集／總集／全上古三代秦漢三國六朝文／全後漢文　凡一百六卷　／卷二十八／朱暉(P.628-1)
朱暉
暉字文季。南陽宛人。建武中召拜為郎。㠯病去。永平中為郡督郵。東平王蒼辟為驃騎掾。歷衞士令。再遷臨淮太守。坐法免。元和中召拜尚書僕射。遷太山太守。不行。進尚書令。㠯老病乞身。拜騎都尉。永元中卒。年八十餘。
集／總集／全上古三代秦漢三國六朝文／全後漢文　凡一百六卷　／卷六十五／劉楨／大暑賦(P.828-1)
大暑賦
其為暑也。羲和總駕發扶木。太陽為輿達炎燭。靈威參垂步朱轂。赫赫炎炎。烈烈暉暉。若熾燎之附體。又溫泉而沈肌。獸喘氣干玄景。鳥戢翼干高危。農畯捉鐏而去疇。織女釋杼而下機。溫風至而增熱。歊悒慴而無依。披襟領而長嘯。冀微風之來思。蓺文類聚五。
集／總集／全上古三代秦漢三國六朝文／全晉文　凡一百六十七卷　／卷五十八／張華／感婚賦　幷序　(P.1789-2)
感婚賦幷序
方今歲在己巳。將次四仲。婚姻者競赴良時。粲麗之觀。相繼于路。雖葩英肎顧。嫁娶之會。不乏平日。乃作感婚賦曰。彼婚姻之俗忌。惡當梁之在斯。逼來年之且至。迨星紀之未移。窈窕初茂。玉質始盛。容華外豐。心神內正。接軫連騎。隱隱習習。充街塞里。暉暉暉暉當作暉曜城邑。相麗姿之綽約兮。遙髣髴㠯感心。怨佳人之幽翳兮。恨檢防之高深。蓺文類聚四十。初學記十
集／總集／全上古三代秦漢三國六朝文／全晉文　凡一百六十七卷　／卷五十八／張華／元皇后哀策文(P.1793-2)
元皇后哀策文
天地配序。化成兩儀。王假有道。義在伉儷。姜嫄佐嚳。二妃興媯。仰觀古藉。覬亦同規。今胡不然。景命夙虧。嗚呼哀哉。我膺厤運。臨統萬方。正位于內。實在嬪嬙。天作之合。駿發其祥。河嶽降靈。啟祚華陽。奕世豐衍。朱紱斯皇。纘女惟行。受命溥將。來翼家邦。憲度是常。緝熙陰教。德聲顯揚。昔我先妣。暉暉休光。后承前訓。奉述遺芳。宜嗣徽音。繼序無荒。如何不弔。背世隕喪。瑤齊無住。長去蒸嘗。迫懷永悼。率土摧傷。嗚呼哀哉。陵兆既宅。將遷幽都。霄陳夙駕。元𡚱其徂。宮門遏密。階庭永虛。設祖屬紼。告駕啟途。法服翬褕。寄象容車。金輅晻藹。帷裳不舒。千乘動軫。六驥踟躕。銘旌樹表。翣柳雲敷。祁祁同軌。岌岌蒸徒。孰云不懷。哀感萬夫。寍神虞旃。安體玄廬。土房陶簋。齊制遂初。依行紀諡。聲被八區。雖背明光。亦歸皇姑。沒而不朽。世德作謨。嗚呼哀哉。蓺文類聚十五。晉書武元楊后傳。
集／總集／全上古三代秦漢三國六朝文／全晉文　凡一百六十七卷　／卷七十一／皇甫謐／釋勸論(P.1870-1)
釋勸論
相國晉王辟余等三十七人。及泰始登禪。同命之士莫不畢至。皆拜騎都尉。或賜爵關內矦。進奉朝請。禮如侍臣。唯余疾困。不及國寵。宗人父兄。及我寮類。咸㠯為天下大慶。萬姓賴之。雖未成禮。不宜安寢。縱其疾篤。猶當致身。余惟古今明王之制。事無巨細。斷之
㠯情。實力不堪。豈慢也哉。乃伏枕而歎曰。夫進者身之榮也。退者命之實也。設余不疾。執高箕山。尚當容之。況余實篤。故堯舜之世。士或收迹林澤。或過門不敢入。咎繇之徒。兩遂其願者。遇時也。故朝貴致功之臣。野美全志之士。彼獨何人哉。今聖帝龍興。配名前哲。仁道不遠。斯亦然乎。客或㠯常言見逼。或㠯逆世為慮。余謂上有寬明之主。必有聽意之人。天網恢恢。至否一也。何尤于出處哉。遂究賓主之論。㠯解難者。名曰釋勸。
客曰。蓋聞天㠯懸象致明。地㠯含通吐靈。故黃鍾次序。律呂分形。是㠯春華發萼。夏繁其實。秋風逐暑。冬冰乃結。人道㠯之。應機乃發。三材連利。明若符契。故士或同升于唐朝。或先覺于有莘。或通夢㠯感主。或釋釣于渭濱。或叩角㠯干齊。或解褐㠯相秦。或冒榜㠯安鄭。或乘駟㠯救屯。或班荊㠯求友。或借術于黃神。故能電飛景拔。超次邁倫。騰高聲㠯奮遠。抗宇宙之清音。由此觀之。進德貴乎及時。何故屈此而不伸。今子㠯英茂之才。游精于六蓺之府。散意于眾妙之門者有年矣。既遭皇禪之朝。又投祿利之際。委聖明之主。偶知己之會。時清道真。可㠯沖邁。此真吾生濯髮雲漢鴻漸之秋也。韜光逐藪。含章未曜。龍濳九泉。䃘然執高。棄通道之遠由。守介人之局操。無乃乖于道之趣乎。且吾聞招搖昬迴。則天位正。五教班敘。則人理定。如今王命切至。委慮有司。上招迕主之累。下致駭眾之疑。達者貴同。何必獨異。羣賢可從。何必守意。方今同命竝臻。飢不待湌。振藻皇塗。咸秩天官。子獨棲遲衡門。放形世表。遜遯𠀉園。不睨華好。惠不加人。行不合道。身嬰大疢。性命難保。若其羲和促轡。大火西頹。臨川恨晚。將復何階。夫貴陰賤璧。聖所約也。顛倒衣裳。明所箴也。子其鑒先哲之洪範。副聖朝之虛心。沖靈翼于雲路。浴天池㠯濯鱗。排閶闔。步玉岑。登紫闥。侍北辰。翻然景曜。雜沓英塵。輔唐虞之主。化堯舜之人。宣刑錯之政。配殷周之臣。銘
功景鍾。參敘彝倫。存則鼎食。亡為貴臣。不亦茂哉。而忽金口之輝曜。忘青紫之班瞵。辭容服之光粲。抱弊褐之終年。無乃勤乎。主人笑而應之曰。吁若賓。可謂習外觀之暉暉。未覩幽人之髣髴也。見俗人之不容。未喻聖皇之兼愛也。循方圓于規矩。未知大形之無外也。故曰天玄而清。地靜而寍。含羅萬類。㫄薄羣生。寄身聖世。託道之靈。若夫春㠯陽散。冬㠯陰凝。泰液含光。元氣混蒸。眾品仰化。誕制殊徵。故進者享天祿。處者安𠀉陵。是㠯寒暑相摧。四宿代中。陰陽不治。運化無窮。自然分定。兩克厥中。二物俱靈。是謂大同。彼此無怨。是謂至通。若乃衰周之末。貴詐賤誠。牽于權力。㠯利要榮。故蘇子出而六主合。張儀入而橫勢成。廉頗存而趙重。樂毅去而燕輕。公叔沒而魏敗。孫臏刖而齊寍。蠡種親而越霸。屈子疏而楚傾。是㠯君無常籍。臣無定名損義放誠。一虛一盈。故馮㠯彈劒感主。女有反賜之說。項奮拔山之力。蒯陳鼎足之勢。東郭劫于田榮。顏闔恥于見逼。斯皆棄禮喪真。苟榮朝夕之急者也。豈道化之本與。若乃聖帝之創化也。參德乎二皇。齊風乎虞夏。欲溫溫而和畼。不欲察察而明切也。欲混混若玄流。不欲蕩蕩而名發也。欲索索而條解。不欲契契而繩結也。欲芒芒而無垠際。不欲區區而分別也。欲闇然而內章。不欲示白若冰雪也。欲醇醇而任德。不欲瑣瑣而執法也。是㠯見機者㠯動成。好遯者無所迫。故曰一明一昧。得道之概。一弛一張。合禮之方。一浮一沈。兼得其真。故上有勞謙之愛。下有不名之臣。朝有聘賢之禮。野有遯竄之人。是㠯支伯㠯幽疾距唐。李老寄迹于西鄰。顏氏安陋㠯成名。原思娛道于至貧。榮期㠯三樂感尼父。黔婁定諡于布衾。干木偃息㠯存魏。荊萊志邁于江岑。君平因蓍㠯道著。四晧濳德于洛濱。鄭真躬耕㠯致譽。幼安發令乎今人。皆持難奪之節。執不迴之意。遭拔俗之主。全彼人之志。故有獨定之計者。不借謀于眾人。守不動之安者。不假慮于
羣賓。故能棄外親之華。通內道之真。去顯顯之明路。入昧昧之埃塵。宛轉萬情之形表。排託虛寂㠯寄身。居無事之宅。交釋利之人。輕若鴻毛。重若泥沈。損之不得。測之愈深。真吾徒之師表。余迫疾而不能及者也。子議吾失宿而駭眾。吾亦怪子較論而不折中也。夫才不周用。眾所斥也。寢疾彌年。朝所棄也。是㠯胥克之廢。𠀉明列焉。伯牛有疾。孔子斯歎。若黃帝創制于九經。岐伯剖腹㠯蠲腸。扁鵲造虢而尸起。文摯徇命于齊王。醫和顯術于秦晉。倉公發祕于漢皇。華陀存精于獨識。仲景垂妙于定方。徒恨生不逢乎若人。故乞命訴乎明王。求絕編于天籙。亮我躬之辛苦。冀微誠之降霜。故俟罪而窮處。晉書皇甫謐傳。
集／總集／全上古三代秦漢三國六朝文／全晉文　凡一百六十七卷　／卷一百五十／南燕／段暉(P.2329-1)
段暉
暉仕慕容超。為尚書左僕射左軍將軍。拒劉裕戰死。
集／總集／全上古三代秦漢三國六朝文／全後魏文　凡六十卷　／卷十五／元暉(P.3588-1)
元暉
暉字景襲。素孫。宣武初拜尚書主客郎。遷給事黃門侍郎。再遷侍中。領右衞將軍。出為冀州刺史。孝明初徵拜尚書左僕射。攝吏部選事。神龜元年卒。贈司空。諡曰文憲。
集／總集／全上古三代秦漢三國六朝文／全隋文　凡三十六卷　／卷二十六／劉暉(P.4173-2)
劉暉
暉仕周入隋。位儀同太史令。開皇十七年除名。
子／類書／藝文類聚／卷第一／天部上／月(P.7)
月
釋名曰．月．闕也．滿則缺也．晦．灰也．月○釋名一作火．死為灰．月光盡似之也．朔．蘇也．月死復蘇生也．弦．月半之名也．其形一旁曲．一旁直．若張弓弦也．望．月滿之名也．日月遙相望者也．　廣雅曰．夜光謂之月．　山海經曰．大荒之中．有方山．日月所出入也．　五經通義曰．月中有兔與蟾蜍何．月．陰也．蟾蜍．陽也．而與兔並明．陰係陽也．　文選．月上軒而飛光．　乾鑿度曰．月三日成魄．八日成光．蟾蜍體就．穴鼻始明．穴．決也．決鼻．也．　尸○原訛尹．據馮校本改．子曰．使星司夜．月司時．猶使雞司晨也．　尚書大傳曰．晦而月見西方謂之眺．眺．條也．條健．行疾皃也．朔而月見東方謂之側匿．側匿猶縮懦也．行遲皃也．　禮記曰．月者三日成魄．三月而成時．　史記天官書曰．月行中道．安寧和平．　又曰．太陰之精上為日．○據開元占經十一作月．月者．天地之陰．金之精也．　禮含文嘉曰．君致尊而制命．則日月貞明．　春秋孔演圖曰．仁義之道．日月循緯．　漢書曰．元后母李氏．夢月入其懷而生后．　禮斗威儀曰．政太平則月圓而多輝．政升平則月清而明．　張衡靈憲曰．月者陰精之宗．積而成獸．象蜍兔．　又曰．姮娥奔月．是為蟾蜍．淮南子曰．月．天之使也．積陰之寒氣．大者為水．水氣之精者為月．　又曰．月者陰之宗．是以月毀而魚腦減．　又曰．羿請不死之藥於西王母．姮娥竊之奔月宮．姮娥．羿妻也．服藥得仙．奔入月中為月精．又曰．畫隨灰而月暈闕．以蘆灰隨暈環．闕其一面．則月暈亦闕於上也．　又曰．方諸見月．則津而為水．方諸．陰燧大蛤也．熟摩拭令熱．以向月．則水生．銅盤受之．下水數石也．　呂氏春秋曰．月羣陰之本．月望則蚌蛤實．羣陰盈．月晦
則蚌蛤虛．羣陰揫．夫月形于天．而羣陰化為川．　又曰．月纏二十八宿．　文子曰．百星之明．不如一月之光．　京房易飛候曰．正月有偃月．必有嘉王．　皇甫謐年曆曰．月羣陰之宗．光內日影以霄曜．名曰夜光．　物理論曰．京房說．月與星至陰也．有形無光．日照之乃光．如以鏡照日．而有影見．　舊曆說曰．日猶火也．月猶水也．火則施光．水則含影．故朏生於向日．魄生於背日．當日則光盈．近日則明滅．　楚辭曰．夜光何德．死而又育．厥利維何．顧兔在腹．　又曰．何泛濫之浮雲．歘擁蔽於明月．思耿耿而願見．然陰曀而不達．　傅咸擬天問曰．月中何有．白兔擣藥．興福降祉．【詩】晉陸機詩曰．安寢北堂上．明月入我牖．照之有餘煇．攬之不盈手．　宋孝武帝齋中望月詩曰．褰幕蕩暄氣．入夜漸流清．微微風始發．曖曖月初明．思因往物深．悲以歸雲盈．　宋鮑照翫月詩曰．蛾眉蔽珠櫳．玉鈎隔瑣牕．三五二八時．千里與君同．夜移衡漢落．徘徊帷幌中．　齊虞羲詠秋月詩曰．影麗高臺端．光入長門殿．初生似玉鈎．裁滿如團扇．泛濫浮陰來．金波時不見．儻遇賞心者．照之西園宴．　梁簡文帝望月詩曰．流輝入畫堂．初照上梅梁．形同七子鏡．影類九秋霜．桂花那不落．團扇與誰裝．空聞北牕彈．未舉西園觴．　又望月詩曰．今夜月光來．正上相思臺．可憐無遠近．光照悉徘徊．　梁孝元帝望江中月影詩曰．澄江涵皓月．水影若浮天．風來如可泛．流急不成圓．秦鈎斷復接．和璧碎還聯．裂紈依岸草．斜桂逐行船．即此春江上．無俟百枝然．　梁邵陵王蕭綸詠新月詩曰．霜氛含月彩．靄靄下南樓．霧濃光若晝．雲駛影疑流．梁沈約詠月詩曰．月華臨靜夜．夜靜滅氛埃．方暉竟戶入．圓影隙中來．高樓切思婦．西園遊上才．網軒
映珠綴．應門照綠苔．洞房殊未曉．清光信悠哉．　梁何遜望初月詩曰．初宿長淮上．破鏡出雲明．今夕千餘里．雙蛾映水生．的的與沙淨．艷艷逐波輕．　梁庾肩吾和徐主簿望月詩曰．樓上徘徊月．窗中愁思人．照雪光偏冷．臨花色轉春．星流時入暈．桂長欲侵輪．願以重光曲．承君歌扇塵．　又望月詩曰．桂殿月偏來．留光引上才．園隨漢東蚌．暈逐淮南灰．渡河光不濕．移輪轍巨開．此夜臨清景．還承終宴杯．　梁蕭子範望秋月詩曰．河漢東西陰．清光此夜出．入帳華珠被．斜筵照寶瑟．霜慘庭上蘭．風鳴簷下橘．獨見傷心者．孤燈坐幽室．　梁虞騫視月詩曰．清夜未云疲．珠簾聊可發．泠泠玉潭水．映見蛾眉月．靡靡露方垂．暉暉光稍沒．佳人復千里．餘影徒揮忽．　梁劉瑗在縣中庭看月詩曰．移榻坐庭陰．初弦時復臨．侍兒能勸酒．貴客解彈琴．柏葉生鬟內．桃花出髻心．月光移數尺．方知夜已深．　梁劉孝綽望月有所思詩曰．秋月始纖纖．微光垂步簷．曈曨入牀簟．髣髴鑑窗簾．簾螢隱光息．簾蟲映光織．玉羊東北上．金虎西南昃．長門隔清夜．高堂蒙容色．如何當此時．懷情滿胸臆．　又林下映月詩曰．明明三五月．垂影當高樹．攢柯半玉蟾．裛葉彰金兔．茲林有夜坐．嘯歌無與晤．側光聊可書．含毫且成賦．　又望月詩曰．輪光缺不半．扇影出將圓．流光照漭瀁．波動映淪漣．　梁鮑泉江上望月詩曰．客行鈎始懸．此夜月將弦．川澄光尚動．流駛影難圓．蒼蒼隨遠色．瀁瀁逐漪漣．無因轉還汎．迴首眷前賢．　周王襃詠月贈人詩曰．月色當秋夜．斜暉映薄帷．上弦如半璧．初魄似蛾眉．渡雲光忽駛．中天影更遲．高陽懷許掾．對此益相思．　隋江緫賦得三五明月滿詩曰．三五兔輝成．浮雲冷復輕．隻輪非戰反．團扇少歌
聲．雲前來往色．水上動搖明．况復高樓照．何嗟攬不盈．【賦】宋周祗月賦曰．二氣理化．精者能鏡．陽得一以朗旦．月代終而夕映．其狀也．氣融潔而照遠．質明潤而貞虛．弱不廢照．清不激汙．　宋謝靈運怨曉月賦曰．臥洞房兮當何悅．滅華燭兮弄曉月．昨三五兮既滿．今二八兮將缺．浮雲褰兮收泛灔．明舒照兮殊皎潔．墀除兮鏡鑑．房櫳兮澄澈．　宋謝莊月賦曰．陳王初喪應劉．端憂多暇．悄焉疚懷．弗怡中夜．于時斜漢左界．北陸南躔．白露曖空．素月流天．吟齊章．慇懃陳篇．抽毫進牘．以命仲宣．仲宣跪而稱曰．臣聞日以陽德．月以陰靈．擅扶光於東沼．嗣若英於西溟．引玄兔於帝臺．集素娥於后庭．若夫氣霽地表．雲歛天末．洞庭始波．木葉微脫．菊散芳於山椒．鴈流哀於江瀨．升清質之悠悠．降澄暉之靄靄．列宿掩縟．長河韜映．柔祇雪凝．圓靈水鏡．連觀霜縞．周除冰淨．歌曰．美人邁兮音塵闕．隔千里兮共明月．臨風歎兮將焉歇．川路長兮不可越．　梁沈約八詠．望秋月曰．秋月明如練．照曜三爵臺．徘徊九華殿．九華玳瑁梁．華榱與璧璫．以茲雕麗色．持照明月光．凝華入黼帳．清暉懸洞房．先過飛鷰戶．却映班姬牀．湛秀質兮似規．委清光兮如素．照愁軒之蓬髮．影金階之輕步．居人臨此笑以歌．別客對之傷旦暮．經衰圃．映寒叢．凝清夜．帶秋風．隨庭雪以偕素．與池荷而共紅．照玉墀之皎皎．含霜靄之濛濛．隱巖崖而半隔．出帷幌而纔通．散朱庭之奕奕．入青瑣而玲瓏．
子／類書／藝文類聚／卷第五／歲時部下／熱(P.87)
熱
說文．溽．濕暑也．　山海經曰．壽麻之國．爰有大暑．不可以往．　禮記月令曰．季夏之月．土潤溽暑．　毛詩曰．旱既太甚．蘊隆蟲蟲．赫赫炎炎．云我無所．　管子曰．善為國者．使農寒耕而熱耘．　楚辭云．魂兮歸來．東方不可以託．十日代出．流金鑠石．　淮南子曰．南方之極．自北戶之界．至炎風之野．赤帝祝融之所司．　神異經曰．北方曾冰萬里．厚百丈．有磎鼠在冰下土中．其形如鼠．食冰草木根．肉重萬斤．可以作脯．食之已熱．事見肉部．　京房易飛候曰．有雲大如車蓋十餘．此陽水之氣．必暑．有暍者．　漢書西域傳曰．賓國．道歷大小頭痛之山．赤土身熱之坂．令人熱無色．頭痛歐吐．　桓子新論曰．元帝被病．廣求方士．漢中逸人王仲都者．詔問所能為．對曰．但能忍寒暑耳．因為待詔．至夏大暑日．使暴坐．又環以十爐火．不言熱而身汗不出．　五經通義曰．冬至陽動於下．推陰而上之．故寒於上．夏至陰動於下．推陽而之上．故大熱於上．　易○太平御覽三十四易上有故字．與上連．作一條．曰．日月運行．一寒一暑．日在牽
牛則寒．在東井則暑．牽牛水○御覽作外．宿．遠人．故寒．東井內宿．近人．故溫也．　括地圖曰．天毒國最大暑熱．夏草木皆乾死．民善沒水．以避日入時暑．常入寒泉之下．　抱朴子．洪從祖仙公．每大醉及夏天盛熱．輒入深水底．入日乃出者．正以能閇氣胎息故耳．　又曰．或問不熱之道．或服玄冰丸飛雪散．王仲都等用此方也．　語林曰．劉真長見王公．王公了不與語．時大熱．以腹熨石局．【詩】晉傅玄詩曰．朱明運將極．溽暑晝夜興．裁動四支廢．舉身若山陵．珠汗洽玉體．呼吸氣鬱蒸．塵垢自成泥．素粉隨手凝．　梁簡文帝苦熱詩曰．六龍騖不息．三伏啟炎陽．寑興煩几案．俯仰倦幃牀．滂沱汗似鑠．微靡風如湯．洄池愧生浪．蘭殿非含霜．細簾時半卷．輕幌乍橫張．雲斜花影沒．日落荷心香．願見洪崖井．詎憐河朔觴．　梁任昉苦熱詩曰．旭旦煙雲卷．烈景入東軒．傾光望轉蕙．斜日照西垣．既卷蕉梧葉．復傾葵藿根．重簟無冷氣．挾石似懷溫．霢霂類珠綴．喘哧狀雷奔．　梁何遜苦熱詩曰．昔聞草木燋．今覩沙石爛．曀曀風逾靜．曈曈日漸旰．習靜悶衣襟．讀書煩几案．臥思清露浥．坐待高星燦．蝙蝠戶中飛．蠛蠓窗間亂．實無河朔飲．空有臨淄汗．　梁王筠苦暑詩曰．日坂散朱雰．天隅斂青靄．飛燄煥南陸．炎津通北瀨．繁星聚若珠．密雲屯似蓋．月至每開衿．風過時解帶．　梁劉孝威苦暑詩曰．暮日苦炎溽．遷坐接階廊．月麗姮娥影．星含織女光．栖禽動夜竹．流螢出闇牆．香盤糅鮮粉．雕壺承玉漿．白羽徒棰握．淥水自周堂．弱紈猶覺重．纖絺尚少涼．弄風思漢朔．戲雨憶吳王．玄水術難驗．赤道漏猶長．誰能更吹律．還令黍谷涼．　梁簡文帝納涼詩曰．斜日晚駸駸．池塘生半陰．避暑高梧側．輕風時入襟．落花還就影．驚蟬乍
失林．游魚吹水沫．神蔡上荷心．翠竹垂秋采．丹棗映疎砧．無勞夜遊曲．寄此託微吟．　又晚景納涼詩曰．日移涼氣散．懷抱信悠哉．珠簾影空卷．桂戶向池開．鳥栖星欲見．河淨月應來．橫階入細笋．蔽地濕輕苔．草化飛為火．蚊聲合似雷．於茲靜聞見．自此歇氛埃．　又玄圃納涼詩曰．登山想劍閣．逗浦憶辰陽．飛流如凍雨．夜月似秋霜．螢翻競晚熱．蟲思引秋涼．鳴波如礙石．闇草別蘭香．　梁孝元帝納涼詩曰．高舂斜日下．佳氣滿欄楹．池紅早花落．水淥晚苔生．星稀月稍上．雲開河尚橫．白鳥翻帷暗．丹螢入帳明．珠綦趨北閤．玳席徙南榮．金鋪掩夕扇．玉壺傳夜聲．　梁劉孝威奉和逐涼詩曰．鍾鳴夜未央．避暑起徬徨．長河似曳素．明星若散璫．倚巖欣石冷．臨池愛水涼．月纖張敞畫．荷妖韓壽香．對此遊清夜．何勞娛洞房．　又奉和晚日詩曰．虬簷挂珠箔．虹梁卷霧綃．迷迭涵香長．芙蓉逐浪搖．飛輪搏羽扇．翻車引落潮．甘泉推激水．迎風慚遠飈．寄言王待詔．因聲張子僑．吾君安已樂．無勞誦洞簫．　梁劉緩奉和納涼詩曰．清氣流暄濁．非關狹室中．當由小堂上．自有大王風．蟭螟動蘭室．神飈起桂叢．披襟深睿賞．曲巷何由同．　梁庾肩吾奉和山子納涼詩曰．北園涼風早．步輦暫逍遙．避日交長扇．迎風列短簫．山帶彈琴曲．桐橫栖鳳條．懸門開溜水．錦石鎮浮橋．黑米生菰葑．青花出稻苗．無因學仙藻．雲氣徒飄颻．　陳徐陵內園逐涼詩曰．昔有北山北．今余東海東．納涼高樹下．直坐落花中．狹徑長無跡．茅齋本自空．提琴就竹篠．酌酒勸梧桐．【賦】魏繁欽暑賦曰．暑景方徂．時惟六月．大火飄光．炎氣酷烈．翕翕盛熱．蒸我層軒．溫風淟涊．動靜增煩．雖託陰宮．罔所避旃．粉扇靡救．宴戲尠歡．庶望秋節．慰我愁歎．
魏陳王曹植大暑賦曰．炎帝掌節．祝融司方．羲和按轡．南崔○本集作雀．舞衡．蛇折鱗於靈窟．龍解角於皓蒼．遂乃溫風赫戲．草木垂幹．山坼海沸．沙融礫爛．飛魚躍渚．潛黿浮岸．鳥張翼而近栖．獸交游而雲散．于時黎庶徙倚．綦布葉分．機女絕綜．農夫釋耘．背暑者不羣而齊跡．向陰者不會而成羣．於是大人遷居宅幽．緩神育靈．雲屋重構．閑房肅清．寒泉涌流．玄木奮榮．積素冰於幽館．氣飛結而為霜．奏白雪於琴瑟．朔風感而增涼．　魏劉楨大暑賦曰．其為暑也．羲和總駕發扶木．太陽為輿達炎燭．靈威參垂步朱轂．赫赫炎炎．烈烈暉暉．若熾燎之附體．又溫泉而肌．獸喘氣於玄景．鳥戢翼於高危．農畯捉鐏而去疇．織女釋杼而下機．溫風至而增熱．歊悒慴而無依．披襟領而長嘯．冀微風之來思．　魏王粲大暑賦曰．惟林鍾之季月．重陽積而上昇．喜潤土之溽暑．扇溫風而至興．獸狼望以倚喘．鳥垂翼而弗翔．遠昆吾之中景．天地翕其同光．征夫瘼於原野．處者困于門堂．患衽席之焚灼．烘燎之在床．起屏營而東西．欲避之而無方．仰庭槐而嘯風．風既至而如湯．於是帝后順時．幸九峻之陰岡．託甘泉之清野．御華殿於林光．潛廣室之邃宇．激寒流於下堂．重屋百層．垂陰千廡．九闥洞開．周帷高舉．堅冰常奠．寒饌代敍．　晉夏侯湛大暑賦曰．若乃三伏相仍．徂暑肜肜．上無纖雲．下無微風．扶桑赩其增憤．天氣曄其南升．爾乃土墳地坼．谷枯川竭．寒泉潛沸．冰井騰沫．洪液蒸於單簟兮．珠汗霑乎絺葛．溫風翕其至兮．若灑湯於玉質．沃新水以達夕．振輕箑以終日．　晉卞伯玉大暑賦曰．惟祝融之司運．赫溽暑之方隆．日貞躍於鶉首．律遷度於林鍾．溫風翕以辰至．星火爛以昏中．氣滔滔而方盛．晷永路而難終．流風
兮莫繼．朱煙兮四纏．鬱邑兮中房．展轉兮長筵．體沸灼兮如燎．汗流爛兮珠連．　晉傅咸感涼賦曰．踐朱明之中月．暑鬱隆以肇興．赫融融以彌熾．乃沸海而焦陵．獸竄伏於幽林兮．鳥垂翼而弗升．汗珠隕於玉體兮．粉附身而沾凝．於是景雲晨敷．曜靈潛光．陰氣聿升．凱風載揚．忽輕箑於坐隅兮．思暖服于蘭房．
子／類書／藝文類聚／卷第三十八／禮部上／宗廟(P.684)
宗廟
尚書大傳曰．廟者．貌也．其以貌言之也．　釋名曰．宗．尊也．廟．貌也．先祖形貌所在也．　禮記曰．天子七廟．三昭三穆．與太祖之廟而七．諸侯五廟．二昭二穆．與太祖之廟而五．大夫三廟．一昭一穆．與太祖之廟而三．士一廟．庶人祭於寑．遠廟為祧．去祧為壇．去壇為墠．去墠為鬼．自祧以下皆廟．　又曰．凡祭宗廟之禮．牛曰一元大武．豕曰剛鬣．豚曰腯肥．羊曰柔毛．雞曰翰音．犬曰羹獻．雉曰疏趾．兔曰明視．脯曰尹祭．稾魚曰商祭．鮮魚曰脡祭．水曰清滌．酒曰清酌．黍曰薌合．稷曰明粢．稻曰嘉疏．韭曰豐本．鹽曰鹹鹺．玉曰嘉玉．幣曰量幣．　又曰．當七廟五廟之無虛主．唯祫祭於祖．為無主爾．　又曰．夏六月．以禘禮祀周公於太廟．尊用玉豆雕篹．爵用玉琖．　周禮注．五歲一禘．三歲一祫．　又曰．凡賓客獻瑤爵．皆贊．　又曰．凡灌玉．濯之陳之．以贊祼事．注云．灌玉．圭瓚也．　儀禮曰．始虞用柔日．哀某敢用玉○儀禮士虞禮玉字無．絜桂○儀禮作牲．剛鬣香合嘉薦．　說文曰．宗廟之木主．名曰祏．　白虎通曰．言神無所依據．孝子以主繼心．　又曰．位尊盛德．所及彌遠．謂之禘祫何．禘之為言讓○白虎通宗廟篇作諦．也．序昭穆．禘父子也．祫合也．　五經要義曰．木主之狀．四方．穿中央．以達四方．天子長尺二寸．諸侯長尺．皆刻謚於其背．　摯虞要訣注曰．凡廟之主．藏於戶外北牖下．有石函．故名宗祏．　五經異義曰．謹按叔孫通宗廟有日祭之禮．古而然也．三歲一祫．周禮也．一禘．疑先王禮也．　論語曰．夏后氏以松．殷人以柏．周人
以栗．栗．敬也．使人謹敬也．　詩曰．閟宮有侐．注云．閟禘．禘陽之盛也．姜嫄神所依．故曰神宮．　又曰．清廟．祀文王也．周公既成洛邑．率以祀文王焉．清者言有清明之德．　又曰．有壬有林．錫爾純嘏．純．大也．嘏謂尸與主人以福也．　漢書曰．廟所以藏主．則列昭穆．　續漢書曰．祫．合也．毀廟之主．合食於太祖也．禘以四月．祫以十月．四月陽氣在上．陰氣在下．正尊卑之義．十月五穀登．故骨肉合聚飲食．　漢書○初學記十三作舊．儀曰．子為昭．孫為穆．昭西面．穆東面．三年大祫．諸帝以昭穆坐於高廟．　又曰．皇帝會諸侯．酎金以上計儀．設九賓陪位也．　國語曰．甸服者祀．日祭月祀．先王之訓者也．　張方楚國先賢傳曰．古者先王日祭月享．時類歲祀．諸侯舍日．卿大夫舍月．士庶人舍時．　鍾離意別傳曰．意為魯相．修孔子廟．孔子堂道有甕．意召守廟孔訢問曰．此何等甕．訢曰．夫子甕背皆有書．故自夫子亡後．無敢發者．意乃發．得素書焉．　吳錄地理志曰．會稽有禹廟．始皇配食．王朗為太守．黜之．　晉諸公贊曰．王浚．字彭祖．為幽州刺史．尋洛陽破．浚承制建行臺．以宗廟焚毀．設墠．望祀七室及功臣配食者．　楚辭天問序曰．屈原放逐．憂心愁悴．彷徨山澤．經歷陵陸．仰天歎息．楚有先王之廟．及公卿祠堂．圖畫天地山川神靈．及古賢怪物所行事．周流罷倦．休息其下．仰見圖畫．因書其壁．呵而問之．以泄憤．寫愁思．【詩】梁簡文帝賽漢高廟詩○按此及下庾信．張正見三詩皆見後．此重出．馮校本無．曰．日正山無影．威斜漢屢迴．瞻流如地望．崑崙匹天台．　庾信至老子廟詩曰．三門臨苦縣．九井對靈溪．盛丹須竹節．量藥用刀圭．　張正見經季子廟詩曰．延州高讓遠．傳芳世祀移．地絕貴金路．松悲懸劍枝．野藤侵沸井．山雨濕
苔碑．　宋謝瞻經張子房廟詩曰．伊人咸代工．聿來扶興王．婉婉幕中畫．暉暉天業昌．鴻門消薄蝕．垓下隕欃槍．爵仇建蕭宰．定都護儲皇．肇允契幽叟．翻飛指帝鄉．惠心奮千祀．清埃播無疆．　宋鄭鮮之行經張子房廟詩曰．七雄裂周紐．道盡鼎亦淪．長風晦崐溟．潛龍動泗濱．紫煙翼丹虬．靈媼悲素鱗．宋范泰經漢高廟詩曰．嘯吒英豪萃．指撝五岳分．乘彼道消勢．遂廓宇宙氛．重瞳豈不偉．奮臂騰羣雄．壯力拔高山．猛氣烈迅風．恃勇終必撓．道勝業自隆．　齊謝朓賽敬亭廟喜雨詩曰．執玉朝羣帝．樽桂迎東皇．排雲接孔○本集作虬．蓋．蔽日下霓裳．會舞紛瑤席．安歌繞鳳梁．百味芬綺帳．四望霑羽觴．　梁簡文帝和蕭東陽祀七里廟詩曰．萬里實幽宗．三神亦天構．豈謂木石精．斯乃山川守．遠來太白旗．遙徵青鳥候．以茲弗敬怠．方知教應否．　又漢高廟賽神詩曰．玉軑朝行動．閶闔旦應開．白雲蒼梧上．丹霞咸陽來．日正山無影．城斜漢屢迴．瞻流如地脈．望嶺匹天台．欲袪九秋恨．聊舉十千盃．　梁元帝祀伍○原作五．據馮校本改．相廟詩曰．石城寧足拒．金陣詎能追．楚關開六塞．吳兵入九圍．山水猶縈帶．城池失是非．空餘壽宮在．日暮舞靈衣．　梁庾肩吾漢高廟詩曰．昔作唐山曲．今承紫貝壇．寧知臨楚岸．非復望長安．塵飛遠騎沒．日徙半峯寒．　又亂後經夏禹廟詩曰．金簡泥初發．龍門鑿始通．配天不失舊．為魚微此功．林堂上偃蹇．山殿下穹隆．侵雲似天闕．照水類河宮．神來導赤豹．仙去擁飛鴻．松龕撤暮俎．棗徑落寒叢．仙舟還入鏡．玉軸更乘空．去國嗟行邁．離居泣轉蓬．月起吳山北．星臨天漢中．申胥猶有志．荀息本懷忠．待見欃槍滅．歸來松柏桐．　周庾信至老子廟詩曰．三門臨苦縣．九井對靈溪．盛丹
須竹節．量藥用刀圭．行當別關吏．直向流沙西．　又西門豹廟詩曰．君子為利博．達人樹德深．蘋藻由斯薦．樵蘇幸未侵．恭聞正直祀．良識佩韋心．容範雖年代．徽猷若可尋．菊花隨酒馥．槐影向牕臨．鶴飛疑逐舞．魚驚似聽琴．漳流鳴磴石．銅爵影秋林．　陳陽慎從駕祀麓山廟詩曰．聖德憂民暇．麾旆謁山靈．畫航泛北渚．文馬侍東平．春浦戊誕照．寒林鐃吹鳴．依俙長安驛．蕭條都尉城．井泉能共動．江帆得分行．牕幽細網合．階靜落花明．簷巢始入鷰．軒樹已遷鸎．菲菲蘭俎馥．淡淡桂樽清．銀堂日影盡．玉座舞衣輕．　陳張正見行經季子廟詩曰．延州高讓遠．傳芳世祀移．地絕遺金路．松悲懸劍枝．野藤侵沸井．山雨濕苔碑．別有觀風處．樂奏無人知．　隋江緫卞山楚廟詩曰．蘋藻祈明德．倚棹息巖阿．忽聽鳥鳴曙．非復楚宮歌．閑階薙宿薺．古木斷懸蘿．帷堂寂易晚．桴鼓自相和．威祀流百世．英威言幾何．　又攝官梁小廟詩曰．疇昔遊衣所．今日薦櫻時．憲章誠有革．歲月遂難思．故人獨之子．官聯更在茲．虛簷靜暮雀．洞戶映光絲．平生復能幾．語事必傷悲．【頌】魏陳王曹植孔子廟頌曰．修復舊廟．豐其甍宇．莘莘學徒．爰居爰處．王教既備．羣小遄沮．魯道以興．永作憲矩．洪聲登遐．神祇來祜．休徵雜沓．瑞我邦家．內光區域．外被荒遐．【文】宋謝惠連祭禹廟文曰．謹遣左曹掾．奉水土之羞．敬薦夏帝之靈．咨聖繼天．載誕英徽．克明克哲．知章知微．運此宏謨．卹彼民憂．身勞五岳．形疲九州．呱呱弗顧．虔虔是欽．物貴尺璧．我重寸陰．乃錫玄圭．以告成功．虞數既改．夏德乃隆．臨朝總政．巡國觀風．淹留稽嶺．乃徂行宮．恭司皇役．敬屬暉融．神且略薦．乃昭其忠．　梁王僧孺武帝祭禹廟文曰．惟帝稟圖上昊．貽則下民．五
聲窮聽．四乘兼往．輕璧惜景．既捨冠履．愛人忘我．不顧胼胝．下車以泣．事深罪己．憑舟靡懼．義存拯物．盛業方來．遺神如在．愛被昆蟲．理有好生之德．事安菲素．固無厚味之求．是用黍稷非馨．蘋蘩以薦．克誠斯饗．憑心可答．
子／類書／藝文類聚／卷第六十／軍器部／牙(P.1077)
藝文類聚卷第六十
軍器部　牙　劍　刀　匕首　鋏　弓　箭　弩　彈　矟
牙
兵書曰．牙旗者．將軍之精．凡始豎牙．必以剛日．剛日者．謂上剋下也．立牙之日．吉氣來應．大勝之徵．黃帝出軍決曰．始立牙之日．旗幡指敵．或從風而舉．暉暉絕○太平御覽三百三十九作終．日．不絕○御覽作繞．竿．勇氣奔逸．　又曰．將軍出兵．有所討伐．引兵出城門．望見白雲及白水者．舉白牙旗．五色牙旗．隨天氣四時．　魏志曰．典韋初為張邈士屬．趙寵牙門長大．莫能勝．韋一手建之．寵異才力．　吳志曰．陸遜為右部督．會丹陽賊帥費棧．扇動山越．權遣遜討棧．棧支黨多．所往兵少．遜乃益施牙幢．分付鼓角．夜潛出谷閒．鼓譟而前．應即破散．　抱朴子曰．軍所始舉牙立旗．風氣和調．幡校飄飄．終日不息者．其軍有功．【賦】吳胡綜大牙賦曰．黃初八年．黃龍見夏口．孫權稱號．因瑞改元．作黃龍大牙．常在軍中．進退視其所向．命綜為賦曰．狼狐○初學記二十二作弧．垂蒙．○初學記作象．太平御覽三百三十九作曜．實惟兵精．聖人觀法．是效是營．始作器械．爰求厥成．明明大吳．實天生德．仍律天時．制其神軍．取象太一．五將三門．疾則如電．遲則如雲．進止有度．約而不煩．四靈既布．黃龍處中．周制日月．實曰太常．傑然特立．六軍四
望．【祭文】後漢滕輔祭牙文曰．恭羌太守．○初學記二十二作恭脩太牢．太平御覽三百三十九作恭羞太牢．此訛．絜薦遐靈．推轂之任．實討不庭．天道助順．正直聰明．　晉袁宏祭牙文曰．天生五材．治道所司．廢一不可．靜亂輔時．　晉顧愷之祭牙文曰．維某年某月日．錄尚書事豫章公裕．敢告黃帝蚩尤五兵之靈．兩儀有政．四海有王．奉命在天．世德重光．烈烈高牙．闐闐伐鼓．白氣經天．簡揚神武．　宋王誕伐廣固祭牙文曰．敬建崇牙．顯茲威靈．使鳴金輟釁．無戰有寧．皇風幽被．凱斾歸旌．　宋鄭鮮祭牙文曰．絜牲先事．薦茲敬祭．崇牙既建．義鋒增厲．人鬼一揆．三才同契．惟茲靈鑒．庶必有察．逆順幽辯．忠孝顯節．使凶醜時殲．主寧臣悅．振旅上京．凱歸西蕃．神器增暉．四境永安．
子／類書／藝文類聚／卷第八十八／木部上／桑(P.1519)
桑
爾雅曰．女桑桋桑．桋音荑．長條者為女桑．檿桑山桑．　山海經曰．宣山上有桑．大五十尺．其枝四衢．支交四出．葉大尺．赤理青華．名之曰帝女之桑．　又曰．陽谷上有扶桑．十日所浴．　毛詩曰．蠶月條桑．條桑．被落枝．采其葉．　又曰．猗彼女桑．少枝長條不落．束而采之．　又曰．肅肅鳵行．集于包桑．　禮記儀注曰．后妃齋戒．將夫人世婦出採桑．　左傳曰．晉公子重耳出奔．及齊．齊桓公妻之．將行．舅犯等謀於桑下．蠶妾在上聞之．以告姜氏．姜氏殺之．姜氏．重耳妻也．謂公子曰．子有四方之志．其聞之者．吾殺之矣．　又曰．趙宣子田於首山．舍於翳桑．見靈輒餓．曰．不食三日矣．為之簞食與肉．寘諸櫜以與之．既而與為公介．介．田(太平御覽九百五十五作甲．)士也．倒戟以禦公徒而免之．問何故．曰．翳桑之餓人也．　春秋孔演圖曰．孔子母徵在．遊大冢之陂．睡．夢黑帝使請與已交．語曰．女乳必於空桑之中．覺則若感．生丘於空桑之中．乳．生也．穆天子傳曰．甲寅．天子作居范宮．離宮別名．以觀桑者．乃飲于桑中．桑林之中．天子命桑虞出桑者．用禁暴民．虞．主桑者也．不得令民暴犯桑．　列子曰．晉文公會欲伐衞．公子鉏仰而笑．公問何笑．曰．臣之隣人．有送其妻適私家者．道見桑婦．悅而與言．然顧視其妻．亦有招之者矣．臣竊笑此．公悟其言．乃止．引師還．未至
而有伐其北鄙者．　離騷○太平御覽九百五十五作楚辭．曰．路室女之方桑．路室．客舍也．孔子遇之以自待．以其貞信自待．　呂氏春秋曰．伊尹之母．居伊水之上．孕．夢有神告之曰．臼出水而東走．無顧．明日視臼出水．告其鄰．東走．顧其邑盡為水．身因化為桑．有侁氏採桑．得嬰兒空桑之中．獻之於君．君令乳之．命曰伊尹．　史記曰．吳公子光伐楚．拔居巢鍾離．初楚邊邑卑氏之處女．與吳邊邑之女爭桑．二女家相怒．喧兩國邊邑．邊邑長聞之怒．而攻滅吳之邊邑．吳王怒．故遂伐楚兩都．　又．貨殖傳曰．齊魯千畝桑．其人與千戶侯等．　典術曰．桑木者．箕星之精神．木蟲食葉為文章．人食之．老翁為小童．　列女傳．齊宿瘤女者．初閔王遊東郭．百姓盡觀．宿瘤女採桑如故．王怪．召問之．對曰．妾受父母教採桑．不受教觀大王．王曰．此奇女也．娉迎之．　又曰．陳辨女者．陳國採桑之女也．晉大夫解君甫使於宋．道過陳．過採桑之女．止而戲之曰．女為我歌．吾將舍女．女乃歌曰．墓門有棘．斧以斫之．夫也不良．國人知之．　東觀漢記曰．蔡君仲．汝南人．至孝．王莽亂．人相食．君仲取桑椹．赤黑異器．賊問所以．云黑與母．赤自食．賊義之．遺鹽二斗．　謝承後漢書曰．張堪為漁陽太守．勸民耕種．百姓歌曰．桑無附枝．麥穗兩歧．張君為政．樂不可支．　蜀志曰．先主舍東南角籬上．有桑樹生．高五丈餘．遙望憧憧．如小車蓋．往來者皆怪此樹非凡．或謂當出貴人．先主少時．與宗中諸兒．於樹下戲．言吾必當乘此羽葆車蓋．　益部耆舊傳曰．何祗．夢桑生井中．趙直占曰．桑非井中之物．桑字四十八．君壽恐不過此．祗年四十八而卒．　搜神記曰．舊說有人遠征．家有一女．馬一疋．女思父．乃戲馬曰．爾能為我迎得父．吾將嫁汝．馬乃頓韁而去．迎得父來．
後馬見女輒怒．父問之．女具以告．父乃殺馬．曝皮於庭．女之皮所曰．爾馬也．而欲人為婦．自取屠剝何如．言未竟．蹶然忽起．卷女而行．父失女後．於大桑樹枝閒．得女及皮．盡化為蠶．績樹上．其蠒厚大異常．鄰婦取養之．其收亦倍．今世謂蠶為女兒．古之遺語也．　易曰．繫于苞桑．　尚書禹貢曰．厥貢檿絲．毛詩曰．桑之落矣．其黃而隕．　又曰．無折我桑．　禮記．古者天子諸侯．必有公桑蠶室．近川而為之．春秋元命苞曰．姜嫄遊閟宮．其地扶桑．履大人迹．生稷．　陳留申屠蟠．恥郡無義士．遂閉門養志．蓬戶萊室．依大桑樹．以為棟梁．○本條太平御覽九百五十五作謝承後漢書．　又曰．汝南尹昆．為汝陰縣功曹．令新到官．問曰．園中有桑．以食蠶．何如．昆曰．非初至所務．　崔晃○太平御覽九百五十五作鴻．三十國春秋．後燕錄曰．初晃之遷于龍城．植松為社主．及秦滅燕．大風吹拔．後數年．度社處．忽有桑二根生焉．先是遼川無桑．及廆通于晉．求種江南．平州之桑．息○御覽作悉．由晃來．　晉令曰．丞尉以官舍有桑果．皆給之．其無桑及不滿三百株．皆使吏卒隨閒．於官舍種桑．滿三百株．　山海經曰．東北海外．赤水在圓丘南．有三桑．無枝．皆高百仞．　神異經曰．東方有樹焉．高八十丈．敷張自輔．葉長一丈．廣六尺．名曰扶桑．有椹焉．長三尺五寸．　述異記曰．桓仲○太平御覽九百五十五作冲．為江州刺史．遣人周行廬山．冀覩靈異．既陟崇巘．有一湖．生桑樹．有敗艑赤鱗魚．使者渴極．欲往飲水．赤鱗張鰭向之．使者不敢飲．　列女傳．秋胡子納妻五日而婦採桑．○此有脫文．自投河死．事具金部．　十洲記曰．扶桑在碧海中．上有天帝宮．東王所治．有椹樹．長數千丈．二千圍．同根更相依倚．故曰扶桑．仙人食根．○太平御覽九百五十五作椹．體作紫色．其
樹雖大．椹如中夏桑也．九千歲一生實．味甘香．　括地圖曰．化民食桑．二十七年．化而身裏．九年生翼．十年而死．　孟子曰．五畝之宅．樹之以桑．　禮曰．鳴鳩拂羽．戴勝降桑．　氾勝之書曰．五種桑．因取椹著水中濯洗．取子陰乾之．治肥田十畝荒久不耕者．先好耕治之．黍椹子各三升．合種之．黍桑俱生．鉏之．桑令疎條適．黍熟穫之．放火燒之．當逆風起火．桑至春生．一畝食三簿蠶．　本草經曰．桑根旁行出土上者．名伏虵．治心痛．　伊陟相太戊．亳有祥桑穀．共生於朝．○本條太平御覽九百五十五引作書曰．　詩曰．桑之未落．其葉沃若．春日載陽．爰求柔桑．　交交黃鳥．止于桑．　星言夙駕．稅于桑田．　烝在桑野．禮曰．季春之月．命野虞．無伐桑柘．　桑弧蓬矢．　衡山多桑．　山海經．定山帝女之桑．湯谷有扶桑．十日所沐浴．　穆天子傳曰．居范宮．以觀桑．　賈后廢愍懷太子．時桑生於西廂．長數日枯．十二月．后生太子．○本條太平御覽九百五十五作晉書．后生作后廢．　枯桑知天風．○太平御覽九百五十五作古詩．　齊太祖宅在武進．宅南有桑樹．擢本三丈．橫出四枝如車蓋．上年數歲．遊於下．從兄敬宗謂曰．此樹為汝生也．○本條太平御覽九百五十五作齊書．【詩】後漢宋子侯董嬌饒詩曰．洛陽城東路．桃李生路旁．花花自相對．葉葉自相當．春風東北起．花葉正低昂．不知誰家子．提籠行採桑．纖手折其枝．花落何飄颺．請謝彼姝子．何為見損傷．高秋八九月．白露變為霜．終年會飄墮．安得久馨香．秋時自零落．春月復芬芳．何如盛年去．歡如永相忘．吾欲竟此曲．此曲愁人腸．歸來酌美酒．挾琴上高堂．　魏陳王曹植豔歌曰．出自薊北門．遙望湖池桑．枝枝自相植．葉葉自相當．　梁簡文帝採桑詩曰．春色暎空來．先發院邊梅．細萍重疊
長．新花歷亂開．連珂往淇上．接幰至叢臺．叢臺可憐妾．當窗望飛蝶．忌趺行衫領．熨斗成褫襵．寄語採桑伴．訝今春日短．枝高攀不及．葉細籠難滿．　梁吳筠採桑詩曰．賤妾思不堪．採桑渭城南．帶減連枝繡．髮亂鳳皇篸．花舞依長薄．蛾飛愛綠潭．無由報君信．流涕向春蠶．　又陌上桑詩曰．嫋嫋陌上桑．蔭陌復垂塘．長條暎白日．細葉隱鸝黃．蠶飢妾復思．拭淚且提筐．　梁劉邈萬山見採桑人詩曰．倡女不勝愁．結束下青樓．逐伴西蠶路．相攜南陌頭．葉盡時移樹．枝高乍易鈎．絲繩挂且脫．金籠寫復收．蠶飢日已暝．詎為使君留．　梁王臺卿詠陌上桑詩曰．令月開和景．處處動春心．桂筐須葉滿．息惓重枝陰．　陳徐伯陽賦得日出東南隅詩曰．朱城壁日啟朱扉．青樓含照本暉暉．遠暎陌上春桑葉．斜入秦家緗綺衣．羅敷粧粉能佳麗．鏡前新梳倭墮髻．圓籠裊裊挂青絲．鐵鉤冉冉勝丹桂．蠶飢日晚蹔生愁．忽逢使君南陌頭．五馬停珂遣借問．雙臉含嬌特好羞．妾婿府中輕小吏．即今來往專城裏．欲識東方千騎歸．藹藹日暮紅塵起．【賦】魏繁欽桑賦曰．上似華蓋．紫極比形．下象鳳．萬桷一楹．叢枝互出．乃錯乃并．曄曄隆暑．涼風自生．微條纖繞．隨風浮．陽蜩鳴其南枝．寒蟬噪其北陰．秋氣忽其將來．咸感節而悲吟．玩庇蔭之厚惠．情眷眷而愛深．　晉陸機桑賦曰．皇太子便坐．蓋本將軍直廬也．初世祖武皇帝為中壘將軍．植桑一株．世更二代．年漸三紀．扶疏豐衍．抑有瑰異焉．夫何佳樹之洪麗．超託居乎紫庭．羅萬根以下洞．矯千條而上征．豈民黎之能植．乃世武之所營．故其形瑰族類．體豔衆木．黃中爽理．滋榮煩縟．綠葉興而盈尺．崇條蔓而曾尋．希太極以延峙．暎承明而廣臨．華飛鴞之流響．想鳴鳥
之遺音．惟歷數之有紀．恒依物以表德．豈神明之所相．將我皇之先識．跨百世而勿翦．超長年以永植．　晉潘尼桑樹賦曰．從明儲以省膳．憩便房以偃息．觀茲樹之特瑋．感先皇之攸植．蔚蕭森以四射．邈洪傭而端直．爾乃徘徊周覽．俯仰逍遙．俛睨靈根．上眺脩條．洞芳泉於九壤．含溢露於清霄．倚增城之飛觀．拂綺窗之疏寮．下迢遞以極望．上扶疏而參差．匪衆鳥之攸萃．相皇鸞之羽儀．理有微而至顯．道有隱而應期．豈皇晉之貞瑞．兆先見而啟茲．起尋抱於纖毫．崇萬匱於始基．　晉傅咸桑樹賦曰．世祖昔為中壘將軍．於直廬種桑一株．迄今三十餘年．其茂盛不衰．皇太子入朝．以此廬為便坐．伊茲樹之僥倖．蒙生生之渥惠．降皇躬以斯植．遂弘茂於聖世．厥茂伊何．其大連尋．脩柯遠揚．洪條梢槮．布簟枝之沃若．播密葉以垂陰．蔭華而作涼．清隆暑之難任．以厥樹之巨偉．登九日於朝陽．且積小以高大．生合抱於毫芒．猶帝道之將升．亦累德以彌光．湯躬禱於斯林．用獲雨而興商．惟皇晉之基命．爰於斯而發祥．從皇儲於斯館．物無改於平生．心惻切以興思．思有感於聖明．步旁遑以周覽．庶髣髴於儀形．【贊】晉郭璞帝女桑贊曰．爰有洪桑．生濱淪潭．厥圍五丈．枝相交參．園客是採．帝女所蠶．
子／類書／藝文類聚／卷第九十二／鳥部下／鷰(P.1596)
鷰
爾雅曰．鷰鷰乙也．　春秋運斗樞曰．瑤光星散為鷰．　說文曰．鷰布翅枝尾．作巢．避戊己．　廣雅曰．玄鳥鷰也．　禮曰．仲春之月．玄鳥至．至之日．以太牢祠于高禖．　毛詩曰．鷰鷰．衞莊姜送歸妾也．鷰鷰于飛．差池其羽．下上其音．　又曰．天命玄鳥．降而生商．宅殷土茫茫．大雅．　左傳曰．郯子云．少皡時．玄鳥氏司分者也．　又曰．吳公子札．自衞如晉．將宿於戚．戚孫文子邑．聞鍾聲曰．異哉．夫子獲罪於君以在此．文子時以戚叛．懼有不足．而又何樂．夫子之在此也．猶鷰之巢於幕上也．言至危．　史記曰．秦之先．顓頊之苗孫曰女脩．女脩織．玄鳥隕卵．女脩吞之．生大業．　又曰．臨江閔王榮．坐侵廟壖為宮．上徵榮．榮詣中尉府．中尉郅都責訊王．王恐．自殺．葬藍田．鷰數萬．銜土置冢上．百姓憐之．　漢書曰．王莽開哀帝母丁姬冢．有鷰數千．銜土投其窟中．　淮南子曰．大廈成而鷰雀相賀．　列仙傳曰．簡狄．帝嚳次妃．有娀之
女也．姊妹浴於玄丘之水．有玄鳥銜卵而墜．五色甚好．相與競取．簡狄得而吞之．而生卨．事具符命部．玄中記曰．千歲之鷰．戶北向．　九章筭術曰．五雀六鷰．飛集衡．衡適平．○原訛卒．據馮校本改．一雀一鷰．飛而易處．則雀重而鷰輕．　茅君傳曰．句曲山上有神芝五種．第三名鷰胎芝．其色紫．形如葵葉．上有鷰象．如欲飛狀．光明洞徹．食一株．拜為太清仙君．正一郎中．　晉中興書曰．中原喪亂．鄉人遂共推郄鑒為主．與千餘家俱避難於魯國嶧山．山有重險．百姓飢饉．野無生草．時或掘野鼠蟄鷰而食之．　湘中記曰．零陵有石鷰．形似鷰．得雷風則飛．頡頏如真鷰．　宣城記曰．侍中紀昌睦初生．有白鷰一雙出屋．既表素質．宦途亦通．　段龜龍涼州記曰．呂光大安三年．白鷰遊酒泉郡．黑鷰列從．【詩】古詩曰．思為雙飛鷰．銜泥巢君屋．　又曰．翩翩堂前鷰．冬藏夏來見．兄弟兩三人．流宕在他縣．　魏明帝短歌行曰．翩翩春鷰．端集余堂．陰匿陽顯．節運自常．厥貌淑美．玄衣素裳．歸仁服德．雌雄頡頏．執志精專．絜行馴良．銜土繕巢．有式宮房．不規自圓．無矩而方．　宋鮑昭詠雙鷰詩曰．雙鷰戲雲崖．羽翮始差池．出入南閨裏．經過北堂陲．意欲巢君幕．層楹不可窺．吟芳歲晚．徘徊韶景移．悲歌辭舊愛．銜淚覓所知．梁簡文帝雙鷰詩曰．雙鷰有雌雄．照日羽差池．銜花落北戶．逐蝶上南枝．桂棟本曾宿．虹梁早自窺．願得長如此．無令雙鷰離．　又詠新鷰詩曰．新禽應節歸．俱向吹樓飛．入簾驚釧響．來窗礙舞衣．　梁吳筠詠鷰曰．一鷰海上來．一鷰高堂息．一朝相逢遇．依然舊相識．問余來何遲．山川幾紆直．答言海路長．風駛飛無力．　梁庾肩吾詠簷鷰曰．雙鷰集蘭閨．雙飛高復低．向戶疑新箔．登巢識故泥．依櫩本相賀．
近幕願同栖．　又和晉安王詠鷰曰．可憐幕上鷰．差池弄羽衣．夜夜同巢宿．朝朝相背飛．銜泥贍樂善．相賀奉英徽．秋蟬行寂寞．戀此未辭歸．　陳蕭詮詠銜泥雙鷰詩曰．銜泥金屋外．表瑞玉筐中．學飛疑漢妾．巢幕憚吳宮．爪截還猶短．窠成新尚空．詎並零陵石．飛舞逐春風．　隋江緫詠鷰鷰于飛應詔詩曰．二月春暉暉．雙鷰理毛衣．銜花弄靃靡．拂葉隱芳菲．或在堂間戲．多從幕上飛．若作仙人履．應往日南歸．　隋虞世基賦得戲鷰俱宿詩．大廈初搆與雲齊．歸鷰雙入正銜泥．欲繞歌梁自舞閣．偶為仙履往蘭閨．千里爭飛會難並．聊向吳宮比翼栖．【賦】晉傅咸鷰賦曰．有言鷰今年巢在此．明歲故復來者．其將逝．翦爪識之．其後果至焉．鷰鷰于飛．差池其羽．何詩人之是興．信進止之有序．秋背陰以龍潛．春晞陽而鳳舉．隨時宜以行藏．似君子之出處．惡焚巢之凶醜．患林野之多阻．諒鳥獸之難羣．非斯人而誰與．惟里仁○原作人．據馮校本改．之為美．託君子之堂寓．逮來春而復旋．意眷眷而懷舊．一委身乃無口．豈改適而更赴．　晉盧諶鷰賦曰．爰集崇宇．依于其榮．布窠巢之列列．孕子鷇之嚶嚶．銓先後而均哺．邁尸鳩之能平．於是族類偕長．雄雌俱逝．頡頏水湄．下上雲際．嘲哳閒關．倐忽潎．來如隼擊．去若鳧跇．斗建午而子指．日在戍而後憩．　晉夏侯湛玄鳥賦曰．觀羽族之羣類．美玄鳥之翔集．順陰陽以出處．隨寒暑而遊蟄．擢翾翾之麗容．揮連翩之玄翼．挺參差之羞尾．發緇素之鮮色．及至大火西景．商風授衣．遂匿形於深穴．斂六翮而不飛．含靜泊以充肌．噏至和之精粹．澹恬心以去欲．故保生而不匱．虞衆物之為害．獨弃林而憑人．不驚畏以自疏．永歸馴而附親．有受祥而皇祇．故遺卵而生殷．惟帝皇
之嘉美．置高禖以表神．類鸞皇之知德．象君子之安仁．爾乃銜泥構巢．營居傅桷．積一喙而不已．終累泥而成屋．拾柔草以自藉．採懦毛以為蓐．吐清惠之冷音．永吟鳴而自足．【贊】晉郭璞鷰贊曰．鷰鷰于飛．瑞娥以卵．玄玉爰發．聖敬日遠．商人是頌．詠之弦管．【頌】晉傅統妻辛女鷰頌曰．翩翩玄鳥．載飛載揚．頡頏庭宇．遂集我堂．銜泥啄草．造作室房．避彼湫隘．處此高涼．孕育五子．靡夭靡傷．羽翼既就．縱心翺翔．顧影逸豫．其樂難忘．
集／總集／全唐文／全唐文／卷三百／蘇晉／丞相少傅拜職天子作三傑之詩以命宴序(P.3046-2)
丞相少傅拜職天子作三傑之詩以命宴序
惟聖寶賢。以齊皇極。有若左丞相燕國公。右丞相廣平公。太子少傅安陽侯。皆生人碩德。皇國元老。道著廊廟。績宣華戎。由是懋其成功。錫以元吉。咨日於朔。擇時於秋。俾對命王庭。受職公府。見群屬。揖庶寮。禮官辨章。掌舍陳次。工備佾。饔獻蒸。六卿拜下以成儀。三事自天而來賀。秩秩賓序。暉暉旅醻。玉緯垂文。南風和雅頌之變。金漿降醴。雲天光飫酌之宜。宰德貴和。盡莊敬具瞻之範。群情尚洽。預周旋晏語之歡。方將一心天工。勠力帝載。寢黑山之柝。苞青海之戈。雲雨賢才。水火菽粟。日詠魚藻。歲陳由庚。頤殷趙之年。留魯陽之景。爰命在宴。乃賡載歌。
集／總集／全唐文／全唐文／卷三百一／袁暉(P.3057-2)
袁暉
暉以魏知古薦為左補闕。開元中自邢州司戶參軍召入。校正群籍。
集／總集／全唐文／全唐文／卷三百四十三／顏真卿　八／中散大夫京兆尹漢陽郡太守贈太子少保鮮于公神道碑銘(P.3483-1)
中散大夫京兆尹漢陽郡太守贈太子少保鮮于公神道碑銘
公諱向。字仲通。以字行。漁陽人也。其先出於殷太師。周武王封於朝鮮。子仲。食邑於于。因而受氏。漢有京兆尹褒。褒十二世孫康。後魏秦州刺史直閣將軍武威郡公。忠於本朝。為齊神武所害。康元孫匡贊。隋冠氏長。義寧初通議大夫。匡贊生士簡士迪。並早孤。為叔父隆州刺史匡紹所育。因家於新政。士簡士迪皆魁岸英偉。以財雄巴蜀。招徠賓客。名動當時。郡中憚之。呼為北虜。士簡生令徵。公之父也。倜儻豪傑。多奇畫。嘗傾萬金之產。周濟天下士大夫。與妻兄著作郎廣漢嚴從臮殿中侍御史何千里俱以氣概相高。不肯仕官。竟以壽終。天寶九載贈遂寧郡太守。廣德元年又贈太常卿。公少好俠。以鷹犬射獵自娛。輕財尚氣。果於然諾。年二十餘。尚未知書。太常切責之。縣南有離堆山。斗入嘉陵江。形勝峻絕。公乃慷慨發憤。屏棄人事。鑿石搆室以居焉。勵精為學。至以鍼鈎其臉。使不得睡。讀書好觀
大略。頗工文而不好為之。開元二十年。年近四十。舉鄉貢進士高第。二十六年調補益州新都尉。視事二十日。謝病去。二十七年。長史張宥奏充劍南採訪支使。宥方謀拔安戎。獨與公計畫。幕中之事。一以咨公。司馬章仇兼瓊惡之。及代宥節度。乃移郡收公。月餘仍釋之。俄令攝判使事。監越嶲兵馬。復奏充採訪支使。盡護劍南軍事。首尾二載。冒暑渡瀘者凡一十八度。公秉操堅忮。吏人望而畏之。改授新繁尉。充山南西道採訪支使。頃之。雲南蠻動。瓊請公往。以便宜從事。公戮其尤害者數人。蠻夏懾服。山南盜賊。舊多光火。公察其名居。悉傾巢穴。人到於今賴焉。俄拜左衛兵曹。例遷也。瓊以兩道採訪節度使務。悉以委公。無何。攝監察御史。充劍南山南兩道山澤使。遷大理評事。充西山督察使。天寶五載。戶部侍郎兼御史大夫郭公虛已代瓊節制。郭以庶務。一皆仗公。公素懷感激。竭誠受委。故幕府之事。無遺諝焉。六載拜監察御史。公誅羌豪董哥羅等數十人。以靖八州之地。郭公將圖弱水西之八國。奏公入覲。元宗駭異之。即日拜尚書屯田員外郎兼侍御史蜀郡司馬劍南行軍司馬。既略三河。收其八國。長驅至故洪州。與
哥舒翰隴右官軍相遇於橫嶺。鳴鼓而還。及郭公云亡。慟哭之曰。公亡矣。吾無為為善乎。初郭公對敭天休。每薦公有文武之材。堪方面之寄。至是遂拜公為蜀郡大都督府長史。兼御史中丞持節充劍南節度副大使。公當大任。既竭丹誠。射討吐蕃摩彌城拔之。改洪州為保寧都護府。塹弱水為蕃漢之界。收戶數十萬。闢土千餘里。屬恩敕命召。祇赴京師。至臨皋驛。上令中貴人勞問。賜甲第一區。又錫名馬。兼供御饌。俄拜司農卿。將不遠而復。十一載拜京兆尹。公威名素重。處理剛嚴。公初善執事者。後為所忌。十二載遂貶邵陽郡司馬。灌園築室。以山泉琴酒自娛。賦詩百餘篇。俄移漢陽郡太守。下車閉閤。唯讀元經以自適。不幸感疾。以十四載閏十有一月十有五日。終於官舍。春秋六十有二。十五載春正月。歸葬於新政縣嘉陵江之西岸先塋。寶應元年追贈衛尉卿。廣德元年又贈太子少保。公凡著坤樞十卷。文集十卷。並為好事者所傳。於戲。公負不羈之才。懷當世之志。方及知命。始擢一第。從宦十年。超登四岳。拔身巴江之下。自致青雲之上。非夫珪璋特達。聖賢相遭。則何以淩厲沈浮。若斯之速。既而吉凶糾纏。慶弔相隨。
天睠排於賊臣。雄圖屈於促景。有足悲矣。有子六人。仲曰贈左金吾衛郎將昊。隨公陷於西洱河。力戰而歿。季曰前鄉貢明經晃。神清才秀。先公而卒。伯曰璧州刺史昱。克篤孝行。見稱衣冠。公之捐館也。萬里迎喪。泝湍而皸瘃拔𥮘。段子章之稱亂也。閤門逃賊。安親而晨夕板輿。叔曰萬州刺史炅。雅有父風。頗精吏道。肅宗之幸鳳翔也。竭誠幕府。以佐公家。今上之命庶僚也。由華原之政。驟登省闥。作牧萬州。政績尤異。有詔遷祕書少監。尋又改牧巴州。幼曰青城尉晏。稚曰成都府參軍景。皆保家之主。亦著令聞。公弟晉。字叔明。敦厚溫敏。少以任俠聞。事公以悌稱。與朋以信著。好讀書而不為章句。精吏道而尤擅循良。再為法官。三秉天憲。二登郎署。一宰洛陽。從其兄之討南蠻也。兩軍交戰。仗忠信而必使其間。佐寧國之如回紇也。絕域奉辭。布皇明而皆得要領。肅宗褒異。擢拜商州刺史。無何。超遷京兆尹。不十年而兄弟相代。論者偉之。永泰二年秋八月。有詔自太子左庶子復拜為卭州刺史兼御史中丞卭南八州都防禦觀察等使。真卿與公同在御史。亡兄國子司業允南弟今江陵少尹允臧又與少尹同時臺省。既接通家
之歡。載敦世親之好。以為徂謝永久。所存者徽猷。陵谷雖遷。不朽者金石。銘功篆美。敢墜所聞。其詞曰。
洪範垂休。系殷封周。鮮于身繇。派漁陽兮。世掌漢歷。子孫舄奕。代有丕績。臮定襄兮。冠氏促齡。二孫夙丁。隋官不寧。肇定疆兮。嘉陵淼淼。雲臺矯矯。降生京兆。為龍光兮。有武有文。剛嚴不群。克懋鴻勳。制惟梁兮。既靖巴蜀。既清輦轂。日聞啟沃。播周行兮。結友不終。孤我深衷。如彼飛蟲。反予戕兮。邵陽典午。漢陽紆組。熟云心苦。坦行藏兮。天不憖遺。哲人其萎。反葬江湄。咺其傷兮。此令有裕。教忠有素。天介景祚。熾而昌兮。三世京尹。二子專城。一門載榮。餘慶彰兮。豐碑巍巍。盛業暉暉。舉世是希。與天長兮。
集／總集／全唐文／全唐文／卷九百十七／清晝　一／烏程李明府水堂觀元真子畫武城讚(P.9556-2)
烏程李明府水堂觀元真子畫武城讚
烏程魯邑。異日同風。洋洋絃歌。復聞我公。元真跌宕。筆狂神王。楚奏鏗鍧。吳聲瀏亮。舒縑雪似。頒彩霞狀。點不誤揮。毫無虛放。藹藹武城。披圖可望。咫尺之內。天高水清。月疑山吐。風恐松聲。晴雨雲住。春冬草榮。比公為政。德暖生成。盛烈暉暉。雙揚厥靈。
集／總集／全唐文／全唐文／卷九百二十四／司馬承禎／素琴傳(P.9637-1)
素琴傳
桐琴字清素。臨海桐柏山靈墟之木也。其先自開闢之初。稟角星之精。含少陽之氣。昭生厚土。挺出崇嶽。得水石之靈。育清高之性。擢幹端秀。抽枝扶疏。盤根幽阜。藏標散木。經億萬歲。人莫之識。唯鳳從之遊。以棲蔭焉。神茂靈嗣。子
孫彌遠。承先冑之喬者。聚於魯郡嶧山之陽。分株徙植。略遍諸嶽。既因地受氣。亦殊體異材。雲和空桑。冬夏異奏。繞梁焦尾。世代奇聲。昔伏羲氏之王天下也。以諧八音。皆相假合。思一器而備於律呂者。編斲眾木。得於梧桐。製為雅器。體名曰琴。琴者禁也。以禁邪僻之情。而存雅正之志。修身理性。返其天真。夫琴之制度。上隆象天。下平法地。中虛合無外響闕暉暉有十三。其十二法六律六呂。其一處中者。元氣之統。則一陰一陽之謂也。而律管有長短。故暉間有賒促。當暉則鳴。差則否。亦猶氣至灰飛。時移景正。神理不測。其在茲乎。上為人頸人肩。取其發聲之位也。中為鳳翅。取其來儀之音也。末為龍齗。取其幽吟之感也。其餘形製。各因用立名。施以五絃。繩繰有差。品以五音。調韻成弄。於是奏之。通神明之德。合天地之和。黃帝作清角於西山。用會鬼神。虞舜以南風之詩。而天下理。此皇王以琴道致和平也。故曰琴者樂之統。君臣之恩矣。師曠為晉平公奏清徵。元鶴二八。降於廊門。再奏之。引頸而鳴。舒翼而舞。瓠巴鼓琴。則飛鳥集舞。潛魚出躍。師文各叩一絃。乃變節候。改四時。總諸絃。則景風翔。慶雲浮。甘露降。醴泉涌。此明閑
音律者。以琴聲感通也。黃老君彈雲和流素之琴。真人拊雲和之琴。內經號琴心。文涓子著琴心論。此靈僊以琴理和神也。孔子窮於陳蔡之間。七日不火食。而絃歌不輟。原憲居環堵之室。蓬戶甕牖。褐塞匡坐而絃歌。此君子以琴德而安命也。許由高尚讓王。彈琴箕山。榮啟期鹿裘帶索。攜琴而歌。此隱士以琴德而興逸也。伯牙鼓琴。鍾子期聽之。峨峨洋洋。山水之意。此琴聲導人之志也。有撫琴見螳蜋捕蟬。蔡邕聞之。知有殺音。此琴聲顯人之情也。是知琴之為器也。德在其中矣。琴之為聲也。感在其中矣。無成與虧。雅量貞固。有操而作。響應通變。至於五性有殊。習之而愈勵。則箕子以全忠。子夏以明孝。六情有偏。聽之而更切。則景公之酣樂。漢祖之傷心。與夫冥寂之士。怡閑之居者。希音通於反聽。太和沖於浩然。則孫登之神遊宇外。稷公之道長邱中。猗歟。夫子之所翫也。宏矣深矣。予以癸卯歲居靈墟。至丙午載。有桐生於堦前。迨壬子祀。得七歲。而材成端偉。枝葉秀茂。松竹為林。堅貞益其雅性。飆澗為友。清泠叶其虛心。意欲留之棲鳳。而鳳鳥未集。不若採以為琴。而琴德可久。候瓊霜之既降。俟珪葉之凋去。定陰陽之向
背。揆長短之尺寸。爾乃取其元榦。不暇待其孫枝。以甲寅年。手操斤斧。自勤斲削。重其清虛。外運力思。然琴之體。既有人肩。而無其首。尚象之義。將為未備。斯所以圓其首。曲其翅。方其肩。短其足。自餘改制。頗殊舊式。七月丙戌朔七日壬辰造畢。於是施軫珥。調宮商。叩其音韻。果然清遠。故知彼群山之常材。此台嶽之秀氣。用白賁之全質。施綠綺之華彩。遁世無悶。有託心之所。寂慮怡神。得導和之致。與其遊靈溪。登華峰。坐皓月。淩清飆。先奏幽蘭白雪。中彈蓬萊操白雪引。此二弄自造者。其木聲也。則琅琅鏘鏘。若球琳之竝振焉。諸絃合附。則采采粲粲。若雲雪之輕飛焉。眾音諧也。則喈喈噰噰。若鸞鳳之清歌焉。因時異態。變化不窮。觸類通神。幽興無已。非絲桐之奇致。何感會之若是。取聲之入神者清角清徵。體之全真者素也。故云見素。字以厥義。式表其德。敬而友之。期乎益矣。夫木之為用也多矣。樂之為聲也眾矣。未若以桐制琴之為也。何者。咸池率舞。資八音之協。簫韶來儀。備九成之奏。而桐樹自延於丹鳳。琴聲乃降諸元鶴。為感通之所致。斯在樂之特優。豈不以其象法天地。其音諧律呂。導人神之和。感情性之正者哉。
自古賢人君子。莫不操之以無悶。玩之而無斁。左琴右書。蓋有以也。清素者。以山名桐柏。而桐樹生焉。地號靈墟。而靈氣出焉。故有將遽長佳材。則成雅器。調高方外。弄送邱中。同心之言。得意於幽蘭矣。歲寒之操。全貞於風松矣。相與為冥寂之友者。淡交於琴乎。
集／總集／全唐文／全唐文／卷九百五十四／閻楚封／臨風舒錦賦　以賦之明麗當如此為韻(P.9908-2)
閻楚封
臨風舒錦賦以賦之明麗當如此為韻
風響清韻。錦明色絲。閱攢花之麗綵。當偃草之驚時。拂褒而起。翻光益滋。始暉暉之展也。俄習習以動之。且爛兮則舒。爰假不周之力。及斐然而異。誠同絕妙之詞。爾其黼黻宏開。浸淫遠度。蘊鳴梭之巧思。比擲地之麗賦。暉光亂起。如蕩漾之波翻。彩狀閑飄。若逶迤之霞布。觀夫引曳交映。彰施煥盈。當大塊之初發。遇迴文之已成。奪雲彩。耀日晶。激飀飀而愈疾。動獵獵而增明。向水而搖。似挂帆之欲去。當軒而列。謂施障之將行。況復入座輕泠。橫空掣曳。當蜀郡之新濯。擬潘文而更麗。絪縕乍舉。時牽素手之中。煦嫗潛來。遠自青蘋之際。晚映花戶。暗臨洞房。簸煙暉之照灼。騰藻豔而飄揚。裊輕吹。鑠流光。扇涵和而迴觸。攄炳麗而
前當。五色相宣。喻體物之詞彩。八風迭起。駭織文之鳥章。且蕭颯初戾。紅明正舒。照瑣牕而粲矣。煥雲幄以暉如。彩曜克宣。諒本因於翦飾。精華可翫。終亦藉其吹噓。是知修詞者莫貴其精微。製錦者莫尚其綺靡。善染翰之瑰麗。狀臨風之旖旎。懿哉文之義也。諒發明之在此。
子／醫家／御定佩文齋廣群芳譜／穀譜　卷七至卷十／卷七　麥等／蕎麥／集藻／詩散句(P.35-1)..[文淵閣四庫全書本]
〔詩散句〕
〔増〕唐温庭筠日暮鳥飛散滿山蕎麥花　宋戴敏頗動詩人興滿園蕎麥花　唐白居易獨出門前望野田月明蕎麥花如雪　宋范成大落日青山都好在山間蕎麥滿芳洲　陸游𪍷熟山僧分餺飥船来溪友餉薪樗　唐白居易蕎麥鋪花白　宋韓琦雲鋪蕎麥
花漫野　陸游滿村蕎麥正離離　暖日暉暉秀蕎麥　未收蕎麥怯新霜　金王良臣蕎花冉冉蜜脾香　元貢奎路轉滿川蕎麥花
子／醫家／御定佩文齋廣群芳譜／桑麻譜　卷十一至卷十二／卷十一　桑　柘／桑／集藻／七言古詩(P.28-2)..[文淵閣四庫全書本]
〔七言古詩〕
〔増〕陳徐伯陽〈賦得日出東南隅行〉朱城璧日唘朱扉青樓含照夲暉暉遠映陌上春桑葉斜入秦家緗綺衣羅敷妝粉能佳麗鏡前新梳倭堕髻圓籠裊裊挂青絲鐵鈎冉冉勝丹桂蠶飢日晚暫生愁忽逢使君
南陌頭五馬停珂遣借問䨇臉含嬌特好羞妾壻府中輕小史即今来往専城裏欲識東方千騎歸藹藹日暮紅塵起　宋鄭震〈採桑曲〉晴採桑雨採桑田頭陌上家家忙去年養蠶十分熟蠶姑只著麻衣裳
子／醫家／御定佩文齋廣群芳譜／花譜　卷二十二至卷五十三／卷二十五　杏花　桃花一／杏花／集藻／詞(P.21-2)..[文淵閣四庫全書本]
［詞］
〔原〕宋趙𪔂〈㸃絳唇〉烟冷金爐夢回鴛帳餘香嫩更無人問一枕江南恨　消痩休文頓覺春衫褪清明近杏
花吹𥁞薄暮東風𦂳　曽覿〈春光好〉臙脂膩粉光輕正新晴枝上閙紅無處著近清明　仙娥進酒多情向花下相笑盈盈不惜十分傾玉斚惜彫零
〔増〕張孝祥〈菩薩蠻〉東風約畧吹羅幕一簾細雨春隂薄試把杏花看濕紅嬌暮寒　佳人䨇玉枕烘醉鴛鴦錦折得最繁枝暖香生翠幃　康與之〈憶秦娥〉春寂寞長安古道東風惡東風惡臙脂滿地杏花零落　臂銷不奈黃金約天寒尚怯春衫薄春衫薄不禁珠淚為君彈却　曽平丘
〈清平樂〉艶苞初坼偏惜東風力上苑梨花烟雨濕新染臙脂顔色　玉人小立簾櫳輕匀媚臉妝紅斜插一枝雲髻看誰剰得春容　金王庭筠〈清平樂〉今年春早到處花開了只有此枝春恰好月底輕顰淺笑　風流全似梅花承當疎影橫斜夢想溪南溪北竹籬茅舍人家
〔原〕宋杜安世〈憶漢月〉紅杏一枝遥見凝露粉愁香怨吹開吹謝任春風恨流鶯不能拘管　曲池連夜雨緑水上翠紅千片直擬移來向深院任彫零不孤䨇眼
〔増〕趙彦端〈千秋嵗〉杏花風下獨立春寒夜㣲雨度疎星挂暉暉濃艶出嫋嫋繁枝亞朱檻倚輕羅醉裏添還卸　寂寞情猶乍悵望驂鸞駕衣褪玉香欺麝一花𢬵一醉杯重慿誰把春去也重簾翠幕人如畫
〔原〕沈公述〈念奴嬌〉杏花過雨漸殘紅零落臙脂顔色流水飄香人漸遠難托春心脉脉恨别王孫墻隂目斷手把青梅摘金鞍何處緑楊依舊南陌　消散雲雨湏㬰多情因甚有輕離輕拆燕語千般争解説些子伊家消息厚約深
盟除非重見見了方端的而今無奈寸腸千恨堆積
〔増〕晁端禮〈水龍吟〉小桃零落春将半䨇燕却來池館名園相倚初開繁杏一枝遥見竹外斜穿栁間深映粉愁春怨任紅欹宋玉墻頭千里漫牽惹人腸斷　常記山城斜路噴清香日遲風暖春隂挫後馬前惆悵滿枝妝淺深院簾垂雨愁人處碎紅千片料明年更𤼵多應更好約鄰翁看
集／總集／全唐詩補編／外編／第一編　補全唐詩／劉希移／北邙篇(P.14)
北邙篇伯二六七三　斯二○四九　伯二五四四
南橋昏曉人萬萬，北邙新故塚千千。自為驕奢彼都邑，何圖零落此山顛。不知虛魄尋歸路，但見殭屍委墓田。青松樂飲無容色，白骨生台苔有歲年。地久□松摧為薪，天長白骨化為塵。碧山明月徒自曉，黃居闇室不知晨。漢家城廓郭帝王州，晉國衣棺冠車馬流。金國谷清青春珠騎綺舞，同銅堦碧樹玉人遊，雲起清盈驕畫閣，水堂明迥弄仙舟。始憶斷歌催一代，娥俄悲長夜歷千秋。秋風至兮冬雪明，春雨息兮夏雲生。墨池沙枯通草萬蔓，粧樓凡瓦盡向林傾。古篋重書宜筆跡，崩路臺鶴思若弦聲。不信草經延墓暮齒，惟求清青史列虛銘名。嗚呼哀哉洛陽道，相斯思相望蓬萊島。玉顏暉暉並是春，人髮青青未嘗老。星簾捲兮月牎開，鏡花搖
兮山樹迥。仙衣窈窕風吹去，雨蓋飛霏微舞遶來。與君攜手三山頂，如何冥寞久泉臺。
集／總集／全唐詩補編／續拾／卷五十八　歌　謠　讖記　嘲噓　諺　語／酉陽雜俎引語(P.1708)
《酉陽雜俎》引語
買魚得鱮，不如食茹。
寧去累世宅，不去䱥魚額。
洛鯉伊魴，貴於牛羊。
得合瀾蠾，雖不足豪，亦足以高。
檳榔扶留，可以忘憂。
白馬甜榴，一實直牛。
草木暉暉，蒼黃亂飛。均見《酉陽雜俎前集》卷十六《廣動植》。
史／正史／晉書／列傳　凡七十卷／卷五十一　列傳第二十一／皇甫謐(P.1409)..[底本：金陵書局本]
時魏郡召上計掾，舉孝廉；景元初，相國辟，皆不行。其後鄉親勸令應命，謐為釋勸論以通志焉。其辭曰：
相國晉王辟余等三十七人，及泰始登禪，同命之士莫不畢至，皆拜騎都尉，或賜爵關內侯，進奉朝請，禮如侍臣。唯余疾困，不及國寵。宗人父兄及我僚類，咸以為天下大慶，萬姓賴之，雖未成禮，不宜安寢，縱其疾篤，猶當致身。余唯古今明王之制，事無巨細，斷之以情，實力不堪，豈慢也哉！乃伏枕而歎曰：「夫進者，身之榮也；退者，命之實也。設余不疾，執高箕山，尚當容之，況余實篤！故堯舜之世，士或收迹林澤，或過門不敢入。咎繇之徒兩遂其願者，遇時也。故朝貴致功之臣，野美全志之士。彼獨何人哉！今聖帝龍興，配名前哲，仁道不遠，斯亦然乎！客或以常言見逼，或以逆世為慮。余謂上有寬明之主，下必有聽意之人，[一]下必有聽意之人　各本無「下」字，今從吳本。天網恢恢，至否一也，何尤於出處哉！」遂究賓主之論，以解難者，名曰釋勸。
客曰：「蓋聞天以懸象致明，地以含通吐靈。故黃鍾次序，律呂分形。是以春華發
萼，夏繁其實，秋風逐暑，冬冰乃結。人道以之，應機乃發。三材連利，明若符契。故士或同升於唐朝，或先覺於有莘，或通夢以感主，或釋釣於渭濱，或叩角以干齊，或解褐以相秦，或冒謗以安鄭，或乘駟以救屯，或班荊以求友，或借術於黃神。故能電飛景拔，超次邁倫，騰高聲以奮遠，抗宇宙之清音。由此觀之，進德貴乎及時，何故屈此而不伸？今子以英茂之才，游精於六藝之府、散意於眾妙之門者有年矣。既遭皇禪之朝，又投祿利之際，委聖明之主，偶知己之會，時清道真，可以沖邁，此真吾生濯髮雲漢、鴻漸之秋也。韜光逐藪，含章未曜，龍潛九泉，䃘焉執高，棄通道之遠由，守介人之局操，無乃乖於道之趣乎？
且吾聞招搖昏迴則天位正，五教班敘則人理定。如今王命切至，委慮有司，上招迕主之累，下致駭眾之疑。達者貴同，何必獨異？羣賢可從，何必守意？方今同命並臻，饑不待餐，振藻皇塗，咸秩天官。子獨栖遲衡門，放形世表，遜遁丘園，不睨華好，惠不加人，行不合道，身嬰大疢，性命難保。若其羲和促轡，大火西穨，臨川恨晚，將復何階！夫貴陰賤璧，聖所約也；顛倒衣裳，明所箴也。子其鑒先哲之洪範，副聖朝之虛心，沖靈翼於雲路，浴天池以濯鱗，排閶闔，步玉岑，登紫闥，侍北辰，翻然景曜，雜沓英塵。輔唐虞之主，化堯舜之人，宣刑錯之政，配殷周之臣，銘功景鍾，參敘彝倫，存則鼎
食，亡為貴臣，不亦茂哉！而忽金白之輝曜，忘青紫之班瞵，辭容服之光粲，抱弊褐之終年，無乃勤乎！」
主人笑而應之曰：「吁！若賓可謂習外觀之暉暉，未覩幽人之髣髴也；見俗人之不容，未喻聖皇之兼愛也；循方圓於規矩，未知大形之無外也。故曰，天玄而清，地靜而寧，含羅萬類，旁薄羣生，寄身聖世，託道之靈。若夫春以陽散，冬以陰凝，泰液含光，元氣混蒸，眾品仰化，誕制殊徵。故進者享天祿，處者安丘陵。是以寒暑相推，四宿代中，陰陽不治，運化無窮，自然分定，兩克厥中。二物俱靈，是謂大同；彼此無怨，是謂至通。
若乃衰周之末，貴詐賤誠，牽於權力，以利要榮。故蘇子出而六主合，張儀入而橫勢成，廉頗存而趙重，樂毅去而燕輕，公叔沒而魏敗，孫臏刖而齊寧，蠡種親而越霸，屈子疏而楚傾。是以君無常籍，臣無定名，損義放誠，一虛一盈。故馮以彈劍感主，女有反賜之說，項奮拔山之力，蒯陳鼎足之勢，東郭劫於田榮，顏闔恥於見逼。斯皆棄禮喪真，苟榮朝夕之急者也，豈道化之本與！
若乃聖帝之創化也，參德乎二皇，[二]二皇　殿本作「三皇」。「二皇」謂伏羲神農，亦可通。齊風乎虞夏，欲溫溫而和暢，不欲察察而明切也；欲混混若玄流，不欲蕩蕩而名發也；欲索索而條解，不欲契契而繩結也；欲芒芒
而無垠際，不欲區區而分別也；欲闇然而日章，[三]欲闇然而日章　「日」，各本作「內」，今從宋本。中庸云：「君子之道，闇然而日章」，謐語蓋本此。不欲示白若冰雪也；欲醇醇而任德，不欲瑣瑣而執法也。是以見機者以動成，好遁者無所迫。故曰，一明一昧，得道之概；一弛一張，合禮之方；一浮一沈，兼得其真。故上有勞謙之愛，下有不名之臣；朝有聘賢之禮，野有遁竄之人。是以支伯以幽疾距唐，李老寄迹於西鄰，顏氏安陋以成名，原思娛道於至貧，榮期以三樂感尼父，黔婁定謚於布衾，干木偃息以存魏，荊萊志邁於江岑，君平因蓍以道著，四晧潛德於洛濱，鄭真躬耕以致譽，幼安發令乎今人。皆持難奪之節，執不迴之意，遭拔俗之主，全彼人之志。故有獨定之計者，不借謀於眾人；守不動之安者，不假慮於羣賓。故能棄外親之華，通內道之真，去顯顯之明路，入昧昧之埃塵，宛轉萬情之形表，排託虛寂以寄身，居無事之宅，交釋利之人。輕若鴻毛，重若泥沈，損之不得，測之愈深。真吾徒之師表，余迫疾而不能及者也。子議吾失宿而駭眾，吾亦怪子較論而不折中也。
夫才不周用，眾所斥也；寢疾彌年，朝所棄也。是以胥克之廢，丘明列焉；伯牛有疾，孔子斯歎。若黃帝創制於九經，岐伯剖腹以蠲腸，扁鵲造虢而尸起，文摯徇命於齊王，醫和顯術於秦晉，倉公發祕於漢皇，華佗存精於獨識，仲景垂妙於定方。徒恨生不逢乎若人，故乞命訴乎明王。求絕編於天錄，亮我躬之辛苦，冀微誠之降霜，故俟罪而
窮處。
史／政書／通典／兵典　凡十五卷／卷第一百六十二　兵十五／風雲氣候雜占(P.4177)
見彼軍上氣如塵埃沸粉，其色黃白，如旗旛，暉暉然無風而動，將士勇猛，不可擊。我軍如此，亦不用戰。
史／載記／十國春秋／後蜀　卷四十八至五十七／卷第四十八　後蜀一　高祖本紀(P.1-1)..[清乾隆癸丑年昭文周氏此宜閣重校刊本]
十國春秋卷第四十八
仁和吳任臣志伊氏撰
門人姚廷益贊師氏閱
昭文周　昂少霞重校刊
後蜀一
高祖本紀
高祖姓孟名知祥字保胤邢州龍岡人也以唐咸通十五年四月二十一日誕生時火光照室鄰里多異之有僧見而撫曰此武臺山靈也弱冠補太原衛指揮使一云始為郡衛史知祥溫厚知書勇於樂善當唐末叔父遷據邢
洺礠三州為晉所鹵通鑑又云知祥遷之弟子今從歐陽史晉王李克用以遷守澤潞汴兵攻晉遷以澤潞降梁知祥父道獨留事晉而不顯晉王鎮太原謂知祥為才以其弟克讓女妻之累遷親衛軍使唐莊宗嗣晉王位改馬步軍左教練使出知嵐州召為中門使莊宗與梁太祖夾河頓兵知祥參謀應變事無留滯前此為中門使者多以罪誅至是知祥懼禍求他職莊宗喻知祥薦可代己者知祥因舉郭崇韜自代崇韜德之知祥遂補馬步軍都虞候莊宗建號以太原府為北京以知祥為太原尹北京留守魏王繼岌伐蜀郭崇韜為招討使崇韜臨訣白莊宗
曰卽臣等平蜀陛下擇帥以守西川無如孟知祥者已而唐兵破蜀因以知祥為同中書門下平章事成都尹充劍南西川節度副大使知祥馳至洛陽莊宗戒有司盛供帳多出內府珍奇諸物以宴勞之酒酣語及平昔以為笑樂歎曰繼岌前日乳臭兒爾乃能為吾平定兩川吾徒老矣孺子可喜然益令人悲爾吾憶先帝棄世時疆土侵削僅保一隅豈知今日奄有天下九州四海奇珍異產充牣吾府且指以示知祥曰吾聞蜀王之富無異於此以卿親賢故以相付旣而莊宗疑崇韜戒知祥誅之知祥曰崇韜國之勳舊必無二心俟臣至蜀觀
之苟無他志卽遣歸闕及知祥抵石壕會中使馬彥珪言往誅崇韜知祥遂倍道兼行自洛之蜀凡十有七日至成都而崇韜已死時同光四年正月甲戌也五代史作戊辰今從錦里耆舊傳諸將多忷忷至則承制宣慰人心稍定戊寅魏王以知祥詣大慈寺拜唐僖宗御容已又過延祥院見蜀後主王衍真容並令撤去別塑北方天王一軀先是蜀人擊拂以初入為孟入紀異錄又云先是蜀人打毬一棒便入湖子者為猛入語譌為孟入得蔭一籌後孟氏盡得兩蜀一籌者一子昶也或云此毬子從太原將來又王氏宮殿皆題太匠孟德姓名德與得同音蜀檮杌作孟得今從五國故事鑑戒錄及知祥來成都人以為先兆是時魏王
駐蜀宮知祥乃館於徐延瓊之第前蜀後主常於延瓊壁上書孟字以戲之語具前蜀傳中知祥見而笑曰疎狂霸豎亦豫知與吾交代邪未幾魏王引軍東還先鋒李紹琛卽康延孝反攻破漢州知祥遣大將李仁罕會任圜董璋等兵擊敗之追執紹琛於綿竹知祥自至漢州犒軍與圜璋置酒高會引紹琛檻車至座中自酌大巵飲之謂曰公何患不富貴而求入此邪紹琛曰郭侍中佐命功第一一旦無罪族誅如紹琛輩安保首領以此不敢歸朝耳知祥乃得其將李肇侯宏實及其兵數千以歸卽以肇為衙內馬步都指揮使而宏實副之時蜀中
羣盜猶未息知祥擇廉吏除橫賦安集流散下寬大之令與民更始遣將趙廷隱張知業率兵分討諸盜悉平頃之莊宗遇弒魏王繼岌自殺明宗入立改是年為天成元年知祥乃訓練兵甲陰有王蜀之志秋七月開庫中得鎧甲二十萬益置義勝定遠諸軍左右牙等兵凡十六營共萬六千人營於牙城內外又崇韜初分左右驍銳等六營凡驍兵三千人左右寧遠等二十營凡步兵二十萬人至是八月增置左右衝山等六營凡六千人營於羅城內外置義寧等二十營凡萬六千人分營內州縣就食又置左右牢城四營凡四千人分戍成都
境內九月壬戌又置左右飛棹兵六營凡六千人分戍濱江諸州習水戰以備夔峽命李仁罕及廷隱知業等分領之初魏王及崇韜率蜀中富民輸犒賞錢五百萬緡聽以金銀繒帛充納晝夜督責至有自殺者給軍之餘猶二百萬緡任圜自蜀入為相兼判三司素知成都所餘錢冬十月明宗加知祥太尉蜀檮杌作檢校太傅今從李昊羊馬城記兼侍中封平原公乃以鹽鐵判官太僕卿趙季良為官告國信兼三川都制置轉運使督蜀犒軍餘錢送京師且制置兩川征賦知祥怒不奉詔曰府庫他人所聚輸之可也州縣租稅以贍鎮兵十萬決不可得季良但發
蜀庫金帛十億於洛陽不敢復言制置轉運職事知祥素與季良有舊遂留之不遣樞密使安重誨頗疑知祥與東川節度使董璋據險擁兵久將難制且知祥為莊宗近姻思有以圖之初知祥之鎮蜀也莊宗以宦者焦彥賓為監軍明宗立悉誅宦者罷諸道監軍至是彥賓已罷客省使泗州防禦使李嚴自請為西川監軍必能制知祥是月己酉重誨遂以嚴為西川都監文思使朱宏昭為東川副使嚴前使蜀旣歸而獻策伐蜀蜀人皆惡之其母謂嚴曰汝前啟滅蜀之謀今再往必以死報蜀矣二年春正月知祥聞嚴來果怒曰焦彥賓以例罷
而諸道皆廢監軍獨吾軍置之是嚴欲以蜀再為功也掌書記毋昭裔等皆請止嚴無內知祥曰吾有以待之矣遣吏至綿劍迎候會武信節度使李紹文卒知祥自言常受密詔許便宜從事壬戌以西川節度副使內外馬步都指揮使李敬周為遂州留後趣之上道然後表聞是歲三月甲寅明宗卽以敬周為武信留後從知祥請也嚴至境上遣使持書諭意知祥自以與嚴有舊恩初嚴與知祥同事莊宗時知祥為教練使嚴常有過莊宗怒甚命斬之知祥戒行刑者少緩徒跣諫莊宗曰彊敵未滅嚴小過大王不宜以喜怒殺嚮義之人恐失士大夫心莊宗怒稍解命知祥監笞嚴二十而釋之盛陳兵甲見之冀其懼而不來嚴聞之自若已而至成都知祥禮遇嚴甚厚一日置酒
召嚴是時焦彥賓猶在蜀嚴於懷中出詔示知祥以誅彥賓知祥不聽因責嚴曰公前奉使王衍歸而請兵伐蜀遂致兩國俱亡今公復來蜀人懼矣且諸方鎮皆廢監軍公獨來監吾軍何也嚴惶怖求哀知祥曰衆怒不可遏也遂揖下目客將王彥銖執斬之鑑戒錄云李嚴於天成初復來臨護孟祖加之禮分從容乃言曰吾聞利口之覆邦家辨言之亂刑政故少正卯言偽而辨孔子誅之子今巧言如簧勿矜細行有大罪者五自知之乎只如初與王□□箭為誓及其降也復又誅之遂使天道惡盈二國俱滅其罪一也其次平蜀之際先入禁闈取內藏之珠金選宮庭之嬪婇其罪二也頃者詐諭三川減釋兩稅及其得地倍更加徵其罪三也而又誑惑朝廷妄陳利害說三川之形勢創二鎮之節旄■■控扼我咽喉覬覦我土地其罪四也今又來為我監護坐握兵權儭我瀋維承我爵位人神豈恕天意爭容爾之再來機亦謬
矣其罪五也言訖遂令武士把下階簷嚴亦倉皇失其節操乃叩頭曰嚴之五罪一死宜然願乞殘骸為洛中鬼高祖不聽命劍斬之隨以嚴尸屬左廂馬步都虞候丁知俊曰昔嚴奉使而汝為副是故人也為我瘞之因誣奏嚴詐宣口敕云代臣赴闕又擅許將士優賞臣輒已誅之內八作使楊令芝以事來蜀至鹿頭關聞嚴死奔還而明宗竟不復問也朱宏昭在東川聞之亦懼謀歸洛會董璋有軍事使之入奏宏昭偽辭然後行由是得免時知祥方遣牙內指揮使武漳迎家屬於晉陽行至鳳翔鳳翔節度使李從曮聞嚴被殺以為知祥反矣遂留而不發唐主旣不能詰而猶欲以恩信羈縻之詔聽知祥家
屬歸蜀乃遣客省使李仁矩慰諭知祥及吏民三月甲戌至成都丙申瓊華公主及子仁贊至自晉陽知祥因表請趙季良為副使夏四月唐以季良為西川節度副使知祥事無大小皆與季良叅決是時李昊歸成都以為觀察推官秋七月知祥遣僧五人貢佛牙於唐長一寸六分云僖宗幸蜀所留今屬應聖嘉節唐明宗以九月九日誕生號應聖節願資萬壽唐主命宣示羣臣冬十二月築羊馬城於羅城之外羅城故高駢所廣壬辰西南方有赤氣如火燄約二千里三年春三月知祥屢與董璋爭鹽利璋誘商旅販東川鹽入西川知祥患之乃於漢州置三場重征之
歲得錢七萬緡商旅自是不復之東川唐徙趙季良為果州團練使以何瓚為西川節度副使知祥得制書匿之表留季良不許乃遣將雷廷魯至京師論請唐主不得已從之是時瓚行至綿谷懼不敢進知祥因奏瓚為行軍司馬是歲唐師伐荊南詔以我兵下峽知祥遣左肅邊指揮使毛重威率兵三千戍夔州已而荊南高季興死其子從誨請命知祥請罷戍兵不許知祥諷重威以兵鼓譟潰而歸唐以詔書劾重威知祥奏請無劾由是唐大臣益以知祥為必反四年春大饑米斗錢四百文夏五月唐主將有事於南郊遣客省使李仁矩責知
祥助禮錢一百萬緡知祥覺唐謀困己辭不肯出久之請獻五十萬先是魏王繼岌東還留精兵五千戍蜀自安重誨疑知祥有異志聽言事者用己所親信分守兩川管內諸州每除守將則以精兵為其牙隊多者二三千少者不下五百人以備緩急至是唐以夏魯奇為武信軍節度使冬十月辛亥割閬果二州置保寧軍以李仁矩為節度使又以武虔裕為綿州刺史仁矩故為東川董璋所詬與之有隙而虔裕復於重誨為外兄仁矩□詗璋反狀增飾而奏之唐主又使魯奇益冶遂州城隍繕修甲兵璋已大懼時道路傳言又將割綿龍為節
鎮知祥亦懼知祥本與璋不協未嘗通問璋以為唐將致討始遣人來求婚以自結而知祥心恨璋欲不許趙季良謂宜合從拒唐知祥乃許以其女適璋子長興元年春正月董璋築七寨於劍門辛巳趙季良如梓州修好二月乙未朔季良還成都謂知祥曰董公貪殘好勝志大謀短終為西川之患丁酉腰斬軍校都延昌王行本是時都指揮使李仁罕張知業欲置宴召知祥先二日有尼告二將謀以宴日作亂已而詰之無狀推始言者得延昌行本因加刑焉戊戌知祥獨詣仁罕第就宴於是諸將皆親附而服之壬子知祥與璋連表言聞朝
廷於閬中建節綿遂益兵無不憂恐請罷還所遣節度刺史等唐主優詔慰諭之是月唐南郊加知祥兼中書令通鑑作四月戊戌今從蜀檮杌夏四月甲午朔董璋恐武虔裕伺其所為表兼行軍司馬囚之府廷五月璋閱集民兵皆剪髮黥面復於劍門北置永定關布列烽火是月知祥累表請割雲安等下三鹽監隸西川以鹽直贍寧江屯兵辛卯唐主許之先是知祥與璋俱有異志而安重誨信言事者猶欲倚璋以圖知祥至是璋先畜反謀遣兵掠遂閬鎮戍秋七月璋與子宮苑使光業書曰朝廷割吾支郡為節鎮屯兵三千是殺我必矣汝見樞要為言朝
廷更發一騎入斜谷吾必反與汝訣矣未幾唐又遣別將荀咸乂將兵戍閬州璋遂反九月癸丑西川進奏官蘇愿白知祥云朝廷將發兵討兩川知祥謀於副使趙季良季良請以東川先取遂閬然後併兵守劍門則大軍雖來吾無內顧之憂矣知祥從之遣使約璋同舉兵璋移檄利閬遂三鎮數其離間朝廷引兵擊閬州是月應聖節知祥開宴東北望再拜俯伏嗚咽泣下沾襟士卒為之欷歔明日庚午遂舉兵於成都以都指揮使李仁罕為行營都部署漢州刺史趙廷隱副之簡州刺史張知業為先鋒都指揮使將兵三萬攻遂州別將牙內
都指揮使侯宏實先登指揮使孟思恭將兵四千會璋攻閬州牓示諸州曰葢聞皇王御下恩信乖而叛離臣子事君猜忌生而權變固不可刮席以忍恥膠柱而移音開戶牖以啟戎長根芽而稔患以至舉戈問罪誓衆言征旁庇齊民式求多福知祥國朝懿戚受命莊宗自節制於西川遇鼎移於東洛且以時變則變喪君有君因盡節而傾誠遂梯航而入貢五年之內發運無虛積數五十萬緡粗給中朝之費此則勵勤勞於天子欲表率乎諸侯宇內皆知人誰不見至於屢加官秩亦荷𠖥光不幸間諜潛興窺覦顯露於閬中而立節就列鎮以
益兵搖動我軍民控扼我吭背頻將異議累具上聞冀少軫於懷柔希稍安於方面而朝廷不以為德轉深其疑竟乖魚水之歡自絕雲龍之契知祥與東川相公已聯姻好況密封圻朝聞雞犬之聲暮接笳鼙之響地里雖分於兩鎮人心何異於一家勢比同舟事資共濟今與東川點檢馬步軍十五萬人騎分路往武信利閬路黔夔等州問逐制置之由與興屯集之衆其行師法令別載條章務期宴寧必無侵虐況王氏開國久霸成都東則鐵鎖於瞿塘北則泥封於大散自是子孫失守將相離心合在蜀之蒸人固未忘於霸主因衆多之感舊
奮武旅以開疆佇遣四民各安其業然後花林步月錦水行春繁華何讓於往年爵祿重新於此日東川兵至閬州唐諸將多言宜深溝高壘以挫之李仁矩曰蜀兵懦弱安能當我精卒遂出戰兵未交而潰歸董璋晝夜攻之庚辰城陷殺仁矩滅其族丙戌唐主下制削董璋官爵興兵討之知祥以收下閬州牓示西川牓曰昨者兩川以朝廷自生疑貳不體忠良信讒賊之間言致諸侯之離德始則閬州節度使李仁矩兩來奉使頻此覘窺謂於果閬之間便是控臨之地妄興謀畫濫置節旄及奸計之遂心猶陰邪而未已數聞奏報背請兵師欲結禍階自為戍首所以東川相公慮其稔惡須議推兇連興貔武之師共破豺狼之窟自今月二十九日酉時得東川相公來書云二十五日夜三更三點親領兩川大軍四面圍褁攻打閬州城池至其日平明打破斫到李仁矩首
級并捉到都指揮使姚洪馬軍指揮使王景步軍指揮使費暉等訖餘城下見機來投指揮使都頭已下便與賞給安存兼本城軍人百姓並不傷動外餘拒敵黨類殺戮無餘此則天贊兵威人叶勇力遂至元兇斬首同惡就擒我師四合以環圍逆壘一攻而瓦解捷書雷迅喜氣山橫想與士民同多慶快見便乘勝前進攻收利州只期反掌之間更俟克敵之捷丁亥唐以知祥兼西南面供饋使以天雄節度使石敬瑭為東川行營都招討使以夏魯奇為之副璋使孟思恭分兵攻集州思恭輕進敗歸璋怒遣還成都知祥免其官戊子唐以敬瑭權知東川事庚寅又以右武衛上將軍王思同為西都留守兼行營馬步都虞候為伐蜀前鋒是秋唐改封瓊華公主為福慶長公主命秘書監劉岳為冊使行至鳳翔聞知祥稱兵
乃旋冬十月癸巳李仁罕圍遂州夏魯奇嬰城堅守知祥命都押牙高敬柔帥資州義軍二萬人築長城環之魯奇遣馬軍都指揮使康文通出戰文通聞閬州陷遂以其衆降仁罕戊戌董璋引兵趣利州遇雨糧運不繼還閬州知祥聞之驚曰比破閬中正欲徑取利州其帥不武必望風遁去吾獲其倉廩據漫天之險北軍終不能西救武信今董公僻處閬州遠棄劍閣非計也欲遣兵三千助守劍門璋以有備固辭丁未唐族誅董光業知祥以故蜀鎮江節度使張武為峽路行營招收討伐使將水軍趣夔州以左飛棹指揮使袁彥超副之癸丑
東川兵陷徵合巴蓬果五州十一月戊辰武至渝州降其刺史張環遂取瀘州遣先鋒將朱偓分兵趣黔涪是月唐都招討使石敬瑭入散關階州刺史王宏贄瀘州刺史馮暉與前鋒馬步都虞候王思同步軍都指揮使趙在禮引兵出人頭山後過劍門之南還克劍門殺東川兵三千人獲都指揮使齊彥溫據而守之蜀高祖實錄云十八日北軍自白衞嶺人頭山後過從小劍路至漢源驛出頭倒入劍門打破關寨掩捉齊彥溫及將士五百餘人甲戌宏贄等破劍州已而唐軍不繼乃焚廬舍取資糧仍保劍門乙亥唐主詔削知祥官爵己卯董璋遣使來告急知祥聞劍門失守大懼曰董公果誤我庚辰遣牙
內都指揮使李肇將兵五千往赴戒曰爾晝夜兼行先據劍州北軍無能為也又遣使詣遂州令趙廷隱將萬人會屯劍州復命故蜀永平節度使李筠將兵四千趣龍州守要害時璋自閬州統兩川兵屯木馬寨以備唐師會唐師趣劍州為我指揮使龎福誠謝鍠所擾復退保劍門十餘日不出知祥聞之喜曰吾始謂宏贄等克劍門徑據劍州堅守其城或引兵直趣梓州董公必棄閬州犇還我軍失援亦須解遂州之圍如此則內外受敵兩川震動勢可憂危今迺焚毀劍州運糧東歸劍門頓兵不進吾知其易與矣唐兵分道趣文州將襲龍州
定遠指揮使潘福超義勝都頭沙延祚擊敗之甲申張武卒於渝州知祥命袁彥超代將其兵朱偓將至涪州唐武泰節度使楊漢賓棄黔南奔忠州偓追至豐都還取涪州知祥命成都支使崔善權武泰留後仍牓示軍民牓曰今月二十一日據峽路行營討伐招收使狀報黔南節度使去今月二十七日將手下元戎兵士拋本州下水奔竄尋差衙隊指揮使朱偓部領左右飛棹并諸指揮兵士乘戰船十五隻往黔南安慰至今月二日午時回其黔南節度使今見在梁溪團點元隨兵士及旋添水軍却有五百餘人排比小戰船候寧江接應兵士到却欲歸復本州其朱偓當曰辰時部領戰船往渠溪襲逐至午時與賊軍相見交戰趂下水約百餘里至酆都垻頭殺獲賊軍一百餘人斬黔南內外都指揮使郭太尉吳近思張瓊等三十餘人奪得衣甲器械不少收獲牌印四副其黔南節度使則擕餘黨乘小舟沿流直下忠州竊以大舉舟師遠征峽路旗鼓纔聞其下
瀨雲檣尋指於上游連降郡城繼收營監勢且捷於破竹聲有類於爇蓬今則更閱捷書屢聞勝策況寧江軍以黔南為肘臂之地以渝合為饋運之衢我已斷之彼何望矣節帥棄城而竄遁裨將兼隊而追擒數俘馘以旣多收鎧甲而亦衆指期蕩定以固封隅凡曰軍民攸同快慰未幾董璋遣前陵州刺史王暉將兵三千會李肇等分屯劍州南山十二月壬辰石敬瑭至劍門乙未進屯劍州北山趙廷隱陳於牙城後山李肇王暉陳於河橋敬瑭引步兵進擊廷隱廷隱擇善射者五百人伏敬瑭歸路按甲待之矛矟幾相及乃揚旗鼓譟擊之唐軍退步顛墜下山俘斬百餘人敬瑭又使騎兵衝河橋肇以彊弩射之騎兵不能進薄暮敬瑭引去延隱引兵躡之與伏兵合擊大敗之敬瑭
還屯劍門是時唐軍涉險以餉道為艱自潼關以西民苦轉饋每費一石不能致一斗道路嗟怨而敬瑭師出無功唐主憂之遂切責安重誨重誨遽自請行癸丑發洛陽日馳數百里敬瑭本不欲興師及重誨離唐主側乃累表奏論以為兩川不可伐唐主頗然之我兵先戍夔州者千五百人至是唐悉縱之歸二年春正月壬戌知祥奉表謝唐庚午李仁罕陷遂州夏魯奇自殺癸酉石敬瑭復引兵至劍州屯於北山知祥梟魯奇首以示之魯奇二子從敬瑭於軍中泣請取父首葬之敬瑭曰知祥長者必葬而父豈不愈身首異處乎旣而知祥果
收葬焉敬瑭與我將趙廷隱戰不利復回劍門是月唐主用敬瑭及朱宏昭孟漢瓊言召安重誨還京二月己丑朔敬瑭以遂閩旣陷糧運不繼遂燒營北歸我兵與東川兵追至利州壬辰唐昭武節度使李彥琦棄城走甲午我兵同東川兵陷利州知祥命趙廷隱為昭武軍留後廷隱遣使密言董璋可與同憂不可與同樂他日必為公患請因其至劍州勞軍而圖之知祥不許庚子知祥以武信留後李仁罕為峽路行營招討使使將水軍東畧地乙巳趙廷隱李肇自劍州引還留兵五千戍利州丙午董璋還東川留兵三千戍果閬丁巳李仁罕
陷忠州三月己未朔仁罕陷萬州庚申又陷雲安監仁罕至夔州唐寧江節度使安崇阮與楊漢賓自均房遁去壬戌仁罕陷夔州夏閏四月唐殺其臣安重誨唐主以為致我興兵者由重誨失策及重誨死五月己亥乃下詔以離間知祥及董璋錢鏐為重誨罪丙午唐遣進奏官蘇愿進奉軍將杜紹本歸諭重誨專命興兵今已伏辜具言知祥甥妷在京師者皆無恙亦遣東川軍將劉澄還本道知祥聞重誨旣死唐又厚待其家屬邀璋欲同謝罪璋曰孟公家屬皆存而我子孫獨見殺何謝為且詔書在蘇愿腹中劉澄安得與聞乙未李仁罕自
夔州引兵還成都十二月昭武留後趙廷隱言利州城塹已完請兵取興元及秦鳳知祥不許廷隱又以頃在劍州與牙內都指揮使李肇同功願以昭武讓之知祥亦褒諭不允已而廷隱三讓癸酉召回成都以肇代守利州三年春正月知祥以朝廷恩意優厚而董璋塞綿州路不聽使者入謝與節度副使趙季良等謀欲發使自峽江上表掌書記李昊曰公不與東川謀而獨遣使則異日負約之責在我矣乃復命使語之璋不從是月福慶長公主李氏薨二月趙季良與諸將議遣昭武都監高彥儔將兵攻取壁州以絕山南兵轉入山後諸州
者知祥謀於僚佐李昊曰朝廷遣蘇愿等西歸未常報謝今輒興師侵逸公如舍墳墓甥妷自可傳檄舉兵直取梁洋安用壁州乎知祥乃止季良由是惡昊是時知祥三遣使說董璋謂不奉表謝唐恐復致討璋皆不聽三月辛丑又令李昊詣梓州極論利害璋益疑知祥賣己因發怒以語侵昊昊歸言璋不通謀議且有窺西川之志勸知祥備之夏四月璋謀襲我成都璋諸將皆云必克獨王暉曰劍南萬里成都為大時方盛夏師出無名功必不成知祥聞之乃遣馬軍都指揮使潘仁嗣將三千人詣漢州詗之璋入境破楊林鎮執我戍將武宏
禮知祥頗有憂色趙季良勸知祥自出以禦璋趙廷隱以季良言為然且曰璋輕而無謀舉兵必敗當為公擒之辛巳以廷隱為行營馬步軍都部署將兵三萬拒璋五月壬午朔廷隱入辭會璋檄書至又有遺季良廷隱及李肇書誣其與己通謀廷隱不視擲之地再拜而行知祥曰事必濟矣肇素不知書視之曰璋教我反耳囚其使者然亦擁衆為自全計璋兵至漢州仁嗣與戰於赤水師敗為璋所執璋遂陷漢州癸未知祥留季良及高敬柔守成都自帥兵八千人趣漢州至彌牟鎮廷隱陳於鎮北甲申遲明廷隱陳於雞蹤橋按薛史孟知祥傳云知祥親帥
其衆與趙廷隱等逆戰於金雁橋璋軍大敗今從通鑑義勝定遠都知兵馬使張公鐸陳於其後知祥得璋降卒衣以錦袍使持書招降璋璋曰事已及此不可悔也時軍中暑熱知祥巡行撫問三軍忻然如熱而濯一云如濯而風俄而璋望見我兵甚盛退陳於武侯廟下璋帳下驍卒大譟曰日中徒曝我何為何不速戰璋卽麾軍戰兵始交璋右廂馬步都指揮使張守進來降言東川兵盡此無復後繼當急擊之知祥登高冢督戰左明義指揮使毛重威左衝山指揮使李瑭守雞蹤橋為東川兵所殺時廷隱三戰不利牙內都指揮副使侯宏實兵亦却知祥懼以馬箠指後陳張
公鐸帥衆大呼而進東川兵大敗死者數千人擒璋中都指揮使元璝牙內副指揮使董光演等八十餘人奪甲馬五百餘匹璋拊膺曰親兵皆盡吾何依乎與數騎遁去餘衆七千人皆降遂復得潘仁嗣知祥引兵追璋至五侯津降其馬步都指揮使元瓌我兵入漢州府第求璋不得時士卒爭璋軍資故璋得走免趙廷隱追至赤水又降其卒三千人是夕知祥宿雒縣命李昊草牓諭東川吏民及草書勞問璋且言將如梓州詢負約之由請見伐之罪乙酉知祥會廷隱於赤水遂西還命廷隱將兵攻梓州璋先至梓州肩輿而入王暉迎問曰太
尉全軍而出今還無十人何也璋涕泣不能答及至府第方食暉與璋從子牙內都虞候延浩帥兵三百大譟而入璋急引妻子登城初璋奔回過金雁橋麾其子光嗣使降我以保家族光嗣哭曰自古豈有父殺而求生者乎寧同就死因與璋俱走至是自縊死璋至北門樓呼帳下指揮使潘稠討亂稠反引十卒登城斬璋首及斷光嗣首以授暉暉舉城降於廷隱是役也凡得璋梓綿龍劍普果閬蓬渠九城廷隱入梓州封府庫以待知祥李肇聞璋敗始斬其使以聞丙戌知祥入成都丁亥復將兵八千如梓州牓示曰葢聞皇天無親惟德是輔
明神不昧稔惡則亡逆賊東川節度使董璋包藏禍心負背盟約暴興士馬急寇封圻迎鋒而尋滅全軍單馬而竄歸本府昭武司徒統領大衆追襲餘妖則有前陵州刺史王暉覩其將亡因圖轉福梟璋父子雙獻其元克保軍城待余旌旆念其智勇足可嘉稱且謀不自於衆人罪止歸於元惡旣除心腹之患永固邦國之基知祥至新都廷隱獻璋首己丑發元武廷隱帥東川將吏來迎壬辰知祥有疾癸巳李仁罕來自遂州廷隱迎於板橋仁罕不稱東川之功頗加侵侮廷隱大怒乙未知祥疾瘳丁酉入梓州舉子勾龍逢獻賀捷詩知祥嘉納
之詩曰唇齒論交歲月長豈其率意忽顛狂元戎統領三軍戰巨業奔衝一陳亡莫訝潼江剛入寇都緣錦浦合興王武功葢世光前後堪向靑編萬古揚戊戌大賚將士旣罷知祥顧仁罕廷隱曰二將誰當鎮此仁罕曰令公再與蜀州亦行耳廷隱不對知祥愕然退命李昊草牒俟二將有所推則命一人為留後昊曰昔梁祖莊宗皆兼領四鎮今二將不讓惟公自領之便公宜亟還府與趙僕射更議之知祥因命仁罕歸遂州留廷隱東川巡檢以昊行梓州軍事昊曰二虎方爭不敢受命願從公還乃以都押牙王彥銖為東川監押癸卯知祥至成都廷隱尋亦引兵還知祥謂昊曰吾得東川為患益深昊請其故知祥曰
自吾發梓州得仁罕七狀皆云公宜自領東川不然諸將不服而廷隱言本不敢當東川因仁罕不讓遂有爭心耳君為我曉廷隱復以閬州為保寧軍益以果蓬渠開四州往鎮之吾自領東川以絕仁罕之望廷隱猶不平請與仁罕鬬勝者為東川昊深解之乃受命六月以廷隱為保寧軍留後戊午趙季良帥軍府將吏等請知祥兼鎮東川許之季良等又請稱王權行制書賞賜功臣不允知祥自是遂并有兩川然自璋死知祥卒不遣使謝唐唐樞密使范延光曰知祥雖已破璋然士卒皆東方人恐其思歸為變亦欲借朝廷之□以威其衆自
非屈意招之彼亦不能自歸也唐主曰知祥吾故人本因間諜致此危疑撫吾故人何屈意之有先是李克寧妻孟氏知祥妹也唐莊宗已殺克寧孟氏歸於知祥其子存瓌留事唐為供奉官唐主卽遣存瓌來省母因賜知祥詔曰董璋狐狼自貽族滅卿邱園親戚皆保安全所宜成家世之美名守君臣之大節秋七月庚寅存瓌至成都知祥見存瓌頗傲慢已而拜泣受詔乙未知祥遣存瓌還附表謝罪且告福慶長公主之喪自是復稱藩然益驕倨矣按何氏鑑戒錄載唐明宗詔及孟知祥奏狀與通鑑五代史畧異錄云明宗遣供奉官李僕射馳騎入川賜孟蜀高祖詔曰朕知卿近與逆賊董璋小間交兵已敕軍前俾其犄角高祖請記
室李昊條其章奏備陳本末其奏狀曰伏以故東川節度使董璋與臣為鄰從初不睦常厚誣於表疏每深間於朝廷欲肆爪牙來并土宇及審聖聽不惑物論難從臣合此時奮擊驍雄掃除姦宄尋屬陛下翠華外駐黃屋未安舍亦何傷克之不武誠恐益勞宵旰因議寢停雖隱忍以累年且參商而終日其後故臣安重誨特承君寵恣弄國權窺劍外之有萌示寰中之無畏臣亦窃料聖君之意必推亡以固存其如侍臣之言恐怒甲而難犯臣是與董璋暫以愛合和而不同雖玉帛之交馳豈心貌之相類誠知蘊蓄且務包容儻感飛颺必當掃殄其董璋至今年四月二十八日暴興兵甲五月一日驟入漢州臣其日先差昭武軍節度兵馬留後兼左廂步軍都指揮使趙廷隱總領三萬人騎發次新都臣自統領衙內親軍二萬人騎繼之俱列營於彌牟鎮北至三日詰旦結其大陣俟勦元兇其董璋至午時敢領妖徒來當鋒銳臣則親驅戈甲趙廷隱手奮鼓旗一擊而魚潰鳥離四合而豕分蛇斷斬首一萬餘級執俘八千餘人生擒賊中都指揮使元璝牙內副都指揮使董光演及已下指揮使都頭八千餘員奪下馬甲五百餘匹收獲衣甲器械十萬餘事其餘逆漏之徒尋令搜捉併
盡其董璋只與親男牙內都指揮使董光嗣併從騎二人罄馬而奔棄甲而遁撫隻輪而掩泣視亂轍以咸哀烏江之死所不逃赤壁之慚顏更厚臣幸以疾雷之勢破其急電之機臣便統領大軍壓背追襲其董璋至四日巳時走入東門至午時有前陵州刺史王暉知窠巢之已傾驗城池之不守梟斬董璋父子首級相次迎獻軍門徑進師徒收下城壘平定一方之衆止於四日之間莫不遐仗皇威戡除鄰患臣方以自違君命未達臣誠捷音雖審其風馳奏疏未遑其羽插豈謂皇帝陛下才聆動靜遽軫憂勞遄降使臣特頒明詔諭董璋之姦罪勉微臣以削平仍勅軍前俾施犄角並得暗合廟畧顯應神機更無唇齒之虞永荷股肱之寄今本文多從通鑑歐段八月甲子知祥令李昊為武泰留後趙季良武信留後李仁罕保寧留後趙廷隱寧江留後張知業昭武留後李肇等草表請以己為蜀王行墨制仍自求旌節昊曰比者諸將攻取方鎮卽有其地今又自求朝廷節
鉞及明公封爵然則輕重之權皆在羣下矣知祥大悟更令昊為己草表請行墨制得自補授兩川刺史以下又表請以季良等五留後為節度使九月知祥以子仁贊攝行軍司馬兼都總轄兩川牙內馬步都軍事是月葬福慶長公主於星宿山冬十月己酉朔唐復遣李存瓌來成都詔劍南自節度使刺史以下官聽知祥差署訖奏聞朝廷更不除人又遣閤門使劉政恩為宣諭使來歸福慶長公主之賻且為發哀冊贈晉國雍順長公主先是李嚴被誅之後唐除刺史輒以東兵衞送之夏魯奇李仁矩武虔裕各有牙隊數千人及我兵克遂閬
利夔黔梓六鎮得東兵無慮三萬人知祥厚給其衣食并表請家屬至是唐主詔諭不許然亦不復徵兵還未幾政恩復命知祥遣將朱滉朝唐四年春二月戊申知祥以墨制署趙季良等為五鎮節度使癸亥唐命知祥以檢校太尉兼中書令行成都尹劍南東西兩川節度管內觀察處置統押近界諸蠻兼西山八國雲南安撫制置等使封蜀王是月王遣官修故蜀主王建墓禁樵採三月宴府僚於王氏宣華苑謂左右曰使衍不荒於政有賢臣輔之繼岌小子豈能遽至此邪趙季良曰亦天時也不有所廢君何以興王大喜乙酉唐始下制除
趙季良等為五鎮節度使秋七月唐以工部尚書盧文紀禮部郞中呂珂為冊禮使賜王一品朝服冊文曰朕祇受天眷虔荷帝圖敷大信而仰法昊穹秉至公而俯臨億兆彰善癉惡必分涇渭之流崇德報功敢忘山河之誓其有榮聯戚里任重侯藩佐白水而中興為皇家而盡節雖旁緣詿誤而竟保忠貞疏鑿未通潮海之波瀾蹔阻氣霾旣定拱辰之光耀如初表章皆驗於推誠琛賮遠修於述職得不顯其丹赤懋以旌酬益敦魚水之歡永契君臣之道爰求吉日乃降徽章爾孟知祥五緯佐天三山鎮地七年乃辨真為梁棟之材十德俱全
信是琮璜之器先皇帝經綸八極濟活兆人李通首述其緯書鄧禹常參於霸業同心同德竟扶歸馬之朝不伐不矜罔恃濯龍之寵洎朕纂承鳳紀繄爾鎮守龍城鐵石彌堅菁茅不匱山川險絕每虔向日之心玉帛駿奔來助郊天之禮有臣若此當代何加董璋久作厲階終萌逆節旣辜恩於覆載欲嫁禍於勳賢叠以封章疏其鄰道虔劉我生聚離間我忠良爾外示叶同潛懷憤激衷罄言而誘諭彼旣不回伺良便以誅鋤乃期自雪以至敢驅叛黨徑逼仁封吹虺毒以傷人奮豺牙而暴物爾則妙施成筭竟出全師鼙鼓纔鳴旋聞落爪窠巢
自潰已致噬臍梓州之妖氣風驅涪州之狂波鏡淨解吾宵旰賴爾韜鈐固當銘在景鐘豈止光於信史況復備輸懇欵益驗傾虔敘魯館之夤緣述沛中之事舊深心可見亮節期彰不有疾風焉知勁草倘無異數曷報崇庸由是並築將壇顯陞王爵兼兩藩之奧壤啟一字之真封仍循益地之通規別改旌功之懿號賜之旌鉞冊以輅車雖加等之寵光爾皆不忝在睦親之義分予亦無慚於戲天鑒甚明為善者降之福祉君恩不黨立勛者厚以獎酬惟敬慎乎始終可延長于富貴勉承兌澤來鎮坤維可授依前檢校太尉兼中書令行成都尹
劍南東西兩川節度使管內營田觀察處置統押近界諸蠻兼西山八國雲南安撫制置等使仍封蜀土加食邑一千五百戶實封二百戶改賜忠貞匡國保大功臣散官勳如故仍令所司擇日備禮冊命主者施行八月乙巳朔文紀等至成都先是王自作九旒冕九章衣車服旌旗皆擬王者戊申王遂服袞冕備儀衛詣驛降階北面受冊升玉輅至府門乘步輦而歸王下教境內曰取威定霸乃公侯權變之方捨爵棄勳乃皇王敘酬之典其或兵屯萬旅地廣三川周環列國之山河奄有全蜀之封部儻不從權而狥衆則稽錄效以報功今稟命
於中朝得專制而行賞但念承世家之餘慶受旌鉞之殊榮自領成都於茲半紀窮奢極侈固斷意而不為講武教民在安邊而有作往歲方勤述職務保永圖不幸諸藩搆成深隙此際主兵將帥爭陳排難之功運策賓僚咸展出奇之畧因興武旅分蕩渠魁累破竹以焚枯連開疆而拓土其次諸司奉職庶吏推誠咸著勳勞豈忘獎答又昨聖上以顯分忠佞遂降冊封礪岳帶河銘大君之異寵輅車珠冕表列國之殊榮仍示優崇俾行墨制上自藩方之任下及州縣之官凡黜陟幽明許先行而後奏自可保不僭不濫之典賞立功立事之人必
無患於不均庶有覬於允當布告遐邇咸使聞知九月立三廟冬十一月唐主殂十二月王聞赴制服大臨謂僚佐曰宋王幼弱為政者皆胥吏小人其亂可坐視也是時蠻人高曩閣藏楊夾失朵兒只率衆歸附置碉門黎雅長河西魚通寧遠六軍民安撫司賜閣藏世勳二字世襲安撫
子／醫家／千金翼方／卷三十／禁經下／禁蛇毒第十七／禁蛇斂毒法(P.356-2)
禁蛇斂毒法
暉暉堂堂。日沒亭光。姿擢之節。唾蛇萬方。蛇公字蚰蜒。蛇母字彌勒。汝從江南來。江北言汝何失準則。汝當速斂毒。若不
收毒。吾有鴆鳥舌。野豬牙。蜈蚣頭。何咜沙。吾集要藥破汝。速出速出。歛毒還家。急急如律令。
一法
器朱書此符。左手把之閉氣唾禁。捻目向王為之。吾。一唾開天門。再唾諸黃泉。天下有惡毒。皆來歸吾前。吾今捉你。一唾得千千。急急如律令。
山鵲蛇　山蚱　山青蛇　澤青蛇　馬蛇　蛟黑似蜥蜴
右六種螫人不死令人殘病。呪曰。
吾有一切之禁。山海傾崩。九種惡毒。元出南廂。令渡江北。專欲相傷。吾受百神之禁。惡毒元出南邊。今來江北。截路傷人。吾一禁在後。你速攝毒受命千年。急急如律令。
白朔蛇　蒿脊蛇　赤蛇　黃蛇　水蛇　青蛇
右六種嚙人不傷直禁即差。
子蛇　尺八蛇　土䗶蛇　沙蝨　毒到蛇　白蝪蛇　罔蛇　蟒蛇
右八種蛇人著者湏藥治。呪曰
道邊一木百尺無枝。鳳凰觜如絲。速去速去吾不知。急急如律令。
集／小說／隋史遺文／卷之九／第四十一回　楊玄感愎諫敗成　　李玄邃輕財脫禍(P.430)
此時李密還該逃入關中才是，但他少年仕宦關中，人認得的多。况且楊玄感向時與他交好，起兵時他做軍師，人都知道。不敢西行，仍往東竄，要投單雄信與王伯當、秦叔寶。一日傍晚，行至一村，見一所村莊，便往投宿。主人相見，各有些面善。李密想起，卻是玄感在洛陽時，領百姓來助義的頭領，姓詹名氣先，曾授崇義都尉名色，在玄感帳下效用，故此認得。李玄邃卻不敢相認，倒是詹氣先道：「李爺卻恭喜，你倒脫得生。如今外邊掛榜，俟拿李爺與李子龍、王伯仲，都懸重賞。爺喜得遇我，一家人，不妨停一兩日，覷方便走路。」打點出些晚飯來，兩人對酌。
村蒭傾竹葉，　　細黍熟黃粱。
一枕茅簷下，　　暉暉月轉廊。
叢書／武英殿聚珍版叢書／文忠集／卷六／碑／中散大夫京兆尹漢陽郡太守贈太子少保鮮于公神道碑銘(P.9-2)..[清乾隆敕刻武英殿聚珍本]
中散大夫京兆尹漢陽郡太守贈太子少保鮮于公神道碑銘
公諱向字仲通以字行漁陽人也其先出于殷太師周武王封于朝鮮子仲食邑于于因而受氏漢有京兆尹裦裦十二世孫康後魏秦州刺史直閣將軍武威郡公忠于本朝爲齊神武所害康玄孫匡贊隋冠氏長義寧初通議大夫匡贊生士簡士迪並早孤爲叔父隆州刺
史匡紹所育因家于新政士簡士迪皆魁岸英偉以財雄巴蜀招徠賓客名動當時郡中憚之士簡生令徵公之父也倜儻豪傑多奇畫嘗傾萬家之產周濟天下士大夫與妻兄著作郞廣漢嚴從臮殿中侍御史何千里俱以氣槩相高不肯仕官竟以壽終天寳九載贈遂寧郡太守廣德元年又贈太常卿公少好俠以鷹犬射獵自娛輕財尚義果于然諾年二十餘尚未知書太常切責之縣南有離堆山斗入嘉陵江形勝峻絶公乃慷慨發憤屛棄人世鑿石構室以居焉勵精爲學至以鍼鈎
其臉使不得睡讀書觀大略頗工文而不好爲之開元二十年年近四十舉鄕貢進士高第二十六年調補益州新都尉視事二十日謝病去二十七年長史張宥奏充劔南採訪支使宥方謀拔安戎獨與公計畫幕中之事一以咨公司馬章仇兼瓊惡之及代宥節度乃移郡收公月餘仍釋之俄而攝判使事監越巂兵馬復奏充採訪支使盡護劔南軍事首尾二載冒暑渡瀘者凡一十八度公秉操堅忮吏人望而畏之改授新繁尉充山南西道採訪支使頃之雲南蠻動瓊請公往以便宜行
事公戮其尤害者數人蠻夏慴服山南盜賊舊多光火公察其名居悉傾巢穴人到于今賴焉俄拜左衞兵曹例遷也瓊以兩道採訪節度使務悉以委公無何攝監察御史充劔南山南兩道山澤使遷大理評事充西山督察使天寳五載戸部侍郞兼御史大夫郭公虛己代瓊節制郭以庶務一皆仗公公素懷感激竭誠受委故幕府之事無遺諝焉六載拜監察御史公誅羌豪董哥羅等數十人以靖八州之地郭公將圖弱水西之八國奏公入覲玄宗駭異之卽日拜尚書屯田員外郞兼侍
御史蜀郡司馬劒南行軍司馬旣略三河收其八國長驅至故洪州與哥舒翰隴右官軍相遇于橫嶺鳴鼓而還及郭公云亡慟哭之曰公亡矣吾無爲爲善乎初郭公對敭天休每薦公有文武之材堪方面之寄至是遂拜公爲蜀郡大都督府長史兼御史中丞持節充劒南節度副大使公當大任旣竭丹誠射討吐蕃摩彌城拔之改洪州爲保寧都護府塹弱水爲蕃漢之界收戸數十萬闢土千餘里屬恩敕命召祗赴京師至臨臯驛上令中貴人勞問賜甲第一區又錫名馬兼供御饌俄拜
司農卿將不遠而復十一載拜京兆尹公威名素重處理剛嚴公初善執事者後爲所忌十二載遂貶邵陽郡司馬灌園築室以山泉琴酒自娛賦詩百餘篇俄移漢陽郡太守下車閉閤惟讀玄經以自適不幸感疾以十四載閏十有一月十有五日終于官舍春秋六十有二十五載春正月歸葬于新政縣嘉陵江之西岸先塋寳應元年追贈衞尉卿廣德元年又贈太子少保公凡著坤樞十卷文集十卷並爲好事者所傳於戲公負不羈之才懷當世之志方及知命始擢一第從宦十年超登
四岳拔身巴江之下自致青雲之上非夫珪璋特達聖賢相遭則何以凌厲沈浮若斯之速旣而吉凶糺纏慶弔相隨天睠排于賊臣雄圖屈于促景有足悲矣有子六人仲曰贈左金吾衞郞將昊隨公陷于西二河力戰而歿季曰前鄕貢明經晃神淸才秀先公而卒伯曰壁州刺史昱克篤孝行見稱衣冠公之捐館也萬里迎喪泝湍而皸瘃拔𥮘段子章之稱亂也闔門逃賊安親而晨夕板輿叔曰萬州刺史炅雅有父風頗精吏道肅宗之幸鳳翔也竭誠幕府以佐公家今上之命庶僚也由
華原之政驟登省闥作牧萬州政績尤異有詔遷祕書少監尋又改牧巴州幼曰靑城尉晏稚曰成都府參軍景皆保家之主亦著令聞公弟晉字叔明敦厚温敏少以任俠聞事公以悌稱與朋以信著好讀書而不爲章句精吏道而尤擅循良再爲法官三秉天憲二登郞署一宰洛陽從其兄之討南蠻也兩軍交戰仗忠信而必使其間佐寧國之如回紇也絶域奉辭布皇明而皆得要領肅宗襃異擢拜商州刺史無何超遷京兆尹不十年而兄弟相代論者偉之永泰二年秋八月有詔自太
子左庶子復拜爲邛州刺史兼御史中丞邛南八州坊禦觀察等使眞卿與公同在御史亡兄國子司業允南弟今江陵少尹允臧又與少尹同時臺省旣接通家之歡載敦世親之好以爲徂謝永入所存者徽猷陵谷雖遷不朽者金石銘功篆美敢墜所聞其詞曰
洪範垂休系殷封周鮮于身繇派漁陽兮世掌漢歴子孫舄奕代有丕績臮定襄兮冠氏促齡二孫夙丁隨官不寧肇定疆兮嘉陵淼淼雲臺矯矯降生京兆爲龍光兮有武有文剛嚴不羣克懋鴻勳制惟梁兮旣靖巴蜀
旣淸輦轂日聞啓沃播周行兮結友不終孤我深衷如彼飛蟲反予戕兮邵陽典午漢陽紆組孰云心苦坦行藏兮天不憖遺哲人其萎反葬江湄咺其傷兮此令有裕敎忠有素天介景祚熾而昌兮三世尹京二子專城一門載榮餘慶彰兮豐碑巍巍盛業暉暉舉世是希與天長兮
