子／宗教／正統道藏／洞真部／記傳類／漢武帝內傳　海四(P.第08冊　224-1)..[上海涵芬樓影印本]
凡十二事都畢因復告帝曰夫五帝者方面之天精六甲六位之通靈太陰有潜空之妙遁靈履機之神秋含春挺千真之生動則寂應成波靜則川陵緬平所以毫末不移浩嶽可傾赫哉太陽之招神策萬靈而驅馳六戊飛而神暢天光因景以揚暉西鄉激電而砰磕東桑空震以成雷蓋陽靈之日丙赫實九天之元威左乙混洞萬物始通陽微其升蒼暉應龍輕雲揚景飈胎潜風神眇集於有宅真感應而必鍾萬春廻始是為東蒙右庚素
秋歛散聚炁攝萬神而我役白虎動以彭勃少女起而通真延九天之眄視金精地靈來為身衞馘彼邪惡故稱攝殺之律壬癸六遁沉淪無根藏蔽萬鋒移行丘山隱地匿影崩流塞川八術六奇萬勝常全佩我六遁久視長存丙丁入火凌煙雲漠九赤龍書翳蔚朗煥爾用斑符致千靈以朝謁廼由丙神廻丹火以衝散炎光上術妙乎異觀六辛入金飛害銷磨致日精得陽光之珠求月𩲸獲黃水之華能致八石之靈菌能引扶桑之丹霞酣
雲漿於丹庭騰碧川於玄河其用少矣有益蓋多佩此六辛必造我家六已石精金液流光變化萬端千載孰當佩我六已易形游行長生畢天無復始終元哉巳書甚要難衝子午卯酉大神四界方面峙鎮八稟十訣降靈之來必由齋祭萬事取成於精慎千神求通於此術知我名字天人可致丑辰未戌地真之符游行五嶽當用紫書曲素訣辭可以凌虛三五順行與靈同車寅申巳亥可禳飛災紫度炎光內視反聽神辭通達六甲收攝地
司游天踐地與真不疑夫此十二事者上帝封於玄景之臺子其祕慎之焉王母曰此皆太靈羣文並三天太上所譔或三皇天真所造校定或九天父母真人赤童所出此軰書符藏之於紫陵之臺隱以靈壇之房封以華琳之函蘊以蘭簡之帛約以北羅之素印以太帝之璽諸名真貴靈下遊山川看林岫以眇視察有心之學夫或告之以道德或傳之以天符諸學道未成者受此書文聽四十年授一人如無其人八十年可頓授二人得道
者四百年授工人無其人八百年併授二人得仙者四千年授一人如無其人八千年可頓授二人得真者四萬年授一人如無其人八萬年頓授二人昇太上者四十萬年授一人傳非其人是為泄天道可授而不傳是為閉天寶不計限而妄授者是為輕天老受而不敬是為慢天藻泄閉輕慢四者取死之刀斧延禍之車乘也泄之者身死道路受土形而骸裂閉則目盲耳聾於來生命凋枉而卒沒輕則鍾禍於父母詣玄都而考罰慢則暴
終而墮惡道生棄疾於後世復有愈茲罪者則宗斷而族滅同道謂之天親同心謂之地愛為道者當相親授共均榮辱營守真一珍惜精液恭養和氣氣全神歸必齊靈會如其不爾天降爾癘此皆道之科禁今故相誡不可不慎然此法宜傳但當以年限齊之爾若便有其人不必須限訖而授之也汝欲授五嶽真形者董仲舒似其人也欲行六甲靈飛左右之符者可傳李少君此二人得道者也王母又命侍女宋靈賔更取一圖與帝靈賔
探懷中得一卷盛以雲錦之囊形書精明俱如向巾器中者王母起立手以付帝又祝曰天高地卑五嶽鎮形元津激炁滄澤玄精天回九道六和長平太上八會飛天之成真僊節信由茲通靈泄墜滅腐寶歸長生徹其慎之敢告劉生祝畢授帝帝拜稽首王母曰夫始學道符者宜別祭五嶽諸仙真靈潔齋而佩之今亦以六甲雜事須用節度相與可明依案之也若女遂剋明正身反惡修善復三年七月更來告女要道也須臾殿南朱雀䆫
中忽有一人來窺看仙官帝驚問何人王母曰女不識此人邪是女侍郎東方朔是我鄰家小兒也性多滑稽曾三來偷此桃此子昔為太上使令到方丈助三天司命收錄仙家朔到方丈但務山水游戲了不共營和氣擅弄雷電激波揚風風雨失時陰陽錯迕致今蛟鯨陸行山崩境壞海水暴竭黃鳥宿淵妨農芸田沉湎玉酒失部御之和虧奉命之科於是九源丈人廼言之於太上太上遂謫斥使在人間去太清之朝令處臰濁之鄉近金
華山二仙人及九疑君比為陳乞以行原之於是帝廼知朔非世俗之徒也時酒酣周宴言請粗畢上元夫人自彈雲林之璈鳴絃駭調清音靈朗玄風四發廼歌步玄之曲辭曰
昔涉玄真道　騰步登太霞　負笈造天關
借問太上家　忽過紫微垣　真人列如麻
淥景清飈起　雲蓋映朱葩　蘭宮敞琳闕
碧空啟璚沙　丹臺結空構　暐暐生光華
飛鳳踶甍峙　燭龍倚委蛇　玉胎來絳𦭩
九色紛相拏　挹景練仙骸　萬劫方童牙
誰言壽有終　扶桑不為查
王母又命侍女田四飛答歌曰
晨登太霞宮　挹此八玉蘭　夕入玄元闕
采蘂掇琅玕　濯足匏河　織女立津盤
吐納挹景雲　味之當一餐　紫微何濟濟
璚輪復朱丹　朝發汗漫府　暮宿句陳垣
去去道不同　且各體所安　二儀設猶存
奚疑億萬椿　莫與世人說　行尸言此難
子／類書／類書三才圖會／第九函　人事圖會／卷之三／草訣百韻圖／王羲之草書勢(P.34-2)..[明萬曆37年王圻刻,崇禎年間王爾賓重修,清雍正乾隆間黃晟槐蔭草堂後印本]
王羲之草書勢
疾若驚蛇失道遲若淥水徘徊緩則鴉行急則鵲属抽如雉踞點如兎擲乍駐乍引任意所為或麤或細隨態運竒雲集水散風廻電馳及其成也粗而有筋似蒲萄之蔓延女蘿之繁縈澤蛇之相絞山熊之對爭若舉趐而不飛欲走而還停狀雲山之有玄玉河漢之有列星厥體雖窮其類多容婀娜如削弱柳聳秀如裊長松婆娑而同鳳舞宛
轉而似蟠龍縱橫如結聯綿如繩流離似繡磊落如綾暐暐曄曄奕奕翩翩或臥而似側或立而似顛斜而復正斷而還連若白水之遊羣魚叢林之掛騰猿狀衆獸之送原陸飛鳥之戲晴天象烏雲之罩恒嶽紫霧之出衡山巉巗若嶺血脉如泉
