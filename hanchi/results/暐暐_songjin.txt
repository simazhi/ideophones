史／別史／通志／列傳　凡百十三卷／卷一百四十六　　列傳第五十九／後魏一／安同　子屈　屈弟原　原弟頡(P.2307-3)
安同遼東胡人也其先祖曰世高漢時以安息王侍子入洛歷魏至晉避亂遼東遂家焉父屈仕慕容暐暐為苻堅所滅屈友人公孫眷妹沒入苻氏宮出賜劉庫仁為妻庫仁貴寵之同隨眷商販見道武有濟世才遂留奉侍性端嚴明惠好長者之言登國初道武徵兵於慕
容垂同頻使稱旨為外朝大人與和跋等出入禁中迭典庶事從征姚平於柴壁姚興悉眾救平同進計曰汾東有蒙阬東西三百餘里徑路不通姚興來必從汾西乘高臨下直至柴壁如此則寇內外勢接宜截汾為南北浮橋乘西岸築圍西圍既固賊至無所施其智力矣從之興果視平屠滅而不能救以謀功賜爵北新侯明元即位命同與南平公長孫嵩並理民訟又詔同與肥如侯賀護持節循察并定二州及諸山居雜胡丁零宣詔撫慰問其疾苦糾舉守幸不法郡國肅然同東出井陘至鉅鹿發眾修大嶺山通天門關又築城於宋子以鎮靜郡縣護嫉同得眾心使人告同築城聚眾圖大事上知其誣不問太武監國臨朝聽政以同為左輔及即位進爵高陽公冀青二州刺史同長子屈明元時典大倉事盜官粳米數石欲以養親同大怒求戮屈自劾不能訓子帝嘉而恕之遂詔長給米同在官明察長於校閱家法修整為世所稱反在冀州年老頗殖財貨大興寺塔為百姓所苦卒贈高陽王諡曰恭惠屈弟原雅性矜嚴沈勇多智略明元時為獵郎出監雲中軍事時赫連屈丐犯河西原以數十騎擊之殺十餘人帝以原輕敵違節度將加罪然知原驍勇遂任以為將鎮雲中蠕蠕犯塞原輒破之以功賜爵武原侯加魯兵將軍太武即位拜駕部尚書車駕征蠕蠕大檀分為五道遷尚書左僕射進爵河間公原在朝無所比周然恃寵驕恣多所排抑為子求襄城公盧魯元女魯元不許原告其罪狀事相連逮歷時不決原懼不勝遂謀逆事泄伏誅原兄弟外節儉而內實積畜及誅後籍其財至數萬弟頡辯慧多策略最有父風明元初為內侍長令察舉百寮
糾剌姦匿無所迴避嘗告其父陰事帝以為忠特親寵之宜城王奚斤自長安追赫連昌至安定頡為監軍侍御史斤以馬多疫死士眾乏糧乃築壘自固遣太僕邱堆等督租於民間為昌所敗昌遂驕矜日來侵掠頡曰尋死當戰死甯可坐受囚乎斤以馬死為辭頡乃陰與尉眷等謀選騎焉昌來攻壘頡出應之昌馬蹶而墜頡禽昌送京師賜爵西平公代堆統攝諸軍赫連定將復入長安詔頡鎮蒲坂以拒之宋將到彥之寇淮南以援定列守南岸至於衡關太武西征定以頡為援軍將軍督諸軍擊彥之遂濟河攻洛陽拔之進攻虎牢虎牢潰又琅邪王司馬楚之平滑臺禽宋將朱修之李元德及東郡太守申謨乃振旅還京師進爵為王卒諡曰襄頡為將善綏士眾及卒宋士卒降者無不歎惜
史／別史／通志／列傳　凡百十三卷／卷一百四十七　　列傳第六十／後魏二／古弼(P.2325-1)
通志卷一百四十七
宋右迪功郎鄭樵漁仲撰
列傳第六十
後魏
古弼　張黎　劉潔　邱堆　娥清　伊馛　乙瓌子乾歸　周幾　豆代田　車伊洛　王洛兒　車路頭　盧魯元　陳建　來大干　宿石　萬安國嵇根　周觀　尉撥　陸真　呂洛拔　薛彪子　尉元　慕容白曜子真安　白曜弟子契　和其奴　苟頹　宇文福子延　宋隱從子愔　愔孫弁　弁子維　紀　紀子欽道　弁族弟穎　穎族弟鴻貴　弁族弟翻　許彥子宗之　刁廱曾孫沖　孫整　廱族孫雙　辛紹先子鳳達　孫祥　祥弟少雍　鳳達弟穆　穆子子馥　韋閬孫儁　儁子子粲　閬從叔道福　閬從子崇　閬族弟珍　珍子纘　纘弟彧　彧子胐　杜銓　屈遵子恆　恆孫拔　張蒲　谷渾　公孫表子軌　軌子叡　軌弟質　質子邃　張濟　李先曾孫預　先子皎　皎孫義徽　義徽子蘭　義徽曾孫昭徽　賈彝子秀　竇瑾　李訢　袁式　唐和　寇讚子臻　臻子祖禮　酈範子道慎　道約　範弟子惲　韓秀子務　堯暄孫雄　柳崇　陸俟子馛　馛子琇　琇弟凱　凱子暐　暐弟恭之　馛弟麗　麗子定國　定國子昕之　昕之子子璋　定國弟叡　麗從孫操　源賀孫懷　懷子子邕　子邕弟子恭　劉尼　薛提　司馬楚之孫悅　楚之子躍
古弼代人也少忠謹好讀書又善騎射初為獵郎使長安稱旨轉門下奏事明元賜名曰筆取其直而有用後又名弼言其有輔佐之才也令弼典西部與劉潔等分綰機要敷奏百揆太武即位以功拜立節將軍賜爵靈壽侯歷位侍中吏部尚書典南部奏事後征馮弘弘將奔高麗高麗救兵至弘乃隨之令婦人被甲居中其精卒及高麗陳兵於外弼部將高苟子擊賊軍弼酒醉拔
刀止之故弘得東奔太武大怒黜為廣夏門卒尋復為侍中與尚書李順使涼州賜爵建興公鎮長安甚有威名及議征涼州弼與順咸言涼州乏水草不宜行帝不從既克姑臧微嫌之以其有將略弗之責宋將裴方明克池立楊元庶子保熾於是假弼節督隴右諸軍討池平之未幾諸氐復推楊文德為主圍池弼攻解其圍文德走漢川東道將皮豹子聞池圍解議欲還軍弼使謂曰若其班師寇眾復至後舉為難不出秋冬南.寇必來以逸待勞百勝之策也豹子乃止太武聞之曰弼言長策也制有南秦弼謀多矣景穆總攝萬機徵為東宮四輔與宜都王穆壽並參政事遷尚書令弼雖事務殷湊而讀書不輟端謹慎密口不言禁中事功名等於張黎而廉不及也上谷人上書言苑囿過度民無田業宜減大半以賜貧民弼欲陳奏遇帝與給事中劉樹碁志不聽事弼侍坐良久不獲申聞乃於帝前捽樹掣下牀以手博其耳以拳毆其背曰朝廷不治實爾之罪帝失容放碁曰不聽奏事過在朕躬樹何罪置之弼具狀以聞帝奇弼公直乃可其奏以與百姓弼曰為臣而逞志於君前罪莫大焉乃詣公車免冠徒跣自劾請罪帝召之謂曰卿其冠履吾聞築社之役褰蹷而築之端冕而事之神與之福然則卿有何罪自今以後苟利社稷益國家便人者雖復顛沛造次卿則為之無所顧也太武大閱將校獵於河西弼留守詔以肥馬給騎人弼命給弱者太武大怒曰尖頭奴敢裁量朕也朕還臺先斬此奴弼頭尖帝常命之曰筆頭時人呼為筆公屬官怖惶懼誅弼告之曰吾謂事君使田獵不過盤游其罪小也不備不虞使戎寇恣逸其罪大也今北狄孔熾
南虜未滅狡焉之志闚伺邊境是吾憂也故選肥馬備軍實為不虞之遠慮苟使國家有利吾甯避死乎明王可以理干此自吾罪非卿等之咎帝聞而嘆曰有臣如此國之寶也賜衣一襲馬二匹鹿十頭後車駕田於山北獲麋鹿數千頭詔尚書發車牛五十乘運之帝尋謂從者曰筆公必不與我汝輩不如以馬運之速遂還行百餘里而弼表曰今秋穀懸黃麻菽布野豬鹿竊食鳥鴈侵費風波所耗朝夕三倍乞賜矜緩使得收載帝謂左右曰筆公果如朕卜可謂社稷之臣初楊難當之來也詔弼悉送其子弟於京師楊元少子文德以黃金三十斤賂弼弼受金留文德而遇之無禮文德亡入宋太武以其正直又有戰功弗加罪責太武崩吳王余立以弼為司徒文成即位與張黎並坐議不合旨俱免有怨謗之言其家人告巫蠱俱伏法時人冤之
史／別史／通志／列傳　凡百十三卷／卷一百八十八　　載記第三／前燕／慕容暐(P.3016-3)
慕容暐字景茂儁第三子也初封中山王尋立為太子及儁死群臣欲立慕容恪恪辭曰國有儲君非吾節也於是立暐升平四年僭即皇帝位大赦境內改元建熙立其母可足渾氏為皇太后以慕容恪為太宰錄尚書行周公事慕容評為太傅副贊朝政慕輿根為太師慕容垂為河南大都督征南將軍兗州牧荊州刺史領護南蠻校尉鎮梁國孫希為安西將軍并州刺史傅顏為護軍將軍其餘封授各有差暐既庸弱國事皆委之於恪慕輿根自恃勳舊驕慠有無上之心忌恪之總朝權將伺隙為亂乃言於恪曰今主上幼沖母后干政殿下宜慮楊駿諸葛元遜之變思有以自全且定天下者殿下之功也兄亡弟及先王之成制過山陵之後可廢主上為一國王殿下踐尊位以建大燕無窮之慶恪曰公醉乎何言之悖也昔曹臧吳札竝於家難之際猶曰為君非吾節況今儲君嗣統四海無虞宰輔受遺柰何便
有私議公忘先帝之言乎根大懼陳謝而退恪以告慕容垂垂勸恪誅之恪曰今新遭大凶二虜伺隙山陵未建而宰輔自相誅滅恐乖遠近之望且可容忍之根與左衛慕輿干潛謀誅恪及評因而篡位入白可足渾氏及暐曰太宰太傅將謀為亂臣請率禁兵誅之以安社稷可足渾氏將從之暐曰二公國之親穆先帝所託終應無此未必非太師將為亂也於是使其侍中皇甫真護軍傅顏收根等於禁中斬之大赦境內遣傅顏率騎二萬觀兵河南臨淮而還軍威甚盛初儁所署寍南將軍呂護據野王陰通京師穆帝以護為前將軍冀州刺史儁死謀引王師襲鄴事覺暐使慕容恪等率眾五萬討之傅顏言於恪曰護窮寇假合王師既臨則上下喪氣曾不敢闚兵中路展其螗蜋之心此則士卒懾魂敗亡之驗也殿下前以廣固天險守易攻難故為長久之策今賊形便不與往同宜急攻之以省千金之費恪曰護老賊經變多矣觀其為備之道未易卒平今圈之窮城樵採路絕內無蓄積外無彊援不過十旬其斃必矣何必遽殘士卒之命而趣一時之利哉吾嚴濬圍壘休養將卒以重官美貨間而離之事淹勢窮其釁易動我則未勞而寇已敝此為兵不血刃坐以制勝也遂列長圍守之護遣其將張興率勁卒七千出戰傅顏擊斬之自三月至八月而野王潰護南奔于晉悉降其眾尋復叛歸于暐暐待之如初因遣傅顏與護率眾據河陰顏北襲敕勤大獲而還護攻洛陽中流矢而死將軍段崇收軍北渡屯于野王暐遣其寍東慕容忠攻陷滎陽又遣鎮南慕容塵寇長平時晉冠軍將軍陳祐戍洛陽遣使請救帝遣桓溫援之興寍初暐復使慕容評寇許昌
懸瓠陳城竝陷之遂略汝南諸郡徙萬餘戶于幽冀暐豫州刺史孫興上疏請步卒五千先圖洛陽暐納之遣其太宰司馬悅希軍于盟津孫興分戍成皋以為之聲援尋而陳祐率眾奔陸渾河南諸壘悉陷於希慕容恪攻陷金墉害楊威將軍沈勁以其左中郎慕容筑為假節征虜將軍洛州刺史鎮金墉慕容垂為都督荊揚洛徐兗豫雍益涼秦等十州諸軍事征南大將軍荊州牧配兵一萬鎮魯陽時暐境內多水旱慕容恪慕容評竝稽首歸政暐不許評恪等固請暐敕斷其讓表乃止暐鍾律郎郭欽奏議以暐承石虎水為木德暐從之太和元年暐遣撫軍慕容厲攻晉泰山太守諸葛攸攸奔于淮南厲悉陷兗州諸郡置守宰而還慕容恪有疾深慮暐政不在已慕容評性多猜忌大司馬之位不能允授人望乃昭暐兄樂安王臧謂之曰今勁秦跋扈彊吳未賓二寇竝懷進取但患事之無由耳夫安危在得人國興在賢輔若能推才任忠和同宗盟則四海不足圖二虜豈能為難哉吾以常才受先帝顧託之重每欲埽平關隴蕩一甌吳庶嗣成先帝遺志謝憂責于當年而疾固彌留恐此志不遂所以沒有餘恨也吳王天資英傑經略超時司馬統職兵權不可以失人吾終之後必以授之若以親疏次第不以授汝當以授冲汝等雖才識明敏然未堪多難國家安危實在于此不可昧利忘憂以致大悔也又以告評月餘而死其國中皆痛惜之先是晉南陽督護趙弘以宛降暐暐遣其南中郎將趙盤自魯陽戍宛至此晉右將軍桓豁攻宛拔之趙盤退奔魯陽豁遣輕騎追盤及於雉城大戰敗之執盤戍宛而歸苻堅將苻謏據陝降于暐時有圖書云燕馬當飲渭
水堅恐暐乘釁入關大懼乃盡精銳以備華陰暐群下議欲遣兵救諛因圖關右慕容評素無經略又受苻堅閒貨沮議曰秦雖有難未易可圖朝廷雖明豈如先帝吾等經略又非太宰之匹終不能平秦也但可閉關息旅保寧疆場足矣暐魏尹慕容德上疏乞命皇甫真引并冀之眾徑趣蒲坂臣垂引許洛之兵馳解謏圍太傅總京都虎旅為二軍後繼斯誠圖氐之上策也暐覽表大悅將從之評固執不許乃止苻謏知評暐之無遠略恐救師弗至乃牋於慕容垂皇甫真曰苻堅王猛皆人傑也謀為燕患為日久矣今若乘機不赴恐燕之君臣將有甬東之悔垂得書私於真曰方為人患者必在於秦主上富於春秋未能留心政事觀太傅度略豈能抗苻堅王猛乎真曰然繞朝有云謀之不從可如何暐僕射悅綰言於暐曰太宰政尚寬和百姓多有隱附傳曰唯有德者可以寬臨眾其次莫如猛今諸軍營戶三分共貫風教陵弊威綱不舉宜悉罷軍封以實天府之饒肅明法令以清四海暐納之綰既定制朝野震局出戶二十餘萬慕容評大不平尋賊綰殺之晉大司馬桓溫江州刺史桓沖豫州刺史袁真率眾五萬伐暐前兗州刺史孫元起兵應之溫部將檀元攻胡陸執暐甯東慕容忠暐遣其將慕容厲與溫戰于黃墟厲師大敗單馬奔還高平太守徐翻以郡歸順溫前鋒朱序又破暐將傅顏于林渚溫軍大振次於枋頭暐懼謀奔和龍慕容垂曰不然臣請擊之若戰不捷走未晚也乃以垂為使持節南討大都督慕容德為征南將軍率眾五萬距溫使其散騎侍郎樂嵩乞師於苻堅堅遣將軍苟池率眾二萬出自洛陽師于潁川外為赴援內實觀隙有兼并
之志矣慕容德屯于石門絕溫糧漕豫州刺史李邦率州兵五千斷溫餽運溫頻戰不利糧運復絕又聞堅師之至乃焚舟棄甲而退德率勁騎四千先溫至襄邑東伏於澗中與垂前後夾擊王師大敗死者三萬餘人苟池聞溫班師邀擊于譙溫眾又敗死者萬計垂既有大功威德彌振慕容評素不平之垂又言其將孫蓋等摧鋒陷銳宜論功超授評寢而不錄垂數以為言頗與廷爭可足渾氏素惡垂毀其戰功遂與評謀殺垂垂懼奔于苻堅先是暐使其黃門侍郎梁琛聘于堅琛還言於評曰秦揚兵講武運粟陝東以琛觀之無久和之理兼吳王西奔必有觀釁之計深宜備之評曰不然秦豈可受吾叛臣而不懷和好哉琛曰鄰國相并有自來矣況今並稱大號理無俱存苻堅機明好斷納善如流王猛有王佐之才銳於進取觀其君臣相得自謂千載一時桓溫不足為慮終為人患者其唯王猛乎暐評不以為虞皇甫真又陳其事曰苻堅雖聘使相尋託輔車為論然抗均鄰敵勢同戰國明其甘於取利無慕善之心終不能守信存和以崇久要也頃來行人累續兼師出洛川夷險要害具之耳目觀虛實以措奸圖聽風塵而伺圖隙者寇之常也又吳王外奔為之謀主伍員之禍不可不慮洛陽并州壺關諸城並宜增兵益守以防未兆暐召評而謀之評曰秦國小力弱仗我為援且苻堅庶幾善道終不納叛臣之言不宜輕自擾懼以動寇心也暐從之俄而堅遣其將王猛率眾伐暐攻慕容筑于金墉暐遣慕容臧率眾救之臧次滎陽猛部將梁成洛州刺史鄧羌與臧戰于石門臧師敗績死者萬餘遂相持于石門筑以救兵不至以金墉降于猛梁成又敗慕容
臧斬首三千餘級獲其將軍楊璩臧遂城新樂而還桓溫之敗也歸罪于豫州刺史袁真真怒以壽陽降暐暐遣其大鴻臚溫統署真為使持節散騎常侍都督淮南諸軍事征南大將軍領護南蠻校尉揚州刺史封宣城公未至而真統俱卒真黨朱輔立真子瑾為建威將軍豫州刺史以固壽陽時外則王師及苻堅交侵兵革不息內則暐母亂政評等貪冒政以賄成官非才舉群下切齒焉其尚書左丞申紹上疏極陳時政之闕暐不納苻堅又使王猛楊安率眾伐暐猛攻壺關安攻晉陽暐使慕容評等率中外精卒四十餘萬距之猛安進師潞川州郡盜賊大起鄴中多怪異暐憂懼不知所為乃召其使而問曰秦眾何如今大師既出猛等能戰否或對曰秦國小兵弱豈王師之敵景略常才又非太傅之匹不足憂也黃門侍郎梁琛中書侍郎樂嵩進曰不然兵書之義計敵能鬬當以算取之若冀敵不鬬非萬全之道也慶鄭有云秦眾雖少戰十倍我眾之多少非可問也且秦行師千里固戰是求何不戰之有乎暐不悅猛與評等相持評以猛懸軍遠入利在速戰議以持久制之猛乃遣其將郭慶率騎五千夜從間道起火高山燒評輜重火見鄴中評性貪鄙鄣固山泉賣樵鬻水積錢絹如邱陵三軍莫有鬬志暐遣其侍中蘭伊讓評曰王高祖之子也宜以宗廟社稷為憂柰何不務撫養勳勞專以聚斂為心乎府藏之珍貨朕豈與王愛之若寇軍冒進王持錢帛安所置也皮之不存毛將安傅錢帛可散之三軍以平寇凱旋為先也評懼而與猛戰于潞川評師大敗死者五萬餘人評等單騎遁還猛遂長驅至鄴堅復率眾十萬會猛攻暐先是慕容桓以眾萬餘屯
于沙亭為評等後繼聞評敗引屯內黃堅遣將鄧羌攻信都桓率鮮卑五千退保和龍散騎侍郎徐蔚等率扶餘高句麗及上黨質子五百餘人夜開城門以納堅軍暐與評等數十騎奔于昌黎堅遣郭慶追及暐于高陽堅將巨武執暐將縛之暐曰汝何小人而縛天子武曰我梁山巨武受詔縛賊何謂天子邪遂送暐于堅堅詰其奔狀暐曰狐死首邱欲歸死于先人墳墓耳堅哀而釋之令還宮率文武出降郭慶遂追評桓于和龍桓殺其鎮東慕容亮而并其眾攻其遼東太守韓稠于平州郭慶遣將軍朱嶷擊桓執而送之堅徙暐及其王公已下并鮮卑四萬餘戶于長安封暐新興侯署為尚書堅征壽春以暐為平南將軍別部都督淮南之敗隨堅還長安既而慕容垂攻苻丕于鄴慕容冲起兵關中暐謀殺堅以應之事發為堅所誅時年三十五及德僭稱尊號偽諡幽皇帝始廆以武帝太康六年稱公至暐四世暐在位二十一年以海西公太和五年滅通廆皝凡八十五年
子／類書／冊府元龜／僭偽部　凡十六卷／卷二百三十　僣偽部十二／懷附(P.2739-1)
慕容暐將呂護奔于晉尋復叛歸于暐暐待之如初因遣傅顏與護率眾據河陰顏北襲勑勒大獲而還護攻雒陽中流矢而死
子／類書／冊府元龜／僭偽部　凡十六卷／卷二百三十四　僣偽部十六／兵敗(P.2778-1)
前燕慕容暐僣即帝位晉南陽督護趙弘以宛降於暐暐遣其南中郎將趙盤自魯陽戍宛比至晉右將軍桓豁攻宛拔之趙盤退奔魯陽豁遣輕騎追盤及於雉城大戰大敗之執盤戍宛而歸其後晉大司馬桓温江州刺史桓冲豫州刺史袁真率眾五萬伐暐前兗州刺史孫元起兵應之温部將檀玄攻胡執暐寧東慕容忠暐遣其將慕容厲與温戰於黃墟厲師大敗單馬奔還高平太守徐翻以郡歸順温前鋒朱序又破暐將傅顏於林渚符堅又使其將王猛楊安率眾伐暐猛攻壺關安攻晉陽暐使慕容評率中外精卒四十餘萬拒之與猛戰於潞州評師大敗死者五萬餘人評等單騎遁還猛遂長驅至鄴堅復率
眾十萬會猛攻暐散騎侍郎徐蔚等率扶餘高句麗及上黨質子五百餘人夜開城門以納堅軍暐與評等數十騎奔於昌黎堅遣郭慶追及暐於高陽縛送於堅
子／類書／冊府元龜／將帥部　凡一百一十七卷／卷三百五十　將帥部十一／立功三(P.4146-1)
桓溫爲安西將軍永和二年伐蜀蜀李勢眾大潰溫
乘勝直進焚其小城勢遂夜遁九十里至晉壽葭萌城其將鄧嵩昝堅勸勢降乃面縛輿櫬請命溫解縛焚櫬送于京師溫停蜀三旬舉賢旌善偽尚書僕射王誓中書監王瑜鎮東將軍鄧定散騎嘗侍嘗璩等皆蜀之良也竝以爲參軍百姓咸悅軍未旋而王誓鄧定隗文等反溫復討平之振旅還江陵十二年姚襄入于許昌溫以太尉爲大都督討之戰于伊水大敗之襄走平陽徙其餘眾三千餘家於江漢之間執降賊周成而歸太和四年率眾伐慕容暐暐將慕容垂帥眾拒溫溫擊敗之九月戊寅溫裨將鄧遐宋序遇暐將傅末波於林渚又大破之
子／類書／冊府元龜／將帥部　凡一百一十七卷／卷四百五十五　將帥部一百十六／貪黷(P.5390-1)
前燕慕容評爲太傅前秦符堅使王猛伐慕容暐暐使評率眾拒之評性貪鄙鄣固山泉賣樵鬻水積錢絹如丘陵三軍莫有鬬志暐遣其侍中蘭伊讓評曰王高祖之子也宜以宗廟社稷爲憂柰何不務撫養勳勞專以聚歛爲心乎府藏之珍貨朕豈與王愛之若寇軍冐進王持錢帛安所置也皮之不存毛將安附錢帛可散之三軍以平寇凱旋爲先也
子／類書／太平御覽／居處部／卷一百七十五　居處部三／殿(P.982-1)
太冲吴都賦云飾赤烏之暐暐是也
三輔宮殿名曰未央宮有騏驎殿椒房殿
又曰長樂宮前殿宣德殿通光殿高明殿
漢宮殿名曰長安有臨華殿神仙殿高門殿朱鳥殿曾城殿宣室殿承明殿鳳皇殿飛雲殿昭陽殿鴛鸞殿鈎臺殿合懽殿蕭何殿曹叅殿韓信殿
成都記曰隋蜀王秀常造一殿飛鳥不止其上
戴延之西征記曰太極殿上有金井闌金搏山鹿盧山蛟龍山負於井上又有金師子
伏滔北征記曰梁城東有韓馮墓去城三里青蘭殿是宋王住殿
子／類書／太平御覽／兵部／卷三百一十二　兵部四十三／決戰中(P.1563-1)
崔鴻十六國春秋曰前秦符堅將王猛討前燕慕容暐暐遣將慕容評屯於潞川以拒之猛與評相持遣禆將郭慶以銳卒五千夜從間道出評營後傍山起火燒其輜重暐懼遣使讓評催之遣戰猛知評賣水鬻薪有可乘之會評又求戰乃陳於潞原而誓眾曰今與諸君深入賊地冝各勉進不可退也願勠力行間以報恩願受爵明君之朝慶觴父母之室不亦美乎眾皆勇奮破釜棄糧大呼競進猛覩評師之眾也惡之謂鄧羌曰今日之事非將軍莫可以捷將軍其勉之羌曰若以司隸見與者公無以為憂猛曰此非吾之所及必以本郡太守萬戶侯相處羌不悅而退俄而兵交猛召之羌寢而弗應猛馳就許之羌於是大飲帳中與張蚝徐成等蚝七吏切跨馬運矛馳入評軍出入數四傍若無人搴旗斬將搴居輦反殺傷甚眾戰及日中評眾大敗俘斬五萬
史／地理／宋元方志叢刊／至順鎮江志　元脫因　修　俞希魯　纂／卷十一／學校／本府(P.2761-1)
儒學在府治東南朱方門裏經始于宋太平興國八年鎮江有學在州子城東南隅經始于太平興國八年見汪藻修學記碑不存寶元初郡守范仲淹新而廣之寶元初文正范公仲淹守潤新學宮請賜以閑田具經史傳疏諸子書聘江南處士李覯使講說以教養其州之子弟率五日一視學躬教以文閒設飲食延勞獎進之士翕然興于學民相勸趨于善邦之人士深德之立祠于學莊定王公有記教官袁孚為之廣其祠宣和閒郡守毛
友又一新之宣和閒毛友守鎮江一新學宮仍舊者惟廟及二堂而已友并為之記今不存建炎初盡廢為倉囷建炎初學舍盡廢而為倉囷其倉官又撤其餘以營廨舍紹興三年郡守胡世將復之稍加補葺紹興三年端明胡世將復之因陋就簡稍加補葺以來學者然舊學仍為倉諸生所舍者廟廊而已九年厄于兵火郡守程邁實昉營治紹興己未廟厄于兵火講堂亦焚撤幾半程邁守潤即日先治堂舍以處諸生倉卒趣辦僅庇風雨次作大成殿未及成而趨朝乃度所用而畀之學閱二政雖各以羨餘助修費而財力支絀終不克集十一年郡守劉子羽乃大興復歸附後元貞改元教授徐碩復修仍自為記其略曰潤學興廢始末前政昌君士氣記之詳矣碩不敢贅昌君之涖茲學也勤職業明本要于廟則葺大成殿于學則葺成德堂他欲悉葺而完之會去弗及竟昌去碩來碩與昌同為戊辰進士越二十有五年復以交承敦夙契則凡昌之欲為而未竟者非碩之責而誰責越二年得新漲沙田四百餘畝又明年得開耕閒田二千九百餘畝今天子尊崇孔道訓敕攸司俾以贍學錢糧供祭祀贍諸生卹貧窮修廟宇德至渥也碩備員于茲敢不勉思厥職對揚君命乃省浮冗會奇贏傭夫匠聚材甓自廟庭而下堂皇齋序咸俾繕治宮牆而內重門複廡悉加塈雘以至倉庫亭宇庖湢整飭各如法是歲夏四月經始至訖事僅五月工善吏勤不趣而辦諸生請記之碩謝曰碩于茲學非能撤而新之也苟完而已矣非能廓而大之也仍舊貫而已矣非能出私財以佐用也不侵公而已矣碩何功焉諸生固以請辭遜不獲進而問之曰是學也一歲不修可乎曰一歲不修則壞者什之二三歲不修可乎曰三歲不修則壞者什之五積數歲不修可乎曰積數歲不修則壞者什之九而學非其學矣士之為學亦猶是也傳不云乎如切如磋者道學也如琢如磨者自修也二三子勉之既以語諸生且嘉其請之不已于是乎書至大四年教授張鳳翼更葺吏部主事俞庸為記其略曰至大辛亥庸歸自京師謁先聖廟周眎廊廡閒楹楯豐潔丹堊炳明邦人士曰此教授張君之為也惟潤學歷年滋久日就傾圯君始至心匑匑不自
甯曰學所以祀聖師育人材而蕪敗不治繄誰之責迺徵工度材壞者畢葺費夥力難爰集茲緒是宜有紀而君弗自以為功昔教授昌公養浩實營葺之子先翁嘗記之今記子奚辭焉云云
大成殿自程閣學邁草創劉待制子羽增修之後歲月既老岌岌將頹嘉熙戊戌七月教授劉卿月到官首議興修會文昌吳大魁潛開藩主盟學校有金壇登榮莊歲收千石為豪民馬彥明妄訴于漕司欲以六分與之劉教授爭之力白于郡吳文昌申明漕省盡歸學產會米直稍穹得以鳩工度材重修殿宇與創始等費錢一萬六千緡米二百石廊廡戟門表裏一新吳文昌有記
先聖廟南魯郡寄治時立丹徒舊有孔子廟南魯郡寄治時立之見地紀志齊太守江祀修齊晉安王寶義刺南徐江祀以南東海太守行府州事治下有宣尼廟久廢不修更開埽營立然莫詳何所也宋太平興國中郡守柳開乃發舊創新在今學之西太平興國八年秋柳開自常移潤乃發舊創新造遷夫子之廟其顏子孟子以下門人大儒之像塑繪配享于座既石紀之且言潤在江南為上郡有孔子廟當僭偽時闕法莫或崇葺之則知五季以前固有之矣見張扶修學記建炎初為屯兵所據建炎初學舍盡廢獨留廟宇以處士雖經兵火幸不及焚而又為屯兵所據紹興九年毀于火郡守程邁復建之紹興九年新安程邁守潤之三月大成殿屢及于焚乃謀費于州人會州豪及浮屠氏有以其贏來獻者于是鳩材庀工未得數月而殿成見于汪藻記門列二十四戟廟門牓曰至聖文宣王廟刑部郎官徐兢篆額十三年郡守
劉子羽增刱紹興壬戌待制劉子羽守潤增刱廟學始備見張扶記歲久頹敝嘉熙三年教授劉卿月更新之自紹興己未草創至嘉熙己亥歲月既久廟宇頹敝教官多拘于陰陽之說因循不葺三山劉卿月到任首議興修有金壇莊為豪民侵奪復歸于學米價稍穹遂度材鳩工費錢一萬六千緡米二日石閱三月告成自殿而廡自廡而門表裏為之一新規橅視舊益宏壯矣見吳潛記歸附後至元二十八年教授昌士氣復修之仍為記其略曰潤有學自宋嘉熙戊戌吳公潛以閫臣尹釐茲土始議繕修距今又三百三十有甲子矣風雨漂搖鴟鼠巢穴木腐瓦落不足以揭虔妥靈迺至元己丑某謬以迂疏領茲學事至之日齋遫奠謁瞻顧咨嗟退而歎曰世之學孔氏者必斥佛老為異端今郡國不過一孔廟耳而梵宇琳宮棊布天下兵燹後狹百堵之側陋搜瓌材以究奇邃殿延閣連雲切漢丹雘金碧炤爛崔嵬至與太紫儷美者不少也而吾夫子之廟像設黯味采飾陊剝右平左墄將就毀傾士為此懼儳焉不能終日思撙浮費而一新之歲且𧲛飢士腹弗果徵工僦功卒愆于素歲辛卯僅獲一稔教養外薄有贏餘適際聖天子特頒詔旨申崇儒教許以廩稍之入理廟庭贍衿佩有司勿問出內乃白廉使乃告郡侯乃請于提舉司議以克合鳩匠慮材俾正錄直學分董其務蓋瓦之破䃣者完之級甎之宿缺者甃之棟梁榱桷之腐撓朽蠹者一切易之門窗欄檻必整必實裛以藻繪文以堊朱元蔭耽耽渥彩暐暐比仲秋釋奠而神棲法庭煥然非復舊觀矣云云延祐二年教授王天覺增創殿之前軒延祐二年始置大成樂增建前軒以容樂生天歷元年教授哲馬魯丁重建東廡今為屋三十六閒後殿三閒在大成殿北舊名御書殿宋紹興十二年郡守劉子羽建紹興癸亥以後高宗屢賜御書有易詩書孝經論語春秋左氏傳又書之周官篇及孟子樂毅論羊祐傳先聖贊七十二賢贊法帖手詔損齋記總五十四軸皆墨本又有裴度傳嘗賜宰臣張浚董師江山立石于此今皆
不存焉歸附後至元十五年教授林桂發徹而新之迨今未加繪飾也
先賢祠在廟之西宋嘉熙三年郡守吳潛給木材命教授劉卿月鼎創分東西中三室東以傳道之統濂溪明道伊川橫渠晦庵南軒東萊七先生繪像為一祠中以鄉先賢魏國蘇公頌莊定王公存忠簡宗公澤殿撰陳公東為一祠西以前郡守京使柳公開文正范公仲淹直院錢公彥遠康節張公昇禮部員外郎楊公傑大學毛公友少傅劉公子羽為一祠嘉定後以濂溪諸先生遷于中室而兼祠象山慈□二先生蘇魏國諸公遷于西室而兼祠漫塘劉公宰實齋王公遂東室則兼祠樞密沈公复中書萬公鍾待制程公邁侍郎董公苹參政錢公良臣侍郎邱公壽儁太師趙公范皆有功于學校者也文忠蘇公軾塑像舊在都統司不知何年遷于此
文昌祠三閒在廟之東詳見神廟門祠類
地靈祠四閒在廡後西南隅至順三年教授韓祺重修
祭器庫三閒在戟門之西宋嘉熙三年教授劉卿月移建舊在廟西廊祠堂後
樂器庫三閒在廟後東偏延祐三年教授王天覺易置
肅容所在戟門之東
成德堂五閒在廟之東宋元祐中郡守林希鼎創紹興中廢郡守劉子羽重建開慶初郡守徐㮚修歸附後至元二十八年教授昌士氣增修永嘉俞德鄰為記其略曰成德名堂漫不知其所始徵諸扁顏篆筆徑二尺旁著守臣俞烈書按烈以嘉定改元出守茲土則成德之名或昉乎是規制簡朴不華不陋每旦望奠謁畢冠珮憲憲揖讓而升師氏據皋比橫經析理正錄帥長諭陪講以序郡將眾文武官環坐竦聽已各趍出蓋闡明義理之區而非游焉息焉之地也郡博士昌君請記于余余曰堂作于前人而記成于後人或者得無誚乎君曰掠其締構之美則不可記其名堂之義以詔後學惡乎而不可余于是拜手而言曰成德之義著于易者以德行言也見于孟氏之書者以資稟言也然上帝所降之衷生人所受之性窮古今越宇宙則一而已古之民德日歸于厚今之民德日趨于薄豈天賦之爾殊哉其所以教者異也嘗試求之三代之學莫盛于周自周以降莫備于宋周之制合以井校聯于比閭教以庠序道以師長維以諫救考以德行道藝民生七歲而入小學十有五而入大學所學皆正道所習皆正人奸聲亂色不留于聰明淫辭詖行不蠱其心術故其成德也易宋之制雖不逮于周然自嵩陽廬阜睢陽嶽麓立之師徒錫之經傳至慶歷以後郡邑無小大皆詔許立學亦三代以還所未有也故雖科目取士未能一如鄉舉里選之舊而得人之盛視漢晉隋唐或者過之迺如周程張朱十數君子續往聖既絕之學啟來哲不傳之祕使堯舜禹湯文武周公孔子之道粲然復興蓋三代之儒而非漢晉隋唐之所謂儒也今聖天子以神武混一區夏車書萬驛雨露一天沚莪泮芹生意績績鄉有鄉師邑有教諭郡有教授置提學以綱維之命廉訪以勉勵之而又蠲其力役均其廩稍立
為歲貢之法士生斯時亦云幸矣夫金甲排蕩青衿顦顇固其所也冠進衣逢復不失為士之貴士之自貴宜何如耶詞華易以喪志記問易以溺心權利易以倍誼淫哇易以亂雅虛無易以害道皆吾黨所當深懲而力絕者也充是四端行于五典由格物致知之功極而至于治國平天下之大皆吾黨所當慎思而篤行者也呥呥而噍鄉鄉而飽不此之務卒無以自別于凡民此何為者哉秉彝好德人所同也誰夙知而莫成亦教者之過也方今學未如肬贅然且欲為人師者固無足與議君少以明經炫譽六館擢第奉常年高德邵職教是邦官雖庳師道繫焉不庳也作新斯文陶成舊俗使人有士君子之行以仰稱聖天子樂育之仁此政君之責也君何得無情哉況邇來多士既釋然科舉之累而潤之為俗朴而好禮又隱然泰伯季子之遺風其為人易化其為教易行是可與入德者也君又何得無情哉君始至承前人玩愒之餘士無愨祿疏稗弗贍繼以淫潦田不遇歲君既樽浮剔蠹給其朝夕立小學禮耆儒校文藝人知嚮風迺飾殿堂迺葺門廡棟楹桷榱之腐撓者易之蓋瓦級甎之破䃣者完之丹黍黝堊之漫漶陊剝者鮮之井浚而洌池闕而深亭塈而潔垣墉欄檻香閼庖湢靡不畢整亦可謂材也已官雖卑以道自尊齒雖宿以才自壯甚非俗儒所能為也是皆可書也余故樂道其事不復以固陋自解若夫肆成人有德小子有造以無負昔人名堂之初意邦之人士其懋哉懋哉東西兩廡二十閒其東廡則延祐二年教授王天覺重修之西廡則後四年教授家晉孫鼎建之始為四齋曰志道曰據德曰居仁曰由義至元十六年教授林桂發增置二齋曰存心曰養性元貞改元教授徐碩又增二齋曰敬老曰正蒙合為八齋各有爐亭為諸生肄業之所
三鱣堂六閒在成德堂後宋元祐中郡守林希建元祐中林希守潤既建講堂乃於其後復建堂名三鱣為教官退食之所舍法行士日益眾繼以增置楊右史
邁書匾焉景定初教授趙孟迵撤而新之上為藏書閣歸附後大德五年為颶風所摧至大改元教授王公進重建延祐五年教授家晉孫增創旁屋以為儲書之所
淵源堂三閒在三鱣堂西宋景定四年建為諸生會食之所前鑿池蓄水以備不虞教授潘夢說有記
采芹亭三閒在淵源堂南旁兩閒為吏舍
學庾在戟門之東
公廚在三鱣堂之東
正錄位五閒在公廚之西
直學所在成德堂南
學門宋紹興十年創徐兢書扁淳熙中教官袁孚以規制未備重修仍以舊扁揭焉
德音亭在學門之左即舊采芹亭基亭後為池象半水教授孫繼學所建元貞元年教授徐碩創亭中碑二一刻勉勵學校詔文曰孔子之道垂憲萬世有國家者所當崇奉曲阜林廟上都諸路府州縣邑應設廟學書院照依世祖皇帝聖旨禁約諸官員使臣軍馬毋得于內安下或聚集理問詞訟褻瀆飲宴工役造作收貯官物其贍學地土產業及貢士莊諸人毋得侵奪所得錢糧以供春秋二丁朔望祭祀及師生廩膳貧寒老病之士為眾所尊敬者月支米糧優恤養贍廟宇損壞隨即修完作養後進嚴加訓誨講習道藝務要成材若德行文學超出時輩者有司保舉肅政廉訪司體覆相同以備選用本路總管府提舉儒學肅政廉訪司宣明教化勉
勵學校凡廟學公事諸人毋得沮擾合行儒人事理照依已降聖旨施行彼或恃此非理妄行國有常憲甯不知懼宜令准此一刻加封孔子詔文曰蓋聞先孔子而聖者非孔子無以明後孔子而聖者非孔子無以法所謂祖述堯舜憲章文武儀範百王師表萬世者也朕纂承丕緒敬仰休風循治古之良規舉追封之盛典加號大成至聖文宣王遣使闕里祀以太牢於戲父子之親君臣之義永惟聖教之尊天地之大日月之名奚罄名言之妙尚資神化祚我皇元主者施行
井亭在廟西墉之外初牓曰泮泉後易名育德
教官廳二東廳舊在學之西偏宋淳熙中教授王極得邑人廢地于學之北乃徙建焉郡人田曉為記今不存後復得夏侯朝散宅基拓而大之為屋凡三十六閒後堂歲久弊陋咸淳初教授李士龍重修門牆壯麗歸附後大德五年七月一日為颶風所仆教授黃一龍張翼鳳屢加繕葺且備詞憲司約束權貴毋使占居張翼鳳自為記其略曰頃年以來為教官者往往取媚時貴視官廨為棄物俾之占居棟撓屋壞恬不之顧古人有居舍館者一日必葺廳事非舍館比也縱不能葺其可棄之耶雖然據而居之者身則安矣心果安乎後之來者尚鑒茲哉西廳在東廳之側宋景定閒教授徐沂建今廢而遺址尚存景定閒諸州分經賦教授各一員鎮江添差自徐沂始元無廳宇乃于東廳之側買高總管宅為之不華不陋宜儒吏所居廳有東西之分特以當時教官得名然西廳乃在東廳之東也
書籍
宋教官費塤置經史子集分為六廚取禮樂射
御書數揭于上貯于成德堂之西景定初教授趙孟迵增其未備列為十廚而揭之三鱣堂之閣上歸附後散軼甚多所存者不及什二三耳
經五十部二百二十冊易古註二冊易注疏四冊易正義三冊易程氏傳六冊易朱氏傳二冊易程楊傳二部其一四冊其一二冊易楊氏傳七冊易鄭氏說一冊易要義三冊易述言三冊易輯聞六冊大易粹言二部其一七冊其一六冊易句解四冊毅齋讀易記一冊書注纂五冊書正義六冊書楊張解一冊書約義三冊書講解四冊詩注疏十二冊詩朱氏傳七冊呂氏讀詩記四冊周禮注二部其一五冊其一二冊周禮注疏八冊周禮正義八冊周禮音義一冊禮記釋義二冊禮記音義一冊春秋經傳七冊左氏傳二部其一十冊其一三冊左傳分門四冊左傳節三冊公羊傳三部其一四冊其二各二冊公羊正疏四冊穀梁傳二冊穀梁正疏二冊春秋集傳十冊春秋正義二部其一十五冊其一十二冊春秋經傳集解六冊春秋年表一冊孝經百旨一冊孝經明皇疏一冊孝經范氏解一冊古三墳書二冊附于此
四書十二部五十八冊中庸章句一冊中庸或問一冊中庸輯略二冊中庸喻氏解一冊大學章句一冊中庸大學或問四冊論語古注二冊論語集注二部部各二冊論語通類一冊孟子集注三冊孟子五臣解六冊四書十六冊四書辨疑二部部各八冊
正史十部百七十一冊古史六冊前漢書四十二冊後漢書二十冊魏書四冊吳書二冊晉書二十七冊北齊書十一冊北史書二十三冊唐書三十冊唐書節六冊
類史十八部二百四十二冊資治通鑑百二十冊通鑑綱目二十冊通鑑詳節十三冊西漢策三部其一二冊其二各三冊漢書家範三冊漢唐策五冊漢唐事要二部部各二冊漢制唐宗議論四冊百將傳二部其一一冊其一四冊史提要六冊名臣言行錄四部其一十三冊其一二十四冊其二各七冊
史評六部二十二冊漢論三冊漢鑑三冊唐鑑二冊唐書列傳辨證五冊通鑑考異七冊大事記通釋二冊
子十一部二十五冊老子注二冊老子解一冊孔子家語三冊荀子二冊韓子一冊莊子二部部各三冊楊子法言一冊文中子三冊邵子皇極經世書五冊周子太極圖一冊定性書一冊
集六十一部三百七十三冊陶靖節詩集二冊李太白詩六冊杜工部詩十冊陸宣公集三部其一二冊其二各六冊韓昌黎集三部其一一冊其一九冊其一十冊柳柳州集二部其一四冊其一二十六冊樊川集三冊乖崖集三冊范文正公集六冊李泰伯文三冊司馬溫公文三冊六一先生文二冊臨川集九冊三蘇文十八冊東坡奏議十五冊潁濱集六冊淮海集五冊龍溪集五冊浮休集十冊龜山集五冊山谷集五冊澹庵集十二冊水心集四冊屏山集二冊象山文集十冊朱文公感興詩一冊曾文肅公集十冊武夷集十一冊簡齋詩二冊劍南集三十一冊忠惠集七冊斜川集二冊平齋集六冊妙峯集七冊陶山集四冊橘山集三冊靜春集十冊大名集六冊毘陵集五冊無為集五冊高隱集二冊瀘溪集三冊浩高集三冊炎淳集三冊章貢集五冊復齋集一冊東湖詩三冊瀑泉詩二冊信庵詩三冊石屏詩三冊日涉園詩三冊涉齋詩集十冊松坡詩一冊順適堂和陸絕句二冊可齋雜藳八冊梅花集句三冊
類集十六部八十四冊唐文粹二十二冊唐絕句三冊百家詩十二冊宋文海九冊潤州類集二冊京口詩二冊古文標準四冊觀瀾文三冊回瀾文三冊傳道詩一冊江湖詩二冊南北新吟五冊廬陵文粹五冊名公獻壽詩二冊豫章集四冊盛山集二冊滁陽集四冊
論六部十九冊奧論三部部各三冊論統六冊萬戶論料二冊近體論料二冊
志五部十一冊鎮江續志三冊通志二冊六峯志三冊南垂總勝集二冊邵陵類藁一冊
經說五部七冊審視錄一冊鹽石新論一冊論語士說一冊經學發明二冊二經雅言二冊
語錄三部三十冊上蔡語錄一冊晦庵語錄二十七冊南軒語錄二冊
傳記八部十二冊說苑三冊世說敘錄二冊范蜀公正書一冊溫公學官制一冊孔庭廣記一冊夢溪筆談一冊為政九要一冊荒政編一冊考古議論一冊
類書十七部百十八冊山堂考索二十冊毛友韻略五冊經學會元八冊經學足用六冊性理文錦四冊待問會元十二冊文史聯珠三冊翰林叢珠四冊職林三冊策海會同十冊錦語八冊羣書類句六冊名賢表啟五冊詩家矩範七冊詩人膏馥二冊詩學押韻大成五冊泛應錄十冊
書板舊刊甚富閉置暗室歲久朽蠹無復修補今所存止二十八種五千四百四十七板惟棠陰比事則教授朱天珍之所增也易源二百十九板毛詩旨說十八板三禮圖百三十七板論語士說十九板四注孝經八十四板孔子家語二百二十五板二注老子五十九板文中子百三十七板新序百五十九板古經注三十板范蜀公正書二十五板少儀外傳九十四板侯國通祀六十一板溫公官學制二十四板審是集四十五板陳祕撰奏議六十六板鹽石新論三十板迂齋古文五百九十七板刻漏圖三十六板京口耆舊傳百六十二板京口詩集百三十九板潤州類集百六十三板鎮江志八百九十板荒政編十九板樂善錄百八十板備急方三十七板萬花谷千八百四板棠陰比事八十板重修鎮江志一千一百一十七板
祭器舊五百餘事皆竹木器宋淳熙閒郡守耿秉依儀式鼎造歸附後教授王公進郭景星王天覺家晉孫累政增置皆易以銅其籩俎篚則循用舊物焉犧尊象尊各六著尊太尊壺尊山尊各二簠百有七簋三十三罍洗各一爵八十七坫九十九豆百六十勺十八毛血盆二爐大小二十瓶大小二十六
祭服舊四十餘襲亦耿秉制歸附後所存惟銀珮十
而已累任教官增造而易以今之制度云唐巾二十唐帽四十五深衣三十三白襴衫四十五苧襯衫三十五束帶四十五皁革鞾三十五幞頭褐袍角帶槐簡各二
樂器舊無之延祐二年總管段庭珪教授王天覺鼎置麾幡一琴十瑟二又鐘磬各十六簴二笙簫各二塤篪各二洞簫二柷敔各一止籈一搏拊一
學產
舊志所書甚略今以延祐二年之所經理泰定四年之所稽考者具載焉
田土
田一百九十七頃二十五畝八分三釐二毫成熟一百九十六頃八十畝四分五釐二毫荒閒四十五畝三分八釐免官賦一百七十六頃七十八畝六分二釐二毫納官賦二十頃四十七畝二分一釐
地四十三頃六十畝二分七釐五毫租地二十七頃八十九畝五分一釐六毫基地一十畝六分一釐六毫四絲白地二畝三分八釐二毫六絲蘆灘地四頃五十畝山岡地九十四畝二分六釐塗泥白水灘地一十頃一十三畝五分成熟三十二頃五十二畝五分一釐五毫荒閒一十一頃七畝七分六釐免官賦二十七頃七十九畝五分八釐五毫納官賦一十五頃八十畝六分九釐
山一十頃一十六畝二分九釐六毫並免官賦
池塘九十六畝並免官賦
蕩四十五頃九十三畝二分七釐六毫並免官賦
租稅
糧六千四百三十六石二斗五升九合三勺三秒白粳米一千三百三十石五斗七升八合四勺八秒糙粳米一千六百九十一石五斗七升七合四勺五秒白秈米三十六石五斗二升糙秈米一千五百六十七石六斗六升六合九勺小麥一千三百二十六石二升八合四勺五石九秒豆四百八十三斗八合零五秒
鈔四千六百七十八貫二錢八分四釐蘆租錢七百八十貫菜麥錢一千二百五十貫蕩田錢二千五十六貫六錢三分五釐山租錢一百二十五貫五錢桑租錢一十一貫二錢五分芋租錢一十九貫六錢塘租錢二十五貫隨田租錢一百四十六貫六分九釐房地錢二百六十四貫二錢四分俱納中統鈔
絲一十兩
錄事司地山一十六畝二分四釐九毫基地一十畝六分一釐六毫四絲白地二畝三分八釐二毫六絲山三畝二分五釐並免官賦歲入租鈔二百六十四貫二錢三分並納中統
丹徒鄉都田土一十四頃三十三畝七分五釐八毫田四頃七十八畝八分四釐三毫地一頃三十六畝七分一釐五毫山七頃一十二畝九分四釐塘一十一畝荒山岡地九十四畝二分六釐並免官賦歲入租糧一百四十三石一斗七升五合七勺白粳米四十一石五斗五升八合糙粳米五石白秈米三十三石二斗一升糙秈米一十九石二斗一升三合小麥三十五石九斗九升二合七勺豆八石二斗二合鈔一百一十九貫五錢並係租山錢納中統鈔絲一十兩
丹陽縣鄉都田土五頃九十四畝五分八釐成熟田五頃四十六畝七分地二畝五分荒閒田四十五畝三分八釐並免官賦歲入租糧一百二
石七斗九升六合五勺白粳米二十九石八斗四升六合二勺糙粳米五十三石一斗七升七合七勺糙秈米二石三斗七升五合小麥一十七石四升七合六勺豆三斗五升
金壇縣鄉都田土一百五十一頃九十七畝六分九釐六毫田一百二頃一十一畝七分九釐五毫地九十二畝五分一釐九毫山三頃一分六毫蕩田四十五頃九十三畝二分七釐六毫並免官賦歸附後歲入租糧一千二百四十七石二斗六升三合二勺八秒俱納白粳米鈔二千二百二貫七分四釐蕩田鈔二千五十六貫六錢三分五釐隨田租錢一百四十六貫六分九釐並納中統鈔
官沙莊在丹徒縣大慈鄉宋寶元中郡守范仲淹有請給賜自寶元閒文正范公仲淹守潤日有請于朝遂給賜閒田其時民戶租佃歲輸錢三千九百貫以資養士隆興中教官戴幾先爰始經理隆興甲申距寶元幾百二十餘年本學自募人耕作教官戴幾先貸郡帑經理命學職鳩材瀦防設版得田三十頃三十八畝雜草蘆苗灘地七頃二十二畝嘉定中教官楊邁復取灘地圍而成田嘉定庚午教官楊邁復取灘地圍而成田歲入夏秋絲麥禾菽各有定數所輸沙田租田七百八十貫自乾道庚寅始立新額越二年郡守宋貺為列于省而蠲免其半歲納三百九十貫文寶慶中為風潮所衝教官邵夢龍更築新垾寶慶閒教官邵夢龍任內風潮衝坍垾壩自後刺入圍裏新垾外得田三十二頃六十一畝有奇外有蘆苗灘地四十餘畝其地南至坡垾裏水溝北至本學胡百七門前大垾外腳東西並係民戶蘆場所有元納沙田租錢于簽判廳其數仍舊錢會中半歸附後凡為田地四十頃八畝八分二釐四毫田二十七頃四十三畝一釐七毫地七頃三十畝八分七毫蘆灘地四頃五十畝水塘八十五畝歲
入租糧一千八百七十六石七斗三升九合三勺糙秈米一千二百一十三石六斗八升七合一勺小麥四百七十石六斗三升七合三勺豆一百九十二石四斗一升四合九勺鈔八百三十四貫六錢二分蘆租錢七百八十貫塘租錢二十五貫桑租錢一十貫二分芋租錢一十九貫六錢俱納中統鈔建言稽考冊內本莊朱明舊佃田土至順三年十月徐貴乙等三十七戶撤佃東垾田土一段八十七畝二分五釐東至湯宅垾南至古跡腰溝西至戴新蘆場北至本學大垾西垾田土一段八十畝東至本學水潭西北至本學大垾南至本學龍王港老觀觜一段三十畝二分五釐東至學港西南至楊家垾北至王承佃田總計田一頃一十二畝五分地八十五畝歲科米三十九石三斗七升五合豆一十七石麥二十七石三斗七升五合又未栽蘆灘地二百餘畝內二十五畝生長蘆苗佃戶徐得貴等承辦租錢中統錢三十貫餘地未計頃畝候栽種蘆葦依例納租俱係至順三年起科額數不在青冊之內
楊樁沙在丹徒縣丹徒鄉宋淳熙中郡守錢良臣以閒田歸于學丹徒鄉楊樁沙元有寬剩田一十三頃三十七畝因勝寺僧與士人楊氏互爭不已淳熙癸卯郡守錢良臣以俱不應得撥入府學而歲納沙田租錢二百八十貫錢會中半後因江潮走坍見存者七頃九十五畝有奇而沙田與租錢輸納于簽判廳仍舊嘉定中復佃接壞閒田楊樁沙接界有寬剩田八十畝民戶尹其姓者與呂寶謨莊在爭界至嘉定十二年郡守邱壽雋以其田沒官本學請佃為業歲納僉判廳沙田租錢五十貫文歸附後田地九頃二十六畝三分九釐三毫田八頃七十一畝六分八釐地五十四畝七分一釐三毫並免官賦歲入租糧五百石九斗一升三合七勺糙秈米三百二十四石五斗二合六勺小麥一百六十三石八斗一升七合五勺豆十二石五斗九升三合六勺鈔一貫二錢三分桑租納中統鈔
胡鼻莊在丹徒縣丹徒鄉圌山之北宋舊為贍學蘆場建炎後為豪民冒占紹興丁卯復歸于學胡鼻灣莊舊係贍學蘆場自罷三舍之後又經兵火為豪民聶宗義冒占紹興丁卯宗義與徐其姓者互爭經有司自陳復歸于學自後圍而成田凡三頃五十畝歲納沙田租錢四十七貫然歲久江潮走坍止有田七十七畝有奇而沙田租錢仍舊納僉判廳沙後復漲咸淳中又為豪民所侵通判主管沙田仍牒付學管業咸淳九年為本鄉居民趙一飛侵占本學訴于官準鎮江府通判主管沙田事牒趙一飛元占胡鼻觜雞冠觜一帶灘地二百二十三畝二角一併撥與本府學管業仍請將下腳塗泥白水自行斟酌據數認定一併納租見本學砧基冊歸附後併為豪民所敓延祐改元田復來歸學有記其文曰初學有田在郡之丹徒縣丹徒鄉十都圌山之陰自胡鼻石觜扺孔家廟灣中山石觜橫亘山趾下極大江塗泥宋咸淳年有趙一飛者爰始侵占學言之郡郡業諸學混一後田旁沙益可墾一飛死其子允成有地鄰學田私貨于豪民邱永崇永崇乃並緣蒙昧包括吾田占租于官學申理省臺鞠究永崇佃業無所根據口伏厥辜田乃復舊大德改元永崇輩立虛券以田千八百餘畝質于鎮南王乳母家蒼頭歲哥盤踞攘敓有司莫敢誰何丞相答刺罕由江浙行省大用入朝道經朱方儒生叩馬陳訴丞相命從官窮詰械永崇市區罪逮支黨復歸吾田永崇怙終罔或懲畏益長虣口縱橫每夏若秋輒鳩合歲哥擁嫖忽猛鷙男子控弦臂鷹隼歗歌騰突動數十騎至遇儒生搒辱之驅迫農民旦莫奮勵摽掠麥禾絕江西去眾拱手無能前者學凡移縣申府聞監察御史肅政廉訪司上達省臺緜曠歲月詳擬明斷以十數計永崇且死弗悛其子德仁世其惡後歲哥失勢德仁稱已業永安莊田獻佃鎮南王府獲緡錢萬五千儒生蕭去病等控告省臺省臺檄郡郡達魯花赤嘉議太平公總管太中段公暨寮屬長吏固執公議弗撓弗奪亟命縣尹趙孝祖教授郭景星行田具狀令德仁前導指畫弓步大小十有二圍為田二十八頃九十五畝九
分四釐具集里胥父老地比之民根覈驗著延祐元年夏始名田制斂法輸賦官廩二年奉詔經理自實德仁又妄稱已馬田言于官且糾結鄉口里正猾民執驗其說夏四月天子命重臣奉使宣撫江南既聽政教授王天覺率儒生孔克懋蕭去病等拜行府訴焉廷詰兩造去病具對辨析德仁理詘辭窮竟黨與服罪申命郡縣歸田于學秋七月鎮南王自京師就第廣陵郡乃述使命移告王傅啟奉王命以田來歸先是行省具以其事咨都省四年省檄甫至追德仁所獲緡錢沒入于官奎適承乏攝學事諸儒請以本末勒諸石併以省檄刻之不朽余誼不得辭於乎有司法令明備賢能在官無情者不得盡其辭彼邱氏子將胡然耶豈頑冥強梗物有所閒必噬嗑而後亨耶吾田之復固有時哉聖朝惠育多士恩澤洋溢侵奪贍學地土有明詔佌佌小夫孰敢予侮繼自今敬慎持守毋易以忽茲田也其永久無斁矣延祐四年正月學錄權學事過奎立石田土五十五頃一十七畝五分三釐三毫免官賦田一十頃五十二畝六分八釐六毫地八頃三十六畝九分五釐七毫納官賦田二十頃四十七畝二分一釐地九頃二十五畝一分八釐灘地六頃五十五畝五分外有接連下腳灘地不計頃畝東至中山石崩觜陳家港西至胡鼻石觜南至已圍田垾北至大江泰定三年九月內申蒙總府下縣保勘委係儒學地土榜諭諸色人等毋得侵奪歲入租糧一千六百七十六石三斗七升二合八勺五秒糙秔米七百七十四石九斗八升七合七勺五秒小麥六百三十二石六升四合五勺五秒豆二百六十九石三斗二升五勺五秒至順二年佃戶許端七等告隱瞞田地總委教授韓祺錄事陳奎丈量出田土一頃一十七畝七分五釐三年教授徐圓體勘出佃戶許辛三等一十七戶田土三十七畝五分并宗文彬等帶租田地通行起科增糧一百四十九石六斗八升四合七勺五秒內輸官賦絲三十斤六兩五錢一分米一百七十一石五斗五升六合鈔中統一百八十三貫九錢八分蘆課錢係諫壁稅務收
沙窯田水東堡在丹徒縣丹徒鄉塗泥白水灘地三頃五十八畝歲無租入
登榮莊在金壇縣登榮鄉學田圩田一十五頃六十畝四分五釐六毫並免官賦宋紹熙迄嘉熙中民爭佃作進狀朝省教授劉卿月以事本末申府守吳潛責民歸之學初為田一千四百八十一畝歸附後增今額歲入租糧八百五十八石四斗一升二合俱納糙秔米舊收一千一百餘石乃用文思院斛以今官斛準之實得八百五十八石四斗一升二合之數也鈔一千二百五十貫每歲夏初驗田中所種菜麥起徵租錢俱納中統鈔
貢士莊丹徒丹陽金壇三縣皆有之田凡一頃七十十八畝八分二釐五毫丹徒縣八十四畝一分一釐三毫丹陽縣五十一畝七分五釐二毫金壇縣四十二畝九分六釐俱免官賦歲入租糧七十三石一斗四升七合二勺五秒米五十七石三斗一升三合五勺丹徒縣一十九石九斗九升四合五勺丹陽縣三十三石二升二合金壇縣四石二斗九升六合小麥一十三石四斗二升七合七勺五抄丹徒縣一十一石一斗五升三合七勺五秒丹陽縣二石二斗七升五合大豆二石四斗五合並丹徒縣宋舊有蘆地歸之府慶元三年有浮屠氏陰占沙田豪民兼并蘆地太守萬鍾稽檢得實以屬之郡每歲樁管儲之三年凡六千緡以待賓興助其入京新貢百千恩免半之過省百五十千宗之武舉三千餘悉供秋闈教官陳德一有記嘉定閒寺僧訟不止郡欲絕其爭乃以歲入歸之府不復以助貢士金壇羽流沒官田歸之縣儒又有金壇羽流沒官田歲租二百餘石送學貢士未幾金壇士流爭乞歸之縣縣貢士之禮不逮于前端平閒乃以丹
徒沒官田添助貢士端平閒有沒官田在丹徒縣長樂鄉上塘村歲收十九石九斗有奇錢十八貫有奇麥八石三升有奇何秘監處久撥送府學添助貢士之費別歷收支三年所積不多隨宜供送而已嘉熙閒復割金壇登榮莊米二百石以益之金壇縣登榮莊為馬彥明彊占爭佃紛紛至于朝省端平閒何祕監申省取回本學每年撥三百石為勸駕用馬彥明互訴不止嘉熙三年運司僉廳欲撥還馬彥明劉教授卿月申漕司力爭吳尚書潛申省仍舊以二百石為貢士莊三歲所收稍豐士與計偕津送增厚咸淳中始有此莊本學有宋咸淳四年碑刻云貢士莊田米一百三十一石七斗四升八合五勺係照當時梭斛蓋既有此莊則登榮之米宜仍為養士用也歸附後止今額至元二十五年本路總管依奉江淮等處行尚書省劄付取勘到本路管下三縣實有貢士莊荒熟田土一頃七十八畝三角五十步該納糧七十三石一斗四升七合二勺五抄租鈔五錢內有荒田排年召佃開耕然以前後學官更換不一佃戶圍甲通同作弊止以舊納租糧三十石五斗八升五合六勺報官至順三年十一月省委紹興路諸暨州知州陳䢍馳驛至郡從實查勘乃得此數每三歲大比則輸之行省以裨秋闈之費士之中選者每名約支鈔五百貫資赴京師延祐二年二月奉江浙行省劄付中選舉人遠赴京師理宜資給每名約支至元鈔二定行下元貢路府于本處贍學錢糧內支給敦遣三年十二月欽奉聖旨節該江南赴試舉子于貢士莊所出錢糧內津助無者于贍學錢糧內從宜應副以禮敦遣
集／總集／文苑英華／賦　凡一百五十卷／卷第八　賦八／天象八／老人星賦　二　楊烱(P.41-2)
第二
楊烱
赫赫宗周皇天降休麗哉神聖皇天降命開綱布網發號施令河出圖兮五雲集天垂象兮三光映南極之庭老人之星煜煜爚爚煌煌熒熒秋分之旦見乎丙春分之夕入乎丁配神山之呼萬歲符水德之兆千齡晃如金粟粲若銀燭比秋草之一螢狀荊山之片玉渾渾熊熊懸紫貝於河宮曄曄暐暐曜明珠於漢水其光也如丹其大也如李稽元命之攸述按星經之所紀見則化平主昌明則天下多士經始靈臺嵳峩崔嵬星則唐都講藝氣則王朔呈材晝觀雲物夜察昭回覩南郊之炳燿欣北極之康哉三公輔弼庶官文武獻仙壽兮祝堯奏昌言兮拜禹瞻太霄而踴躍伏前庭而俯僂萬人於是和歌百獸於焉率舞穆穆神皇受天之祥邈矣台州之北窅然汾水之陽貞明也者日月同光貞觀也者天地為常有混成之獨立運元氣之茫茫若夫大虹流渚金天當宁大電繞樞軒轅受圖殷馗則黃星見楚雷煥則紫氣臨吳青方半月東井連珠辰極之齊七政泰階之平六符雖前皇之盛德又何以加於此乎至若甘露溢醴泉出蓂莢生嘉禾實鳳凰丹彩騶虞白質南海無波東風入律比夫皇穹之錫壽何足以談其萬一聖上猶復招列仙擇群賢日慎一日玄之又玄兵戈不
起至德承天臣烱作頌皇家萬年
