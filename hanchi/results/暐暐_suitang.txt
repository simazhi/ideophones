集／總集／全唐文／全唐文／卷一百九十／楊炯　一／老人星賦(P.1922-2)
老人星賦
赫赫宗周。皇天降休。麗哉神聖。皇天降命。開綱布網。發號施令。河出圖兮五雲集。天垂象兮三光映。南極之庭。老人之星。煜煜爚爚。煌煌熒熒。秋分之旦見乎丙。春分之夕入乎丁。配神山之呼萬歲。符德水之兆千齡。晃如金粟。粲若
銀燭。比秋草之一螢。狀荊山之片玉。渾渾熊熊。懸紫貝於河宮。奕奕暐暐。曜明珠於漢水。其光也如丹。其大也如李。稽元命之攸述。按星經之所紀。見則化平主昌。明則天下多士。經始靈臺。嵯峨崔嵬。星則唐都講藝。氣則王朔呈材。晝觀雲物。夜察昭回。覩南郊之炳燿。欣北極之康哉。三公輔弼。庶官文武。獻仙壽兮祝堯。奏昌言兮拜禹。瞻太霄而踊躍。伏前庭而俯僂。萬人於是和歌。百獸於焉率舞。穆穆神皇。受天之祥。邈矣台州之北。窅然汾水之陽。貞明也者。日月同光。貞觀也者。天地為常。有混成之獨立。運元氣之茫茫。若夫大虹流渚。金天當宁。大電繞樞。軒轅受圖。殷馗則黃星見楚。雷煥則紫氣臨吳。青方半月。東井聯珠。辰極之齊七政。泰階之平六符。雖前皇之盛德。又何以加於此乎。至若甘露溢。醴泉出。蓂莢生。嘉禾實。鳳凰丹彩。騶虞白質。南海無波。東風入律。比夫皇穹之錫壽。何足以談其萬一。聖上猶復招列仙。擇群賢。日慎一日。元之又元。兵戈不起。至德承天。臣炯作頌。皇家萬年。
集／總集／全唐文／全唐文／卷二百九十三／張九齡　十一／祭故李常侍文(P.2972-2)
祭故李常侍文
維年月朔日。中散大夫洪州都督張某。謹遣倉曹參軍李某。以脯醢之奠。敬祭於故宋國公之靈。惟公代載賢傑。天資忠厚。外珪組而雖華。內冰鏡而無垢。善常不伐。明能自晦。省中之樹。訪猶不言。車前之馬。數而後對。淑慎自已。否亨有時。孰能違命。公此來思。結忠主之戀。深去國之悲。六疾斯起。五福云欺。生涯溘盡。精魄何之。嗚呼哀哉。追惟曩昔。昇降雲霄。榮華侍從。暐暐光昭。日歟月歟。有榮有凋。丹
旐孑孑。白驥蕭蕭。同官之感。俾予魂銷。靈之來歸。茲焉旅次。瞻望無覩。悲辛自至。頃密邇而寄音。今寞然而結欷。南北於遠。幽明永異。何以敘情。寄之奠饋。尚饗。
集／總集／全唐文／全唐文／卷三百七十二／李暐(P.3776-2)
李暐
暐。開元時官殿中侍御史。天寶中遷吏部郎中。出為景城司馬瀛州長史。
集／總集／全唐文／全唐文／卷六百十／劉禹錫　十二／代諸郎中祭王相國文(P.6170-1)
代諸郎中祭王相國文
維大和四年月日。某官等敬祭於故相國贈太尉太原王公之靈。嗚呼。天以和氣鍾於貴人。含光不曜。煦物如春。發自貢士。驟為廷臣。鴻鴈聯行。其淩青雲。既操利權。兼秉國鈞。食祿甚厚。奉身如貧。井絡之隅。益部為大。斗牛之下。揚州繁會。受社臨戎。油幢曲蓋。印綬重疊。恩華滂霈。簿領如山。處之若閒。搉筦之權。往而復還。炎炎暐暐。出入二紀。未曾傷神。屢有薦士。急難友弟。謹厚訓子。顏間熙熙。不形慍喜。處己無咎。得君如此。若木方高。商飆歘起。三台之氣。變現在時。五福之來。盛衰有期。曉下黃閤。車騎威遲。夕歸華堂。言笑嘻怡。詰朝愀然。有志求醫。未撤琴瑟。俄懸素旂。宸衷震悼。朝右悽悲。詔下褒崇。恩殊等夷。靈輀既駕。真宅將歸。笳簫咽而復揚。風日慘而無輝。元亮等或早挹清塵。或晚承泛愛。昔修禮於門閫。今纏悲於祖載。幽顯雖異。音徽未昧。神之格思。歆此誠酹。尚饗。
集／總集／全唐文／全唐文／卷七百八十二／李商隱　十二／代諸郎中祭太尉王相國文(P.8167-2)
欽定全唐文卷七百八十二
李商隱十二
代諸郎中祭太尉王相國文
維太和四年月日。某官等敬祭於故相國贈太尉太原王公之靈。嗚呼。天以和氣。鍾於貴人。含光不曜。煦物如春。發自貢士。驟為庭臣。鴻雁聯行。共凌青雲。既操利權。兼秉國鈞。食祿甚厚。奉身如貧。井絡之隅。益部為大。斗牛之下。揚州繁會。受社臨戎。油幢曲蓋。印綬重疊。恩華霶霈。簿領如山。處之若閒。榷筦之權。往而復還。炎炎暐暐。出入二紀。未曾傷物。屢有薦士。急難友弟。謹厚訓子。顏間熙熙。不形慍喜。處己無咎。得君如此。若木方高。香飆欻起。三台之氣。變見在時。五福之來。盛衰有期。晚下黃閣。車騎威遲。夕歸華堂。言笑嘻怡。詰朝然。有恙求醫。未撤琴瑟。俄懸素旗。宸衷震悼。朝右悽悲。詔下褒崇。恩殊等夷。靈轜既駕。真宅將歸。笳簫咽而復揚。風日慘而無輝。元亮等或蚤挹清塵。或晚承泛愛。昔修禮於門梱。今纏悲乎祖載。幽顯雖異。音徽未昧。神之格思。歆此誠酹。尚饗。
集／總集／全唐文／唐文拾遺／卷三十一／鄒敦愿／唐故隴西董氏內表弟墓誌銘　并序(P.10719-2)
唐故隴西董氏內表弟墓誌銘并序
董氏。其先隴西人也。當春秋孔聖有歎。古之良史也。即狐公之遠祖哉。襲于漢相。垂惟三餘。名遂。史冊列傳。無代不書。略而引之。不復廣述。曾祖芳。祖彥璧。考諱悅。並有令名於當時。其形狀人物。備乎家傳。不可覶縷而鐫。先舅母廣平宋氏。出自二男。弟處其季也。弟諱惟靖。字安眾。立性恬和。為人謙退。交不獶雜。用晦而明。運泉貨以樂業子孫。崇釋宗以益景福。天胡
不憖。年始知非有七歲。染疾蒼而卒終。嗚呼。貞元十二齡丙子。歲踵困敦。生於江陽縣仁風里之私第。大中六稔壬申。歲當涒灘。殞于江都縣贊賢里之寢舍也。娶樂安任氏。幼有婦德□□。長繼移天之義。晝哭聲咽。灑淚漣洏。鞠育四男。並天假秀異。長曰宗奭。恭事伯父。掌握格律。舉直措諸。巨細無私。繄之是賴。次男曰宗英。次男曰宗璵。季子曰宗興。並幹父之用譽。長兄惟竦。顯居要職。管內都勾。友于急難。如鶺鴒之孤翥原野飛□血淚澘然。以營葬事。宗奭等罹此苴疚。悶絕哀號。恭承□□朝晡無闕。於其年六月十九日。克堋于先考塋側域內。以□神魂焉。嗚呼。內外兄弟。能有幾人。先後之間。余亦相次。恐他□地變。抆淚直鐫。其銘曰。
嗚呼董弟。先聖枝裔。洎襲于唐。甲子相繼。不聞久□。忽訃斯斃。萼萼正華。霜凋其棣。暐暐強柯。痛爾先□。余忝內外。豈不悲涕。永捐骨肉。長乖人世。龜筮茲□。□就玄庢。□列松檟。新墳刱製。四子號天。泉扃永□。績語堂碑錄
集／總集／全上古三代秦漢三國六朝文／全晉文　凡一百六十七卷　／卷一百四十九／前燕／慕容暐(P.2320-1)
慕容暐
暐字景茂。儁第三子。㠯晉升平四年僭即皇帝位。改元建熙。在
位十一年。為秦苻堅所擒。封新興矦。署尚書平南將軍別部都督。後謀殺堅。為堅所誅。慕容德僭號。追諡幽皇帝。
集／總集／全上古三代秦漢三國六朝文／全梁文　凡七十四卷　／卷六／武帝　六　／草書狀(P.2985-1)
草書狀
蔡邕云。昔秦之時。諸矦爭長。𥳑檄相傳。望鋒走驛。以篆隷之難。不能救速。遂作赴急之書。蓋今草書是也。杜氏之變隸。亦由程氏之改篆。其先出自杜氏。以張為祖。以衞為父。索范者。伯叔也。二王父子。可為兄弟。薄為庶息。羊為僕隸。目而敘之。亦不失倉公觀鳥迹之措意邪。但體有疏密。意有倜儻。或有飛走流注之勢。驚疏峭絕之氣。滔滔閒雅之容。卓犖調宕之志。百體千形。而呈其巧。豈可一槩而論哉。皆古英儒之撮撥。豈羣小皁吏所能為。因為之狀曰。疾若驚蛇之失道。遲若綠水之徘徊。緩則鵶行。急則鵲厲。抽如雉啄。點如兔擲。乍駐乍引。任意所為。或麤或細。隨態運奇。雲集水散。風
迴電馳。及其成也。麤而有筋。似蒲萄之蔓延。女蘿之繁縈。澤蛇之相絞。山熊之對爭。若舉翅而不飛。欲走而還停。狀雲山之有玄玉。河漢之有列星。厥體難窮。其類多容。婀娜如削弱柳。聳拔如䙚長松。婆娑而飛舞鳳。宛轉而起蟠龍。縱橫如結。綿如繩。流離似繡。磊落如陵。暐暐曄曄。奕奕翩翩。或臥而似倒。或立而似顛。斜而復止。斷而還連。若白水之遊羣魚。藂林之掛騰𤠔。狀眾獸之逸原陸。飛鳥之戲晴天。象烏雲之罩恆嶽。紫霧之出衡山。巉巖若嶺。脈脈如泉。文不謝於波瀾。義不愧於深淵。傳志竟於君子。報款曲於人閒。蓋略言其梗概。未足稱其要妙焉。古文苑。
