子／醫家／御定佩文齋廣群芳譜／桑麻譜　卷十一至卷十二／卷十一　桑　柘／桑／集藻／賦(P.18-2)..[文淵閣四庫全書本]
〔賦〕
〔増〕魏繁欽〈桑賦〉上似華盖紫極比形下象鳳闕萬桷一楹叢枝互出乃錯乃并曄曄隆暑凉風自生微條纖繞随風浮沉陽蜩鳴其南枝寒蟬噪其北隂秋氣忽其将来咸感節而悲吟玩庇䕃之厚恵情眷眷而愛深　晋陸機〈桑賦并序〉皇太子便坐盖本将軍直廬也初世祖武皇帝為中壘將軍植桑一株世更二代年漸三紀扶疎豐衍抑有瑰異焉賦曰夫何佳樹之洪麗超托居
乎紫庭羅萬根以下洞矯千條而上征豈民黎之䏻植乃世武之所營故其形瑰族類體艶衆木黄中爽理滋榮煩縟緑葉興而盈尺崇條蔓而層㝷希太極以延峙映承眀而廣臨革飛鴞之流響想鳴鳥之遺音惟厯數之有紀恒依物以表徳豈神眀之所相將我皇之先識誇百世而勿翦超長年以永植　傅咸〈桑樹賦并序〉世祖昔為中壘将軍扵直廬種桑一株迄今三十餘年甚茂盛不衰皇太子入朝以此廬為便坐賦曰伊茲樹之
僥倖蒙生生之渥恵降皇躬以斯植遂𢎞茂扵聖世厥茂伊何其大連㝷修柯逺揚洪條梢槮布繁枝之沃若播密葉以垂隂䕃華㝢而作凉清隆暑之難任以厥樹之巨偉登九日於朝陽且積小以髙大生合抱於毫芒猶帝道之将升亦累徳以彌光湯躬禱扵斯林用獲雨而興商惟皇晋之基命爰扵斯而𤼵祥従皇儲於斯館物無改扵平生心惻切以興思思有感扵聖眀歩徬徨以周覽庶髣髴扵儀刑　潘尼〈桑樹賦〉従眀儲以省膳
憩便房以偃息觀茲樹之特瑋感先皇之攸植蔚蕭森以四射邈洪榮而端直爾乃徘佪周覽俯仰逍遙俛睍靈根上眺修條洞芳泉於九壤含溢露扵清霄倚増城之飛觀拂綺𥦗之疏寮下迢逓以極望上扶疎而參差匪衆鳥之攸萃相凰鸞之羽儀理有微而至顯道有𨼆而應期豈皇晋之禎瑞兆先見而唘茲起㝷抱扵纖毫崇萬簣扵始基
〔原〕王禎〈親蠶賦〉惟蠶有功萬世歸羙廣物産之貨貲作人生之衣被仲春之月天子詔后以
躬桑大昕之朝内宰告期而命祀扵是詣靈壇降寳殿翠障夹乎道周鳳輦翔扵畿甸順春氣扵東方朝先蠶扵北面具夫青縹之服侑以芳馨之薦當其疊承寵命適對韶光擇世婦扵卜吉受鞠衣扵眀堂崇開禁館始入公桑援條有三聽女尚書之勸止執筐不再受宫夫人之是将體之以坤儀之柔順視之以母道之慈良破蟻以来庶養至扵千簿獻繭之後諒化被扵多方
子／醫家／御定佩文齋廣群芳譜／蔬譜　卷十三至卷十七／卷十四　苜蓿等／白菜／彚考(P.16-1)..[文淵閣四庫全書本]
［彚考］
〔原〕《後漢書‧崔瑗傳》瑗愛士好賓客盛修餚膳殫極滋味不問餘産居常蔬食菜羮而已　《晉書‧桓温傳》温性儉每讌唯下匕奠柈菜果而已　〈良吏傳〉吳隱之為
廣州刺史清操踰勵常食不過菜及乾魚
〔増〕《南齊書‧武陵昭王傳》尚書令王儉詣曄曄留儉設食柈中菘菜䱒魚而已　〈周顒傳〉顒清貧寡欲終日長蔬食文惠太子問顒菜食何味最勝顒曰春初早韭秋末晩菘
〔原〕《南齊書‧孝義傳》江泌食菜不食心以其有生意也
〔増〕《南史‧隱逸傳》范元琰家貧唯以園蔬為業𡮢出行見人盜其菘元琰遽退走母問其故具以實答母問盜者為誰答曰向所以退畏其愧耻今啓其名願不洩也于是
母子祕之　《吳錄》陸遜諸葛瑾攻襄陽遜遣親人韓扁賫表奉報扁還遇抄瑾聞之欲急去遜方催人種荳菘與諸將圍碁以示閒暇
〔原〕《藝文類聚》范宣挑菜傷指大啼曰身體髪膚不敢毁傷故啼
〔増〕《清異錄》江右多菘菜粥筍者惡之罵曰心子菜蓋筍奴菌妾也
〔原〕《邵氏聞見錄》汪信民常言人常咬得菜根則百事可做胡康侯聞之擊節嘆賞
〔増〕《輟耕錄》揚州至正丙申丁酉間兵燹之餘城中屋址徧生白菜大者重十五斤小者
亦不下八九斤有膂力人所負纔四五窠耳
子／醫家／御定佩文齋廣群芳譜／蔬譜　卷十三至卷十七／卷十四　苜蓿等／葵／集藻／詩散句(P.37-1)..[文淵閣四庫全書本]
〔詩散句〕
〔原〕〈古詩〉採葵莫傷根傷根葵不生　晉陸機無以肉食資取笑葵與藿　陶潛流目視西園曄曄榮紫葵
〔増〕梁沈約青青園中葵朝露待日晞　劉孝綽園葵亦何幸傾葉奉離光
〔原〕唐杜甫刈葵莫放手放手傷葵根
〔増〕白居易中園何所有滿地青青葵
〔原〕宋蘇軾爛煑葵羮斟桂醑風流可惜在蠻村　西崦人家應最樂煑葵燒筍餉春耕
〔増〕唐張九齡園葵亦向陽
衛足感葵隂　李白園蔬烹露葵　王維烹葵邀上客
〔原〕杜甫秋露接園葵
〔増〕杜甫香宜配碧葵　葵荒欲自鋤　傾陽逐露葵　白居易晨露園葵鮮　［宋］陸游葵羮出鬴香　唐王維松下清齋折露葵　宋陸游雨慳葵葉未吐甲
子／醫家／御定佩文齋廣群芳譜／花譜　卷二十二至卷五十三／卷二十八　棠棃花等／石榴花／集藻／賦(P.14-2)..[文淵閣四庫全書本]
［賦］
〔増〕晋夏侯湛〈石榴賦〉覽華圃之嘉𣗳兮羡石榴之竒生滋𤣥根于𡗝壤兮擢繁榦于蘭庭霑𩄇液之粹色兮
含渥霧以深榮若乃時雨新稀㣲風扇物藹萋萋以鮮茂兮紛扶輿以蓊鬱枝掺稔以環𣐱兮葉鱗次以周宻纖條参差以窈窕兮洪柯流離以相拂于是乎青陽之末朱明之初翕㣲煥以摛采兮的窟㻧以揚敷接翠蕚于緑𦷾兮冐紅牙以丹鬚赩然含蕤璀爾散珠若乃叢紈始裹聚葩方離潜輝蜿艶綠采未披照灼攅列熒熒𤣥𡸁雪酲解䬼怡神實氣冠百品以竒仰邁衆果而特貴　傅𤣥〈石榴賦〉鳥宿中而纖條結龍辰升而丹華繁
其在晨也灼若旭日栖扶桑其在昬也赩若燭龍吐潜光苞𤣥黃之烈輝緑煒曄而焜煌𤼵朱榮于緑葉時從風而飄揚　庾鯈〈石榴賦〉緑葉翠條紛乎蔥青丹華照爛曄曄熒熒逺而望之繁若摛繢被山阿廹而察之赫若龍燭耀緑波　唐吕令問〈府庭雙石榴賦〉公府洞豁羣木羅生歴衆芳而鮮妙得雙榴之羙名擢質森聳𡸁隂凄清掃危堦之數級䕃閑庭之四平夾砌駢羅則東西表賔主之位與時消息則寒暑任榮枯之情故其異
影同庇分芳對出夏景焯而開花秋氣結而成實剖之則珠彩輝掌捧之則金光照日其生也雖雜居幽徑之蘭其用也亦間若雕盤之栗若乃當公務之總偶訟庭之要爰趨爰揖或長或少皆指而稱曰彼石榴之所生何托根之至妙俯環廊之廻合拂危簷之窈窱𩔖甘棠之勿翦人縱去而猶思若李𣗳之無言蹊自成而不召是以固其根榦羙其華耀乍開軒而翠彩重合甫褰帷而紅榮四照也或曰物惡近以招累事貴逺而克全空
遁幽以獨羙抱甘香而自捐豈比夫善生者托仁以逺害能夀者輔道以延年是以象君子之恵渥故終保夫自然
子／醫家／御定佩文齋廣群芳譜／花譜　卷二十二至卷五十三／卷二十九　荷花一／集藻／賦(P.20-2)..[文淵閣四庫全書本]
［賦］
御製〈西苑芙蕖賦〉惟澤芝誌於爾雅菡蓞詠於風詩繄金塘
之麗草允栁沼之朱儀夫其的爍輕莎翩躚清瀨玉節蟠根翠羽襞葢縷黃作鬚跗紫成𦷾䕃太液之漣漪蕩昆明之霧靄爾乃幽房晨折芳葩夜舒前迎丹殿後匝瑶除髙披直道斜嬝周廬萋萋川碧淼淼天虚光留錦騖隂唼文魚葉𣻌珠而錯落影翻月而軒渠若夫黛罨如烟華濃似𦂶藻采橫洲霱雲被沚或雪沁瓊英螺含碧蘤桃倩紅𧀮菊分金蕊競秀揚輝爛兮出水如仰如俯似低復昂𠅘𠅘交𠋣田田並将宛若瑶林之四映矯如朱鷺之載翔至於
萍合橋㾗蒲牽波縠溪静禽喧臺髙樹複梅雨滳而浮馨麥飈扇而散馥氤氲於講席之書郁烈乎侍臣之服間命沙棠之楫駕芙蓉之舟似搴華峰之種無待汾水之謳宴羣工於在鎬聊悦豫以凝庥盖其濯素挺生拔泥不滓外直中通花榮實㫖潔比髙人清同君子是以廬山則淵明屆焉濂溪則惇頤樂只余願賢士之釋荷裳乃睠幽姿而不自已
〔増〕漢閔鴻〈芙蓉賦〉乃有芙蓉靈草載育中川竦修幹以
凌波建綠葉之規圓灼若夜光之在𤣥岫赤若太陽之映朝雲乃有陽文修嫮傾城之色揚桂枻而来遊玩英華於水側納嘉賔兮傾筐珥紅葩以為餙感夭桃而歌詩申闗雎以自敕嗟留夷與蘭芷聴鶗鴂而不鳴嘉芙蓉之殊偉託皇居以𤼵英　魏曺植〈芙蓉賦〉覽百卉之英茂無斯華之獨靈結修根於重壤泛清流而擢莖其始榮也皦若夜光尋扶桑其揚暉也晃若九陽出暘谷芙蓉蹇産菡萏星屬𢇁條𡸁珠丹榮吐綠焜焜韡韡爛
若龍燭觀者終朝情猶未足於是狡童媛女相與同遊擢素手於羅袖接紅葩於中流　晉孫楚〈蓮花賦〉有自然之麗草育靈沼之清瀨結根繫於重壤森蔓延以騰邁爾乃紅花電𤼵暉光曄曄仰曜朝霞俯照緑水潜緗房之奥密兮含珍藕之甘腴攅聚星列纖離相扶㣲若𤣥黎披幽夜粲若鄧林飛鵷雛　潘岳〈蓮花賦〉偉𤣥澤之普衍嘉植物之並敷遊莫羙於春臺華莫盛於芙蕖於是恵風動冲氣和眄清池翫蓮花舒綠葉挺纖柯結
綠房列紅葩仰含清液俯濯素波修柯婀娜𣐱莖苒弱流風徐轉廻波㣲激其望之也曄若皦日燭崑山其即之也晃若盈尺映藍田　〈芙蓉賦〉䕃蘭池之豐沼育沃野之上腴課衆榮而比觀煥卓犖而獨殊狎獵雲布窋咤星羅光擬燭龍色奪朝霞丹煇揮紅飛鬚𡸁的紛披赩赫散煥熠爚流芬賦采風靡雲旋布濩磊落蔓衍夭閑𤼵清陽而增媚潤白玉而加鮮　夏侯湛〈芙蓉賦〉臨清池以遊覽觀芙蓉之麗華潜靈藕於𤣥泉擢修莖乎
清波煥然䕃沼灼爾星羅若乃廻縈外散菡萏内離的出艶𤼵葉恢花披綠房翠𦷾紫飾紅敷黃螺圓出𡸁蕤散舒纓以金牙㸃以素珠固陂池之麗觀尊終世之特殊爾乃採淳葩摘圓質析碧皮食素實味甘滋而清羙同嘉異乎橙橘参嘉果以作珍長𠑽御乎口實　宋傅𠅙〈芙蓉賦〉考庶卉之珍麗實總羙於芙蕖潜幽泉以育藕披翠蓮而挺敷汎輕荷以冒沼列紅葩而曜除徼旭露以滋采靡朝風而肆芳表麗觀於中沚播郁烈於蘭
堂在龍見而萌秀於火中而結房豈呈芬於芷蕙将越味於沙棠詠三閭之被服羙蘭佩而荷裳伊𤣥匠之有瞻悦嘉卉於中渠既輝映於丹墀亦納芳於𦂶䟽
〔原〕鮑照〈芙蓉賦〉感衣裳於楚賦詠憂思於陳詩訪羣英之艶絶標髙名於澤芝會春陂乎夕張搴芙蓉而水嬉抽我衿之桂蘭㸃子吻之瑜辭𨕖羣芳之徽號羙斯花之郁烈抱兹性之清芬稟若華之驚絶單蓲陽之妙手測淲池之光潔爍彤輝之朙媚粲雕霞之繁悦顧椒丘而
非偶豈圓桃而能埓彪炳以蒨藻翠莖而紅葩青房兮規接紫的兮圓羅𣗳妖婬之弱幹散菡萏之輕荷上星光而倒景下龍鱗而𨼆波戲錦鱗而夕映曜繡羽以晨過結游童之湘吹起榜妾之江歌備日月之温麗非盛明而謂何若乃當融風之暄盪承暑雨之平渥被瑶塘之周流繞金渠之屈曲排積霧而揚芳鏡洞泉而含綠葉折水以為珠條集露而成玉潤蓬山之瓊膏輝葱河之銀燭𠜍五華於仙草超四照於靈木雜衆姿於開卷
閲羣貌於昬明無長袖之容止信一笑之空城森紫葉以上擢紛緗蕊而不傾根雖割而琯徹柯既解而𢇁縈感盛衰之可懐質始終而常清故其為芳也綢繆其為媚也奔𤼵對妝則色殊比蘭則香越泛明彩於宵波飛澄華於曉月陋荊姬之朱顔笑夏女之光髮恨狎世而貽賤徒愛存而賞沒雖凌羣以擅竒終從嵗而零歇
〔増〕梁簡文帝〈採蓮賦〉望江南兮清且空對荷華兮丹復紅卧蓮葉而覆水亂髙房而出叢楚王暇日之歡麗人
妖艶之質且棄𡸁釣之魚未論芳䓑之實惟欲迴渡輕船共採新蓮傍斜山而屢轉乘橫流而不前於是素腕舉紅袖長迴巧笑堕鳴璫荷稠刺宻亟牽衣而綰裳人喧水濺惜虧朱而壊妝物色雖晚徘徊未返畏風多而榜危驚舟移而花逺謌曰𡮢聞蕖可愛採擷欲為裙葉滑不留綎心忙無暇薫千春誰與樂惟有妾随君　元帝〈採蓮賦〉紫莖兮文波紅蓮兮芰荷綠房兮翠盖紫實兮黃螺於時妖童媛女蕩舟心許鷁首徐廻兼傳羽杯
棹将移而藻挂船欲動而萍開爾其纎腰束素遷延顧歩夏始春餘葉嫩花初恐沾裳而淺笑畏傾船而斂裾故以水濺蘭橈蘆侵羅𧟆菊澤未反梧臺逈見荇濕霑衫菱長繞釧泛柏舟而容與歌採蓮於江渚歌曰碧玉小家女来嫁汝南王蓮花亂臉色荷葉雜衣香因持薦君子願襲芙蓉裳　昭明太子〈芙蓉賦〉色兼列彩體繁衆號初榮夏芬晩花秋曜興澤陂之徽章結江南之流調　江淹〈蓮花賦〉檢水陸之具品閲山海之異名珍爾
秀之不定乃天地之精英殖東國之流詠出西極而擅名方翠羽而結葉比碧玉而為莖蕊金光而赩色藕氷折而玉清載紅蓮以吐秀披絳葉以舒英故香氛感俗淑氣参靈躑躅人世茵蒀祇㝠青桂羞烈沉水慚馨於是生乎澤陂出乎江隂見彩霞之夕照覿雕雲之晝臨既翕赩於洲漲亦映曖於川潯奪夜月及熒光掩朝日與赩火出金沙而延曜被淥波而覃拖冠百草而絶羣出異𩔖之衆夥故仙聖傳圖英𨼆留記一為道珍二為
世瑞𤼵青蓮於王宫驗竒花於陸地若其江淡澤芬則照電爍日池光沼綠則明璧洞室曜長洲而瓊文映青崖而火質或凴大淵之清峭或殖疏圃之蒙宻故河北櫂歌之姝江南採菱之女春水厲兮楫潺湲秋風駛兮舟容與著縹芰兮出波擥湘蓮兮映渚迎佳人兮北燕送上客兮南楚知荷華之将晏惜玉手之空佇廼為謡曰秋雁度兮芳草殘琴柱急兮江上寒願一見兮道我意千里逺兮長路難若其花實各名根葉異辭既號芙
蕖亦曰澤芝麗詠楚賦艶歌陳詩非獨瑞草爰兼上藥味靈丹砂氣驗青艧乃可劍棄海岫龍舉雲㠋畫臺殿兮霞蔚圖縑縞兮炳爍永含靈於洲渚長不絶兮川壑
〔原〕唐王勃〈採蓮賦〉非登髙可以賦者惟採蓮而已矣况洞庭兮紫波復瀟湘兮綠水或暑雨兮朝霽乍凉飈兮暮起黛葉青跗烟周五湖紅葩絳蘤電爍千里尤見重於幽客信作謡於君子爾其珍族廣茂淑類博傳藻河渭之空曲被沮漳之淪漣燭澄灣而爛爛亘修漲之
田田豈直水區澤國江漘海壖是以吴娃越艶鄭婉秦妍感靈翹於上節悦瑞色於中年錦㠶映浦羅衣塞川飛木蘭之畫楫駕芙蓉之𦂶船問子何去幽潭採蓮已矣哉誠不知其所以然賞由物召興以情遷故其游泳一致悲欣萬緒至若金室麗妃璇宫佚女傷鳯臺之寂寞厭鸞扃之閑處侍飲南津陪歡北渚見磯岸之紆直覿旌旄之低舉上苑神池芳林御陂樓隂架沚殿彩乗漪張拜洛之容衞備橫汾之羽儀簫鼓𤼵兮龍文動鱗
羽喧兮鷁首移咸靚妝而麗服各分騖而並馳蘋縈漿礙荇觸船危視雲霞之沃蕩望林泉之蔽虧洪川泱泱兮菡萏積綠水湛湛兮芙蕖披惜嵗時兮易晚傷君王兮未知折紺房與湘菂攬紅葩及碧枝廻綃裙兮竊獨歎歩羅襪兮私自竒莫不驚香悼色畏别傷離復有濯宫年少期門公子翠髮蛾眉頳唇皓齒傅粉蘭堂之上偷香椒屋之裏亦復銜恩激誓佩𠖥緘愁承好賜之珍席奉嬉遊之彩斿繡楝曛兮翠羽帳瑶塘曙兮青翰舟
搴條拾蕊沿波泝流池心𡩖而藻薄浦口窄而萍稠和橈姬之衞吹接榜女之齊謳去復去兮水色夕採復採兮荷葉秋願承歡而卒嵗長接席而寡仇於是薊北無事𨵿西始樂霧盡江垠氣恬海寞消怪氣於沅澧照榮光於河洛殊方異類舞詠相錯王公𠨞士歌吹並作則有侯家瑣第戚里芳園穿池壩岸之曲蓄水河陽之源隄防谷口島嶼轘轅嘉木畢植靈草具繁沉桂北之丹藕濯荊南之紫根鬱凄凄而霧合燦曄曄而霞翻洎乎
氣徹都鄙景華川陸麥雨㣲凉梅飈淺燠命妖侣於石城嘯娱朋於金谷乃使綠珠捧棹青琴理舳樽芳醪藉珍餗汎玉潭之瀰漫遶金渠之隈隩石近水而苔濃岸連山而𣗳複排芰末而爭逺託蘆間而競逐赴汨凌波飛袿振羅風低綠幹水濺黃螺上客喧兮樂未已羙人醉兮顔将酡畏蓮色之如臉願衣香兮勝荷徘徊郢調悽慘燕歌念窮歡於水涘誓畢賞於川阿結漢女邀湘娥北溪蕊尚密南汀花更多恨光景兮不駐指芳馨兮
謂何若乃南楚義妻東吴信婦結䄜整佩承筐奉帚忽君子兮有行復良人兮逺征南討九真百粤北戍雞田雁城念去魂駭相視骨驚臨春渚兮一送見秋潭兮四平與子之别烟波望絶念子之寒江山路難水淡淡兮蓮葉紫風颯颯兮荷花丹翦瑤帶而猶欷折瓊英而不歡既而緣隈逗浦還栧歸㯭睠芳草兮已殘憶離居兮方苦延素頸於極漲攘皓腕於神滸惜佳期兮末由徒增思兮何補又若倡姬蕩媵命侣招羣淇上洛表湘臯
汝墳望洲草兮翡翠色動浦水兮驪龍文願觧佩以邀子思搴裳而從君悲時暮愁日曛鳴鐶釧兮響窈窕艶珠翠兮光繽紛憐曙埜之絳氣愛晴天之碧雲棹廵汀而栁拂船向渚而菱分掇翠莖以翳景襲朱蕚以為裙梃楫凌亂風流雨散鳴榔絡繹霧罷烟釋状飛虯之蜿蜿若驚鴻之奕奕艇怯奔潮篙憎淺石絲著手而偏繞刺牽衣而屢襞乃有貴子王孫乘間縱觀何平叔之符彩潘安仁之藻翰税龍馬於金堤命鳧舟于石岸錦纜
翻灑銀檣照爛日側光沉風驚浪深紆北渚之新贈恣東溪之密尋鴛鴦繡彩之文履瑇瑁瓊華之寶琴扣舷擊榜吴歈越吟溱與洧兮葉覆水淮與濟兮花冒潯值朙月之夕出逢丹霞之夜臨茱茰歌兮軫妾思芍藥曲兮傷人心伊採蓮之賤事信忘情之葢寡雖迹兆於水鄉遂風行於天下感極哀樂聲参鄭雅是以緬察谷底窮覽地維北盡豐鎬澇潏南究巴沲越沂莫不𠉀期應節沿濤汎湄薄言採之興言服之𤼵文扃之麗什動幽
幌之情詩使人結眷令人相思宜其色震百草香奪九芝棲碧羽之神雀負青𦫉之寶龜紫秩流記丹經秘詞豈徒加繡柱之光彩曄文井之華滋已矣哉向使時無其族代乏厥類獨秀上清之境不生中國之地學鸞鳯而時来與鶼鶼而間至必能使衆瑞彩沒羣貺色沮湯武齋戒伊臯延佇豈俾夫秦童趙僕倡姬艶女狎而玩之擷而採之乎時有東鄙幽人西園舊客常陪帝子之輿經侍天人之籍詠綠竹於風曉賦彤管於日夕暑徃
寒来忽矣悠哉蓬飄梗逝天涯海際似還卬之寥廓同適越之淫滯蕭索窮途飄颻一隅昔聞七澤今過五湖聼菱歌兮幾曲視蓮房兮幾株非鄴地之宴語異睢苑之歡娱况復殊方别域重瀛複嶂虞翻則故鄉寥落許靖則生涯惆悵感芳草之及時懼修名之或喪誓剗迹潁上棲影渭陽枕箕岫之孤石泛磻溪之小塘餐素實兮吸絳芳荷為衣兮芰為裳永潔已於丘壑長寄心於君王且為歌曰芳華兮修名竒秀兮異植紅光兮碧色
稟天地之淑麗承雨露之霑飾蓮有藕兮藕有枝才有用兮用有時何當娜婀華實移為君含香藻鳯池　宋之問〈秋蓮賦并序〉天授元年勑學士楊炯與之問分日於洛城西入閣每雞鳴後至羽林仗閽人奏名請龜契佇命拱立於御橋之西玉池清冷紅蕖菡萏謬履扃闥自春徂秋見其生視其長覩其盛惜其衰得終天年而無夭折者良以隔礙仙禁人莫由見向若生於瀟湘洞庭溱洧淇澳即有吴姬越客鄭女衞童芳心未成採擷
都盡今委以白露順以凉風榮落有期秋分畢矣斐然願歌其事乆之乃為秋蓮賦焉若夫西城秘掖北禁仙流見白露之先降悲紅蕖之已秋昔之菡萏齊秀芬敷競𤼵君門閟兮九重兵衞儼兮千列綠葉青枝緣溝覆池映連旗兮揺艶揮長劍兮陸離疏瀍兮裂榖交流兮相沃四繞兮丹禁三匝兮承明曉而望之若霓裳宛轉朝玉京夕而察之若霞標灼爍散赤城既如秦女艶日兮鳯鳴又似洛妃拾翠兮鴻驚足使瑶草罷色芳𣗳無
情複道兮詰曲離宫兮相屬飛閣兮周廬金鋪兮璧除君之駕兮旖旎蓮之葉兮扶疎萬乘顧兮駐綵騎六宫喜兮停羅裾仰仙遊而徳澤縱幽覽而神虚豈與夫溪澗兮沼沚自生兮自死海泝兮江沱萬里兮烟波泛漢女遊湘娥佩鳴玉戲清波中流欲渡兮木蘭楫幽泉一曲兮採蓮歌江南兮峴北汀洲兮不極既有芳兮莎城長無艶兮水國豈知移植天泉香飄列仙嬌紫臺之月露含玉宇之風烟雜葩兮照燭衆彩兮相宣鳥翡翠兮
丹青翰𣗳珊瑚兮林碧鮮夫其生也春風晝蕩爍日相煎夭桃盡兮穠李滅出大堤兮艶欲燃夫其謝也秋灰度管金氣騰天宫槐疎兮井桐變搖寒波兮風颯然歸根息艶兮八九月乘化無窮兮千萬年越人望兮已長久鄭女採兮無由緣何深蔕之能固何穠香之獨全别有待制揚雄悲秋宋玉夏之来兮翫早紅秋之暮兮悲餘綠禮盛燕臺人非楚材雲霧圖兮蘭為閣金銀酒兮蓮作杯落英兮徘徊風轉兮哀哀入黃扉兮灑錦石縈
白蘋兮覆綠苔寒暑忙忙兮代謝故葉新花兮往来何秋日之可表托芙蓉以為媒
〔増〕白居易〈荷珠賦〉迸水所集輕荷正敷引修莖而出葉凝玉液以成珠浄緑田田神龜之巢處斯在虚眀皎皎靈鵲之銜来豈殊既羅列其青葢又昭章於白榆亂㸃的爍分規青瑩仰虚無以上出掩晶熒而外映灑之不著湛兮逾浄時寄寓於傾欹每因依於平正可止則止必荷之中央在圓而圓得水之本性飃飈既息而常凝魚鳥頻衝而不定爾乃
一氣暗後初陽照前宿雨霽而猶在曉露裛而正鮮熠熠有光映空水而煥若纍纍無數遍池塘而炯然宛轉而魚目廻視冲融而蚌胎未堅因霑濡而大小随㪚合以虧全輕彩蕩𣻌芳濃厭浥眀璣而夜月争光丹粟而晨霞散入其息也與波俱停其動也與風皆急若轉於掌乃是江妃之珠如凝於盤遂成泉客之泣冰壺捧玉而殊倫水鏡沈精而莫及則知氣有相假物有相資惟雨露之留處當芙蓉之茂時雖賦象而無準必成形而
在兹喻於人則寄之生也擬於道則冲而用之自契𤣥珠之妙何求赤水之遺　宋歐陽修〈荷花賦〉𡵯蘭塘以清暑兮颯蘋風以中人擷杜若之春榮兮搴芙蓉於水濵嘉丹葩之耀質出綠水而含新䕃曲池之清泚𣻌波紋之淵淪披紅衣而耀彩寄清流而託根挺無華之淺艶靡競麗乎先春抱生意以自得兮及薫時之嘉辰若夫夏畹蘭衰夢池草密惨羣芳之已銷獨斯蓮之迥出可以嗅清香而折酲可以玩芳華而自逸况其晩浦烟
霞水𠅘風日投文竿而餌𡸁泳萍莖而波溢𢇁縈藕以全折杯卷荷以半側墜紫菂以𣣱烟斂紅芳而向夕可憐影兮相顧列金葩而返植清風遏以似起碧露合而乍失或兩兩以相扶漸𠅘𠅘而獨出𤼵臙脂於北土生異香於西域匪江妃之小腰即廣陵之清骨爾乃曲沼㣲陽橫塘細雨逐橋上之歸鞍笑堤邉之遊女堕虹梁而窺影𠋣風臺而欲舞覆翠被以薫香然犀燈而照浦雙心並根千株泣露湛月白而風清杳池平而𣗳古送
艇子於西州聞棹謳於北渚迎桃根而待檝逢宓妃而未渡廹而視之靚若星妃臨水而脉脉盈盈逺而望之杳如峡女行雲而朝朝暮暮其妖麗也其閒雅也香荃橈兮木蘭舟澹容與兮悵夷猶東西随葉𨼆上下逐波浮已見雙魚能比目應笑鴛鴦會白頭昔聞妃子貴東隣池上金花不染塵空留此日田田葉不見當時歩歩人　明申時行〈瑞蓮賦并序〉惟聖皇御歴十有四年道化滂流和氣翔洽於時崇慈寜之新構備尊飬之上儀
大孝潜孚靈貺昭答乃有嘉蓮獻異重臺𤼵祥萬乗臨觀六宫燕喜信熙時之上瑞馨徳之貞符爰付丹青用𡸁琬琰命臣等賦之臣謹拜手𥟵首而作賦曰若夫璇宫壯麗紫殿巍峩接蓬莱之仙苑環太液之㤙波渟泓𤣥澤醖釀醇和欣嘉生之咸鬯紛靈瑞其何多宛彼芙蕖嫣然沼沚載以文罌陳之金戺覆碧葉兮田田𣻌清漣兮泚泚被茝紉蘭抽黃曵紫既冉冉以流馨復重重而結𦂶爾其艶外生艶華中吐華剖碧房兮敷絳蕚幻
珠實兮成丹葩粲英英其疉起芬郁郁其交加乃若旭日方升𠨞雲有爛初抱赤兮若傾忽飛丹兮若煉如盤如葢臨金掌以曈曨非霧非烟照虹梁而璀璨又若桂輪乍滿蕙露初零凝清輝兮湛湛潄芳潤兮盈盈紺宇層樓接銀潢而瀲灔雲鬟髙髻開寶鏡以晶熒又若凉雨纔收薫風徐送濯雲錦兮澄鮮舞霓裳兮飛動凌波綽約宛洛浦之驚鴻翽羽翩躚恍秦臺之儀鳯至於星敷電𤼵霧變霞蒸觸景而生態隨物而賦形縦他卉之
穠麗未若茲花之最靈觀其托體慈闈敷榮秘殿映藻井以生妍傍𦂶疏而呈倩煒煌三秀之庭揺曳五明之扇載色載笑如承長樂之歡来㳺来觀每荷重瞳之眷詫神物之有知信人寰之僅見豈比夫駢花并寔連理分枝望舒生於漢圃合歡産於唐池太華峯頭徒咏如船之異麻姑壇上虚傳變碧之竒斯盖重申之佑命特顯象於昌期猗歟我皇徳如虞聖時業業以憂勤日䕫䕫而祇敬承顔順志極尊飬之隆解慍阜財布𡩖仁之
令故珍貺駢𩥚而竒祥疉應䋲繩繼繼用彰累葉之休赫赫眀眀式表重華之盛尚増修於𤣥徳庶永承乎天慶
〔原〕申時行〈後瑞蓮賦〉有韡者華婉如清揚菡萏為簮芙蓉為裳出五沃之上腴兮苞九疑之竒芳繄中通而外直兮洵䔍實而輝光徳可比於君子兮又奚遜夫國香羌託種於𩄇沼兮載移根於長樂挺翠盖之團團兮冒朱華之灼灼枝承蕤以婀娜兮何揚翹之磊落揉珠菂以成葩兮煥重英之出蕚森濯潁於芝房兮儼敷
榮於菌閣朝晞髮於扶桑兮若葵赤之常傾夕弄影於望舒兮象桂輪之載盈峩星冠於絳闕兮散霞標於赤城鳯羽矯其翩翻兮蜃樓起而崢嶸恣意態之橫出兮紛可炳於丹青彼新宫之嶻嶪兮固神靈之所宅薫風扇其淳和兮甘雨滋其薌澤卿雲助其爛漫兮膏露増其的皪夫惟孕粹而鍾祥兮肆焜煌而舄奕乃其含芬桂掖流曄椒塗承恩輝於黼幄兮分繡采於翟䄖映畫堂之甲帳兮迎紫𦋺之金輿燦榮光於華渚兮鬱佳氣
於蓬壺宫伯忻忻而告瑞慈顔𥠇𥠇其歡愉何司花之特巧殆坤元之出符天子乃考祥圖披靈契徴素蓮於王母遡石蕖於炎帝或一房而百子或一花而千嵗兆多夀而多男允卜年而卜世於是羣臣効三呼之祝薦萬嵗之觴陳瓜𤔅椒聊之什詠竹苞松茂之章曰文子與文孫兮𠈷熾而昌曰聖母及聖皇兮𠈷夀而康如重臺之積累共乾坤而乆長臣拜手而作頌庸昭示於無疆頌曰瞻彼璇宫臨紫極兮仙籞神池滙靈澤兮煜煜
竒葩産禁掖兮綠葉朱華苞翠菂兮重英疉蕚何赩赫兮地符山川帝申錫兮百世本支兆蕃碩兮慈齡聖算齊箕翼兮小臣獻頌揚休徳兮福禄萬年子孫千億兮
子／醫家／御定佩文齋廣群芳譜／花譜　卷二十二至卷五十三／卷三十六　海棠二／集藻／五言排律(P.1-1)..[文淵閣四庫全書本]
欽定四庫全書
御定佩文齋廣羣芳譜卷三十六
花譜
海棠二
［集藻］
［五言排律］
〔增〕唐薛能〈海棠〉酷烈復離披元功莫我知青苔浮落處暮栁間開時帶醉游人插連隂被叟移晨前清露濕宴後惡風吹香少傳何計姸多畫半遺島蘇漣水脉庭綻粒松枝偶泛因沉硯閒飄欲亂碁遶山
生玉壘和郡徧坤維負賞慙休飲牽吟分失饑明年應不見留此贈巴兒　宋王禹偁〈商山海棠〉錦里名雖盛商山艶更繁別疑天與態不類土生根淺著紅蘭染深於絳雪噴待開先釀酒怕落預呼魂香裏無勍敵花中是至尊桂須辭月窟桃合避仙源浮動冠頻側霓裳袖忽翻望夫臨水石窺客出墻垣贈別難饒栁忘憂肯讓萱輕輕飛燕舞脉脉息媯言蕙陋虚侵徑梨凡浪占園論心留蝶宿低面厭鶯喧不沗神仙品何辜造化恩自
期栽御苑誰使擲山村𦂶季荒祠畔仙娥古洞門烟愁思舊夢雨泣怨新㛰畫恐明妃恨移同卓氏奔祇教三月見不得四時存繡被堆籠勢臙脂浥淚痕貳車春未去應得伴芳樽　石延年〈和樞密侍郎因看海棠憶禁苑此花最盛〉君看海棠格羣花品詎同嬌嬈情自富蕭散艶非窮舊縠斑吳苑梅羅碎蜀宫錦窠杯裏影繡叚隟前烘心亂香無數莖𣐱動滿叢意分巫峡雨腰細漢臺風盛若霞藏日鮮於血灑空髙低千㸃赤深淺半開
紅妝指朱纔布膏唇檀更融色焦無可壓體瘦不成豐枝重輕浮外苞疎密閙中難勝蜂不定易入蝶能通　宋祁〈蜀海棠〉蜀國天餘煦珍葩地所宜濃芳不隱葉併艶欲燃枝襞影分羣萼均霞㸃萬蕤囘文錦成後夾煎燎烘時蜂蕊迎銜密鶯梢向坐危淺深䨇絶態啼笑兩妍姿絳節排烟竦丹釭落蒂垂童容障畏薄便面到憂遲媚日能徐照暄風肯遽吹惜歡當晼晩留恨付離披麗極都無比繁多僅自持損香饒麝柏照影欠瑤池畫
要精侔色歌須巧騁辭舉樽頻語客細摘玩芳期　〈海棠〉西域流根遠中都屬賞偏初無可並色竟不許勝妍薄暝霞烘爛平明露濯鮮長衾繡作地密帳錦為天淺影才欹檻橫柯欲照筵愁心隨落處醉眼著繁邊的的誇妝靚番番恃笑嘕何嘗間蘭媚要是掩櫻然艶足非他譽香輕且近傳所嗟名後出遺載楚臣篇　楊諤〈和燕龍圖海棠〉西漢欺盧橘東陽愛野棠許昌竒此遇子美欠先揚杜宇三春艶蠶叢一國香臙脂㸃亂雨生色
麗斜陽富艶東君節暄妍白帝方錦樓祈水色玉壘換山光風格林檎細腰肢郁李長天生笑容質時樣舞衣裳少吐深深染全開淡淡妝烟媒䕶綠蒂風陣損朱房旋失因臨水閒飄弗過墻佩亡愁殺甫簪脱即連姜蝶舞菱花照鶯啼罨畫堂仙如弄玉少墜似綠珠常不見還成悔相思幾欲狂春深濯錦水日晩浣紗方卧對移簾柙吟看近筆牀池清滿園倒鳥起一枝昂紫燕銜泥急黃蜂趁蜜忙化工真用意銷得與攜觴　沈立〈海棠
百韻〉岷蜀地千里海棠花獨姸萬株佳麗國二月艶陽天叢萼勻如布修蕤巧似編彤雲輕㸃綴赤玉碎雕鐫瑟瑟光輸瑩猩猩血借鮮淺深相向背疎密逓勾牽輕蒨重重染丹砂細細研蕊纖金粟拱鬚嫩紫絲拳紅蠟隨英滴明璣著顆穿初莖爭裊娜翹𠏉共蹁躚絶代知無價生香不減𥴈分靈應桂苑鍾粹定星躔木帝經邦相花王入室賢祥飈如翦拂卿靄共陶甄真宰隂推轂勾芒與著鞭不湏憂薄命好為惜流年贊翼施生柄扶
持煦嫗權主張韶令正調爕淑威宣和氣高低洽芳心次第還金釵人十二珠履客三千雲雨迷巫峡風波怨洛川娉婷宜住楚妖冶合居燕繡被通宵展華燈徹曙燃橫披前檻外半出假山巔暗羡遊蜂採偷輸蟻穴沿瘦嫌蛛網織𣐱怯女蘿纒蓄恨慿誰訊無言只自憐文君酒壚畔揚子草堂前品格生来別風流到老全繁中生悵望衆裏見喧闐暄暖精神出晴明意態便關關鶯對語兩兩燕髙騫天上宜封殖人間偶竚延共櫻圍別
館與杏擁斜阡清暖簾爭卷黃昬幕尚褰低籠金轣𨌠髙映畫鞦韆忽認梁園妓深疑閬苑仙怱怱来蕙圃遠遠別芝田羞隱暝濛霧輕如淡蕩烟乍逢開羽扇初喜下雲駢髣髴向星靨依稀帶翠鈿五銖衣宛轉七寳帳翩翾獨立挨霓節成行列彩旃困宜𣣱虎枕歩好襯金蓮舞定休囘袖妝濃不傅鉛蓋張松鬱鬱茵藉草芊芊馥郁蘭供夢扶蘇栁伴眠軀輕彌綽約腰細更便嬛婭姹常顒若幽𣐱自灑然侍兒羅白芷婢子列芳荃口口
濃檀注腮腮薄粉填觧圍施葉幄買笑有榆錢旖旎環瑤席婆娑匝玳筵嬌依屏曲曲泣對露涓涓南陌輕埃蔽東郊夕照連幾時休縹緲從此識嬋娟是處遺簪珥誰家不管絃妬姬貪恐失戲稚惜何顛折閃搔頭褪擎摐約腕揎戴遮鬟上鳳裝壓鬢邊蟬汲引新懽聚消磨宿忿蠲縱觀須倒載命宴必加籩翻曲教歌媛更詞送酒船鄉心須暫觧病眼當時痊迢逓来油壁從容住錦韉雅宜交讓比穠與棣華聫不憤參朱槿寧甘混木棉
酴醿潛失色躑躅敢差肩素奈思投迹夭桃恥備員梧桐愧金井芍藥濫花磚併壓辛夷俗潛排寳馬蔫天恩無久恃人寵莫長專布影交三徑敷榮徧一廛凝眸方曄曄囘首旋翩翩可忍驚飈挫胡煩急景煎珊瑚隨手碎綘雪繞枝旋拂漢霞初散當樓月自圓飄零隨蠛蠓散亂逐漪漣灼灼龜城外亭亭錦水邊抱愁應慘蹙有淚即潺湲午影迷蝴蝶朝寒怨杜鵑物情元𠋣伏人意莫拘攣擢秀髙羣木稱珍極八埏未開獨脉脉憂落固
悁悁別著新文紀重尋舊譜箋共知紅艶好誰辨赤心堅實似陪朱李根宜灌醴泉栽須鄰竹柏樹莫繞烏鳶恥託膏腴茂當隨富貴遷為多猶底滯因遠尙迍邅客思易成亂心期未省愆畫思摩詰筆吟稱薛濤牋醉目休頻送詩情豈易縁薛能誇麗句鄭谷賞佳篇止感芳姿美那憐託地偏山經猶罕記方志未多傳巧詠憂才竭㝠搜得意詮遐陬寡真賞僻境忍輕捐抽祕慚非據探竒敢讓先援毫叙名卉聊用放懐焉　程敦厚〈和冬
曦海棠〉花中名品異人重比甘棠苞嫩相思密紅深琥珀光好風傳馥郁凡卉愧芬芳爛熳雲成瑞葳蕤女有嬙生来先蜀國開處始朝陽賞即笙歌地題稱翰墨塲烟霞容易散蜂蝶等閒忙誰是多情侶欄邊重舉觴
子／醫家／御定佩文齋廣群芳譜／花譜　卷二十二至卷五十三／卷三十九　杜鵑等／杜鵑／集藻／五言排律(P.6-2)..[文淵閣四庫全書本]
［五言排律］
〔増〕唐白居易〈山石榴花〉曄曄復煌煌花中無比方艶夭宜小院條短稱低廊本是山頭物今為砌下芳千叢相向背萬朶互低昂照灼連朱檻玲瓏映粉墻風來添意態日出助晶光漸綻燕支萼猶含琴軫房離披亂翦綵斑駁未勻妝絳熖燈千炷紅裙妓一行此時
逢國色何處覓天香恐合栽金闕思將獻玉皇好差青鳥使封作百花王
子／醫家／御定佩文齋廣群芳譜／花譜　卷二十二至卷五十三／卷四十五　芍藥／集藻／頌(P.14-2)..[文淵閣四庫全書本]
〔頌〕
〔増〕傅統妻〈芍藥花頌〉曄曄芍藥植此前庭晨潤甘露晝晞陽靈
子／醫家／御定佩文齋廣群芳譜／花譜　卷二十二至卷五十三／卷五十一　菊花四／集藻／七言絶句(P.1-1)..[文淵閣四庫全書本]
欽定四庫全書
御定佩文齋廣羣芳譜卷五十一
花譜
菊花四
〔集藻〕
〔七言絶句〕
〔増〕唐白居易〈禁中九日對菊花酒憶元九〉賜酒盈杯誰共持宫花滿把獨相思相思只傍花邊立盡日吟君詠菊詩　〈重陽席上賦白菊〉滿園花菊鬱金黃中有孤叢色似霜還似今朝歌酒席白頭翁入少
年塲
〔原〕元稹〈菊花〉秋叢遶舍似陶家遍繞籬邊日漸斜不是花中偏愛菊此花開盡更無花
〔増〕鮑溶〈暮秋與裴居晦宴因見採菊之作〉菊花低色過重陽似憶王孫白玉觴今日王孫好收採高天已下兩囘霜　皮日休〈軍事院霜菊盛開因書一絶寄崔諫議〉金華千㸃曉霜凝獨對壺觴又不能已過重陽三十日至今猶自待王𢎞　崔璞〈酬霜菊見贈之什〉菊花開晩過秋風聞道芳香正滿叢爭奈病夫難强飲應湏速自召車公　陸
龜蒙〈和崔諫議先輩霜菊〉紫莖芳艶照西風祗怕霜華掠斷叢雖伴應劉還强酒路人終要識山公　〈憶白菊〉稚子書傳白菊開西成相滯未容廻月明階下窓紗薄多少清香透入來　司空圖〈華下對菊〉清香裛露對高齋泛酒偏能浣旅懷不似春風逞紅艶鏡前空墜玉人釵　〈白菊〉莫惜西風又起来猶能婀娜傍池臺不辭暫被霜寒挫舞袖招香即𨚫囘　為報繁霜且莫催窮秋湏到自低垂横拖長袖招人别只待春風𨚫舞來　登
高可羨少年塲白菊堆邊鬢似霜益算更希沾上藥今朝第七十重陽
〔原〕鄭谷〈十日菊〉節去蜂愁蝶不知曉庭還遶折殘枝自緣今日人心别未必秋香一夜衰
〔増〕鄭谷〈詠菊〉王孫莫把比荊蒿九日枝枝近鬢毛露濕秋香滿池岸由來不羨瓦松髙　日日池邊載酒行黃昬猶自繞黃英重陽過後頻來此甚覺多情勝薄情　韓偓和吳子華侍郎令狐昭化舍人歎白菊衰謝之絶正憐香雪披千片勿訝殘霞覆一叢還似妖姬長年後
酒酣䨇臉𨚫微紅　韋莊〈庭前菊〉為憶長安爛漫開我今移爾滿庭栽紅蘭莫笑青青色曾向龍山泛酒來　宋韓丕〈詠菊〉冷淡花枝寂寞闌只緣開晩少人看若教總似陶潛眼𡧓向芳春艶牡丹　王禹偁〈池邊菊〉緣池繞逕幾千栽準擬登高泛酒杯未到重陽歸闕去金英寂寞為誰開　韓琦〈重九菊未盛開席上偶成〉重九𨳩樽節未寒黃花初𤼵葉皆單待看旬日金鈴綻剩得東籬一醉懽　〈閱古堂前植菊二本九月十八日花猶未
開因以小詩嘲之〉只趁重陽選菊栽當欄殊不及時𨳩風霜日𦂳猶何待甚得迎春見識來
〔原〕歐陽修〈菊〉共坐欄邉日欲斜更將金蕊泛流霞欲知𨚫老延齡藥百草摧時始見花
〔增〕王安石〈城東寺菊〉黃花漠漠弄秋暉無數蜜蜂花上飛不忍獨醒孤爾去慇勤為折一枝歸　〈詠菊〉補落迦山傳得種閻浮檀水染成花光明一室真金色復似毗耶長者家　院落深深數菊叢緣花錯莫兩三峯密房歲晩能多少酒盞重陽自不供　蘇
軾〈趙昌寒菊〉輕肌弱骨散幽葩真是青帬兩髻丫便有佳名配黃菊應緣霜後苦無花　蘇轍〈五月園夫獻紅菊二絶句〉黄花九月傲清霜百草滿園無此香紅紫無端盗名字試尋本草細商量　南陽白菊有竒功潭上居人多老翁葉似皤蒿莖似棘未宜放入酒杯中
〔原〕黄庭堅誰將陶令黃金菊幻作酴醿白玉花小草真成有風味東園添我老生涯　呂園未肎輕沽我且寄田家砌下栽他日秋光𡡾重九清香知是故人來　韓駒
九日東籬採菊英白衣遥見眼能明而今自有杯中物一叚風流可得成
〔増〕呂本中〈謝送菊〉經旬霖雨足莓苔忽喜䨇盆送菊來已似風霜憔悴損主人云是待晴開　范成大〈菊樓〉東籬秋色照疎蕪挽結高花不用扶淨洗西風塵土面來看金碧萬浮圖　〈重陽不見菊二絶〉節物今年事事遲小春全未到東籬可憐短髪空欹㡌欠了黃花一兩枝　冷蕊蕭疎蝶懶飛商量何日是花時重陽過後開無害只恐先生不賦詩　〈重陽後菊
花二首〉寂寞東籬濕露華依前金靨照泥沙世情兒女無高韻只看重陽一日花　過了重陽菊又新酒徒詩客斷知聞恰如退士懸車後勢利交親不到門陸游〈九月十二折菊〉黃菊芬芳絶世竒重陽錯把配萸枝開遲愈見凌霜操堪笑兒童道過時　〈新菊〉已過重陽十日期菊叢初破兩三枝自憐短鬢蕭蕭白不似黃花驛裏時　〈枯菊〉翠羽金錢夢已闌空餘殘蕊抱枝乾紛紛輕薄随流水莫與桃花一様看　積雪嚴霜轉眼空春
囘無處不春風欲知造物無窮妙但看萱根與菊叢　嚴州多菊然率過重陽方𨳩或舉東坡先生菊花開時即重陽之語余謂此猶是未忘重陽者恐此花不肎也戲作一絶　無人喚醒賦歸翁滿把清香誰與同但辦對花頻舉酒莫横重九在胸中　楊萬里〈詠菊〉物性從來各一家誰貪寒瘦厭年華菊花自擇風霜國不是春光外菊花　〈黄菊〉鶯様黃裳錢様栽冷霜凉露濺秋埃比他紅紫開差晩時節來時畢竟開　陳傅良〈沈仲一送
菊自言封植之勞欲得詩為報為賦三絶〉東籬何在菊年年菊視陶詩竟孰賢未必縁詩花更好莫將詩與萬人傳　霜螯風味小槽春新様宫衣試麴塵一段秋光誰領此芙蓉凡子桂陳人　愁乾手自撘連筒苦雨丁丁𣏾小蓬乞得花開急催客明朝恐已著霜紅　〈高翥菊花四首〉白白黄黄自歲寒詩翁但作菊花看牡丹茉莉非吾事自是時人被眼瞞　親向東籬手自栽夕陽小徑重徘徊花應得似人乖角過了重陽爛漫開　愛
花千古說淵明肎把秋光不似春我重此花全晩節賸栽三徑伴閑身　新分菊本自鉏山手縛枯藤作矮欄比似著書空用力種花猶得一年看
〔原〕劉克莊〈菊〉羞與春花艶冶同殷勤培溉待西風不湏牽引淵明比隨分籬邉要幾叢　翁浩堂秋風兩度身為客已見重陽未到家村酒不堪供節事祗將青眼看黄花　趙信菴城荒落葉風颼颼淮水茫茫古渡頭白首不堪行樂地黄花㸃㸃是離愁　落托山園載酒來江梅含雪倚春
臺菊花無藉秋光老猶自離披帶雨開　黄花照眼又經秋山自青青江自流多謝龍頭鰲禁客年年把酒對江樓
〔增〕朱淑真〈黃花〉土花能白又能紅晩節由能愛此工寧可抱香枝上老不隨黃葉舞秋風　金宋九嘉酴醿風味醺人醉著莫東籬愛酒翁一夜金英全換骨冷香晴雪滿秋風　段克己〈菊花霜〉風簾斜揭玉鈎欄端正樓高燭影殘宿酒困人梳洗嬾從教殘粉涴金鈿　段成己〈菊花霜〉六宮試手學梅妝曾見飛英㸃額旁
香粉嚼餘濃不散唾花誤染縷金裳　李俊民〈野菊〉風露叢中取次芳愁邊過𨚫幾重陽秋光到處多無主不是閑花不肎香　〈晩菊集句〉白露寒花自繞籬羊士諤從他桃李笑開遲冉宗敏一年秋色吟中過沈彬門外重陽過不知僧齊己　元許有孚〈遶隄種菊〉酒熟同招隱士看饑來忍把落英餐春風無限閑桃李不似黃花耐歲寒　明高啓九月八日對菊　預向籬邉把一杯黄花多意已能開不憂風雨明朝阻懶逐時人鬭折來　袁凱〈己未
九日對菊大醉戲作〉老夫愛此黄金蕊兒子湏將白酒賖直到殘陽下天去更添燈火照欹斜　李東陽菊花寒影蕭蕭照墨池西園晩色正相宜蒼顔黑髪秋風裏應是陶翁半醉時　〈題戴文進畫菊〉黄花開滿院前坡醉殺西江計汝和忽見錢塘著色畫不知秋色較誰多　陳憲章〈對菊〉餐香誰亦到湘濱西埯東籬濫一巾去歲金英曾照我今年玉蕊又驚人　秋英如雪照沙濱扳折湏防小侍巾曲檻兩頭門盡掩先生原是惜花人
日日狂歌菊澗濱花神應識玉臺巾西風為掃繁華去不遣紅芳近老人　花舫誰撐緑渚濱道人醉脫碧方巾東籬不飲江州酒彭澤當年未盡人　扁舟何處剡溪濱夜半歸來雪滿巾爭似一瓢秋菊伴漆園風暖蝶疑人　我貌不如蘇穎濱秋風華髪已盈巾有錢不買重陽醉籬下黄花也笑人　謝九江〈惠菊〉誰將此菊種江濵物色當年漉酒巾若道淵明今我是清香還屬隔江人　紫菊移來紫水濱白頭對著白綸巾花前酌
酒笑未足酒後簮花笑殺人　故根迢逓九江濵歲晩相看此道巾不用詩流强分别種花人是賞花人　鶴袖披翻野水濱黄花簮破小烏巾腰間我有坡翁帶解與西鄰賣酒人　〈次韻李子長寒菊〉四尺霜莖一寸葩幽香何只暗浮了借令歲晩無人見不做人間九日花　水北一叢含數葩梅梢寒月過籬了茅茨可僦從人愛不賣廬山半畝花　〈五月菊〉露飲霜餐不記秋黄花三昧室中求區區形色多相似爭得先生為㸃頭　小
變春紅作淡裝山亭初見一枝黃醉中忽眩東籬眼起視金錢著屐忙　二頃南風秫正青督郵未到長官亭眼前雖有黄花在不與陶公管醉醒　〈正月菊〉春到東籬花亦知紅桃白李更當時東風自領芳菲去也為秋香作意吹　廬阜高歌九日杯盡將秋意放花開誰教也向東風裏㸃破千紅萬紫堆　〈對菊〉因花催酒酒催詩詩酒平生兩不虧秋到若無詩與酒菊花元似不曾知　菊逕旁通水背村秋光蕩漾短籬門與儂别様何
裝㸃笑插金英滿鬢根　映山映水兩三叢移上山亭愛殺儂千古冷香吹不斷長官頭上㡌簷風　沈周〈菊〉秋滿籬根始見花𨚫從冷淡遇繁華西風門逕含香在除𨚫陶家到我家　魏時敏〈賞菊〉短籬疎雨正離披淡白深紅朶朶宜自計老年才思减重陽過後不題詩
〔原〕張本花上清光花下隂素娥惜此萬黄金一杯寒露三更後誰信幽人更苦心　靳貴盈盈宫額半塗黄不減花前舊様妝笑殺阿嬌金屋貯香衾寒怯夜來霜
越孃初試素羅裳愛向秋風學靚妝一夜不勝瓊佩冷晩香亭館有新霜　戴君恩芳叢曄曄殿秋光嬌倚西風學道妝一自義熙人去後冷煙疎雨幾重陽　申時行冷艶疎枝擢素秋結茅相對轉清幽摘來自喜簮蓬髩只恐黄花笑白頭　于若瀛黄花應不插朱門自合移根老瓦盆露委烟斜看不足呼兒長夜倒芳尊　陸氏澹雲微雨暮秋天為愛黄花帶晩烟聞說名園千百種願分秋色到籬邉
子／醫家／御定佩文齋廣群芳譜／果譜　卷五十四至卷六十七／卷六十　荔支一／集藻／啟(P.21-2)..[文淵閣四庫全書本]
〔啟〕
〔增〕齊孔稚珪〈謝賜生荔支啟〉綠葉雲舒朱實星映離離昔聞曄曄今覩信西岻之佳珍諒東鄙之未識角昴興而𩄇華敷大火中而朱實繁灼灼丹華吐日離離繁星著天
子／醫家／御定佩文齋廣群芳譜／果譜　卷五十四至卷六十七／卷六十一　荔支二／集藻／文賦散句(P.32-1)..[文淵閣四庫全書本]
〔文賦散句〕
〔增〕漢司馬相如〈上林賦〉隱夫薁棣荅遝離支羅乎後宫列乎北園　〈魏文帝詔〉南方龍眼荔支寧比西國蒲萄石蜜乎　晉左思〈蜀都賦〉卬竹緣嶺菌桂臨
崖旁挺龍目側生荔支布綠葉之萋萋結朱實之離離迎隆冬而不凋常曄曄以猗猗　〈吳都賦〉其果則丹橘餘甘荔支之林
子／醫家／御定佩文齋廣群芳譜／果譜　卷五十四至卷六十七／卷六十七　甜瓜等／甜瓜／集藻／賦(P.13-1)..[文淵閣四庫全書本]
〔賦〕
〔增〕魏劉楨〈瓜賦並序〉在曹植坐厨人進瓜植命為賦促立成其辭曰布象牙之席薫玳瑁之筵憑彤玉之几酌縹碧之尊三星在隅溫風節暮枕翹於藤流美遠布黄花炳曄潛實獨著豐細異形圓方殊務揚暉發藻九
采雜糅厥初作苦終然允甘應時湫熟含蘭吐芳藍皮密理素肌丹瓤乃命圃師貢其最良投諸清流一浮一藏析以金刀四剖三離承之以雕盤羃之以纎絺甘逾蜜房冷亞氷圭　晉傅元〈瓜賦〉調土下種播之有經應運候時負甲徐生遂日就而月將既成母而盤縈次落莫之密葉兮交逶迤之修莖敷碧緑之純采金華炳其朗明育之以人功養之以六氣黄逾金緗青侔含翠雖貍首之甘美兮未若東門之奇偉舊有蜜筩及青括蔞
嘉味溢口鮮類寡儔一齧之頃至三揺頭選美芳園重簡其珍披以呉刀承以朱盤中割而破雖分若完質兼五味氣美芳蘭愈得冷而益甘兮怡神爽而解煩細肌密理多瓤少瓣豐㫖絶異食之不䬼
〔原〕陸機〈瓜賦〉佳哉瓜之為德邈衆果而莫賢殷中和之淳祐播滋榮於甫田背芳春以初載迎朱夏而自延奮修系之莫莫邁秀瓞之綿綿赴廣武以長蔓粲烟接以雲連感嘉時而促節䝉惠露而增鮮若乃紛敷雜錯鬱悦婆娑發彼適
此迭相經過熙朗日以熠耀扇和風其如波有葛虆之覃及象椒聊之衆多發金榮於秀翹結玉實於柔柯蔽翠景以自育綴修莖而星羅夫其種族類數則有括蔞定陶黄㼐白摶金文蜜筩小青大斑𤣥骭素椀貍首虎蹯東陵出於秦谷桂髓起於巫山五色比象殊形異端或濟貌以表内或惠心而醜顔或攄文而抱緑或披素而懷丹氣洪細而俱芬體修短而必圓芳郁烈其充堂味窮理而不䬼德𢎞濟於饑渴道殷流乎貴賤若夫濯
以寒水淬以夏凌越氣外斂溫液密凝體猶握虚離若剖氷
〔增〕張載〈瓜賦〉羊骹虎掌桂枝蜜筩𤣥表丹裏呈素含紅豐膚外偉緑瓤内醲甘柤夏熟丹柰冬芳朱李零於桂圃蒲萄潰於椒牀雖茲肴之孤起莫斯瓜之允臧超椰子於南海越橘柚於𢖍陽若乃㯽榔椰實龍眼荔枝徒以希珍難致為竒論實比德孰大於斯　嵇含〈瓜賦〉世云三芝瓜則處全焉故植根玉巖潤葉飛泉攬之者壽食之者仙是謂雲芝芙蕖振采擢莖元瀬闕二字
葩映莫此為最是謂水芝甘瓜普植用薦神祗其名龍膽其味亦奇是謂土芝乃剖甘瓜旣淳且馨荒者饗之忘困解酲流味通其五臟冷氣反其迷精　梁張纘〈瓜賦〉惟茲瓜之實茂體太素之純精翕元潤於浮霄含皇澤於夏庭於是蒼春發歲天地交和乃啓沃壤是殖是播納佳種於畦畹應時運而芽剖揮萌散蘖㘽葉負柯蓊茸鬱薈苯䔿婆娑晞慶雲以吐蕤仰旭日之敷花朝晞重陽夕承朗月淸露湛而宵降翔風穆以晨發振柯
翹之繞若顧惠風以滋悅感靈化而絪縕覩佳實之並結始懷徵而苦發終感宫而甘通信不和而自馨與九鼎乎齊功蔓草是藉密葉是蔽潛湫獨熟墮莖落蔕芬馥酷烈氣暢雲際申狄不能詳其味隸首不能為之計昔東陵之甘瓜美顯名於中古彼服閭之攸擔乃衆仙之所睹美人神之同好何厥用之𢎞普惟令實於無窮永可殖於靈圃
〔原〕唐康子玉〈瓜賦〉巫山之岡秦川之陽垂條引蔓布緑敷黄彌臯被野含芬吐芳轉晨風之
穆穆湛宵露之瀼瀼花葉則曄曄煒煒文彩則焜焜煌煌錦繡為之失色霞日為之奪光遠而望之粲兮爛繁星列兮曜長漢光色連延遙相暖廹而察之瓞兮緜明璣盈蚌媚重泉大鱗巨介近相連細雨流風每飄颻兮葉上遊蜂戲蝶時歴亂於花前爾其大則三尺二升美則金漿玉實貍頭羊骹之字黄㼐白摶之質感仙貴於孫鍾避世資於歩隲異蔕表於前代同心彰乎曩日旣而横綺席會嘉賓琴樽逸賞海陸具陳香分四座氣雜
八珍既取類於母子亦取辨乎君臣猗哉彼美流玩不已何以剖之金錯刀何以澆之玉英水邵平固植以著業阮籍托辭而興己非但留怨於戍夫抑亦取誡於君子
子／醫家／御定佩文齋廣群芳譜／木譜　卷六十八至卷八十一／卷八十　檀香等／丹木(P.20-1)..[文淵閣四庫全書本]
〔集藻〕
〔賛〕
〔増〕晉郭璞〈丹木賛〉爰有丹木生彼淆盤厥實如瓜其味甘酸蠲疴辟火用竒桂蘭　丹桂曄曄沸沸玉膏黄軒是服遂攀龍豪
子／醫家／御定佩文齋廣群芳譜／卉譜　卷八十七至卷九十二／卷八十七　芝／集藻／表(P.15-1)..[文淵閣四庫全書本]
〔集藻〕
〔表〕
〔増〕唐崔融〈皇太子賀芝草表〉伏承某月日芝草生於乾元殿瑞命天来符祥日至煌煌三秀分芰井而攢柯曄曄九光間梅梁而吐葉晉都宮閣何必靈芝之臺洛邑山川居然密芝之地伏惟天皇天臨海内帝有域中兼漢制而宅兩京用堯心而加百姓神精下降洽至道於丘陵靈液旁霑被深仁於草木觀其如葢如閣如日如星得五方之氣象合四時之景色仙人在上則車馬疑飛神龍居下則風雲不去謂蓬瀛之海列即崑
閬之山開魏皇之䨇榦莫儔漢帝之九莖為劣可以薦郊廟可以觴公卿臣謬踐儲闈祗膺守國不獲親承左右日覽休徵雖玉脛延齡在神仙而可致而刀圭入膳視朝夕而猶賖是用心馳仁夀之前慶集肅成之後　孫逖〈為宰相賀合鍊院産芝草表〉臣等伏見道士黄河清等奏興慶宫合鍊院内產芝草五色分輝六莖並秀神丹入鍊而轉精禎祥應期以如荅覩兹嘉瑞望宣付史官者伏以靈芝所致和氣之精著美仙經標名瑞典
陛下深仁契道至徳通神鍊液飛丹既啟長年之館敷華有葉遽呈三秀之祥五色有類於卿雲六莖且符於帝樂豈惟動植昭感以表於休徵固亦真仙叶應用彰於聖夀　常衮〈中書門下賀芝草嘉禾表〉伏見兵部尚書中書門下平章事李抱玉進芝草嘉禾者臣聞王者道洽則靈芝生天下和平則嘉禾應伏惟陛下誕膺景命憂濟生靈合太上之徳感元精之氣天地氤氲神眀滋液降此珍物叶於昌期垂葢連莖三華煥發離根合
穎一穗孤秀沐我渥澤扇其祥風衆草之英百穀之長以兆稔嵗以符太平昔周得唐郊之獻列篇於典策漢獲甘泉之祉薦歌於清廟三瑞之極一朝㑹同長發其祥無疆之慶　〈中書門下賀芝草表〉今日中使吳承清至宣示宋汴節度使御史大夫田神功所獻芝草一株紫葢黄莖叢生者天生神物王者嘉瑞竒秀之狀靈篇未書伏惟陛下孝通神眀徳至草木和氣所感禎祥屢彰煌煌靈芝郡國來獻垂以金葢發其瓊葩爛然紫雲
之色灼然紅蕖之秀王徳斯應皇家永昌固可寫狀圖牒薦於郊廟祗奉天意贊揚鴻休
子／醫家／御定佩文齋廣群芳譜／卉譜　卷八十七至卷九十二／卷八十七　芝／集藻／古歌樂章(P.32-1)..[文淵閣四庫全書本]
〔古歌樂章〕
〔原〕漢四皓〈紫芝歌〉莫莫髙山深谷逶迤曄曄紫芝可以療饑唐虞世遠吾將何歸駟馬髙葢其憂甚大富貴之畏人兮不如貧賤之肆志
〔増〕《漢書．郊祀歌》齋房産草九莖連葉宮童效異披圖案牒𤣥氣之精回復此都蔓蔓日茂芝成靈華　班固〈郊祀靈芝歌〉因露寢兮産靈芝象三徳兮瑞應圖延夀命兮光此都配上帝兮象太微參日月兮揚光輝　《宋史．上尊號樂章》曄曄靈芝生於殿闈照映華栱紛敷玉㽔感召元和光符
聖期祥篇恊吉百嵗咸宜　〈朝㑹樂章〉嘉瑞降臨應我皇徳曄曄神芝不根而植春秋三秀晝夜一色物播詩歌聲被金石　彼茁者芝茂英煌煌敷秀喬嶽實繁其房適符修貢封巒允臧永言登薦抑惟舊章　煌煌茂英不根而生蒲茸奪色銅池著名晨敷表異三秀分榮書於瑞典光我文眀
子／宗教／正統道藏／洞真部／方法類／修真十書／卷之五十二　菜八之二／武夷集　八／倪昭卿賦贈葉神童　一(P.第07冊　711-2)..[上海涵芬樓影印本]
倪昭卿賦贈葉神童葉神童棄儒術從赤松子遊道高德粹而形骸土木丰神峻拔不事修飾其神仙中人也邂逅禱雨來歸深以不及欵陪清高之論為歉敬裁斐句寓鄉慕之誠切幸教之
神童之貌清且奇神童之道傳希夷入室三年丹已熟肌膚綽約光離離結繒自覆有餘樂曄曄紫芝堪療飢跳入壺中人莫見朝遊五嶽暮瑤池有時混世來塵境短髮鬅鬙滿
面垂頃刻龍蛇生筆下為將高興寄新詩我疑虛靜樂山水來歸舊隱掛冠緌願策浮雲飛碧落致身絳闕長相隨
子／宗教／正統道藏／洞真部／記傳類／歷世真仙體道通鑑／卷之四十二　鱗十／聶紹元(P.第08冊　675-2)..[上海涵芬樓影印本]
聶紹元
練師聶紹元字伯祖母程氏有娠畏葷茹甞
夢天人指其腹曰此子當證道果及生而頴達自不與童稚群旣長雅好書史尤精老莊文列一日詣金陵師道士高朗昭受戒籙是夕夢入一城官府甚嚴肅中有朱衣者凭几謂紹元曰此司祿之所也可自閱籍籍云聶紹元十八入道二十授上清畢法二十六又往南岳遂掩卷而寤久之自金陵還問政山築室以居不偶世俗自號無名子作無名子草堂記世多以練師稱之是時南唐後主酷好事佛待緇毳加禮怒冠褐軰苟其榮利徃
往落鬚髮以趨之練師上疏切諫厥後以母老侍温清極勤悴一日晨起沐浴曰我伯祖有云吾家世世宜修煉可各率勵勿忘太上教俄有四鶴集于屋又神光從空而下赫赫四照城中望見者疑為火所焚即之則閴然無他但紹元已化矣四鶴與神光冉冉而去先一夕告其母曰胡將軍至可備二七人酒果已而影響間若有就坐者及旦莊隸來云練師與三道士衣緋綠乘馬從者數十軰冠帶曄曄南去練師廻首曰五徃南岳矣常撰
宗性論修真祕訣學士徐鉉徐鍇俱稱歎甞曰吾筠施肩吾無以加焉
子／宗教／正統道藏／洞玄部／記傳類／仙都志／卷下　鞠五／題詠／郡人湖北提舉胡升子上(P.第18冊　516-1)..[上海涵芬樓影印本]
郡人湖北提舉胡升子上
鼎湖不可見巍然但孤峰特立亘萬古氣壓諸山雄黃帝久得仙游行跨飛龍至今世俗傳尚指輦路通頗如昇天檜追求白鹿蹤常言貴荒唐厥見真兒童顧惟此山奇實宜仙所宮水聲來泠風和以萬本松客枕久未穩笙簫滿虛空頗疑九成音不在二典中但恐蚩尤旗曄曄舒長虹雖能獨不死忍視斯民窮君看涿鹿戰萬古蒙其功鼎湖何足道帝
德彌蒼穹
子／宗教／正統道藏／洞神部／靈圖類／圖經衍義本草／卷之三　資三／玉石部中品　一／雄黃(P.第29冊　129-2)..[上海涵芬樓影印本]
圖經衍義本草卷之三　　　資三
宋通直郎辨驗藥材寇宗奭　編撰
宋太醫助教辨驗藥材許洪　校正
玉石部中品
雄黃
階州水窟

階州

【雄黃】味苦甘平寒大温有毒主寒熱鼠瘻惡瘡疽痔死肌療疥蟲𧏾瘡目痛鼻中息肉及絕筋破骨百節中大風積聚癖氣中惡腹痛鬼疰殺精物惡鬼邪氣百蟲毒勝五兵殺諸蛇虺毒解藜蘆毒悅澤人面鍊食之輕身神
仙餌服之皆飛入人腦中勝鬼神延年益壽保中不飢得銅可作金一名黃食石生武都山谷燉煌山之陽採無時
圖經曰雄黃生武都山谷燉煌山之陽今階州山中有之形塊如丹砂明徹不挾石其色如雞冠者為真有青黑色而堅者名熏黃有形色似真而氣臭者名臭黃並不入服食藥只可療瘡疥耳其臭以醋洗之便可斷氣足以亂真用之尤宜細辨又階州接西戎界出一種水窟雄黃生於山巖
中有水泉流處其石名青煙石白鮮石雄黃出其中其塊大者如胡桃小者如栗豆上有孔竅其色深紅而微紫體極輕虛而功用勝於常雄黃丹竈家尤所貴重或云雄黃金之苗也故南方近金坑冶處時或有之但不及西來者真好耳
唐本注云出石門名石黃者亦是雄黃而通名黃食石而石門者最為劣爾巖昌武都者為佳塊方數寸明徹如雞冠或以為枕服之辟惡其青黑堅者不入藥用若火
飛之而療瘡亦無嫌又云惡者名熏黃用熏瘡疥故名之無別熏黃也正觀年中以宕州新出有得方數尺者但重脆不可全致之爾
日華子云雄黃微毒治疥癬風邪癲癎嵐瘴一切蛇蟲犬獸傷咬久服不飢通赤亮者為上驗之可以恊蟲死者為真臭氣少細嚼口中含湯不激辣者通用
雷公云凡使勿用黑雞黃自死黃夾膩黃其臭黃真似雄黃只是臭不堪用時用以
醋洗之三兩度便無臭氣勿誤用也次有夾膩黃亦似雄黃其內一重黃一重石不堪用次有黑雞黃亦似雄黃如烏雞頭上冠也凡使要似鷓鴣鳥肝色為上
抱朴子云雄黃當得武都山所出者純而無雜其赤如雞冠光明曄曄者乃可用耳其但純黃似雄黃色無光者不任作仙藥可以合理病藥耳
抱朴子又云餌之法或以蒸煑或以酒服或以消石化為水乃凝之或以猪胴褁蒸
之於赤土下或以粉脂和之或以三物鍊之引之如布白如冰服之皆令人長生百病除三尸下瘢痕滅白髮黑墮齒生千日玉女來時可使鬼神
太平廣記劉無名成都人也志希延生謂古方草木之藥但愈疾得效見火輒為灰燼自不能固豈有延生之力哉乃入霧中山嘗遇人教服雄黃凡三十餘年一旦有二人赤巾朱服徑詣其室劉問何人對曰我太山直事追攝子耳不知子以何術我
已三日冥期迫促而無計近子將欲陰符譴責以稽延獲罪故見形相問劉曰余無他術但真心至道不視聲利靜處幽山志希度世而已二使曰子之黃光照灼於頂迨高數尺得非雄黃之功乎
太上八帝玄變經小丹法用雄黃栢子拘魂制魄方栢子細篩去滓松脂十斤以和栢子雄黃各二斤色如赤李合藥臼中復搗如蒸藥一日如餌正坐北向平旦頓服五丸百日之後與神人交見
明皇雜錄有黃門奉使交廣回周顧謂曰此人腹中有蛟龍上驚問黃門曰卿有疾否曰臣馳馬大庾𡽹時當大熱困且渴遂飲水覺腹中堅痞如杯周遂以消石及雄黃煑服之立吐一物長數寸大如指視之鱗甲具投之水中俄頃長數尺復以苦酒沃之如故以器覆之明日生一龍矣
唐書甄立言究習方書仕唐為太常丞有道人心腹滿煩彌二歲立言𧧂曰腹有蠱誤食髮而然令餌雄黃一劑少選吐一蛇
如人小指惟無目燒之有髮氣乃愈
寳藏論雄黃若以草藥伏住者熟鍊成汁胎色不移若將制諸藥成汁并添得者上可服食中可點銅成金下可變銀成金
千金方治婦人始覺有姙養胎轉女為男以一兩絳囊盛帶之○又方治耳聾以雄黃硫黃等分為末綿裹塞耳中○又方治癥瘕積聚去三尸益氣延年却老以雄黃二兩細研為末九度水飛過却入新淨竹筒中盛以蒸餅一塊塞筒口蒸七度用好
粉脂一兩為丸如菉豆大日三服酒下七丸十丸三年後道成益力不飢玉女來侍
聖惠方治傷寒狐惑毒蝕下部皮外如𧏾痛痒不止以雄黃半兩先用甕子一箇口稍大者內入灰上如裝香火將雄黃燒之候煙出當病處熏之
外臺秘要治骨蒸極熱以一兩和小便一升研如粉乃取黃理石一枚方圓可一尺以炭火燒之三食頃極熱灌雄黃汁於石上恐大熱不可近宜著一片薄氊置石上
令患人脫衣坐石上冷停以衣被圍遶身勿令藥氣泄出經三五度差
肘後方金瘡血內漏以雄黃末如大豆內瘡中又服五錢匕血皆化為水卒以小便服之
經驗方治馬汗入肉雄黃白礬等分更用烏梅三箇搥碎巴豆一箇合研為細末以半錢匕油調傅患處
博濟方治遍身風二靈散雄黃細辛等分研令細每服分作兩下左邊疼嗅入右鼻
右邊疼嗅入左鼻立效
續十全方治纏喉風雄黃一塊新汲水磨急灌吐下差
集驗方治卒魘雄黃搗為末細篩以管吹入鼻孔中
傷寒類要治小腹痛滿不得小便及療天行病雄黃細研蜜丸如棗核內溺孔中
又方殺齒蟲以末如棗塞牙間
衍義曰雄黃非金苗今有金苗今有窟處無雄黃金條中言金之所生處處皆有雄
黃豈處處皆得也別法治蛇咬焚之熏蛇遠去又武都者鐫磨成物形終不免其臭唐甄立言仕太常丞有道人病心腹懣煩彌二歲診曰腹有蠱誤食髮而然令餌雄黃一劑少選吐一蛇如拇指無目燒之有髮氣乃愈此殺毒蟲之驗也
子／宗教／正統道藏／洞神部／譜籙類／墉城集仙錄／卷之三　竭三／太微玄清左夫人(P.第30冊　482-2)..[上海涵芬樓影印本]
太微玄清左夫人
夫人者乃太微之上真也興寧三年乙丑十二月十七日與太元真人眾真降於句曲金壇真人楊羲之室吟北淳宮中歌詞曰
鬱藹非真墟太无為我館玄公豈有懷縈蒙孤所難落鳳控紫霞矯轡登晨岸寂寂無濠涯暉暉空中觀隱芝秀鳳丘逡巡瑤林畔龍胎嬰爾形八瓊迴素旦琅華繁玉宮綺葩凌巖粲鵬扇絕億嶺拊翮扶霄翰西庭命長歌
雲璈乘虛彈八風纏綠宇叢煙豁然散靈童擲流金太微啟璧案三元折腰舞紫皇揮袂讚玄玄扇景暉曄曄長庚煥超軿聳明刃下盻使我惋顧哀地仙軰何為棲林澗是夕眾降太元真人述玄清宮中之事因吟此章皆上清內修得真之旨以用和神也夫人諸經傳別未顯名氏事跡也
子／宗教／正統道藏／洞神部／方法類／枕中記　臨一／餌雄黃法　四(P.第31冊　76-1)..[上海涵芬樓影印本]
又法
取雄黃水和以鍊松脂作服如小豆大二枚十日三蟲下二十日百病愈百日能便通神抱朴子曰雄黃當得武都山所出者純而無雜其色赤如雞冠而光明曄曄者乃可用耳
其但純黃似雌黃色無光明者不任作仙藥為可合治病藥耳餌服之法或以蒸煮之或酒餌或以消石化為水乃凝之或以猪胴裏蒸之於赤土下或以松脂和之或以三物鍊之引之而布巾如冰服之皆令人長生百病除三尸下瘢痕滅白髮黑墮齒生千日則玉女來侍可得役使以致行廚又玉女常以黃玉為誌大如黍米在鼻上是真玉女也無誌者是鬼試人余先服之已具見之矣
子／宗教／正統道藏／洞神部／讚頌類／諸真歌頌　淵六／太微玄清左夫人歌(P.第33冊　325-1)..[上海涵芬樓影印本]
太微玄清左夫人歌
鬱藹非真墟　太元為我館　玄公豈有壞
縈蒙孤所難　落鳳控紫霞　嬌轡登晨巘
寂寂无濠涯　暉暉空中觀　隱芝秀鳳丘
逡廵瑤林畔　龍胎嬰爾形　八瓊廻素旦
琅華繁玉宮　結葩凌巖粲　鵬扇絕億嶺
拊翮扶霄翰　西庭命長歌　雲璈棄虛彈
八風纏綠宇　叢煙豁然散　靈童擲流金
火微啓辭案　三元折腰舞　紫皇揮袂讚
朗朗扇景輝　曄曄長庚煥　超軿聳明刃
下眄使我惋　顧哀地仙輩　何為棲林澗
子／宗教／正統道藏／太玄部／真誥／卷之三　安三／運象篇第三(P.第35冊　22-2)..[上海涵芬樓影印本]
太微玄清左夫人北渟宮中歌曲
鬱藹非真虛太旡為我館玄公豈有懷縈蒙孤所難落鳳控紫霞矯轡登晨岸寂寂無濠涯暉暉空中觀隱芝秀鳳丘逡巡瑤林畔龍胎嬰爾形八瓊迴素旦琅華繁玉宮綺葩凌
巖粲鵬扇絕億領撫翮扶霄翰西庭命長歌雲璈乘虛彈八風纏綠宇藂煙豁然散靈童擲流金太微啟壁案三元起折腰紫皇揮袂讚朗朗扇景曜曄曄長庚煥超軿竦明刃下盻使我惋頋哀地仙輩何為栖林澗
十二月十七日夜太元真人司命君書出此詩云是青童宮中內房曲恒吟讚此和神其夜眾真降集唯有此書存餘悉不顯後丁卯年論挺分事亦是十二月十七日恐偶同耳此前一事不應是卯年也右三條有楊書
子／宗教／正統道藏／太玄部／雲笈七籤／卷之九十七　以七／歌詩／太微玄清左夫人歌一首(P.第38冊　259-1)..[上海涵芬樓影印本]
雲笈七籤卷之九十七　　　　　以七
宋朝奉郎尚書度支員外郎充集賢校理賜緋魚袋借紫臣張君房　集進
歌詩
太微玄清左夫人歌一首并序
太微玄清左夫人太微之上真也晉興寧三年乙丑十二月十七日與太元真人眾真降於句曲金壇真人楊羲之室吟北淳宮中歌詞曰
鬱藹非真墟太元為我館玄公豈有壞縈蒙孤所難落鳳控紫霞嬌轡登晨巘寂寂無濠
涯暉暉空中觀隱芝秀鳳丘逡廵瑤林畔龍胎嬰爾形八瓊廻素旦琅華繁玉宮結葩凌巖粲鵬扇絕億嶺柎翮扶霄翰西庭命長歌雲璈棄虛彈八風纏綠宇叢烟豁然散靈童擲流金火微啟辭案三元折腰舞紫皇揮袂讚朗朗扇景輝曄曄長庚煥超軿聳明刃下眄使我惋顧哀地仙輩何為棲林澗
子／宗教／正統道藏／太玄部／宗玄先生文集／卷中　尊四／遊仙詩(P.第39冊　792-1)..[上海涵芬樓影印本]
予昇至陽原欲憇明霞舘飄飄瓊輪舉曄曄金景散結虛成萬有高妙咸可翫玉山鬱嵯
峨琅海杳無岸暫賞過千椿遐齡誰復筭
子／宗教／正統道藏／太平部／葆光集／卷下　同五／詞　二／點絳唇／重九後五日作　五(P.第43冊　163-2)..[上海涵芬樓影印本]
又
曄曄重陽素秋氣爽添清興仙歌詠黃華相稱朵朵如如性　小檻芬芳滿座人欽敬真
清靜香風純正萬戶千門慶
子／宗教／正統道藏／太平部／長春子磻溪集／卷之五　友五／詞　一／沁園春　三(P.第43冊　637-1)..[上海涵芬樓影印本]
其三九日虢縣修朝真醮
曄曄重陽秀氣飄飄廓周大千正故菴交會賓朋浩浩青霄依約鴻鴈翩翩是處登高銜杯逸興放曠猶如陸地仙朝真會讚金風淡蕩玉露新鮮　黃花嫩蘂堪憐散裊裊清香滿坐傳使眾人得味皆明至道群鶯無語獨王去聲秋天艶杏妖桃繁華春景莫與凝霜敢闘堅乘嘉趣對芳叢爛飲一醉三年
子／宗教／正統道藏／太清部／抱朴子內篇／卷之五　疲八之一／至理(P.第47冊　666-1)..[上海涵芬樓影印本]
抱朴子內篇卷之五六同卷　　　疲八
至理
抱朴子曰微妙難識疑惑者眾吾聦明豈能過人哉適偶有所偏解猶鶴知夜半燕知戊己而未必達於他事也亦有以校驗知長生之可得仙人之無種耳夫道之妙者不可盡書而其近者又不足可說昔庚桑胼胘文字釐顏勤苦彌久及受大訣諒有以也夫圓首含氣孰不樂生而畏死哉然榮華勢利誘其意素顏玉膚惑其目清商流徵亂其耳愛惡
利害攪其神功名聲譽束其體此皆不召而自來不學而已成自非受命應仙窮理獨見識變通於常事之外運清鑒於玄漠之域寤身名之親踈悼過隙之電速者豈能棄交修賒抑遺嗜好割目下之近欲修難成之遠功哉夫有因無而生焉形須神而立焉有者無之宮也形者神之宅也故譬之於堤堤壞則水不留矣方之於燭燭麋則火不居矣身勞則神散氣竭則命終根竭枝繁則青青去木矣氣疲欲勝則精靈離身矣夫逝者無反期
既朽無生理達道之士良所悲矣輕璧重陰豈不有以哉故山林養性之家遺俗得意之徒比崇高於贅疣方萬物乎蟬翼豈苟為大言而強薄世事哉誠其所見者了故棄之如忘耳是以遐棲幽遁韜鱗掩藻遏欲視之自遣損明之色杜思音之耳遠亂聽之聲滌除玄覽守雌抱一專氣致柔鎮以恬素遣歡戚之邪情外得失之榮辱割厚生之腊毒謐多言於樞機反聽而後所聞徹內視而後見無朕養靈根於冥鈞除誘慕於接物削斥淺務
御以愉慔為乎無為以全天理爾乃㕮吸寳華浴神太清外除五曜內守九精堅玉鑰於命門結北極於黃庭引三景於明堂飛元始以鍊形采靈液於金梁長駈白而留青凝澄泉於丹田引沉珠於五城瑤鼎俯爨藻禽仰鳴瑰華擢穎天鹿吐瓊懷重規於絳宮潛九光於洞冥雲蒼鬱而連天長谷湛而交經履躡乾兌召呼六丁坐臥紫房咀吸金英曄曄秋芝朱華翠莖皛皛珍膏溶溢霄零治飢止渴百痾不萌逍遙戊己燕和飲平拘䰟制𩲸
骨填體輕故能策風雲以騰虛並混輿而永生也然梁塵之盈尺非可求之漏刻山霤洞徹非可致之於造次也患於聞之者不信信之者不為為之者不終耳夫得之者甚希而隱不成者至多而顯世人不能知其隱者而但見其顯者故謂天下果無其仙道也枹朴子曰防堅則水無漉棄之費脂多則火無寢曜之患龍泉以靡割常利斤斧以日用速弊隱雪以違暖經夏藏氷以居深過暑單帛以曼鏡不灼几卉以徧覆越冬泥壤易消者也
而陶之為瓦則與二儀齊其久焉柞柳速朽者也燔之為炭則可億載而不敗焉轅豚以優稸晚卒良馬以陟峻早斃寒蟲以適己倍壽南林以處溫長茂接煞氣則彫瘁於凝霜值陽和則鬱藹而條秀物類一也而榮枯異功豈有秋收之常限冬藏之定例哉而人之受命死生之期未若草木之於寒天也而延養之理補救之方非徒溫煖之為淺益也久視之効何為不然而世人守近習隘以仙道為虛誕謂黃老為妄言不亦惜哉夫愚人乃
不肯信湯藥鍼艾況深於此者乎皆曰喻跗扁鵲和緩倉公之流必能治病何不勿死又云富貴之家豈乏醫術而更不壽是命有自然也乃責如此之人令信神仙是使牛緣木馬逐鳥也抱朴子曰召䰟小丹三使之丸及五英八石小小之藥或立消堅水或入水自浮能斷絕鬼神禳却虎豹破積聚於腑臟殲一豎於膏肓起猝死於委尸返驚䰟於既逝夫此皆凡藥也猶能令已死者復生則彼上藥也何為不能令生者不死乎越人救虢太
子於既殞胡巫活絕氣之蘇武淳于能解顱以理腦元化能刳腹以澣胃文摯衍期以瘳危困仲景穿胸以納赤餅此醫家之薄伎猶能若是豈況神仙之道何所不為夫人所以死者損也老者百病所害也毒惡所中也邪氣所傷也風泠所犯也今道引行氣還精補腦食飲有度興居有節將服藥物思神守一柱天禁戒帶佩符印傷生之徒一切遠之如此則通可以免此六害今醫家通明腎氣之丸內補五絡之散骨填苟杞之煎黃蓍建中
之湯將服之者皆致肥丁漆葉青蓁凡弊之草樊阿服之得壽二百歲而耳目聦明猶能持鍼以治病此近代之實事良史所記注者也又云有吳普者從華佗受五禽之戲以代導引猶得百餘歲此皆藥術之至淺尚能如此況於用其妙者耶今語俗人云理中四順可以救霍亂欵冬紫苑可以治欬逆萑蘆貫眾之煞九蟲當歸芍藥之止絞痛秦膠獨活之除八風菖蒲乾薑之止庳濕菟絲蓯蓉之補虛乏甘遂葶歷之逐痰癖括樓黃連之愈
消渴薺苨甘草之解百毒蘆如益熱之護眾創麻黃大青之主傷寒俗人猶為不然也寧煞生請福分蓍問祟不肯信良醫之攻疾病及用巫史之紛若況乎告之以金丹可以度世芝英可以延年哉昔留侯張良吐出奇策一代無有智慮所及非淺近人也而猶謂不死可得者也其聦明智用非皆不逮世人而曰吾將棄人間之事以從赤松遊耳遂修道引絕穀一年規輕舉之道坐呂后逼蹴從求安太子之計良不得已為書致四皓之策果
如其言呂后德之而逼令強食之故令其道不成耳按孔安國祕記云良得黃石公不死之法不但兵法而已又云良本師四皓甪里先生綺里季之徒皆仙人也良悉從受其神方雖為呂后所強飲食尋復修行仙道密自度世但世人不知故云其死耳如孔安國之言則良為得仙也又漢丞相張蒼偶得小術吮婦人乳汁得一百八十歲此盖道之薄者而蒼為之猶得中壽之三倍況於備術行諸祕妙何為不得長生乎此事見於漢書非空
言也抱朴子曰服藥雖為長生之本若能兼行氣者其益甚速若不能得藥但行氣而盡其理者亦得數百歲然又宜知房中之術所以爾者不知陰陽之術屢為勞損則行無難得力也夫人在氣中氣在人中自天地至于萬物無不須氣以生者也善行氣者內以養身外以却惡然百姓日用而不知焉吳越有禁咒之法甚有明獻多炁耳知之者可以入大疫之中與病人同床而已不染又以群從行數十人皆使無所畏此是炁可以禳天災
也或有邪魅山精侵犯人家以瓦石擲人以火燒人屋舍或形現往來或但聞其聲音言語而善禁者以炁禁之皆即絕此是炁可以禁鬼神也入山林多溪毒蝮蛇之地凡人暫經過無不中傷而善禁者以炁禁之能辟方數十里上伴侶皆使无為害者又能禁虎豹及虵蜂皆悉令伏不能起以炁禁金瘡血即登止又能續骨連筋以炁禁白刃則可蹈之不傷刺之不入若人為蛇虺所中以炁禁之則立愈近世左慈趙明等以炁禁水水為之
逆流一二丈又於茅屋上然火煮食食之而茅屋不焦又以大釘釘柱入七八寸以炁吹之釘即涌射而出又以炁禁沸湯以百許錢投中令一人手探摝取錢而手不灼爛損禁水著中庭露之大寒不氷又能禁一里中炊者盡不得蒸熟又禁犬令不得吠昔吳遣賀將軍討山賊賊中有善禁者每當交戰官軍刀劒皆不得拔弓弩射矢皆還向輒致不利賀將軍長智有才思乃曰吾聞金有刃者可禁蟲有毒者可禁其無刃之物無毒之蟲則
不可禁彼能禁吾兵者必不能禁無刃物矣乃多作勁木白棒選異力精卒五千人為先登盡捉掊彼山賊恃其善禁者了不能備於是官軍以白棒擊之大破彼賊禁者果不復行所打煞者乃有萬計夫炁出於形用之其効至比何疑不可絕穀治病延年養性乎仲長公理者才達之士也著昌言亦論行炁可以不飢不病云吾始者未之信也至於為之者盡乃然矣養性之方若此至約而吾未之能也豈不以心馳於世務思銳於人事哉他
人之不能者又必與吾同此疾也昔有明師知不死之道者燕君使人學之不捷而師死燕君怒其使者將加誅焉諫者曰夫所憂者莫過乎死所重者莫急乎生彼自喪其生亦安能令吾君不死也君乃不誅其諫辭則此為良說矣使彼有不死之方若吾所聞行炁之法則彼說師之死者未必不知道也直不能棄世事而為之故雖知之而無益耳非無不死之法者也又云河南密縣有卜成者學道經久乃與家人辭去其始步稍高遂入雲
中不復見此所謂舉形輕飛白日昇天仙之上者也陳元方韓元長皆穎川之高士也與密相近二君所以信天下之有仙者盖各以其父祖及見卜成者成仙昇天故也此則又有仙之一證也
子／宗教／正統道藏／太清部／抱朴子內篇／卷之十一　守四／仙藥(P.第47冊　697-1)..[上海涵芬樓影印本]
抱朴子內篇卷之十一　　　　　守四
仙藥
抱朴子曰神農四經曰上藥令人身安命延昇天神遨遊上下使役萬靈體生毛羽行廚立至又曰五芝及餌丹砂玉札曾青雄黃雌黃雲母太乙禹餘粮各可單服之皆令人飛行長生又曰中藥養性下藥除病能令毒虫不加猛獸不犯惡氣不行眾妖併辟又孝經援神契曰椒薑禦濕菖蒲益聦巨勝延年威喜辟兵皆上聖之至言方術之實錄也明文
炳然而世人終於不信可歎息者也仙藥之上者丹砂次則黃金次則白銀次則諸芝次則五玉次則雲母次則明珠次則雄黃次則太乙禹餘粮次則石中黃子次則石桂次則石英次則石腦次則石硫黃次則石𥹋次則曾青次則松栢脂茯苓地黃麥門冬木巨勝重樓黃連石韋褚實象柴一名純盧是也或名仙人杖或云西王母杖或名天精或名却老或名地骨或名苟杞也天門冬或名地門冬或名莚門冬或名巔棘或名淫羊食或名
管松其生高地根短而味甜氣香者善其生水側下地者葉細似蘊而微黃根長而味多苦氣臭者下亦可服食然喜令人下氣為益又遲也服之百日皆丁壯倍駃於朮及黃精也入山便可蒸若煮啖之取足可以斷穀若有力可餌之亦可作散并及絞其汁作酒以服散尤甚楚人呼天門冬為百部然自有百部草其根俱有百許相似如一也而其苗小異也真百部苗似拔揳唯中以治欬及殺蝨耳不中服食不可誤也如黃精一名白及而
實非中以作糊之白及也按本草藥之與他草同名者甚多唯精博者能分別之不可不詳也黃精一名兔竹一名救窮一名垂珠服其花勝實服其實勝其根但花難多得得其生花十斛乾之纔可得五六斗耳而服之日可三合非大有役力者不能辨也服黃精僅十年乃可大得其益耳俱以斷穀不及朮朮餌令人肥健可以負重涉險但不及黃精甘美易食凶年可以與老小休粮人不能別之謂為米脯也五芝者有石芝有木芝有草芝
有肉芝有菌芝各有百許種也石芝者石象芝生於海隅名山及島嶼之涯有積石者其狀如肉象有頭尾四足者良似生物也附於大石喜在高岫嶮峻之地或却著仰綴也赤者如珊瑚白者如截肪黑者如澤漆青者如翠羽黃者如紫金而皆光明洞徹如堅氷也晦夜去之三百步便望見其光矣大者十餘斤小者三四斤非久齊至精及佩老子入山靈寳五符亦不能得見此軰也凡見諸芝且先以開山却害符置其上則不得復隱蔽化
去矣徐徐擇王相之日設醮祭以酒脯祈而取之皆從日下禹步閉氣而往也又若得石象芝擣之三萬六千杵服方寸匕日三盡一斤則得千歲十斤則萬歲亦可分人服也又玉脂芝生於有玉之山常居懸危之處玉膏流出萬年已上則凝而成芝有似鳥獸之形色無常采率多似山玄水蒼玉也亦鮮明如水精得而末之以無心草汁和之須臾成水服一升得一千歲也七明九光芝皆石也生臨水之高山石崖之間狀如盤椀不過徑尺
以還有莖蔕連綴之起三四寸有七孔者名七明九孔者名九光光皆如星百餘步內夜皆望見其光其光自別可散不可合也常以秋分伺之得之擣服方寸匕入口則翕然身熱五味甘美盡一斤則得千歲令人身有光所居暗地如月可以夜視也石蜜芝生少室石戶中戶中便有深谷不可得過以石投谷中半日猶聞其聲也去戶外十餘丈有石柱柱上有偃蓋石高度徑可一丈許望見蜜芝從石戶上隨入偃蓋中良久輒蓋亦終不溢
也戶上刻石為科斗字曰得服石蜜芝一斗者壽萬歲諸道士共思惟其處不可得往唯當以椀器著勁竹木端以承取之然竟未有能為之者按此石戶上刻題如此前世必已有得之者也石桂芝生名山石穴中似桂樹而實石也高尺許大如徑尺光明而味辛有犬條擣服之一斤得千歲也石中黃子所在有之沁水山為尤多其在大石中則其石常潤濕不燥打其石有數十重乃得之在大石中赤黃溶溶如鷄子之在其殼中也即當飲
之不飲則堅凝成石不復中服也法正當及未堅時飲之既凝則應未服也破一石中多者有一升少者有數合可頓服也雖不得多相繼服之其計前所服合成三升壽則千歲但欲多服唯患難得耳石腦芝生滑石中亦如石中黃子狀但不皆有耳打破大滑石千許乃可得一枚初破之其在石中五色光明而自動服一升得千歲矣石硫黃芝五岳皆有而箕山為多其方言許由就此服之而長生故不復以富貴累意不受堯禪也名硫丹
者石之赤精蓋石硫黃之類也皆浸溢於崖岸之間其濡濕者可丸服其已堅者可散服如此有百二十皆石芝也事在太乙玉策及昌宇一作字內記不可具稱也及夫木芝者松栢脂淪入地千歲化為茯苓茯苓萬歲其上生小木狀似蓮花名曰木威喜芝夜視有光持之甚滑燒之不然帶之辟兵以帶鷄而雜以他鷄十二頭共籠之去之十二步射十二箭他鷄皆傷帶威喜芝者終不傷也從生門上採之於六甲陰乾之百日末服方寸匕日
三盡一枚則三千歲也千歲之栝木其下根如坐人長七寸刻之有血以其血塗足下可以步行水上不沒以塗人鼻以入水水為之開可以止住淵底也以塗身則隱形欲見則拭之又可以治病病在腹內刮服一刀圭其腫痛在外者隨其所在刮一刀圭其腫痛所在以摩之皆手下即愈假令左足有疾則刮射人之左足也又刮以雜巨勝為燭夜遍照地下有金玉寳藏則光變青而下垂以插掘之可得也末之服盡十斤則千歲也又松樹
枝三千歲者其皮中有聚脂狀如龍形名曰日飛節芝大者重十斤末服之盡十斤得五百歲也又有樊桃芝其木如昇龍其花葉如丹羅其實如翠鳥高不過五尺生於名山之陰東流泉水之上以立夏之候伺之得而末服之盡一株得五千歲也參成芝赤色有光扣之枝葉如金石之音折而續之即復如故木渠芝寄生大木上如蓮花九莖一叢其味甘而辛建木芝實生於都廣其皮如纓蛇其實如鸞鳥此三芝得服之白日昇天也黃盧
子尋木華玄液華此三芝生於泰山要鄉及奉高有得而服之皆令人壽千歲黃蘖檀桓芝者千歲黃蘖木下根有如三斛器去本株一二丈以細根相連狀如縷得末而服之盡一枚則成地仙不死也此輩復百二十種自有圖也草芝有獨搖芝無風目動其莖大如手指赤如丹素葉似莧其根有大魁如斗有細者如鷄子十二枚周繞大根之四方如十二辰也相去丈許皆有細根如白髮以相連生高山深谷之上其所生左右無草得其大
魁末服之盡則得千歲服其細者一枚百歲可以分他人也懷其大根即隱形欲見則左轉而出之牛角芝生虎壽山及吳坂上狀似葱特生如牛角長三四尺青色末服方寸匕日三至百日則得千歲矣龍仙芝狀似昇龍之相負也以葉為麟其根則如蟠龍服一枚則得千歲矣麻母芝似麻而莖赤色花紫色珠芝其花黃其葉赤其實如李而紫色二十四枝輒相連而垂如貫珠也白符芝高四五尺似梅常以大雪而花季冬而實朱草芝九
曲曲有三葉葉有三實也五德芝狀似樓殿莖方其葉五色各具而不雜上如偃蓋中常有甘露紫氣起數尺矣龍衘芝常以仲春對生三節十二枝下根如坐人凡此草芝又有百二十種皆陰乾服之則令人與天地相畢或得千歲二千歲肉芝者謂萬歲蟾蜍頭上有角頷下有丹書八字體重以五月五日中時取之陰乾百日以其左足畫地即為流水帶其左手於身辟五兵若敵人射己者弓弩矢皆反還自向也千歲蝙蝠色白如雪集則
倒懸腦重故也此二物得而陰乾末服之令人壽四萬歲千歲靈龜五色具焉其雄額上兩骨起似角以羊血浴之乃剔取其甲火炙擣服方寸匕日三盡一具壽千歲行山中見小人乘車馬長七八寸者肉芝也捉取服之即仙矣風生獸似貂青色大如狸生於南海大林中張網取之積薪數車以燒之薪盡而此獸在灰中不然其毛不燋斫刺不入打之如皮囊以鐵鎚鍜其頭數千或作十下乃死死而張其口以向風須臾便活而起走以石上
菖蒲塞其鼻即死取其腦以和菊花服之盡十斤得五百歲也又千歲鷰其窠戶北向其色多白而尾掘取陰乾末服一頭五百歲凡此又百二十種此皆肉芝也菌芝或生深山之中或生大木之下或生泉之側其狀或如宮室或如車馬或如龍虎或如人形或如飛鳥五色無常亦百二十種自有圖也皆當禹步往採取之刻以骨刀陰乾末服方寸匕令人昇仙中者數千歲下者千歲也欲求芝草入名山必以三月九月此山開出神藥之月
也勿以山佷日必以天輔時三奇會尤佳出三奇吉門到山須六陰之日明堂之時帶靈寳符牽白犬抱白鷄以白塩一斗及開山符檄著大石上執吳唐草或作花一把以入山山神喜必得芝也又採芝及服芝欲得王相專和之日支干上下相生為佳此諸芝名山多有之但凡庸道士心不專精行穢德薄又不曉入山之術雖得其圖不知其狀亦終不能得也山無大小皆有鬼神其神鬼不以芝與人人則雖踐之不可見也又雲母有五種而
人多不能分別也法當舉以向日看其色詳占視之乃可知耳正爾於陰地視之不見其雜色也五色並具而多青者名雲英宜以春服之五色並具而多赤者名雲珠宜以夏服之五色並具而多白者名雲液宜以秋服之五色並具而多黑者名雲母宜以冬服之但有青黃二色者名雲沙宜以季夏服之皛皛純白名磷石可以四時長服之也服五雲之法或以桂葱水玉化之以為水或以露於鐵器中以玄水熬之為水或以硝石合於筒中
埋之為水或以蜜搜為酪或以秋露漬之百日韋囊挻以為粉或以無巔草樗血合餌之服之一年則百病愈三年老公反成童子五年則役使鬼神入火不燒入水不濡踐棘不傷與仙人相見又他物埋之即朽燒之即燋而五雲以內猛火中經時終不然埋之永不腐敗故能令人長生也又云服之十年雲氣常覆其上服其母以致其子理自然也又向日看之晻晻純黑色起者不中服令人病淋發瘡雖水餌之皆當先以茅屋𥧥水若東流
水露水漬之百日淘汰去其土石乃可用耳中山衛叔卿服之積久能乘雲而行以其方封之玉匣之中仙去之後其子名世及漢使者梁伯得而按方合服皆得仙去又雄黃當得武都山所出者純而無雜其赤如鷄冠光明曄曄者乃可用耳其但純黃似雄黃色無赤光者不任以作仙藥可以合理病藥耳餌服之法或以蒸煮之或以酒餌或先以硝石化為水乃凝之或以玄胴腸裹蒸之於赤土下或以松脂和之或以三物鍊之引之如布
臼如氷服之皆令人長生百病除三尸下瘢痕滅白髮黑墮齒生千日則玉女來侍可得役使以致行廚又玉女常以黃玉為誌大如黍米在鼻上是真玉女也無此志者鬼試人耳玉亦仙藥但難得耳玉經曰服金者壽如金服玉者壽如玉也又曰服玄真者其命不極玄真者玉之別名也令人身飛輕舉不但地仙而已然其道遲成服一二百斤乃可知耳玉可以烏米酒及地榆酒化之為水亦可以葱漿消之為𥹋亦可餌以為丸亦可燒以
為粉服之一年已上入水不霑入火不灼刃之不傷百毒不犯也不可用已成之器傷人無益當得璞玉乃可用也得于闐國白玉尤善其次有南陽徐善亭部界中玉及日南盧容水中玉亦佳赤松子以玄蟲血漬玉為水而服之故能乘煙上下也玉屑服之與水餌之俱令人不死所以為不及金者令人數數發熱似寒食散狀也若服玉屑者宜十日輒一服雄黃丹砂各一刀圭散髮洗沐寒水迎風而行則不發熱也董君異甞以玉醴與盲
人服之目旬日而愈有吳延稚者志欲服玉得玉經方不具了不知其節度禁忌乃招合得招一作始珪璋環璧及校一作裝劒所用甚多欲餌治服之後余為說此不中用乃歎息曰事不可不精不但無益乃幾作禍也又銀但不及金玉耳可以地仙也服之法以麥漿化之亦可以朱草酒餌之亦可以龍膏鍊之然三服輒大如彈丸者又非清貧道士所能得也又真珠徑一寸以上可服服之可以長久酪漿漬之皆化如水銀亦可以浮石水蜂窠化
包彤蛇黃合之可引長三四尺丸服之絕穀服之則不死而長生也淳漆不沾者服之令人通神長生餌之法或以大無腸公子或云大蟹十枚投其中或以雲母水或以玉水合服之九蟲悉下惡血從鼻去一年六甲行廚至也桂可以葱涕合蒸作水可以竹瀝合餌之亦可以先知君腦或云龜和服之七年能步行水上長生不死也巨勝一名胡麻餌服之不老耐風濕補衰老也桃膠以桑灰汁漬服之百病愈久服之身輕有光明在晦夜之
地如月出也多服之則可以斷穀柠一作楮木實芝赤者餌之一年老者還少令人徹視見鬼昔道士梁須年七十乃服之轉更少至年百四十歲能夜書行及奔馬後入青龍山去槐子以新甕合泥封之二十餘日其表皮皆爛乃洗之如大豆日服之此物主補腦久服之令人髮不白而長生玄中蔓方楚飛廉澤瀉地黃黃連之屬凡三百餘種皆能延年可單服也靈飛散未央丸制命丸羊血丸皆令人駐年却老也南陽酈縣山中有甘谷水谷
水所以甘者谷上左右皆生甘菊菊花墮其中歷世彌久故水味為變其臨此谷中居民皆不穿井悉食甘谷水食者少不老壽高者百四五十歲下者不失八九十無夭年人得此菊力也故司空王暢太尉劉寬太傅袁隗皆為南陽太守每到官常使酈縣月送甘谷水四十斛以為飲食此諸公多患風痺及眩冒皆得愈但不能大得其益如甘谷上居民生小便飲食此水者耳又菊花與薏花相似直以甘苦別之耳菊甘而薏苦諺言所謂苦
如薏者也今所在有真菊但為少耳率多生於水側緱氏山與酈縣最多仙方所謂日精更生周盈皆一菊而根莖花實異名其說甚美而近來服之者略無効正由不得真菊也夫甘谷水得菊之氣味亦何足言而其上居民皆以延年況將復好藥安得無益乎余亡祖鴻臚少卿曾為臨沅令云此縣有廖氏家世世壽考或出百歲或八九十後徙去子孫轉多夭折他人居其故宅復如舊後累世壽考由此乃覺是宅之所為而不知其何故疑
其井水殊赤乃試掘井左右得古人埋丹砂數十斛去數尺此丹砂汁因泉漸入井是以飲其水而得壽況乃餌鍊丹砂而服之乎余又聞上黨有趙瞿者病癩歷年眾治之不愈垂死或云不及活流棄之後子孫轉相注易其家乃賫粮將之送置山穴中瞿在穴中瞿自怨不幸晝夜悲歎涕泣經月有仙人行經過穴見而哀之具問訊之瞿知其異人乃叩頭自陳乞哀於是仙人以一囊藥賜之教其服法瞿服之百許日瘡都愈顏色豐悅肌膚
玉澤仙人又過視之瞿謝受更生活之恩乞丐其方仙人告之曰此是松脂耳此山中便多此物汝鍊之服可以長生不死瞿乃歸家家人初謂之鬼也甚驚愕瞿遂長服松脂身體轉輕氣力百倍登危越險終日不極年百七十歲齒不墮髮不白夜臥忽見屋間有光大如鏡者以問左右皆云不見久而漸大一室盡明如晝日又夜見面上有綵女二人長二三寸面體皆具但為小耳遊戲其口鼻之問如是且一年此女漸長大出在其側又常
聞琴瑟之音欣然獨笑在人間三百許年色如少童乃入抱犢山去必地仙也余時聞瞿服松脂如此於是竟服其多役力者乃車運驢負積之盈室服之遠者不過一月未覺大有益輒止有志者難得如是也又漢成帝時獵者於終南山中見一人無衣服身生黑毛獵人見之欲逐取之而其人踰坑越谷有如飛騰不可逮及於是乃密伺候其所在合圍得之定是婦人問之言我本是秦之宮人也聞關東賊至秦王出降宮室燒燔驚走入山
飢無所食垂餓死有一老翁教我食松葉松實當時苦澁後稍便之遂使不飢不渴冬不寒夏不熱計此女定是秦王子嬰宮人至成帝之世三百許歲乃將歸以穀食之初聞穀臭嘔吐累日乃安如是二年許身毛乃脫落轉老而死向使不為人所得便成仙人矣南陽文氏說其先祖漢末大亂逃去山中飢困欲死有一人教之食朮遂不能飢數十年乃來還鄉里顏色更少氣力勝故自說在山中時身輕欲跳登高履險歷日不極行氷雪中
了不知寒常見一高巖上有數人對坐博戲者有讀書者俛而視文氏因閱其相問言此子中呼上否其一人答言未可也朮一名山薊一名山精故神藥經曰必欲長生常服山精昔仙人八公各服一物以得陸仙各數百年乃合神丹金液而昇太清耳人若合八物鍊而服之不得其力是其藥力有轉相勝畏故也韓終服菖蒲十三年身生毛日視書萬言皆誦之冬袒不寒又菖蒲生須得石上一寸九節已上紫花者尤善也趙他子服桂二
十年足下生毛日行五百里力舉千斤移門子服五味子十六年色如玉女入水不霑入火不灼也楚文子服地黃八年夜視有光手上車弩也林子明服朮十一年耳長五寸身輕如飛能超踰淵谷二丈許杜子微服天門冬御八十妾有子百三十人日行三百里任子季服茯苓十八年仙人玉女往從之能隱能彰不復食穀炙瘢皆滅面體玉光陵陽子仲服遠志二十年有子三十七人開書所視不忘坐在立亡仙經曰雖服草木之葉已得
數百歲勿怠於神丹終不能仙以此論之草木延年而已非長生之藥可知也未得作丹且可服之以自榰持耳或問服食藥物有前後之宜乎抱朴子答曰按中黃子服食節度云服治病之藥以食前服之養性之藥以食後服之吾以咨鄭君何以如此鄭君言此易知耳欲以藥攻病既宜及未食內虛冷藥力勢易行若以食後服之則藥但攻穀而力盡矣若欲養性而以食前服藥則力未行而被穀駈之下去不得止無益也或問曰人服藥
以養性云有所宜有諸乎抱朴子答曰按玉策記及開明經皆以五音六屬知人年命之所在子午屬庚卯酉屬己寅申屬戊丑未屬辛辰戌屬丙巳亥屬丁一言得之者宮與土也三言得之者徵與火也五言得之者羽與水也七言得之者商與金也九言得之者角與木也若本命屬土不宜服青色藥屬金不宜服赤色藥屬木不宜服白色藥屬水不宜服黃色藥屬火不宜服黑色藥以五行之義木尅土土尅水水尅火火尅金金尅木故也
若金丹大藥不復論宜與不宜也
一言宮　庚子庚午　辛未辛丑　丙辰丙戌
丁亥丁巳　戊寅戊申　己卯己酉
三言徵　甲辰甲戌　乙亥乙巳　丙寅丙申
丁酉丁卯　戊午戊子　己未己丑
五言羽　甲寅甲申　乙卯乙酉　丙子丙午
丁未丁丑　壬辰壬戌　癸巳癸亥
七言商　甲子甲午　乙丑乙未　庚辰庚戌
辛巳辛亥　壬申壬寅　癸卯癸酉
九言角　戊辰戊戌　己巳己亥　庚寅庚申
辛卯辛酉　壬午壬子　癸丑癸未
禹步法　　前舉左　右過左　左就右
次舉右　左過右　右就左
次舉右　右過左　左就右
如此三步當滿二丈一後有九跡小神方用真丹三斤白蜜一斤合和日曝煎之令可丸旦服如麻子十丸未一年髮白更黑齒墮更生身體潤澤長服之老翁還成少年常服長生不死也小餌黃金方火銷金內清酒中二百出二百入即沸矣握之出指間令如泥若
不沸及握之不出指間即復銷之內酒中無數也成復如彈丸一枚亦可汁一丸外為小丸服三十日無寒溫神人玉女下之下銀亦可餌與金內法服此二物可居名山石室中一年即輕舉矣人間服之名地仙勿妄傳也兩餌銷黃金法豬負革方脂三斤醇苦酒一斗取黃金五兩置器中煎之出爐以金置中百入百出苦酒亦示飡一斤金弊天地食半斤金壽二千歲五兩千二百歲無多少便可餌之當以王相之日作之神良勿傳人傳人
藥成不神也欲食去尸藥當服丹砂餌丹砂法丹砂一斤搗下從苦酒三升淳漆二升一本和蜜二升凡物合令相得微火上煎之令可丸服如麻子二丸日再四十日腹中百病愈三尸去服之百日肌骨堅強服之千日司命削死籍與天地相保日月相望改形易容變化無常日中無影乃別無光矣
子／宗教／正統道藏／正乙部／上清道寶經／卷之一　達一／師資品第二／恭事圖文朝禮威儀(P.第56冊　671-1)..[上海涵芬樓影印本]
恭事圖文朝禮威儀
存太一真君在玄丹室中身著鴻毛上昇太清存日月在面上從鼻孔入洞房金華宮光明出項後作九色圓像薄入玉枕日從鼻左入月從右入　太極隱注寶訣存道降神玉姿金相心相齊所謂太玄之都目見堂中玉京之山柏成子廣成子青真子谷希子念存斗星之氣共與身並入蓮實之中忽見蓮內有千里玉山萬頃宮臺蓋亦連雲朱木結實紫華生菌碧輦玄黃三素八輪四子遨遊不覺蓮實之上五念既立則見道相道之所在萬物皆辯道之所易萬物皆
來思神致神思真致真思仙致仙思道致道思多致多聖人之精思賢致賢人之思來祐之念念相續心不一則千慮臻一十二念一十二報五災三災九厄天官導從地神奉迎驅馳六甲運走星辰呵役三皇走使鬼神壽骨日生專心默念元老授玉符於南陽皇上度紫名於丹靈刻錄西臺之館定樂東華之房合變於三素之氣仰披晨燈之光八景運身而昇飛周手七十四方澤流九澤福慶衝其玄業九天生神章乃三洞飛玄之氣三合成音結成靈文混合百神隱韻內名天寶誦之以開天地之光靈寶誦之以開九幽長夜之魂神寶誦之以制萬靈太一誦之以度身神九天誦之以生人誦之一過聲聞九天金樓玉堂十二重門紫戶玉閤三萬六千關太一授符元君授生仙童玉女役使東西馳騁龍駕白日豋晨九天生神道德五千文上士受誦為太上仙王中士受誦為
飛仙下士受誦轉輪聖王天帝靈車迎其魂神上讚元始自然之章下慶神真大慈之教此經高上之玉章大帝靈篇讀五千文萬遍太上雲龍下迎未去者一月三讀　太極隱注寶訣月朝半本命日八節日日中夜半時受五千文讀之託形太陰之日不經太山五官地獄考罰上生天帝之前下生侯王之家相好具足靈顏曄曄靖念玄房建立福臺入室誦經皆五帝束帶四司部迎　四極明科尹喜誦一卷經萬遍千日耳洞聽目洞視諸天各奉蓮華高座天送寶蓋覆之飛龍嘯咤師子候門諸天神王五通神人散花燒香供養太上道君說上清大智慧文金闕帝君侍坐聞之以告青童曰上相可以告道士後告南嶽赤松子於金華山中得病所謂天魔鬼以病亂其真扶病諷誦滿三千遍太金虛為太虛真人同時稱善福進三𤽤十方真人
朝衛靈文於玉山之中步虛遊行玉山中一迎諸天稱善也道不貴當貴有能龍變七魄之陰名身中之渴鬼制七魄法月朔月望月晦夕一靈書紫文太初混黃三氣清分金華洞房號曰景元抅魂制魄之術養神修命之法太上丹簡墨錄五真安鎮外鬼太洞真經上皇玉帝非一不濟非一不成與一為一此為上上之人中中已上當存三元生鎮三官三尸必落三元又妙勤行五德萬善日積不生者不生長死者促死一者元氣所起一者天之綱紀必欲長生三一當明思一至飢一與之糧思一至渴一與之漿至遲不疾一安其室能晦能豫一乃不去求之不已登彼九室天能守一覆而不舉地能守一靜而能處嶽能守一不避
寒暑晦能守一流而不還人能守一必得昇仙衛戒將軍二十四大神以相衛護柏成欻生請問雲房之道三真之訣玉皇白二清者一身之帝君百神之始真也若夫輔獨審正三皇內寧太一保胎五老使精一居丹田司命護生一居絳宮紫氣灌形一貴洞房三素合明明堂雲宮紫戶玉門黃闕金室玉城朱窗帝一之內宅三真之寶室於是雲房一景混合神人上通豈崙下臨清泉雲蓋嵯峨林竹蔥蒨七靈迴轉三色纏綿層樓萬重三歲成煙玉闕虛靜七門幽深金扉玉櫃符籍五篇渾一成形呼陽召陰也三一者一身之靈宗百神之命根津液之山源魂精之王室胃池體方以受物腦宮虛圓以適真萬毛植立千孔生咽德備天地位同太玄兩眉間上丹田宮也赤子居心中丹田宮也真人居臍下三寸下丹田宮也嬰兒居合三丹田也夫頭有九宮兩眉間上卻入三寸為上雙丹田卻入一寸為明堂宮卻入三寸為
洞房宮卻入三寸為丹田宮卻入四寸為流珠宮卻入五寸為玉帝明堂上一寸為天庭宮洞房上一寸為極真宮丹田上一寸為玄珠宮流珠上一寸為太皇宮兩眉間上其中有黃闕紫戶絳臺青房共構立守寸之中紫戶大神名平靜字法王青房大神名正心字初方丹田宮中恆有帝君守寸恆有大神太上曰真人所以貴一為真一者止一而已矣一之所契太无感一一之變通天道冥合上一為身之天帝中一為絳宮之丹皇下一為黃庭之元王而一之真並監統身中一十四氣上應太微二十四真真氣徊和二物成形玄神混分紫房杳冥上一真帝之極中一真王之至下一真王之妙天皇得上成皇極地皇得至上成一人皇得妙上成眾妙之居涓子授蘇林守三真元一之道告林我被帝君召補中黃四司大夫領北海公後留一紙書云五斗三一太帝所祕精思二十年三一相見授子書矣能守三一名刊玉札如存洞房為上清公加知三元為五帝君後聖
金闕帝君所以乘景迅雲周行十大林以漢元帝時告弟子周季通曰我昨被玄州召為命真上卿太極中候大夫明日有雲車羽蓋參駕龍虎侍官數千人迎林即日豋天冉冉西北而昇雲氣覆之故三皇世人學道皆貴守一者當令心樸神凝體專誠感百念不生精意不散但有三月內視注心一神參見則神光化生纏綿五藏自朴散真二之後華偽潛興一不卒感神不即應首三一之法皇天上清金闕帝君真書之首篇高上之至道神仙之津塗眾真之妙訣子身進退千端萬事當常念一泥九置魄營中无抱一宮丹田二靈府混合生神王三關統九大呼吸日月光五星與之滋流臣六肖先靜思萬氣歸神安形亦芳三部八景真攜我入大宮丹書萬卷不如安一寶齋存精修天形體而萬物育焉智士无思盧之變上皇時人深知天地之至精得天地心意不學之時若夜視翫
東西南北於其室乘風凌空駕龍騁虛觀身清清玄道宗潛想三素官微微至道通十折九辱猶懐謙恪為一智導三元五神為二智周流八方一清一濁一沉一浮為三智展轉九年中至二十四年上至三十二年其智四矣十折萬忍其智五色觀氣觀神觀元始知慮正觀解脫晃晃金剛軀超超太上仙知真而得真勤求而獲真神元妙接逸觀常流日華變運紫庭照軀道悟上真七靈洞符神機穎達八皇定書名奏帝堂羽籍太无身宴綠房飛行玉虛外學有達无內學自无通有匡轡明霞上流精曜玉支顧盻无中有混合以嬰兒戰戰如履冰劍昇玄空空如也自合道真一太上紫書錄籍子欲昇天當行七靈既豋北極又入紫庭有刻太極北璧津字云咸陽茅盈受
步剛經師法試火燒衣形口雖不言色猶天平行太極自登上清于今九十八年始補帝皇之卿乃知鑒納之誠太微金簡玉字南嶽夫人紫虛元君內傳三界六天鬼神魔王官屬也合小道者致小神合中道者致中神合大道者致大神无者天地之元也為三界所舉五帝所明五宮結氣六藏生真九府洞朗太上九赤斑符研天精之妙覺絕萬累之近想雌一五老百奏生絕宇散風和玉□飛煙騁六轡設茲遺萬系逍遙天地之間極雲八員之外與道為隣矣先覺悟後覺反流歸一源勞多獲少終乖大乘四達一曰升達有金籙珠玉七寶宮殿同如玉京二曰身達體相具足金剛無傾三曰命達年祚長短一委三寶四曰誡達凶吉善惡禍福苦樂物我雙忘出
登三清之上无形之狀善能窺智慧行六度能超三界度九幽苦故名六　一曰能勤二曰能信三曰能雌四曰能終五曰能鍊淨六曰能棄酒色消魔經故能解三羅吐納養雲芽一通之人百字不治二通之人千言不改三通之人萬字不獲四通之人十方不易五通之人百方不拘六通之人千萬大默非斯六人不可制作不入正法皆謂邪文六通一曰眼通為洞視視於三尊不亂五色无陰无陽无小无大无所不見二曰耳通為洞聽聽受三寶不滯五音无清无濁无皦无昧无所不聞三曰鼻通為洞空无故无新无沉无浮无不知別四曰口通為洞虛願甞甘露妙法尢丹不耆腥葷无懼无畏无剛无柔无不究悉五曰身通為洞微无廣无狹无內无外无不究悉六曰心通為洞清灌溉五神蕩滌十欲无尊无卑无道无俗无不究明染之不着以无上藥治療狂邪□六覺之氣常通六慧天洞
視地洞聽東洞空西洞虛南洞清北洞濁此子致太極玉名獨步玉京超凌三界巍巍乎太山仙公之任矣玄都所□□不虛也本願戒无中有妙鍊偽成真天設陰陽三皇天帝君南極上元君太微天帝君後聖九玄金闕帝君清齋三月玄思感於太寂積念啟於上清遂□英停暉九□纒經隱芝結秀寶光夜生□□落□元道□明咀爵太和惠暢玉篇太上素靈初來玉女非真也使之第四來王女鼻上有白玉如黍米許真玉玄也靈皇鑒爾之用心太極已注子於玉札綠字紫虛之宮金書東華之閣刻名上清丹文錦籍為紫虛元君上清司命又加名山之號加封南嶽夫人巍巍大真德寂寂因无生百競煙起萬流分折玄中覺德自成聖真大運之來大權隨時受三
天命為世師者皆行正法受六天命為世師者皆行龍法无大无小各有天命隨世敦化依時行藏念念在心九年精進為太素真人分形易體千萬須臾增成篇章皆致深殃　琅書无无曰道義極玄玄玉京太上玉經眾經之祖太上令傳諸仙公仙王仙伯仙卿大法四萬劫傳一人吾受經成真命三積授四人并子五人矣　真一自然經訣金錢傳經法信寫一通傳與一人十人百人千人卿本猶存定志百萬人中有一人得此文有仙文有仙錄宿命也聽四十年　傅以此文入諸名山八極周游天下鬼神無敢富之上士升仙下士戶解三皇侍經仙童仙公請問受道不敬存師則三官笑人檀洩則七祖囚於獄身履三惡之考王侯奉經保宗廟安國家九微太真傳知惠經太極大法師不太極高仙王
无信而傳經謂之越天道无門而傳以洩天寶也法則天地何等不生何等不成法則江河淮海何水不流何川不行上有仙相中有人孝下有才明然後可受經一至之感人神同開龍漢已來至於赤明九幽長夜得解脫者南陵官九都上格悉有其名削滅九陰氣記上東華名八道望玄霞七轉緯天經太上八素真一天之中一人成太上一人成帝君一人成老子一人成天師出三界外濟九天中仙公得道三師來度如七寶山為日所照心開意解香油紙筆奉上福田盛德君子齎金寶奉真文三洞法師一人勝黃赤道十一千丹暉映雲庭紫煙曜玉林煥爛七寶筆璀璨搖靈音宮商自相和清香散人襟積道成仙龜山丹皇飛玄紫文□五
母所寶真道之名帝圖玉籙迴天九霄白簡青籙上聖帝君受於九空結飛玄帶氣自然之字記後學得仙之名刻書廣靈之堂自非上聖莫能通讀七十年後題崑崙之密北洞之源字方一丈仙階九都之上主格玉書題得道人名學者名叅青宮但無金簡玉字領仙侍郎典錄玉司其能勤尚皆奏名玉皇三元東華太上當遣授其真經後聖眾真莫不先奏金簡於東華投玉札於上清然後得受大洞真經末學之徒青篇無金錄之名玉格無玄文之字神經不可得披玉女不衛身矣學真人受玄清八素經皆有太帝錄名西華宮有琅簡蕊書於紫宮當為真人未生前五千歲已有玄定錄當遇此書八素金髓玉骨高玄之妙道玉清之秘篇皆授金名玉字高仙之人天王玄鑒七聖刻篇西龜定錄東華
書名玄圖帝簡名書青宮九天王遣四極真人下授瓊文帝章南極上元寶秘玉檢之文无金簡玉髓名錄帝圖不得見篇第无金名蘭臺丹字紫房不見其文上皇民籍定真玉籙三天正一先生所佩以定得仙之名也青童君曰天籙顯於青宮氣候𧦽於軀形綠字彰於太極心神正於紫房有金閣玉名則眼有日光青齒白血其為人也仁慈而樂仙明穎而秀拔上清有金書玉籙則背有如河魁胸前有偃骨太極有丹簡青文則手有累人倒大之字方諸有玄素紫名者則眼有四規中有紫光太清有玉籍絳名者則聲有玉音口方日圓太清有瓊簡金書者則白誌於腹口中有紫氣南極有丹文紫籙者則頭生五氣上接重樓之雲斗中有
玄玉籙籍丹心紫孔黃華繞胃口中香氣齒多玉液少好視日月之流霞樂星辰之光象玄都丹臺有白玉金字則青肝紫絡蒼腎綾文其膺精溢身體香軟三元宮有琳札青書者紫腦錦舌玄誌鬢際綠腸朱髓方天圓額陰有伏骨孔門三關眼有流光青精凝液掌文曲菌齒牙三鍔愛水懷山寶魄養魂諸有此相必上仙也其次鼻上有玄山黑誌是也又當腹有玄丘以對其山赤黑誌也青骨樂聞五香之氣好學神仙之事鵠行龍趨項生忌枕耳後伏晨肺下有青誌體生絡文心真膽靜耳堅氣寬玄州亦有黃金刻名之籍其次太山三宮玄錄白籍有生之鄉不注有死之地太陰諸死生有黑錄白簿赤丹編簡真數得六千簡輒注一人無死地景林真人語華存曰今見子之質霄景高煥圓精重照鳳骨貫腦九色寶曜五藏紫結心
有明文是以形棲辰霞神交靈肆　　紫虛元君內傳
子／宗教／正統道藏／正乙部／上清元始變化寶真上經九靈太妙龜山玄籙／卷下　墳三／南光八練丹景四朗符(P.第57冊　406-1)..[上海涵芬樓影印本]
南光八練丹景四朗符

夏三月行道思神招靈當以青書赤紙上南向服之百日通靈千日見神萬日飛仙役使太丹玉女八人致流金火鈴登仙丹章又赤書白繒上安所坐臥席南面以赤錦衣之百日則絳老降房赤帝神官侍衛神文營護行符者身八年則致絳霞之雲載兆飛行上昇洞
陽之宮也
其文乃南方洞光八練四朗之精其炁乃八天發封之始暉其暉明爓朗映八外煥煥流耀迅電散漫八千八萬八億萬重其精炎炎而丹舒光芒曄曄而𡹃𡼳似慶雲之鬱勃煥乎太陽之庭玉津滂沲澳於流火則有不死之人上有南極之臺中有洞陽之宮臺有主仙司命含太和上真右侍太丹玉女左衛赤圭靈童常集霍山之獸匡御九色鳳皇以夏三月上導九天之氣下引絳府之明梁二氣
交於感變靈化發於微芒故凝精以成文結氣以成星嚥其氣則致靈尊降房餐其精則能飛行八空驅策六甲役召六丁妙化之道位加高清
子／宗教／正統道藏／續道藏／岱史／卷之十八　登覽志四　縣四／皇明　李裕／登泰山記(P.第59冊　755-1)..[上海涵芬樓影印本]
皇明李裕〔登泰山記〕成化乙酉春同年御史李景賢來按山東是歲三月朔同自濟南往謁闕里回抵泰州公館夜酌景賢曰喜茲和煦明當同登泰山一覽奇勝可乎余諾之明晨起與景賢聯騎出州城北望輕煙薄靄橫帶山腰適參政葉拱宸副使莊尚源邂逅而至遂與偕往北行二里過白
鶴泉泉出石罅湁潗鼎沸久旱則滲漉距西百餘步曰梳洗樓不知創於何時惟存故址從西折北二里有王母池泉甘而洌瀵沸潾㵾不竭不溢鄉人取水禜雨頗驗又北五十餘步曰呂巖有呂仙石像宋時建樓閣堙圯獨荒基破礎存今圍以石垣其中深林茂草森布蒙密曄曄猗猗頗有佳致至山麓時日出扶桑雲霞絢綵日前群峰錯立遠近異態景物之奇似快心意自山麓抵迴馬嶺十餘里群峰對峙嶻嶭
崢嶸勢相噬齧中夾溪流轉騰潎洌觸崖石激堆琦其聲澎湃瀥瀥浤浤榮迂數里入汶又有巨石大者如輪小者如甕硉矹磈礧偃臥路徑難以數計策馬單行崎嶇至嶺下是嶺岌業陟絕車騎不可前馳余四人神思覺疲僕從亦有倦色少憩石上飲茗易肩輿穿深林踰大石行可四里陡崖劖削中夾石徑𨸭陀險阨有石磴可躋復行二里許即宋真宗東封帳宿處曰御幛其地夷衍嘉木□□繁陰布地前即深
澗黛蓄膏渟水光映天巉石錯雜如斷齶有小魚色青黑浮遊水面臨溪觀之時羅道士獻茶餅余試以餅餌之翕然聚已而尚源投以小石悉潛去復三里餘至黃現山秦時有松五株始皇登山封五大夫枯沒後人續植者百有餘年老幹拳曲擁腫宛若蒼龍勢欲飛騰余四人休憩其下嗟嘗奇態又行二百餘步曰百丈崖崖石如屋可容十餘人臨瞰道傍紫蔓青蘿搖綴蒙絡傍有石洞谽谺而黑莫測深廣人亦慴
懼不敢窺又經石壁峪至十八盤兩峰對插峭峭如壁其間累石為徑盤繞至南天門幾五里遠望如梯懸倚山畔此最險絕易小橋盤道而上入天門東行數里詣昭真觀易冠服薦祀紫霞元君問道士云不知創始每歲春月四方謁者踵至心弗虔立致奇報余聞而驗之數矣已即祠後觀磨崖碑是碑唐玄宗紀泰山銘字大挐歲久風雨多剝蝕其字距東十數步觀始呈封泰山制李斯所篆其石埋植土中高五尺
形制似方非方四面廣狹不等余刮磨垢蝕而細觀之總二十二行行各十二字多不可識又西行數步上太平頂此泰山最高處上有盤石方丈廉隅尚整黧色光潤可愛余四人坐石上少頃拱宸尚源足疲怯還昭真觀余與景賢褰裳徑往頂上俛瞰群峰攢簇伏地若培塿獨神霄兩峰嶾嶙特起佳花異草舍丹𠰍白者駢羅列布於岩谷靈禽怪獸啾鳴嘯號之聲雜沓盈耳最為泰山奇勝又□三峰目日觀吳觀
周觀余與景賢因縱目四顧渺然無極而崧華恆霍諸山以及江漢河濟諸水皆可指數誠天下諸山莫踰其高時日正午風清氣爽徘徊既久頓覺神思飄灑迥隔塵寰而不知身踞青霄上也復從頂東下數十步有玉女泉水清甘美道士時汲瀹茗又東行二十步曰龍口泉大石有罅如龍哆其口水自中出其流㵿㵿有聲澴然復從險徑南行四十步懸崖淚峍下臨絕壑古木蒙蔽余俯身覘之毛髮豎聳有怪石
形如大匱虛倚崖畔風至搖撼問道士云此謂捨身崖人修道從茲捨身入僊境余與景賢深惻道士惑世者戕人之生遂命州官塞路徑絕往來崖之西有五峰嶙峋巉簇其狀若蓮名蓮花峰自西山小山折旋而東層嶂疊出泉湧石上奔瀉數十丈縷縷如簾名水簾泉其雞籠諸峰桃花諸峪多有靈跡奇勝獨嶺嶠巃嵷岩壑嵽嵲荊蓁交迷路徑不可到時日過未余與景賢往觀會二公同飲各賦詩二首書于觀
之東壁從天門盤舊道而下至半嶺正夕陽西照回視山色玲瓏水光蕩漾樵翁牧子隱隱樹林間恍若盡圖中人物欲乘興往徂徠尋竹溪六逸堂故基石守道隱居日已暮矣嗟夫余少時嘗讀孟氏書孔子登泰山而小天下公羊傳泰山之雲不崇朝而雨遍天下觀子美望岳詩造化鍾神秀陰陽割昏曉盪胸生層雲決眥入歸鳥之句想像泰山之高峻巒峰之雄秀草木之奇妍仙蹤靈跡之怪異古今賢人達
士登覽之題詠何能得登茲山窮探廣索親覽奇勝徒榮諸夢想者十餘年矣昔程明道幼聞泰華奇秀在鄠縣未得遊覽及登第請為是縣主簿以償其素願又自記其始末今余無庸於時幸叨總憲是邦且喜　聖德廣被地方居民咸蒙覆露之庇更喜諸公皆同朝舊寮乘茲休暇得覽奇勝以償夙昔之願何其幸歟是亦張弛之道豈其荒耽而忘返者足比哉此記與喬宇記錄目何鏜古今名山記最佳
史／編年／朝鮮王朝實錄／世宗實錄／元年（1419）　卷三至六／卷六　十一月至十二月／十二月／26日(P.34-1)
○丙申/視事。
○免今年各司奴婢全失農者身貢。
○臺諫請李從茂、金陽俊罪，不允。
○啓順孝大王殯宮。
○禮曹啓：“上當服淡服用吉仗，率群臣，親行大行上王遣奠奉辭。”上曰：“臨喪用吉，出何典禮？其只用靑陽傘。”仍命各司皆侍衛梓宮，奉辭城外。
○上以知兵曹事全直母喪，賻紙百卷、燭十丁及棺槨。
○卞季良奉敎製《賀聖明歌》三章以進曰：“欽惟皇帝陛下御極以來，宇內寧謐，祥瑞荐臻。吾東方之人懽欣蹈舞，作是詩，歌詠瑞應，以致頌禱之意焉。”
進口號曰：聖神御統，叶氣旁流。天地生祥，諸福畢至。不勝歡慶之至，庸陳頌禱之辭。
歌詞曰：惟帝至德，昭格于天。天降甘露，地出醴泉。河淸龜見，靈芝曄曄。金水瑞氷，諸象布列。五彩慶雲，紛紛郁郁。浙江、淝河，慼應昭宣。禎祥之至，前後聯緜。大小稽首，天子萬年。惟帝至仁，洽于人民。鳥獸咸若，瑞應昭陳。吁嗟騶虞，濯濯麒麟。白鳥鮮明，瑞象柔馴。獅子旣見，福祿來臻。玄兔、白雉，世不常有。萬方來賀，罔敢或後。小大稽首，天子萬壽。惟帝至
誠，無所不格。報恩五臺，祥瑞雜遝。空見如來，諸佛菩薩。磷磷寶塔，羅漢千百。龍鳳獅象，左右周匝。天花祥雲，璀璨燁煜。種種靈果，不可備述。大小稽首，天子萬福。
退口號曰：載歌載舞，美聖德之無前；曰壽曰康，荷天休之滋至。雅音將闋，再拜以辭。
命下禮曹，被之管絃。
○咸興居前別將尹甫介以歐殺人處斬。
史／編年／朝鮮王朝實錄／世宗實錄／二十年（1438）　卷八十至八十三／卷八十三　十月至十二月／十一月／23日(P.16-1)
○癸卯/司憲府啓曰：“《大明律》云：‘官吏宿倡者杖六十，官吏子孫宿倡者，罪同’。本國大小官吏以妓爲妾，不唯淫穢無節，因此夫婦反目，父子兄弟乖離。雖世修香火之信、金石之交，相猜陰中者有之。且貪汚犯贓者，多由於此，其他背義傷道，難可枚擧。乞自今以妓爲妾者，一皆禁斷。”
不允。時上自大臣下至士庶，以妓妾管家事，無異嫡妻者，頗多有之。或因此犯贓，或相毆致傷，交相爲仇，士風不美，故有此請。
○司諫院上疏曰：
天人一理，顯微無間，人事感於下，則天變應於上，感應之理，固不可誣也。今我主上殿下以仁心而行仁政，民之所欲，與之聚之；所惡，罔或施焉，
其恤民隱而謹天戒者至矣。當休徵日臻，以弛聖上宵旰之憂矣。近年以來，水旱相仍，飢饉荐臻，逮于今年，春夏亢陽，繼以淫霖，連月不霽。又當一陽來復之節，隱雷轟轟，震電曄曄，何譴告之屢彰若是乎？臣等俱以庸資，承乏諫臣，靜思其由，固無可言之事矣。昔﻿成湯遇災，六事自責，遂成泰和之治；周宣閔雨，側身修行，終致中興之業。古之聖王，治化已洽，民生已寧，戒謹恐懼憂勤惕慮如是之切。方今刑政，雖無所失，民情雖無所壅，然殿下勿謂吾治已足，而猶恐治化之未洽；勿謂吾民已安，而猶慮民生之未泰，夙夜寅畏，克勤天戒，思所以弭災變而致泰和之道，此臣等之至願也。敢以一二管見，仰(漬)〔瀆〕天聰，伏惟睿鑑裁擇。
一，立法，所以行之，非徒文具而已。領經筵、知經筵之職與夫諫官入侍之法，載在《六典》，而近年以來，或參贊官以下入侍，自知經筵以上及諫員，絶無侍講之時。雖殿下天性聰明，聖學緝熙，固無待於臣僚之進講，然已成良法，徒爲文具，非所以示後也。願自今日御經筵，領經筵以下與諫員，輪日入侍，一如《六典》所載，講明道義。
一，世子，國之儲貳，敎養之方，不可不重，故我世子就學之初，書筵官四品以上行禮，世子答禮，五品以下，雖無答禮，亦必升堂行禮。賓客之入，世子出戶迎入，肅恭行禮。是
乃謙恭降屈，禮接賢士，薰陶德性之美意也。頃者更定禮制，書筵官自三品以下，於庭下北面再拜，而後升堂，侍講賓客之入，世子仍於坐前立待，殊無前日謙抑之貌。今我世子，德性堅定，學問日進，常自屈下，以禮待人，絶無可言之弊，至於後世，徒以勢位之尊，不肯屈下，則將恐講官雖欲討論經籍，開發聰明，情志隔礙，不能自伸。願自今世子待賓師僚友，一如就學之初。其進講節次，亦依《屬典〔續典〕》所載，每日四次出講，自視膳問安之外，常接僚佐，以成日新之德。
一，設險守國，大《易》明訓。今各道城子，命都巡察使遍觀，然後修築，是誠安不忘危之至慮也。頃者巡察之命屢下，而人之所見不同，故或不論民情之好惡，不察地勢之便否，各執所見，一邑之城，累次改築。若非神使而鬼役，豈不召怨而傷和乎？是則巡察之屢遣，有乖於利民之本意也。苟察其地之宜，訪其民之情，則雖委之監司節制足矣，奚待巡察之再行，然後定也？巡察使同其道監司、節制使、處置使而行，供頓勞費，曷可勝云？況所觀城基，雖今日已定，而他日改易，亦未可知乎？願自今除巡察之命，令其道監司同節制使將前日已定城基，聽民所願，待其豐稔之期而築之，則襟袍不至疏闊，而固國安民之道得矣。
一，設官分職，各有攸司。凡進上服御之物，尙衣院
掌之；工作之事，繕工監掌之，罔有遺失。乃於尙衣院傍，置雕刻房紫門繕工監內弓房，令宦者主之。監掌日久，旁無忌憚之人，則豈無憑公營私之弊乎？願自今弓矢之造、雕刻之作，委諸尙衣院繕工監掌之，勿令宦官參之。
一，《元典》一款云：“州郡庶務，一委都觀察使，以責其成，雜冗使命，不許發遣。”是乃慮驛路之凋弊，省州縣之供費也。近年以來，使命寔繁，殘鄕破驛之吏，困於送迎。願自今如點羊點牛點馬點船雜冗使命，不許發遣，委之監司，以責其成。
一，守令，近民之職，其任至重；州牧府尹，乃界首之官，事煩務劇。國家每重其選，或以二品以上差遣，然膺是選者，率皆年高，莅官之初，銳志治民，凡其簿書，罔不親閱，至星霜屢變，氣力寢衰，則目昏耳聾，賦役詞訟，委諸鄕吏，甚者以爲前程已盡，更有何望，犯法敗露者有之。又死於任所，以貽送終之弊者，亦有之。此皆臣等所目擊也。願自今二品以上則勿責六年之久，只任三年。
一，守令遠父母兄弟，辛勤考滿，乃受京職，未幾還受外任者頗多。若非以老親之故而自願之，則是貪墨之徒也，非其情願而受之，則亦非出入均勞之義。願自今從外任授京職，非以親故自願，勿速敍外。
一，懷土，常物之大情。近者推刷下三道富實鄕戶，徙入後門，以實邊郡，推刷之官，未能家至戶搜，
或富者脫免，貧者先登在路，豈不起怨傷和乎？願自今鄕愿土豪，或廣占田莊，或隱匿民丁，或作妾公私婢子，以逞其慾，或招群乞糴，或放穀殖貸，耗民專利。如此之輩，尋訪挨究，聲罪調遣，則去者服辜而無怨懟之心，居者知戒而戢貪暴之風矣。
一，各處關津官船，體大數少，每當冬月氷凝之初，津人別用輕快私船，以不較斗升，要取其稅，行旅競渡，倍出其直，雖津官亭長，莫之禁焉。非唯國家惠政不及於民，逋亡之人，末由禁制。乞各處津關加設輕快船隻，如有敢用私船取利者，許人陳告，痛(純)〔繩〕以法。
一，小民怨咨，切於寒暑。國家藏氷，例役畿內，至今年又役忠淸、江原兩道烟戶，遠近之民，齎糧在途，待其堅氷，曠日留宿，飢寒迫身，其苦莫甚。夫藏氷，本欲調爕愆伏，以召和氣，而先使民起怨於冱寒之日，可乎？願自今量減頒氷之數，仍減氷庫間架，毋役烟戶。
上覽疏，謂承政院曰：“今諫院所上領經筵、知經筵及諫官侍講之條，其言誠善。予於卽位之初，令二品以上及諫官，竝侍經筵。後患風疾，獻議者以爲：‘但日御經筵爲貴耳，不必二品以上侍講也’。故令參贊官以下侍講，而停二品以上侍講之制。我太祖時劉敞、太宗時金科每日進講，不必二品以上及諫官侍講，而學問日就矣。予亦以爲二品以上有如權近、卞
季良等名儒，則必須與之講論可也，若無如是之人，則何必二品以上侍講乎？且集賢殿，專爲經筵而置，此條不必從也。其言書筵官行禮及世子講學之節，善矣。予爲世子時，四品以上答禮，五品以下升堂行禮。中國歷代之制，太子僚屬甚盛，擅爲之事亦多，非我國世子之比也。頃者詳考古制，賓客以下稱臣，依此已定禮度，不可輕改。古人有言曰：‘父子之間，當日相親近’。讓寧爲世子進謁有節，其後不無過失，不得入見，日以疎隔，此予之所親見也。予日與世子三次共膳，膳罷後大君等講論於案前，予亦受學於晋陽大君，此亦不無有助。或日昃後，與大君等射後園，四次出講，勢所難爲，此條不必從也。其言勿遣巡審使之條，前此因臣僚獻議，東西兩界，置巡檢使，其後亦有欲罷之者。若欲成大事，小弊不足計也，令監司、節制使審定之說，誠爲有理。然監司、節制使期滿，則屢更，誰有久遠之計乎？巡察使亦屢更，崔閏德、鄭欽之、趙末生是已。然巡察使則終身以爲己任，豈無久遠之計乎？巡察使之遣，策之善者，然令政府議之。其言雕刻房內弓房勿令宦寺掌參之條，夫雕刻房之設，非爲作玩好之物也，但造服御所用轎子交床等物。況今已屬尙衣院？此則諫院不知而言之也。內弓房則一箭之羽、一弓之絃，不必動
煩承政院，故特設之耳。古昔宦者招權之弊，不必言也。以國初言之，我太祖深見前朝之弊，以抑宦者，而猶有金師幸、曺恂之輩，然未善終。太宗之時，崔閑、盧希鳳等掌出納，皆職高者也。予今使田均、金忠等出納言語，此年少而職微者也。豈有招權擅柄之宦者乎？此亦不究而言之也。其言雜冗使命，勿許發遣，專委監司，責成之條，令政府議之。其言二品以上年老守令，勿責六年之久，許於三年遞任之條，夫人臣職分，但竭心力，不計己私，斃而後已也。二品以上，職位已高，或有怠於王事者，諫官必親見而言之也。年幾七十者，勿任守令，雖有成法，近有李垠之於慶州，吏曹注擬而啓之。今後年近七十者，令吏曹勿令注擬何如？令政府議之。其言守令考滿受京職者勿速補外，此條是矣。令政府議之。其言量減頒氷之條，先儒有言曰：‘十二月陽氣在下，則納氷於地中，至於四月陽氣畢達，氷於是大發’。此申豐陰助季氏之說也。然蘇氏引而言之，以明周家鑿氷之義。唯胡氏云：‘輔相，爕調之一事耳，不專恃此而爲治也’。以我國言之，足爲三千里之地，豈以一處藏氷爲可燮調一國陰陽之理乎？然亦不可謂無此理也。藏氷間架之數，趙從生爲知申事，請減一二間。予於其時，以爲藏氷，大事也，意欲不減，而終乃允之。老病喪
浴，氷無不及，古制也，而今日氷之所及，唯二品以上喪耳。申商爲禮曹判書，請建內氷庫，以備夏(署)〔暑〕魚肉之不臭。言氷之無用，則南方人亦能過夏，雖無氷，亦無害也。若曰氷不可無，則不可瑣瑣藏之，況有中國之使則暑日飮膳，尤不可無，量減藏氷之議何如？此條，姑勿議之。其言入居鄕吏，以有罪者刷遣之條，富戶尙難推刷，有罪者焉能盡刷乎？然令政府議之。”
政府僉議以爲：“雜冗使命勿許發遣條，可依上言。二品以上守令三年遞任條，但勿差年老者，依舊六期爲便。”從之。
史／編年／朝鮮王朝實錄／世祖實錄／八年（1462）　卷二十七至二十九／卷二十九　八月至十二月／九月／14日(P.11-1)
○乙巳/先是，禮曹啓：“御胎室在星州大君、諸君胎室之旁，且無儀物，請擇地移安，依先王舊例設儀物。”不允，只命去標石，立碑以別之，至是立碑。其文曰：
恭惟我世宗莊憲大王卽位之二十一年命有司卜地，藏諸大君、諸君之胎于星州治北二十里禪石山之岡，各立石標之，主上聖胎亦列其行，表曰首陽大君諱之室。厥今膺景命，御瑤圖已踰八禩，禮官亟請依祖宗故事，別爲相攸，移安御胎，不允曰，“兄弟同胎，何必改爲？”請設儀物，亦不允，乃命只去標石，樹碑志之，務令省事。於虖我主上，承天體
道，烈文英武，殿下聰明睿智，謙遜儉約之德，莫罄名言，然猶卽此一事，亦可知其執謙崇儉，處愈尊德愈光之至也。而朝鮮億萬年無疆之基，益以永孚于休者，亦於是乎可占矣。
銘曰，
於赫仙李，本支萬葉。棣華交暎，獨秀曄曄。龍飛御天，海宇淸寧。巍乎神功，制度備明。顧惟聖胎，仍舊不移，禮官上請，願遵往規，謙光不允，險德彌昭。龜趺卓立，億載之標。禪山峩峩，秘厥英粹，天長地久，克昌以熾。
○兵曹據都體察使韓明澮啓本啓：“江原道山城浦則浦口塡沙，船不得出入，泊立爲難，連谷浦則浦口多巖石，亦難泊船，不宜置萬戶。蔚珍、三陟兩浦則賊程要衝，乃以守令兼管，倘有事變，則兼治水陸軍，其勢甚難。請革山城、連谷萬戶，置萬戶於蔚珍、三陟。”從之。
史／編年／朝鮮王朝實錄／中宗實錄／三十六年（1541）　卷九十四至九十七／卷九十六　八月至十一月／十一月／28日(P.67-2)
○庚戌/司憲府大司憲宋麟壽等上疏曰：
上天示災以警人，故人事益修；人君省己以應天，故天意可回。是以，考政者，必求於天端，弭災者，必推於人事。天人之際，其應昭昭，不可誣也。
臣等伏見近年以來，天災時變，疊現層出，今歲尤甚，夏而不雨，冬而無雪，疾疫荐臻，民畜俱殄。天之示警，迫切至此，誠宜恫瘝在身，戒劇淵氷。反躬修省，有以盡消弭之方；敦本責實，有以答上天之威。而區區於文具之末事，屑屑於制令之細務，未見反之於一已，推之以本原，克盡夫側身應天之實。故天不悔禍，警告未已。盛冬之月，雷在地中，乃理之常，而曄曄震電，不寧不令，四方郡邑，報奏非一。嗚呼！冬雷之變，有類於夏雪之異。陰陽失節之極，未有如此之甚者。夫上天之譴怒，乃至於斯。使國家無有疵謬之政，仳離之民，炳幾識微之君子，所當長慮却顧，閑微而杜漸，猶恐隱伏之禍，或發於不測不虞之中。況今朝政之失，民怨之多，皆足以致天災者，雖愚夫愚婦，無不知之。固難得以盡擧，姑撮其一二，則宮闈之間，未盡齊整，正家之道，未盡嚴肅，女謁盛行，公道雍遏，奢侈日極，牟利日深。以之習俗不正，貪汚成風，以之仕路不淸，紀綱解弛，士氣之偸靡，民生之困瘁，莫有甚於此時也。安於因循，狃於尋常，不卽惕然瞿然回心而向
道，使上天仁愛之心，變以爲茫茫，眷眷之意，變以爲漠漠，則臣等深恐國家之危，將發於朝夕之近，而莫之救也。伏願修己以立根本，謹獨以務其誠實。根本苟立矣，誠意苟篤矣，政事法令之間，施爲應接之宜，自然循序，而無不各得其當然之理矣，天人感應之理，不期應而自無不應矣，於爲國乎何有哉？侍從以此而陳論，臺諫以此而執奏者，亦非一再矣，殿下聞之亦熟矣。每示優容之色，而內無警改之意，徒有納諫之名，而竟無納諫之實。豈非以爲言之者，塞其言責而已，不甚留意而然乎？或以爲昇平旣久，人心習俗，自趨於非僻，有非人力之所可卒革，而委之於尋常乎？抑欲革之，而將不得其道乎？昔者賈誼，當漢文全盛之朝，猶以爲措火積薪之下，至於痛哭流涕、長太息者，其言雖若太過，而究其實，亦非苟爲激發過高之論也。蓋憂其漸之將然，而預言之。嗟夫！憂其漸之將然者，獨且至於痛哭流涕？況今蔽痼已甚，邦本已撓，岌岌然慮其朝夕之變者，將何以爲心哉？臣等請條陳其弊，以究其所以然之故。伏願殿下，
深探其本，以盡其所以變移之方，不可苟且以徇外而爲人也。《傳》曰：“欲治其國者，先齊其家。”又曰：“正家而天下定矣。”蓋以家而言，則身爲本，以國而言，則家爲本。殿下處九重之內，居幽獨之地，接御婦寺之際，未能一如外朝之齊勑，內言或不得不出於外，外言或不得不入於內。內外未盡有截，禁掖未盡肅穆，衽席之間，寵倖之人，或有累於光明正大之域，不能無黯黮偏私之疑。戚里姻婭，出入宮間，略無防禁，因緣憑藉，窺覘恩幸，外爲盡誠之狀，內營謀利之心，請托攀附之計，或有時而得售，以之席寵怙勢，招權納賂。官職之除拜，由於銓選之公，而或云得失，猶可以容人力。訴訟之勝負，由於曲直之辨，而或云與奪，猶可以有營爲，幸中其說，歸之己功。女謁之行，依憑之請，必不盡達於冕旒之聰，而瑣瑣之徒，欲遂己欲，誇耀寵貴，受人贈賂。衆聽疑怪，不能無惑於其間。夫閨門房闥之中，正始之所由基，王化之所由本也。內治之不肅，壼掖之不嚴，乃至於此，正家之實，恐未盡也。夫風化之本，在於律身而正家，法令之行，當自貴近
而率先。近來王子、駙馬之家，未聞義方之訓，徒極侈靡之奉，婚姻務盡其華盛，第宅務盡其宏大，車服什物之數，日滋月長，畫棟雕梁之制，連跨里巷。民力竭於外，國儲殫於內，而莫之恤者，豈非慈愛有所偏係，而不暇念其他乎？《傳》曰：“宮室崇侈，民力彫盡，怨讟竝作，莫信其性。”然則其所以愛之者，適所以害之也。況貴所居室，民之表率，而每以崇奢泰、廣營利爲事，爭占山澤，務植田園，惟得之求，不恤其他，依托寵靈之私，表裏市井之徒，每至於冒法陳訴，冀欲與之共分其利，而殿下亦牽於慈愛之偏，或有時而從之，曲循其願，俾遂其私，導之以利，啓之以貪。
以此刑家而訓民，民安所不至乎？是以貪風大肆，奢侈日甚，上自宮闈，下至閭巷，婚姻宮室，衣服飮食，莫不(潛)〔濫〕分而踰制。奢心旣侈，無有紀極，其費旣廣，力不足以自辦，則營求百端，聚斂無藝。民方飢饉流離，糊口之不給，上困於引徵之貢，下厄於需索之煩，將救死之不贍，尙安能保其他乎？不唯是也。絲麻米穀，日輸於南蠻，以市白銀珠貝之珍，布帛貨財，絡繹於北京，以貿錦繡金
玉之寶。空一國有用之財，易異方無益之物，以助侈靡之欲，以殘民生之命。古人云：“奢侈之害，甚於天災。”不其然乎？人心俗尙，長於溫飽之中，狃於奢靡之習，惟以美衣服、大宮室爲高致，而以崇謙讓、尙節義謂之迂闊，急奔競、趨利途爲切務，而以恬退守靜謂之疎拙。折簡爲長策，請託爲公道。大閑旣廢，四維不張。居官者少淸謹之人，莅民者多掊克之輩。權要貴近，干請煩瀆，列郡承風，酬答恐後，瘠民封已，略無顧忌。廣占田宅，古者士以爲恥，今則爲之無厭。苞苴顯行，古者人以爲恥，今則受之不憚。俗習之陋，一至於此，豈不寒心？夫人材，國家之元氣；學校，風化之本源。古者求治之主，莫不以此爲先務，設爲庠序學校以敎之。其敎也，皆所以明人倫也。人倫明，而賢材衆多。治隆於上，俗美於下，非後世之所能及也。今者儲養之方，敎育之道，非不至矣，正路榛蕪，而聖門閉塞，士習不正，趨向偸鄙，尋章摘句，惟懷利祿，鹵莾滅裂，莫究義理。衣縫掖之衣，而不知儒行之爲何事，如有以聖賢爲師者，必以爲狂而竊笑之。少有步趨端嚴者，則必
以爲愚而慢侮之，漸成弊習，不務古人爲學之方。雖曰讀聖賢書，而要其志之所向，則皆與聖賢，背而馳者矣。及其僥倖科目，一躡仕版，則又惟官資崇卑，祿廩厚薄是計，豈能盡力於國事民隱，以無負於任使之(者)〔責〕哉？以容默保位爲深智，以建明有爲爲愚妄，悠悠泛泛，莫肯朝夕，偸安苟且，同底靡靡。父兄之所敎誨，師友之所勸戒，皆欲不危其言，不危其行。唯諾成風，無敢言極諫之節，軟熟相尙，無特立獨行之人。屢更變故，習尙益偸，其自爲便利之私，則惟日甚於前日。語及時弊，則皆諉諸不可爲，事涉更張，則皆欲推之於人，而不欲自當於其身。不自勉己，而勉諸人，不自責己，而責諸人，蹇蹇匪躬者，未見其人，臨節不撓者，未知其誰也。士習之壞，乃至於此，可謂之國有人乎哉？以此朝廷之上，紀綱不立，百工惰哉，萬事隳哉！視官司如傳舍，視國事如越人，庶僚苟祿，不事其事，國勢陵夷，元氣萎(爾)〔薾〕，如坐敝船之中，浸浸然及於胥溺而莫之知。上無以檢其下，下無以承其上，上自廟堂，下至百隷，士私其身，人各其心，脈絡不貫，體統紊舛，怠
惰解弛，以度歲月，無維持鞏固之勢，有土崩瓦解之憂。訏謨之臣，避嫌畏事，苟存形迹，不敢建明，應對顧問而已，秪順上敎而已，至使廊廟之重，殆爲奉行聖旨之司。輔弼之任，果如是耶？馴致綱維委地，無所管攝。法令禁制之細，每勤於宵旰，簿書期會之末，亦煩於宸裁，屈至尊之威，侵有司之務。大本不立，衆目莫擧，統序旣乖，勞而無補。糾擧檢勑之任，只寄於耳目之官，振作頹綱之責 僅托於彈劾之間。如是而望治者，不亦遠乎？職在喉舌者，不但出入而已，敷奏復逆之間，猶當隨事納誨，使人主非僻之心，潛消默奪可也。頃以臺諫箚意，下問之際，非不知公論之所指，輒發阿順之言曰：“無此事也。”近密淸選之人，尙且如此，士氣之萎薾，可知矣。由是而公道不行，私門大開，仕路不淸，賢否雜(揉)〔糅〕。銓選當以公而無私，而仕進必申於權勢之門，一官有闕，簡札雲集。爲銓曹者，亦難取捨，惟視請簡之高下，以爲注擬之低昻。世族未必皆可用，而失業童穉之人，輒居薦擢之列，寒門未必皆可棄，而窮經白首之士，終無自拔之路。愚智不
擇，正邪誰分？薰蕕雜進，珉玉同升。日月久次者，漸爲陞薦之階級，守正奉公者，亦無拔擢之異褒。黜陟不嚴，幽明或混，宜殿而最，宜最而殿，皆出於干請之私，盡由於愛憎之心。
勤謹廉靜之士，不但無以爲勸，而反致多口之毁，貪饕無忌之人，不但無以爲懲，而反有不虞之譽。世之執法不阿，守正不撓者，百無一二。中智之人，猶將隨俗變化，而同趨於不善。況本庸庸瑣瑣之儔乎？是以庶官庶位，未有空窠闕位，而揀一訟官，擇一守令，則每有乏人之嘆，而終亦不得稱職之人而授之。典城百里，受字撫之寄者，但在營私家稱賓客而已，豈有加惻隱於細民者哉？哀痛之敎，惻怛之旨，溢於瞻聽，而便歸於文具，徒寓於空言。十室九空，村落爲墟，邦本蕭然，勢不可支。民生之困，孰有甚於此時者乎？至於邊境之上，將帥之人，尤不以愛恤軍卒爲先，每以割剝殺虐爲能，怨罵謗讟，有不忍聞。主將視士卒如草芥，士卒視主將如仇讎。卒有刁斗之警，尙安能望其如子弟之衛父兄，手足之扞頭目乎？唯其如是，故邊塵不起，而民戶日蹙，軍額日空。南方
水卒，固已(且)〔其〕然，至於兩界，則徒有其籍，而無其人。設若虜騎長驅而至，則當誰使之折衝而禦侮乎？至如六鎭之民，不堪侵剝之苦，去碩鼠之害，懷樂土之願，潛移於他境，而莫之恤也，至有與爲婚媾者，義州之民，亦或潛投遼東，逃奔避役之是甘，不敢保其懷土之徙思。思之至此，寧不爲之扼腕長嘆乎？民生之困弊，邊圉之空疎，至於(至)〔此〕極者，皆由於仕路不淸，而擇人不審也。說者皆謂，人材乏少，善良無幾。按簿指點，可用者少，內外庶官之衆，豈得人人而擇之乎？臣等竊以爲不然。《傳》曰：“爲政在人，取人以身，修身以道，修道以仁。”仁者，無私心而有實理之謂也。古之爲治，亦豈借才於異代乎？爵賞者，人君之砥石，所以礪世磨鈍也。好惡定於上，勸賞行於下，人知趨避，而士務自礪，則賢材之作，多士之興，將不期然而然矣。殿下患士習之不正，則不過擇師表之人，明示趨向之方，以勸導之而已。患仕路之不淸，則莫如依祖宗朝嚴試才之規，參以糾察之人，不使庸雜不學之輩，濫廁於其中，則人知砥礪而自勉矣。至於邊隅守境之臣，列邑莅民
之官，其所以漁奪民財，驅迫軍卒者，豈皆麤猛而自爲姦利哉？亦由於首善之地，好尙不明，而習俗之弊，有以驅之也。《詩》曰：“周王壽考，遐不作人？”然則作人之機，皆係於在上之人。伏願殿下，先自務實激礪，正心以正朝廷，正朝廷以正百官，則其感應變化之速，有不可以言語形容者矣。苟或不然，則憂勤宵旰，亦無補於大體，而終歸於解弛之習矣。天語丁寧，徒有感於一時，而終無持久之益矣。百僚促促，惟細務之是勤，不過治簿書、急期會，以塞責而已，徇耳目、眩視聽，以營私而已，亦何有於盡其職之實乎？自古國家之禍變，常生於民心之離怨。民心離合之機，其端甚微，而其禍甚慘。方今民窮財竭，域內虛耗。國勢萎弱，於斯極矣，則無怪乎災沴荐臻矣。昔者宋景公有君人之言，熒惑退舍。天聽雖高，有感斯通。至誠未有不動，而不誠未有能動者。夫誠者，眞實無妄之謂，豈聲音笑貌爲哉？臣等未知殿下，日用常行之道，言語號令之發，其能盡其誠乎？非有學問之力，素養之功，則雖欲誠之，而終不可得也。臣等伏見殿下，每遇災
沴之作，惕然憂勤，常欲改紀政事之闕失，振作委靡之弊習，似可以感人心、回天意矣，而惟天譴告之災，彌嚴而不殄。是殿下有望於下，而人不知感，致謹於上，而天不悔禍者，豈非以應天感人之本，未立而然乎？《大學》《傳》曰：“所謂誠其意者，毋自欺也。如惡惡臭，如好好色，此之謂自慊，故君子必愼其獨也。”夫誠意，乃自修之首，而愼獨，爲用功之始。苟能用功於致知之事，則固已知其善之當爲，而惡之當去矣。然其一念，始發於須臾之頃，端緖之初，有實焉，有不實焉。蓋有他人所未及知，而已所獨知者，是乃人心念慮初萌動之端，善惡誠僞所由分之始。其理甚細微而幽隱，然其爲學出治之本，乃在於此，而有不可移易者。苟能於此，幾微之初，致其審察之力，體認眞的，發端不差，則所謂正心而修身，齊家而治國者，將擧此而推之而已。苟不用力於斯，則萬機之煩，庶事之衆，頭緖茫茫，竟無下手之處。雖使盡心力而爲之，亦將泛而不切，勞而鮮効，必矣。伏望殿下，於宮門深邃之中，志氣淸明之際，澄神定慮，反己靜觀，察天理人欲之
分，致擴充遏絶之功，則義理於是乎判，敬畏於是乎立，逸欲於是乎戒。由是而制事出治，由是而用人臨民，所操者簡約，而所及者廣博，天心其有不回於上乎，人心其有不感於下乎？修己之實，自無不盡，而正家之道，自無不至矣。奢侈之弊，自歸於敦朴，請托之事，自不干於其間，而人心習俗之不正，紀綱士氣之不桭，亦將無不各得其正，而不足爲聖明之軫念矣。頃者殿下於遇災之日，講求治道，有意於經籍之本源，《小學》之格言，將欲講之於經幄，以究出治之原。此聖上學問之功，發見於側修之際，天人感應之機，正在於是。臣等聞之，孰不感激於心乎？此宗社無疆之休，此生民萬世之福也。伏願殿下，終始于學，留心存省焉。此疏吳謙所製，而其所陳說則皆宋麟壽之意也。
憲府啓曰：“倭人所訴銀兩貿易人，名數甚多云。遠方之人，若盡拿致，則如此凶年，養獄亦難，虛實未及辨，而必有凍餒致死者。雖囚本道推之，可以得實。假令京官發遣，雖似有弊，猶愈於全數拿來之弊，請命囚本道推之。近日諫院箚子之辭，自上問于政院。言官指陳，公論所
發，政院非不知之，而對以無此事，阿順無狀甚矣。請竝罷職，以正士習偸靡之弊。”
○諫院啓曰：“前日臣等箚子所謂，凡人主耳目之所聞見，不由於士大夫進見講論之際，而容有一毫或由於他，則非但爲聖德之大累，他日危亡之禍，將無以救矣云者，非指由政院出入事而言也。近日姻婭多門，閭巷言語之路，直通於宮禁。萬一戚里家私言，有惑於聖聽，則定非國家之福。此爲朝廷所共憂慮之公論，政院亦明知之事也。當其下問之時，宜辨明啓達，使上意洞知，而非但不能辨明，至於以諫官箚意，爲未可知，矇朧回啓，使朝廷公論，反歸於難信之地。近來士習偸靡，小有違拂之意，則陽若不知，曲爲承順，甘於自保之計，當時之事，至爲寒心。承旨等請先罷後推。”
○答憲府之疏曰：“觀此上疏，皆切上下之咎，無以加言矣。此疏，上下不可以尋常視之，而沈潛玩省，念在於玆，無一刻忘焉，則至可也。但摠要而言之，則上下不知公私義理之辨，亦不察民心離合之關，怠惰成習，不究挽回世道，故至於此極也。災變豈不見乎？徒聞其言之
善，而不改其過，有何益哉？上下更加惕慮焉。”又答曰：“禮曹以倭人所訴熊川人等，或不給其銀兩，或不給其價之事，秘密封啓。此非他事之比，或奉承傳，或下諭其道推之，則先自傳播，其人等不無逃躱之理，故予亦知其拿來之弊，而不得已卽令禁府郞官拿來，飢荒之時，養獄爲難，果如所啓。其速諭禁府，分囚各官，勿令拿來，發遣京官推鞫爲當。且政院所答之辭，不可知，豈有他情乎？予初聞之，以爲必不知之事，故如是也。若知之之事，以不知答之，則兩司公論至此，行公甚難。罷職似過，改差可也。”
○答諫院曰：“此言初未解見，欲問諸諫院。然則是厭憚而强辨也，故未知中間言端，有如是之辭乎？以此問于政院也。往者朝廷之變，出於姻婭之家。予有懲創，故姻婭之家，出入私言，萬無矣。外間豈能盡知乎？政院所答之辭，必無他情，公論至此，不可曠職。罷職則似過，改差可也。不必推之。”
史／編年／朝鮮王朝實錄／明宗實錄／十七年（1562）　卷二十八／正月／25日(P.8-1)
○庚戌/以李文馨局量淺狹，好爲臧否，而行不及言。○初文馨不附權貴，語言多指斥戚里，故尹元衡、尹春年之徒，嫉之如仇讎。其爲舍人時，李樑望其薦己，而卒不薦，由是樑亦不悅。文馨不自安，稍稍出入其門，求免於禍，遂喪初節，士論薄之。爲成均館大司成，許曄曄，師事花潭徐敬德，學問操行，有可觀者。初從敬德學者甚衆，敬德卒，無一人不叛去，惟曄與朴淳不變，故至今稱花潭弟子者，以二人爲首。然淳天資淸濟，節操剛勁，非曄所及。曄雖力於爲學，甚無氣節，性且執拗。李滉屢攻其非，而終不改。爲知製敎。
史／編年／朝鮮王朝實錄／孝宗實錄／五年（1654）　卷十二至十三／卷十三　七月至十二月／冬十月／7日(P.16-1)
○癸亥/以朴增輝爲持平，李袗爲校理，李晦爲慶尙左兵使。
○上引見大臣及備局諸臣。右議政沈之源曰：“冬雷殷殷，電光曅曅，近日災異極矣。伏願聖上，恐懼修省，以爲轉災爲祥之地。亦宜召致趙翼、金集、宋浚吉、宋時烈諸儒臣，俾輔聖德。”上曰：“金集年老且病，浚吉等年雖少，而其志不欲立於予之朝，只自慨歎而已。”
之源曰：“聖上若以至誠懇召之，則必無不來之理矣。”
史／編年／朝鮮王朝實錄／孝宗實錄／九年（1658）　卷二十／冬十月／20日(P.41-1)
○癸未/上引見吏曹參判宋浚吉。上曰：“天災時變，無日無之，而昨夜雷電，尤極驚懼。今日世子適開筵，故特召卿耳。”浚吉曰：“臣憂慮未已，方欲請對，而未果矣。朱子箚辭曰：‘冬雷憂在嗣歲’，臣於去冬，因雷變，亦以此仰達矣。”上曰：“予亦記之矣。”浚吉曰：“《春秋》書災異，有曰隕石，程子稱之曰：‘當以石隕書之，而以隕石書之’者，以災異歸之於人事也。此雖老儒，常談至理，亦不外於此也。”上曰：“兩湖沿海，飢荒最甚云，嶺南亦然否。”浚吉曰：“兩湖之民，流散最多。伏想九重深邃之中，必以此言爲過也。”上曰：“然。予生于閭
閻，頗知民間疾苦，而世子不曾出闕門外，安知民事之艱難乎？予於拜陵時，欲令世子，歷見路傍民家，俾知民生貧窶之狀耳。”浚吉曰：“聖敎及此，不勝幸甚。”又曰：“兩湖民役，不可不變通，沿海九 邑，全減田稅可也。”上從之。上曰：“卽今予病漸愈，欲頻接臣隣，講論《心經》，益聞所不聞耳。”浚吉曰：“古人云‘對人則莊，獨居則肆，與勝己者處則益，與不如己者處則損。’若頻接臣僚，從容講劘，則庶可澆灌聖心矣。”又白：“聖上勵精如此，而治效逾邈，其故何也，體統不立也。臣頃忝憲府，府中凡事，比諸己丑年頓異矣。”上曰：“卿暫時供職，都下變色，此不過人以爲執法不撓，恢張公道故也。”浚吉曰：“臣出入禁中久矣，闕內不嚴，未有如今日之甚。政院臺廳之前，女人輿馬，雜遝以行，甚可怪也。聖上宜明察而嚴禁之。如不得已，則使從曜金門出入可也。”上曰：“承旨申飭禁斷。”浚吉曰：“治兵講武，是固不可已之擧，而以臣愚見，亦有隱憂。兵猶火也，不戢將自焚。輦轂之下，多聚武士，恐非所宜。”上曰：“予以宋太祖‘有天命者，任自爲之’之說，爲法焉。”浚吉曰：“臣非敢以爲必有禍亂也，凡待武夫之道，必恩威兼濟，然後可無後患也。”
○大司諫李應蓍上疏，其略曰：
臣聞昔宋孝宗，嘗於宮中射弩，弦絶至於損目，此前史所未有也。宜若有所懲創，而猶未悔悟，不忘騎射，陳俊卿極言
其不可，漢文帝幸灞陵，欲馳下峻坂，袁盎諫曰：“陛下縱自輕，奈宗廟太后何？”皆是忠愛切至之論也。人主之武，不以馳射爲能，臣固知殿下，必以二君爲鑑，常有垂堂之戒，而區區願忠之志，竊效相如諫獵之義，不得不預爲陳誡。滕文公馳馬試劍，而自知其不足，孟子之告齊王，亦曰：“王請毋好小勇”，惟殿下自反而加意焉。古語曰：“奢侈之害，甚於天災。”有是哉言乎？近年以來，俗尙日痼，閭井之間，士庶之家，衣必錦繡，食必梁肉，而甚至輿臺之賤，僭擬公卿，僕妾之輩，亦爲后飾，民産何得以不竭，物價何得以不踊。尤可駭者，凡爲釵釧衫裳之製，必曰宮樣，一人倡之，百人效之，日盛月熾，四方同然。宮中高䯻，四方一尺者，何其不幸而近之耶？源濁而流淸，表端而影曲者，未之有也。宋太祖戒翠襦，而致建隆之盛，漢光武衣大練，而開建武之治，果能此道矣，風動之下，豈無草偃之化乎？伏願殿下，躬行而化俗焉。兪棨、沈大孚，俱是一時被罪人，而兪棨則頃以筵臣之請，至許收敍，洗之丹書，升之華貫，聖度天大，朝野相慶，而沈大孚獨先朝露，抱屈泉壤，臣竊傷之。當初罪名，旣無異同，則到今恩數，豈可彼此？日月之明，無幽不照，雨露之仁，何物不濡。伏願殿下，更垂矜察焉。故相臣金堉，赤心憂國，斷斷無他，殿下之所深知也。不但平日所陳，一一皆出於悃愊，
至於臨亡遺箚，實是中病之藥石，而纊息將絶，言言不忘於國事，遠近聞者，莫不嗟悼。伏想聖明，必有人鑑之痛，天奪之悲，而其所謂下堂之戒，尤爲切至於今日。聖人愼疾之戒，明君養性之道，舍此無以加也，伏願殿下，追念而戒謹焉。昔漢文帝却千里馬，光武以千里馬駕鼓車，此非後世之所當爲法者耶？且傳曰：“古者人君，必乘其産。生其水土，而知其人心，安其馴御，而服習其道”，其意所在，蓋非偶然。近聞陵幸時，御坐必以淸馬，至以百金，買諸燕市。夫雄駿之乘，權奇之足，雖有一時之快，而泛駕之虞，銜橛之戒，不可不慮。況買來之際，事難預度，倘被關門之呵禁，又如焰硝之詰責，其爲貽累，可勝言哉？伏願殿下，不寶遠物焉。蓋深宮固門，閽寺主之，內言不出，外言不入，此古士大夫之家法也。況乎君門九重，肅穆如天，門曰天門，宮曰法宮，地曰禁地，其義嚴矣。今之駙馬，古之所謂粉侯也。竊聞近來，或多留宿於闕內，至經累日。閭巷之傳，雖未盡實，而愚臣過慮，亦嘗耿耿。昔我先王，謹守法度，堅如金石，雖在親愛，未嘗辟焉。殿下之在潛邸也，亦不得經夜於禁中云，此則臣民之所嘗聞，而欽仰者也。是非殿下之家法耶？欲法堯、舜，當法祖宗，伏願殿下，留心而採納焉。嗚呼！雷電之變，又何以出於閉藏之節也？虩虩曄曄，無異盛夏，其爲爻象，
可不懼哉？雖未知某事之失，有以召之，亦未知將來，有何徵應，而以理推之，天命不慆，變不虛生。其可諉之於適然，而不爲之恐懼修省耶？自古聖王，莫不嚴恭寅畏，小心翼翼者，蓋愼其所以應天也。太戊修德，祥桑枯死於三日，景公言善，熒惑徙舍於一度，感應之理，安可誣也？避殿減饌，不過遇災之文具，側身修行，乃是應天之實德。伏願殿下，益加聖心，懋修厥德焉。
答曰：“卿之爲國之誠，予用嘉尙，可不體念焉。沈大孚當令敍用矣。再昨雷電之變，實非尋常。憂懼之意，何可盡喩？卿其勿辭，速出行公，以補寡昧之不逮也。”
○領中樞府事李景奭箚曰：
伏以臣三昨入侍，仰瞻玉色，俯聆玉音，溫粹和平，體氣完復，不勝欣抃，退而充然，不食猶飽。不意去夜，凍雨覆盆，疾風振屋，曉頭雷電，曄曄虩虩。在夏猶甚，況在冬月。臣竦然驚起，坐以待曙。竊伏惟念，自上方在靜攝中，其爲警惕不寧，宜復如何。臣尤不任區區之憂。繼伏見朝報，湖南嶺下諸邑，又於月初，有地震之變。正當十月，地震於下，天動於上，雖未知其應之如何，而以理推之，人安得寧乎？噫！其亦危矣。伏覩聖上好賢之誠，夐超前古，擢授冢宰，將有拔茅連茹之盛，此千載一時。三光失精，擢士爲相，古聞其語，今見其事，至於歲惡民飢，軫恤特加，蠲役減賦，動以千萬賑救之命，史不絶書。此宜召和致
休，災沴以消，而大異之洊仍，若是其愈甚，誠可愕也，誠可懼也。《易》之《震》卦曰：“恐致福也，君子畏天，修省是務。”且於《益》之象曰：“風雷益，君子以，見善則遷，有過則改”，夫遇災恐懼，言之者常談，聽之者常事也，而舍是無他道焉。惟其常談，而必以是進言，常事而必以是自飭，不以爲常而惕慮，日新修省之擧，特出尋常，則災轉爲福，斯可期矣。況遷善改過，不容舒緩。苟能見善能遷，有過能改，則其爲益，孰大於是？今殿下有何大過，然不可謂無過也。蓋以萌於動靜之際者言之，一念之不出於正，過也，一言之不合於道，過也，以見事爲之間者言之，喜怒刑賞之不得其中，過也，擧措黜陟之不適其宜，過也。殿下試以此，而默念於燕閑幽獨之中，則寧無感發於中，而平日反覆於冊子上者，亦必源源焉爲表裏交修之助矣。
答曰：“一通箚辭，乃是一腔忠赤戒誨之言，可不體念焉。”
史／編年／朝鮮王朝實錄／孝宗實錄／九年（1658）　卷二十／冬十月／21日(P.43-2)
○甲申/賜文元公金長生、判中樞府事金集書院額號。
○玉堂應敎李端相、副應敎李慶徽、校理李殷相、修撰安後說、副修撰李萬雄‧閔維重。上箚曰：
伏以邦運艱難，災害竝臻。今歲之風旱飢饉，近古所無，天心之未豫，固已極矣，而乃於純坤閉藏之月，又有雷電震激之變，未知殿下，有何失道之敗，而警動之急，兆象之見，遽若是哉。曄曄震電，詩人謂之不令不寧，迅雷甚雨，聖人所以雖夜必興，臣等竊想殿下於此，必有以惕厲
警懼于心矣。《易》之象曰：“荐雷震，君子以，恐懼修省。”古之人君，迪畏天威，嘉靖邦國，轉災爲祥，因亂圖治者，固非一二，災異之作，古人以爲天心仁愛者，豈虛語也哉？自殿下臨御以來，冬雷之變，無歲無之，其所以嚴恭寅畏，奉承天意者，宜若少回陰沴，召致和平，而天未克享，變生不已。凡所以致此者，豈無其由？蓋恐懼之意，雖切於遇災之初，怠忽之念，常萌於災過之後，心有所未誠，德有所未純，應天之道，以文而不以實也。是故罪己求言，只贊觀德之美，避殿撤樂，徒循故事而已，其可望眞實旡妄，與天合德乎？古人之贊太戊曰：“修德正事”，贊宣王曰：“側身修行”，謂其以實心行實政也。夫豈容一毫虛假爲哉？伏願殿下，其自今始，師古哲王，懋昭實德焉。嗚呼！爲治之本，莫大於先立其志，致治之要，莫急於進用賢士。志旣立矣，而無堅守勇爲之實，則憂勤雖至，而規模靡定，賢旣進矣，而無終始委任之實，則禮貌雖存，而政化不成矣，此古今人主之通患也。今殿下痛念時艱，奮發克勵，圖恢不世之業，禮延儒賢，講論治道，以致彙征之美。朝野拭目，想望維新之化，此誠有爲之會，而難失之時也。第臣等於此，不無過憂。殿下之立志，不可謂不篤，而猶懼其或衰，殿下之用賢，不可謂不誠，而猶懼其不承。夫以殿下之明聖，豈有始終之異，而臣等區區之慮，亦何
所不至。唯望殿下，益勉此心，無或少懈，毋狃於因循委靡之習，毋溺於流俗卑近之說。勿以陳善閉邪爲厭聞，勿以繼廩縻爵爲盡禮，信用勿貳，契合無間，則上下交孚，精神聚會，其效終有以成殿下願治之志。豈但爲一時弭災之方而已哉？天監于下，視聽自民。畏天之實，無過於恤民，恤民之政，最急於賑飢。不幸水旱荐仍，民生失業，數歲之中，今年爲甚，八路之內，三南尤酷。老弱顚連，相續道路，愁歎怨讟，上干和氣，召災致異，理無足怪。竊聞近者，殿下衋傷憂勞，申命朝臣，蠲役賑救之策，靡不熟講而殫擧，聖念所軫，孰不感仰。然而勢迫燃眉，事同拯溺，若或少緩，則不及明春，已有塡壑之患矣。唯望殿下，益推仁心，務盡實惠，京外儲峙，雖係軍需，量其緩急，不惜捐出，使其蠲役賑飢，相宜竝行，一以收渙散之勢，一以濟望哺之呼。誠爲今日之實政也。議者或謂 ：‘旣許蠲役，則不必又以賑飢’，此甚不然。失稔之中，輕重不一，卽今瑣尾失所者，不先賑救，則無以延濱死之命，猶保閭井者，只蠲賦役，亦可紓朝夕之急。是則唯在監司守令審察料量，不使虛實相蒙，先後相戾耳。然親民之責，在於守令，而列邑差遣，賢否不齊，其間不無怠其職事，忽視民命者。特遣繡衣，廉問能否，全活最多者，厚加褒賞，境有餓莩者，重施譴責。宜將此意，布諭諸道，以爲預講
奉行之地也。古者恤災救民之政，必以節浮費、省冗食爲務。今則不惟不節不省，反有以益之，何哉？臣等竊聞度支一歲經用之歸於輦下軍食者，至於八萬餘石，較諸平昔，不啻倍蓰，浮費冗食，莫此爲甚。程子所謂：‘驕兵耗匱，國力已竭’者，卽今日之憂也。況見兵之數，不爲不多，撫養有方，得其死力，則此亦足爲緩急之用，何必更選七百之兵，聚之都下，使外方有騷屑之怨，有司添廩餉之費乎？必不得已，徐待有歲，亦無不可，又何汲汲於此時，以犯傷財害民之戒哉？利害甚明，不難分曉，而重臣陳箚，筵臣建白，言者愈多，聽之愈邈，至有三易令爲難之敎，臣等已竊惑焉。趁今改命，猶可及止，事苟當從，雖十易之，庸何傷乎？奢侈之害，甚於天災，風俗之壞亂，財用之耗竭，未嘗不由於此。雖在平時，猶且裁禁，矧此飢荒之歲乎？近來閭巷之間，競尙侈靡，衣服飾用飮食器玩，唯遠物是貴，雖庶人孽妾，非錦繡不服，非梁肉不食，是乃收以溝澮，泄以尾閭，財安得不匱，俗安得不偸。竊恐宮闈之內，尙歉皀綈大練之化，主家宗戚，怙侈僭踰，公卿士夫之家，爭相慕效，以致此耳。屬因憲府之啓，申明禁條，婚姻喪祭之需，亦令該曹，酌損定式。此則只在於執法之吏，遵守禁斷，而祛其積痼之習，固不可以朝夕猝變。必須躬先導率，化及內外，使等威不亂，章度有分，然後可以痛革
偸靡，一返淳朴。惟望殿下，試自前頭國婚始，資裝之費，務從簡約，以示昭儉之實，則在下之人，豈無觀感丕變之效哉？嗚呼！殿下自上年以來，召致儒賢，日三開筵，講論《心學》，孜孜不倦，此非尋常開講，唯事口讀而已，殿下之志，可謂盛矣。夫《心經》一部中緊切工夫，不外乎敬之一字，儒賢之反覆論難者，在於是。殿下之潛心講究者，亦在於是。宜其有惕然猛省，躬行實踐之效，而殿下於幽獨得肆之地、出入起居之節，不能常存此心，造次之際，遽罹旡妄之災，殿下平日操存之功，顧安在哉？以此推之，則殿下於持敬工夫，恐有所未至也。幸賴祖宗默祐，神明保護，玉候復常，臣民同慶，而丙枕之暇，反顧追省，則豈不悚懼於中乎？旣往之失，亦足爲將來之戒，若不深加懲創，大有警動，則雖復頻接儒賢，日講《心經》，未免爲文具之歸，果何補於聖學哉？今者非常之變，適出於將攝勿藥之初，仁天之示警於殿下，尤非偶然，將以增益，而玉成之也。伏願殿下，益加惕念焉。
答曰：“嗚呼！寡昧以否德，不合天心，災異荐臻，歲且凶荒，吾民之顚連流散者，不知其幾許人矣。世間若況萬狀，而孰如飢餓之甚乎？靜言思之，若恫在己，對案而不覺興嗟也。賑飢之急，不趐若救焚拯溺，予固竭慮殫心，無所吝惜，而其奈國無儲蓄何，只自焦心而已。箚中勸戒
之辭，無非藥石之言，予用嘉悅矣。可不體念焉。特遣繡衣，廉問賞罰事，當令政院擧行焉。”
子／醫家／群芳譜／元部／天譜／卷之三　天譜三／電／麗藻散語(P.42-2)..[明末刻本]
○麗藻散語雷電合而成章　雷電噬嗑【易】　曄曄震電不寧不令【詩】　恐天時之代序兮耀靈畢靈畢電光貌言速也而西征【離騷】　豐隆軒其震霆兮列缺列缺電貌曄其照夜【文選】　陰氣伏于黃
泉陽氣上通于天陰陽分爭故為電【莊子】　電激氣也雷以為鞭策　陰陽相薄為雷激揚為電【俱淮南子】　凌驚雷之砊砊音伉磕磕音搕兮弄狂電之淫裔【思玄賦】　擊電無停光【公孫子】　太平之世電不眴目宣示光耀而已【董仲舒】　雷砰電射天之怒也不能終朝故曰昊天無竟日之怒【吳武陵】　有聲曰雷無聲曰電【公羊】詩五言震雷驅號令驚電夜舒光【陸士衡】　餘霞張錦帳輕電閃紅綃【劉禹錫】　電尾燒空黑雲脚飛銀絲【韓渥】　過眼金蛇掣鞭空銀索飛【古詩】　一生復能幾倐如流電驚【陶淵明】　容顏若飛電時景如飄風【李白】
子／醫家／群芳譜／亨部／果譜／果譜四／藕／麗藻散語等(P.35-1)..[明末刻本]
○麗藻散語隰有荷華　彼澤之陂有蒲與荷【詩】　荷為衣兮蕙為帶　雧芙蓉
以為裳　搴芙容于木末【離騷】　焚芰製而裂荷衣【北山移文】　灼若芙容出綠波【曹植】　河北擢歌之妹江南採蓮之女春水廣兮檝潺湲秋風駛兮舟容與【江淹】　澤芝芳艷擅奇水屬煉氣紅荷比符縹玉【顏延之】傳君子諱蓮或又謂諱菡萏字芙蕖相傳為神仙家流世居太華山玉井中始祖有諱碧藕者壽千歲成周時因西王母進見穆天子陪宴瑤池上子孫散處其根泒世襲其名亦曰藕咸潔白聰明意氣淸虛自以仙流弗與生民伍隱遁不見于世苟可蔽身雖污泥重淵沒齒不怨時人為之謠曰平生水雲姿七星羅心胸豈無絲毫益上禆天子聰而不自薦達胡為乎泥中藕聞亦不介意世有好而訪之者輒強與㱕竟不辤謝第求澡雪以徃任其指使或療渴治病養老慈幼娛賓客供
祭祀靡不順承雖刳股臠體不憚藕生茄茄端楷離立屹然有出塵之志茄生荷荷為人圓渾能紉緝為衣與楚畹蘭氏齊名見稱于三閭大夫又嘗為桮棬屈體輪菌如象鼻狀授客吸酒號碧筒杯東坡見其遺製酌酒試之嘆曰碧盌旣作象鼻彎白酒猶帶荷心苦藝絕當時後人無能效之者傳十葉至君子君子質羸氣盈心芳貌溢內視欿然不足外觀珮服鮮整光燁可愛盡得羽化之術飄然有高世之志因辟榖于人間世無所好惟日引淸漣以自娛濯古有東昏侯寵貴嬪愛君子姿色令與潘妃進履君子愀然侯範金肖像代焉唐明皇鑿太液池與楊貴妃游宴其中近臣將相或不得時至君子侍從其間不少刻舍左右會祿山之亂遂引去釋有金仙氏雅知君子齋潔留叅侍世尊君子惡其異
己不果留釋剡木勒像遣之自是流落江湖甘同草芥不希薦達番禺程九齡遇諸巷望見驚喜亟拜曰吾先夫子從周先生遊周先生友愛君子君子吾先夫子師友也敢不拜時薰風徐來君子欣然起舞笑媚相迎恨相見之晚九齡固請以㱕下榻佇壺汲淸漣以奉顧諸子姓曰君子吾方外友也可善事之日鉤簾去屏蔽洒掃左右惟恐失君子歡君子不時見每盛夏東日方興振衣起立吟風洒露逍遙欣躍已而徘徊顧望移午歛體握固噤不露半唇數日卸服委其心而蛻去至時復來來去皆在壺中人莫能窺其跡九齡益奇之謂曰昔費長房遇壺公能荅鬼使社今吾其為長房乎因自號小壺公神仙家自希夷之後不傳世無能知者君子知之亦欲傳世顧非其人雖傳不解嘗以其畧示九齡
不盡解因俟其去而視其遺玉蛹纍纍私啖之瓊液滿嚥兩臉駸駸君子之色君子㱕九齡有異人過而相曰何物老媼生此寧馨兒神淸骨潤徃來人世壽未可量也昔見其浴漢昭帝柳池中芳氣襲人又見其在華山頂上人得其丹服之輒羽化今已數百年顧在此九齡聞之愈敬信奉之不少怠【葉受】說水陸草木之花可愛者甚蕃昔陶淵明愛菊自李唐以來世人甚愛牡丹予獨愛蓮出淤泥而不染濯漣漪而不妖中通外直不蔓不枝香遠益淸亭亭淨植可遠觀而不可褻翫焉予謂菊花之隱逸者也牡丹花之富貴者也蓮花之君子者也噫菊之愛陶後鮮有聞蓮之愛同予者何人牡丹之愛宜乎衆矣【周茂叔】　藕藏于水其自處卑無所加焉其所與汙潔白自若中有孔焉不偶不生若此
可以偶物矣茄無附枝泥不能汙水不能沒挺出而立若此可以加物矣蓮旣有以自白又會而屬焉若此可以連物矣𧂄實若𦥜隨昏昕闔闢焉蕸假根以立而不如藕之有所偶假莖以出而不如茄之有所加假華以生而不如蓮之有所連𧂄之有也若此可謂遐矣夫物者終必吐連物者終于散偶物者或析之加物亦不可謂常故遐在此不在彼也蔤退藏于無用而可用可見者本焉若此可以密矣合此衆美則可以荷物可以為芙可以為渠故曰荷芙蕖【字說】賦感衣裳于楚賦詠憂思于陳詩訪群英之艷絕標高名于澤芝會春陂乎夕張搴芙容而水嬉抽我衿之桂蘭點子吻之瑜辭選群芳之徽號抱茲性之淸芬稟若華之驚絕測淲池之光潔爍彤輝之明媚粲雕霞之繁悅顧椒
丘而非偶豈圓桃而而能埒彪炳以蒨藻翠景而紅波靑房兮規接紫的兮圓羅樹妖遙之弱𠏉散菡萏之輕荷上星光而倒景下龍鱗而隱波戱錦鱗而夕映曜繡羽以晨過結游童之湘吹起榜妾之紅歌僃日月之溫麗非盛明而謂何若乃當融風之暄盪承暑雨之平渥被瑤塘之周流繞金渠之屈曲排積霧而楊芳鏡洞泉而含綠葉析水以為珠條集露而成玉潤蓬山之瓊膏輝䓤河之銀燭冠五華於仙草超四照於靈木雜衆姿於開卷閱群貌於昏明無長袖之容止信一笑之空城森紫葉以上擢紛湘蕋而下傾根雖割而琯徹柯旣解而絲縈感盛衰之可懷質始終而常淸故其為方也綢繆其為媚也奔發對粧則色姝比蘭則香越汎明綵於宵波飛澄華於曉月陋荊姬之朱顏笑夏女之光髮
恨狎世而貽賤徒愛存而賞沒雖凌群以擅奇終從歲而零歇【鮑明遠】　非登高可以賦者唯採蓮而已矣况洞庭兮紫波復瀟湘兮綠水或暑雨兮朝霽乍涼飈兮暮起黛葉靑跗烟周五湖紅葩蘤電鑠千里尤見重于幽客信作謠于君子爾其珍族廣茂淑類博傳藻河渭之空曲被沮漳之淪連燭燈灣而爛爛亘沙漲之田田豈值水區澤國江漘海壖是以吳娃越艷鄭婉秦妍感靈翹于上節悅瑞色于中年錦帆映浦羅衣塞川飛木蘭之画楫駕芙容之綺船問子何去幽澤採蓮已矣哉誠不知其所以然賞由物召興以情遷故其遊泳一致悲欣萬緒至若金室麗妃璇宮佚女傷鳳臺之寂莫厭鸞扃之閑處侍飲南津陪歡北渚見磯岸之紆直覿旌旄之低舉上苑神池芳林御陂樓陰架沚殿彩乘
漪張拜洛之容衛僃橫汾之羽儀簫鼓發兮龍文動鱗羽喧兮鷁首移咸靚粧而麗服各分鶩而並馳蘋縈槳碍荇觸舩危視雲霞之沃蕩望林泉之蔽虧洪川泱泱兮菡萏積綠水湛湛兮芙蕖披惜時歲兮易晚傷君王兮未知折紺房與緗菂攬紅葩及碧枝廻綃裙兮竊獨嘆歩羅襪兮私自奇莫不驚香悼色畏别傷離復有濯宮年少期門公子翠髮蛾眉頳唇皓齒傅粉蘭堂之上偷香椒房之裏亦復衘恩激誓佩寵緘愁承好賜之珍席奉嬉宴之彩斿繡棟曛兮翠羽帳瑤塘曙兮靑翰舟搴條拾蕋沿波泝流池心寛而藻薄浦口窄而萍稠和撓姬之衛吹接榜女之齊謳去復去兮水色夕採復採兮荷華秋願承歡而卒歲長接席而寡仇于時薊北無事關西始樂霧盡江垠氣恬海寞消怪氣于沅澧照
榮光於河洛殊方異類舞詠相錯王公卿士歌吹並作則有侯家瑣第戚里芳園穿池岸之曲蓄水河陽之源隄防谷口島嶼轘轅嘉木畢植靈草具繁沉桂北之丹藕播荊南之紫根鬱淒淒而霧合燦曄曄而霞翻泊乎氣徹都鄙景華川陸麥雨微涼梅颸淺燠命妖侶于石城嘯娛朋于金谷乃使綠珠捧棹靑琴理舳樽芳醪藉珍餗汎玉潭之瀰漫遶金渠之隈隩石近水而苔濃岸連山而樹複排芰末而爭遠託蘆間而競逐赴汨凌波飛袿振羅風低綠幹水濺黃螺上客喧兮樂未已美人醉兮顏將𨠑畏蓮色之如臉願衣香兮勝荷徘徊郢調悽慘燕歌念窮歡于水涘誓畢賞于川阿結漢女邀湘娥北溪蕋尚密南汀花更多恨光景兮不駐指芳馨兮謂何若乃南郢義妻東吳信婦結褵整佩承筐奉
帚忽君子兮有行復良人兮遠征南討九真百粵北戍雞田雁城念去魂駭相視骨驚臨春渚兮一送見秋潭兮四平與子之别烟波望絕念子之寒江山路難水淡淡兮蓮華紫風䬃䬃兮荷葉丹剪瑤帶而猶欷折瓊英而不歡旣而緣隈逗浦還栧㱕㯭睠芳草兮已殘憶離居兮方苦延素頸於極漲攘皓腕兮神滸惜佳期兮末由徒增思兮何補又若倡姬蕩勝命侶招群淇上洛表湘臯汝墳望洲中兮翡翠色動浦水兮驪龍文願解佩以邀子思搴裳而從君悲時暮愁日曛鳴鐶釧兮響窈窕艷珠翠兮光繽紛憐曙埜之絳氣愛晴天之碧雲棹廵汀而柳拂舩向渚而菱分掇翠莖以翳景襲朱萼以為裠挺楫凌亂風流雨散鳴根絡繹霧罷烟釋狀飛虯之蜿蜿若驚鴻之奕奕艇怯奔潮篙憎淺石絲著手
而偏遶刺牽衣而屢襞乃有貴子王孫乘間縱觀何平叔之符彩潘安仁之藻翰稅龍馬于金隄命烏舟于石岸錦纜翻洒銀檣照爛日側光沉風驚浪深紆北渚之新贈恣東溪之密尋鴛鴦繡彩之文履瑇瑁瓊華之寳琴扣舷擊榜吳歈越吟溱與洧兮葉履水淮與濟兮花冐潯值明月之夕出逢丹霞之夜臨茱萸歌兮軫妾思芍藥曲兮傷人心伊採蓮之賤事信忘情之盖寡雖迹兆于水鄉遂風行于天下感極哀樂聲參鄭雅是以緬察谷底窮覽地維北盡豐鎬澇潏南究巴沲越沂莫不候期應節沿濤汎湄薄言採之興言報之發文扃之麗什動幽幌之情詩使人結眷令人想思宜其色震百草香奪九芝棲碧羽之神雀負靑𦫉之寳龜紫秩流記丹經秘詞豈徒加繡柱之光彩曄文井之華滋已矣哉
向使時無其族代乏厥類獨秀上淸之境不生中國之地學鸞鳳而時來與鶼鶼而間至必能使衆瑞彩沒群貺色沮湯武齋戒伊臯延佇豈俾夫秦童趙僕倡姬艷女狎而翫之擷而採之乎時有東鄙幽人西園舊客常陪帝子之輿經侍天人之籍咏綠竹于風曉賦彤管于月夕暑徃寒來忽矣悠哉蓬飄梗逝天涯海際似還卭之寥廓同適越之滛滯蕭索窮途飄颻一隅昔聞七澤今過五湖聽菱歌兮幾曲視蓮房兮幾株非鄴地之宴語異睢苑之歡娛况復殊方別域重瀛複嶂虞翻則故鄉寥落許靖則生涯惆悵感芳草之及時懼修名之或喪誓剗跡穎上棲影渭陽枕箕岫之孤石泛磻溪之小塘飧素實兮吸絳芳荷為衣兮芰為裳永潔己于丘壑長寄心于君王【王勃】　若夫西城秘掖北禁仙流見
白露之先降悲紅蕖之已秋昔之菡萏齊秀芳敷競發君門閟兮九重兵衛儼兮千列綠蔕靑枝緣溝覆池映蓮旗兮搖艷揮長劎兮陸離疏瀍兮裂縠交流兮湘沃四繞兮丹禁三匝兮承明曉而望之若霓裳宛轉朝玉京夕而察之若霞標的爍散赤城旣如秦女艷日兮鳳鳴又似洛妃拾翠兮鴻驚足使瑤草罷色芳樹無情複道兮詰曲離宮兮相屬飛閣兮周廬金鋪兮壁除君之駕兮𦲁蓮之葉兮扶疎萬乘顧兮駐綵騎六宮喜兮停羅裾仰仙遊而德澤縱玄覽而神虛豈與夫溪澗兮沼沚自生兮自死海坼兮江沱萬萬兮烟波泛漢女遊湘娥佩鳴玉戱淸渦中流欲渡兮木蘭楫幽泉一曲兮採蓮歌江南兮峴北汀洲兮北極旣有芳兮襄城長無艷兮水國豈知移植天泉香飄列仙嬌紫臺之月露
含玉宇之風烟雜葩兮照燭衆彩兮相宣鳥翡翠兮丹靑翰樹珊瑚兮林碧鮮夫其生也春風盡蕩爍日相煎夭桃盡兮穠李滅出大堤兮艷欲燃夫其謝也秋灰度管金氣騰天宮槐棘兮井桐變搖寒波兮風颯然㱕根息艷兮八九月乘化無窮兮千萬年越人望兮已長久鄭女採兮無由緣何淺蔕之能固何穠香之獨全别有待制揚雄悲秋宋玉夏之來兮翫早紅秋之暮兮悲餘綠禮盛燕臺人非楚材雲霧圖兮蘭為閣金銀酒兮蓮作盃落英兮徘徊風轉兮哀哀入黃扉兮洒錦石縈白蘋兮覆綠苔寒暑忙忙兮代謝故葉新花兮徃來何秋日之可表託芙蓉以為媒【宋之問】　曲沼微陽橫塘細雨墮虹梁而窺影倚風臺而欲舞覆翠被以熏香燃犀燈而照浦雙心並根千株泣露送艇子于西州聞棹
謳于北渚迎桃根而待檝逢宓妃而未渡迫而視之靚若星妃臨水而脉脉盈盈遠而望之杳如峽女行雲而朝朝暮暮東西隨葉隱上下逐波浮已見雙魚能比目應笑鴛鴦會白頭昔聞妃子貴東昏地上金花不染塵空留此日田田葉不見當時步歩人【歐文忠】　有韡者華婉如淸揚菡萏為簪芙蓉為裳出五沃之上腴兮苞九疑之奇芳繄中通而外直兮洵篤實而輝光德可比于君子兮又奚遜夫國香羌託種于靈沼兮載移根于長樂挺翠盖之團團兮月朱華之灼灼枝承蕤以婀娜兮何揚翹之磊落揉珠菂以成葩兮煥重英之出萼森一穎于芝房兮儼敷榮于菌閣朝晞髮于扶桑兮若葵赤之常傾夕弄影于望舒兮象桂輪之載盈峩星冠于絳闕兮散霞標于赤城鳳羽矯其翩翩兮蜃樓起而
崢嶸恣意態之橫出紛可炳于丹靑彼新宮之嶻嶪兮固神靈之所宅薰風扇其淳和兮甘雨滋其薌澤卿雲助其爛熳兮膏露增其的皪夫惟孕粹而鍾祥兮肆焜煌而舄奕乃其含芬桂掖流曄椒塗承恩輝于黼幄兮分繡采于翟褕映画堂之甲帳兮迎紫罽之金輿燦榮光于華渚兮欝佳氣于蓬壺宮伯忻忻而告瑞慈顏穆穆其懽愉何司花之特巧殆坤元之出符
天子乃考祥圖披𩄇契徵素蓮于王母遡石蕖于炎帝或一房而百子或一花而千歲兆多壽而多男允卜年而卜世【申瑤泉】歌郞採蓮妾採蓮蓮花實妾生子郎今採取應相憐開似妾初年蓮房結暖香雖斷絲牽連【鄭菊山】　蘭膏墜髮紅玉春燕釵梳頭拋盤雲城邊楊柳向橋晚門前溝水波粼粼麒麟公子
朝天客珂馬璫璫度春陌掌中無力舞衣輕剪斷鮫綃破春碧抱月飄煙一尺腰麝臍龍髓憐嬌嬈秋羅拂水碎光𨔝露重花多香不銷鸂鶒交交塘水滿綠芒如粟蓮莖短一夜西風送雨來粉痕雰落愁紅淺舩頭折藕絲暗牽藕根蓮子相留連郞心似月月未缺十五十六淸光圓【溫庭筠】　採蓮㱕綠水芙蓉衣秋風起浪鳧雁飛桂棹蘭橈下長浦羅裙玉腕輕搖櫓葉嶼花潭極望平江謳越吹相思苦相思苦佳期不可駐塞外征夫猶未還江南採蓮今已暮採蓮花渠今那必盡娼家官道城南把桑葉何如江上採蓮花蓮花復蓮花花葉何稠叠葉翠本羞眉花紅強似頰佳人不在茲悵望别離時牽花憐共蒂折藕愛連絲故情無處所新物徒華滋不惜西津交珮解還羞北海雁書遲采蓮歌有節采蓮
夜未歇正逢浩蕩江上風又值徘徊江上月徘徊蓮浦夜相逢吳姬越女何丰茸共問寒江千里外征客關山路幾重【王勃】詩五言朱華冐綠池【曹子建】　藕隱玲瓏玉【碧衣女子】　魚戲動新荷【謝玄暉】　佳人雪藕絲　江蓮搖白羽　紅膩小池蓮　荷靜納涼時【俱杜甫】　曉露洗紅蓮【韋應物】　荷花嬌欲語愁殺蕩舟人　素手把芙容虛歩躡太淸　美人出南國灼灼美容姿　芙容老秋霜團扇羞網絲【俱太白】　白蓮方出水碧柳未鳴蟬【劉夢得】　荷背風翻白蓮腮雨褪紅【東坡】　玉盃承露重鈿扇起風多【楊文公】　碧葉喜翻風紅英宜照日【江浩】　都無色可並不奈此香荷【李義山】　城晚通雲霧亭深到芰荷　美人艷新粧歛袂照秋水【秦少游】　微風搖紫柄輕露拂朱房【沈約】　歲
暮寒飈及秋水落芙蕖【陸韓卿】　錦帶雜花鈿羅衣垂素川【吳均】　亂香淸宿醉濃艷破狂愁　交陰分擢秀並葉爛齊芳【俱劉原父】　摘取芙容花莫摘芙容葉將㱕夫壻看顏色何如妾【王昌齡】　荷葉罩芙容圜靑映嫩紅佳人南陌上翠盖立春風【曹修古】　鑑湖三百里菡萏發荷花五月西施采人看隘若耶　翠盖臨風迥氷華浥露鮮舞衣淸縞袂倒影爛珠纏【韓愈】　棹發千花動風傳一水香傍人持並蒂含笑打鴛鴦【常倫】　灼灼荷花瑞亭亭出水中一莖孤引綠雙影共分紅色奪歌人臉香亂舞衣風名蓮自可念况復兩心同【朱超】　輕舸迎上客悠悠湖上來當軒對樽酒四面芙容開【王維】　落日晴江裏荊歌艷楚腰採蓮從小慣十五卽乘潮【劉方平】　蓮花比妾貌妾貌花不如蓮子比妾心
妾心應更苦【宗臣】　與歡遊池上荷生滿綠池朱花似歡面素藕似歡肌【屠隆】　入港採芙容芙容動㴸淰游魚聚蜂房吹作波心錦【于若瀛】　涉江弄秋水愛此荷花鮮扳荷弄其珠蕩漾不成圓佳期綵雲重欲贈隔遠天相思無由見悵望涼風前　碧荷生幽泉朝日艷且鮮秋花冐綠水密葉羅靑烟秀色空絕世馨香竟誰傳坐看飛霜滿凋此紅芳年結根未得所願託華池邊　芙容嬌綠波桃李誇白日偶蒙春風榮生此艷陽質豈無佳人色但恐花不實宛轉龍火飛零落花相失誰知凌寒松千載長守一【俱太白】　早被嬋娟誤欲粧臨鏡慵承恩不在貌敎妾若為容風暖鳥聲碎日高花影重年年越溪女相憶採芙容【杜荀寉】　桃杏二三月此花泥滓中人心正畏暑水面獨搖風淨剎如金涌嘉賓
照幕紅誰歌采菱曲舟在曉霞東【宋豊稷】　日氣沉山紫荷花照水明香含風細細影浸月盈盈妃子華淸浴神君洛浦行向人嬌欲語解語恐傾城【張祥鳶】　碧沼渟寒玉紅蕖映淥波粧凝朝日麗香逐晚風多游戲金鱗出驚飛翠羽過納涼依水榭還續采蓮歌【申瑤泉】　坐對芙容沼行歌棠棣吟相依香漠漠獨立影沉沉人自憐芳艷誰當識苦心秋風漸蕭索結子已如今【馮琢菴】　竹醉客皆醉亭幽興亦幽荷錢魚暗嚙蒲劎蝶虛遊雙鶴如人立一山當水浮拈盃登水閣恍若泛扁舟【雷思霈】　萬頃金沙裏誰將玉節栽絲應鮫乞與珠是蚌分來盤貯氷猶結刀侵雪易催防風骨外折混沌竅中開月寺僧家鉢風亭酒客盃胸中秋氣入牙角雨聲回自媿塵泥賤得蒙樽俎陪與君消酷暑瓜李莫相
猜【陶弼】　水榭臨文漪晨曦出暘谷宛彼芙蕖花嫣然媚初旭煥若丹霞敷燁如錦雲簇穠艷復芬馡可以娛心目須臾日漸中歛華閟淸馥匪乏傾陽姿將無避炎燠舒卷固有時昕晡逓相續努力愛朝暉寸陰如寸玉【申瑤泉】　蓮實大如指分甘念母慈共房頭艥艥更深兄弟思實中有薏荷拳如小兒手令我憶諸雛迎門索梨棗蓮心政自苦食苦何能甘甘飡恐腊毒素食則懷慙蓮生淤泥中不與泥同調食蓮誰不甘知味良獨少吾家雙井塘十里秋風香安得同袍子㱕製芙容裳【黃山谷】　菡萏初舒艷奇芬暈碧霄中洲欣邂逅南浦自招搖瑩色涵香霧新袍坼絳綃娉婷自珍愛穠郁更淸超照水臨靑鏡偎蘋倚彩翹駢枝疑貫寵並萼似爭嬌綽約霞初映披敷烟正銷鬚蕤金粉嫩房闖玉冠喬
月下仙人氅風前公子袍淸虛雲歩溼沉浸瀣津饒濯濯靈修質盈盈神女標孤貞無漫蔓雅則絕纖妖喜動文鴛舞光搖錦鯉跳瓊根託紺潔翠盖障炎囂靚賞聮瑤席芳搴集桂橈姚園多猥俗陶徑亦蕭條華井分流潤天池引脉遙須移玄圃種莫向若耶漂木末興幽詫濂溪結冥招懷之思遠道秋入髩蕭蕭【王燁】七言白玉花開綠錦池【吳融】　寳陀光彩射晴暉【百氏集】　水國烟鄉足芰荷【陸龜蒙】　靑春波浪芙容園　芙容別殿暗焚香　雨潤紅蕖暗暗香　並蒂芙容本自雙　點池荷葉叠靑錢　棹拂荷珠碎却圓　不妨遊子芰荷衣　芙容小苑入邊愁　露冷蓮房墜粉紅【俱杜子美】　素房含霞玉𠜍鮮紺葉搖風鈿扇圓【白樂天】　膩玉肌膚碧玉房纍纍波面襯紅粧【高九萬】　荷葉
曉看元不溼却疑悞聽五更風【江古心】　竹樹雨餘添翠靄芰荷風起動淸秋　一色藕花三十里淡粧濃抹錦靑紅【虞可齋】　翠盖不能擎雨露鴛鴦應怨夜寒多【吳菊潭】　芙容出水弄嬌斜紅紅白白各一家【杜祁公】　池面風來波灧灧陂間露下葉田田誰於水上張靑盖罩却紅粧吐採蓮【歐文忠】　翠盖紅幢耀日鮮西湖佳麗會群仙波平十里鋪雲錦風度淸香趂画舩【楊巽齋】　扇颭宮羅衣浸床湘妃晚浴試紅粧闌干月滿難成夢風露侵人徹骨涼【陳古澗】　水邊舟子競招招陌上車塵晚更囂只有幽人無个事荷花深處弄輕橈【劉漫塘】　一様娉婷絕代無水宮魚貫出瓊鋪緣何買得凌波女為有荷盤萬斛珠【鄭安晚】　雨餘無事倚闌干媚水荷花粉未乾十萬瓊珠天不惜綠盤檠出與人
看【王月浦】　嬌紅婭姹不勝姿只許行人半面窺恰似姑蘇明月夜水晶宮殿貯西施【趙竹隱】　荷葉羅裙一色裁芙容向臉兩邊開亂入池中看不見聞歌始覺有人來【王昌齡】　芙容脂肉綠雲鬟圖画樓閣靑黛山千樹桃花萬年藥不知何事憶人間【元微之】　搖落秋天酒易醒淒淒長似别離情黃昏倚柱不㱕去腸斷綠荷風雨聲【韋莊】　荷花布錦柳乖絲一片丹靑太液池御榻獨留淸暑殿宮娥空唱采蓮詞【薛惠】　輕雲疎雨一時來忽見荷花並蒂開睡起南薰情思嬾夢深遙過楚王臺【丘雲霄】　群英的歷點蒼苔朵朵芙容並蒂開只恐西風易零落殿芳故寫嶺頭梅【于念東】　輕霜約水淡無痕竹裏芙容意態新葦荻半欹來白鳥看山大抵屬閒人　朝來急雨涌山泉洗出芙容意態妍嬝嬝
數莖欹竹嶼美人和露入淇園【俱丁明登】　朵朵紅蓮映綠池微風吹動影參差深閨寂莫嫌長晝一點芳心只自知【馬德澧】　曲曲闌干水殿涼紅綃扇底芰荷香按歌誤觸鴛鴦起宮漏今宵分外長【鄭德明】　九疑山下分奇種三子房中吐瑞姿朵朵黃雲團羽扇為迎金母下瑤池【申瑤泉】　晚涼風度玉池香看盡㱕鴉入建章妾貌不如蓮様好莫將明月比寒塘【沈明臣】　藕花塘上雨霏霏無數蓮房著水垂羞見鴛鴦交頸臥却將荷葉盖頭㱕【許成名】　紅白蓮花開共塘兩般顏色一般香恰如漢殿三千女半是濃粧半淡粧　司花手法我能知說破當知未大奇亂剪素羅粧一樹畧將數朵蘸胭脂【楊誠齋】　鑿破蒼苔漲作池芰荷分得綠參差曉開一朵烟波上似画真妃出浴時【杜祁公】　貪看
翠盖擁紅粧不覺湖邊一夜霜卷却天機雲錦叚從教疋練寫秋光【東坡】　漢室嬋娟雙姊妹天台縹緲兩神仙當時儘有風流過謫向人間作瑞蓮【邵康節】　素蕋多蒙别艷欺此花真的在瑤池還應有恨無人覺月曉風淸欲墮時【陸龜蒙】　移舟水濺差差綠倚檻風搖柄柄香多謝浣溪人未折雨中留得盖鴛鴦【鄭谷】　絕似蓮花水面浮綠雲香溼一沙鷗何時摘取池中葉駕作中流太乙舟【陶學士】陶公名安■■人開國功臣　四面花開玉露滋曉風翻雨葉垂垂泉明酒思濂溪癖慿仗盆池借一枝【徐存齋】徐公名階華亭人一甲大學士　綠窗蟬靜日偏長懶爇金爐百和香莫摘池中蓮子看个中多半是空房【孟淑卿女郞】　稽首慈雲大士前莫生西土莫生天願將一滴楊枝水洒作人間並蒂蓮【小靑女郞】　翠盖佳人臨水立寂莫雨中相對泣溫泉洗
出玉肌寒檀粉不施香汗溼一陣風來碧浪翻珍珠零落難收拾【任思菴】　太華峰頭玉井蓮開花十丈藕如舩冷比雪霜甘比蜜一片入口沉疴痊我欲求之不憚遠靑壁無路難夤緣安得長梯上摘實下種七澤根株連【韓文公】　若耶溪傍採蓮女笑摘荷花共人語日照新籹水底明香飄紅袂空中舉岸上誰家遊冶郞三三五五映垂楊紫騮嘶入落花去見此踟蹰空斷腸【李太白】　綠荷舒卷涼風曉紅萼開縈紫菂重雙女漢臯爭笑臉二妃湘浦並愁容自含秋露貞姿結不曉春妖艷態濃終恐玉京仙子識却持㱕種碧蓮峰【李紳】　芙容池裏葉田田一本雙枝照碧泉濃麗共妍香各散東西分艷蒂相連自知政術無他異縱是禎祥亦偶然四野人聞知盡喜爭來入廓看嘉蓮【姚合】　水殿盈盈萬
玉妃凌波長是步炎暉迢遙玉井峰頭見縹緲瑤池月下㱕洛浦露繁珠作珮楚臺風急翠成幃若教解語應愁絕聞道金籠鎖雪衣【黃佐】　耶溪新綠露嬌癡兩面紅粧倚一枝水月精魂同結願風花情性合相思趙家阿妹春眠起楊氏諸姨晚浴時今日六郞憔悴盡為渠還賦斷腸詩【沈周】　九月江南花事休芙容宛轉在中洲美人笑隔盈盈水落日還生渺渺愁露洗玉盤金殿冷風吹羅帶錦城秋相看未用傷遲暮别有池塘一種幽【文衡山】　芙蕖香靄水雲多覽勝新從學士過紅艷晴薰霞作錦氷綃寒伴玉為河如翻墮珥依仙渚若浣明籹出素波欲采芳華勞遠贈秋風其奈獨看何　秘省仙居别苑東池開新長芰荷紅幽芳渺渺三湘外疎影亭亭一水中香溼瓊衣迷曉霧塵銷羅襪起秋風
玉堂㱕後靑藜照競擬金蓮出上宮　曲徑方池别館東荷開殊勝昔年紅虛瞻玉井靑冥上似覩金蓮紫禁中佳實豫知深雨露苦心原自耐霜風亭亭獨立烟波冷肯羨春華在漢宮【俱陸平泉】　芙容池苑起淸秋漢武泉聲落御溝他日江山映蓬髩幾年楊柳别漁舟竹間駐馬題詩去物外何人識醉遊盡把㱕心付紅葉晚來隨水向東流【才調集】　斑簾十二卷輕碧秋水芙容隔画闌綵扇迎風霞透影錦袍弄月酒生寒湘魂翠袖留江浦仙掌紅雲溼露盤秪恐淮南霜信早絳紗籠燭夜深看【薩天錫】　梅雨絲絲草閣涼匡床玄坐漫焚香四簷綠樹繁陰合一卷黃庭白晝長細和禽言成樂府寬裁荷葉製衣裳笑看溪水明于玉新水朝添一尺長【張祥鳶】　湖上峰稠亂晚晴每逢佳處問山名偶因
寺好頻停舫貪為波澄不記𦨻斜抱連環千嶂合平分雙鏡六橋橫更堪歲晏芙蓉冷水國西風日夜淸【張虛菴】　一天霞采正流虹出水芙蕖欲吐紅縱是連宵困寒雨終然危幹獨凌風乾坤尚欝胚胎裏身世都忘水玉中慎爾芳馨良自愛晴光早晚總天功【孫淇澳】　西山靑落影娥池仗外芙容入照時薄雨未消初日暈曉風欲語向人枝六宮香粉流紅膩三殿浮涼湛綠漪的的夜舒人不見集靈臺畔露華知【王衡】　東山未許謝公閒別墅偏開荷葉灣郭外沙堤新舊築馬前雲樹有無間歌聞花底遙分韵影溼池邊近解顏濯魄氷壺誰得似擎盃坐聽水潺潺【姚子雲】子雲慈谿人名士詞獵獵風蒲初暑過蕭然庭戶秋淸野航渡口帶烟橫晚山千萬叠別鶴兩三聲○秋水芙蕖聊盪槳一樽同破愁城蓼花灘上
白鷗明暮雲連極浦急雨暗長汀【蘇養直臨江仙】　雨過回塘圓荷嫩綠新抽越女輕盈画橈穩送蘭舟波光艷粉紅相間脉脉嬌羞菱歌隱隱漸遙依約凝眸○隄上郞心波間粧影遲留不覺㱕時暮天碧月如鉤風蟬噪晚餘霞映幾點沙鷗漁笛不道有人獨倚危樓【晁旡咎新荷葉】　雨過蒲桃新漲綠蒼玉盤傾墮碎珠千斛姬㜮擁前紅簇簇溫泉初試真妃浴○驛使南來丹荔熟故剪輕綃一色頒時服嬌汗易晞凝醉玉淸涼不用香綿撲【宋景文蝶戀花】　妖艷秋蓮生别浦紅臉靑腰舊識凌波女照影弄粧嬌欲語西風豈是繁華主○可恨良晨天不與纔過斜陽又值黃昏雨朝落暮開空自許竟無人解知心苦【晏叔元蝶戀花】　荷葉田田靑照水孤舟挽在花陰底昨夜消疎雨墜愁不寐朝來又
覺西風起○雨擺風搖金蕋碎合歡枝上香房翠蓮子與人長厮類無好意年年苦在中心裏　為愛蓮房都一柄雙苞雙蕋雙紅影雨勢不來風色定池水靜仙郞綵女臨鸞鏡○妾有容華君不省花今恩愛猶相並花却有情人薄倖心耿耿因花又染相思病　葉有淸風花有露葉籠花罩鴛鴦侶白錦頂絲紅錦羽蓮女妬驚飛不許長相聚○日脚沉紅天色暮靑涼傘上微微雨早是水寒無宿處須回歩枉教雨裏分飛去　一曲天香金粉膩蓮子心中自有深深意意密蓮深秋正媚將花寄恨無人會○橋上少年橋下水小棹㱕時不許牽紅袂浪濺荷心圓又碎無端欲墮相思淚　水浸秋荷風皺浪縹渺仙舟只似秋江上和露采蓮愁一餉看花却是啼紅様○折得蓮莖絲未放蓮斷絲牽特地成
惆悵㱕棹莫愁花蕩漾江頭有个人相望　越女採蓮秋水畔窄袖輕羅暗露雙金釧照影摘花花似面芳心只共絲爭亂○鸂鶒灘頭風浪晚霧重烟昏不見來時伴隱隱歌聲㱕棹遠離愁引著江南岸【漁家傲俱歐文忠】　常記漢亭日暮沉醉不知㱕路興盡欲回舟誤入藕花深處爭渡爭渡驚起一行鷗鷺【李易安如夢令】　若耶溪路別岸花無數歛嬌紅向人語與綠荷相阻恨回首西風波淼淼三十六陂烟雨○新籹明照水汀渚生香不嫁東風被誰誤遣踟蹰客意千里綿綿仙浪遠何處凌波微歩想南浦潮生画橈㱕正月曉風淸斷腸疑佇【康伯可洞仙歌】　南軒面對芙容浦宜風宜月還宜雨紅少綠多時簾前光景奇○繩床烏木几盡日繁香裏睡起一篇新與花為主人【陳簡齋菩薩蠻】　楊
柳回塘鴛鴦別浦綠萍漲斷蓮舟路定無蜂蝶慕幽香紅衣脫盡芳心苦○返照迎潮行雲帶雨依依似與騷人語當年不肯嫁東風無端却被秋風誤【賀方回踏莎行】　我愛荷花花最軟錦拶雲挨朵朵嬌如顫一陣微風來自遠紅低欲醮涼波淺○莫是羊家張靜婉抱月飄煙舞得腰肢倦偷把翠羅香被展無眠却又頻翻轉【蔣竹山蝶戀花】　曉日初開露未晞夕陽輕散雨還微暗搖錦霧游鯈戲斜映紅雲屬玉飛○情脉脉恨依依沙邊空見棹舩㱕何人解舞新聲曲一試纖腰六尺圍【葉石林鷓鴣天】　蓼花汀側朝靄依依弄色知何許湘女淡籹羽節飛來等秋碧輕裙素綃識誰與明璫競餙無言處相倚遡風應有柔情正堆積○當年駐香鷁記草媚羅裙波映文席斜陽返照暮雨溼愛天際涼入
愁寂念疇昔漫說泰華峯頭幽夢尋覓而今兩髩如花白但一線才思半星心力新詞奇句便做有怎道得【張□蘭陵王】　曉來閑立回塘一襟香玉颭雲鬆風外數枝涼○相並渾如私語惱人腸飛去方知白鷺在花旁【張約齋烏夜啼】　閙紅一舸記來時長與鵷鷺為侶三十六陂人未到水佩風裳無數翠葉吹涼玉容銷酒更洒菰蒲雨嫣然搖動冷香飛上詩句○日暮靑盖亭亭人不見爭忍凌波去只恐舞衣寒易落愁入西風南浦高柳垂陰老魚吹浪留我花間住田田多少幾廽沙際㱕路【姜堯章念奴嬌】　水楓葉下乍湖光淸淺涼生商素西帝宸遊羅翠盖擁出三千宮女絳采嬌春鉛華掩晝占斷鴛鴦浦歌聲搖曳浣紗人在何處○一枝廣寒宮殿冷落凄愁苦雪艷氷肌羞淡泊偷把胭脂勺注
媚臉籠霞芳心泣露不肯為雲雨金波影裏為誰長恁凝竚【僧仲殊念奴嬌】　風雨霎時晴荷葉靑靑雙鬟捧著小紅燈報道綠紗廊底下蕉月分明【陳眉公浪淘沙】
子／醫家／群芳譜／貞部／花譜／花譜三／葵／麗藻散語等(P.6-1)..[明末刻本]
○麗藻散語七月烹葵及菽【詩】　若葵藿之傾太陽雖不為回光然向之者誠也
【曹植】　衰荷依蔭時藿向陽綠葵含露白薤負霜【潘岳】　布護交加蓊茸分葩疎莖密葉翠萼丹華【王均】　惟茲春草懷芬吐榮挺河渭之膏壤吸升井之元精繞銅爵而疏植映昆明而羅生作妙觀于神州扇令名于東京馳驛命而遠致攢華林而麗庭申修翹之冉冉播圓葉之靑靑【虞翻】詩五言流目視西園曄曄榮紫葵【淵明】　無以肉食資取笑葵與藿【文選】　刈葵莫放手放手傷葵根　水煙迷秋草秋露接園葵【杜甫】　慙君能衛足歎我遠遊根白日如分照還㱕守故園【李太白】　艷艷江南葵開花照天地堦墀十日雨百草爭薈翳【桑民懌】　炎天花盡歇錦繡獨成林不入當時眼其如向日心寶釵知見棄幽蝶或來尋誰許淸風下芳醪對一斟【韓忠獻】　採葵莫傷根傷根葵不生結交
莫羞貧羞貧交不成【古詩】　曰若繒初斷紅如顏欲酡坐令仙駕儼幢節紛駢羅物性有常妍人情輕所多菖蒲儻自秀棄擲不我過【溫公】　賓厨何所有炊稻烹秋葵紅粒香復軟綠葉滑且肥飢來止于飽飽後復何思思憶榮遇日迨今窮退時今亦不凍餒昔日無餘資口旣不減食身又不減衣撫心私自問何者為榮衰【白樂天】　弱質困夏永奇姿蘇晚涼低昂黃金盤照耀初日光檀心自成暈翠葉生有光古來寫生人妙絕誰似昌晨粧與午醉向背分陰陽君看此花枝中有風露香【蘇東坡】七言爛煮葵根斟桂醑風流可惜在蠻村【東坡】　西崦人家應自樂煮葵燒筍餉春耕【前人】　秋來似學金丹術戲把硫黃製酒盃【陳司封】　一樹黃葵金盞側勸人相對醉西風【潘德久】　此花莫遣俗人
看新染鵞黃色未乾好逐秋風天上去紫陽宮裏要頭冠【李涉】　白露淸風催八月紫蘭紅藥共淒涼黃花冷淡無人看獨自傾心向太陽【劉原父】　黃葵貴麗不夭饒一朵新晴松下高還似邇英臨黼座朦朧曉日照天袍【宋景公】　昔年南國看黃葵雲髩金釵向後垂今日村家籬落秋秋風寂莫兩三枝【王正美】　植物雖微性有常人心翻覆至艱量李陵衛律陰山死不似葵花識太陽【劉後村】　紅白靑黃弄淺深旌分幢列自成陰但疑承露矜殊色誰識傾陽無二心【楊巽齋】　恐是牡丹重換紫又疑芍藥再翻紅嬌嬈不辨桑間女蔽芾深迷苧下翁【陳石齋】　欲把相思遠寄君恐教牽動讀書心閑花野草休關念養取葵心向紫宸【蕭鳳質女郞】　薄粧新著淡黃衣對捧金爐侍醮遲向月似矜傾國貌
倚風如唱歩虛詞乍開檀炷疑聞語試與雲和必解吹為報同人看來好不禁秋露卽離披【韋莊】歌昨日一花開今日一花開今日花正好昨日花已老始知人老不如花可惜落花君莫埽人生不得長少年莫惜床頭沽酒錢請君有錢向酒家君何不見戎葵花【岑參】詞秋花最是黃葵好天然嫩態迎春早染得道家衣淡粧梳洗時○晚來淸露滴一一金盃側插向綠雲鬟便隨王母仙【晏元獻菩薩鬘】
子／醫家／群芳譜／貞部／卉譜／卉譜一／芝／麗藻散語等(P.5-2)..[明末刻本]
○麗藻散語王者德先地序則芝草生【尚書大傳】　王者服之則延年與真人同【瑞應紀】　瑤光得則芝生【董仲舒】　濯靈於朱柯【張平子】　五芝含氣而晨敷【孫綽】　其色丹紫其質光耀委綏連屬恍似珊瑚【繆襲】歌漠漠高山深谷迤邐曄曄紫芝可以療飢唐虞世遠吾將何㱕【商山四皓】詩四言煌煌靈芝一年三秀【嵇康】五言空聞紫芝歌不見杏壇丈　但使芝蘭秀何須棟宇隣　知名未足稱局促商山芝【俱杜少陵】七言靈根盤錯呈天瑞寳葉蟬聯表地祥【李伸】　知君此計誠長徃芝草琅玕日應長【杜少陵】　數盡潘園賦衆芳何如神草被昆岡庭中玉露傳三秀木末丹霞散九
光出其箑蒲昭　聖瑞㱕同天韭作仙糧野夫亦有黃公癖地肺何年許並藏【王鳳洲】　閑凭高閣一徜徉芝草窗前細吐香隱几雲光廻素壁枕書山翠濕匡床曾聞夜照靑藜火却喜風生玉𣗳涼中有縱橫詞賦客風流誰似蔡中郞【妓薜素素】　空堂明月淸且新幽人睡息來初勻了然非夢亦非覺有人夜扣祈孔賓披衣相從到何許朱闌碧井開瓊戶忽驚石上堆龍蛇玉莖紫筍生無數鏗然散折靑珊瑚味如蜜藕和雞蘇【蘇東坡】
史／職官／禮部志稿／卷二十五／祠祭司職掌一／合祀(P.597-467-1)
合祀
洪武十年初定合祀儀一齋戒前期二日太常司官今太常寺宿於本司次日具本奏聞致齋三日次日進銅人傳制諭文武官齋戒不飲酒不食葱韭薤蒜不問病不弔喪不聽樂不理刑名不與妻妾同處一傳制儀見儀制司當日禮部官太常寺官於城隍廟發咨仍於各廟焚香三日一告廟正祭前二日用祝文酒果奉先殿告仁祖配上帝皇祇祝文曰維洪武十七年歲次甲子月日孝子皇帝某敢昭告於皇考仁祖淳皇帝茲以正月某日恭祀上帝皇祇於大祀殿謹請皇考配神伏惟鑒知謹告一省牲用牛二十八羊三十三豕三十四鹿二兔十二正祭前二日太常司官奏聞明日與光祿司官省牲次日省牲畢一同復命就奏定分獻官二十四員一陳設共二十七壇　正殿三壇上帝南向犢一登一實以大
羹煮肉汁不用鹽醬籩十二實以形鹽藁魚棗栗榛菱芡鹿脯白餅白麵造黑餅蕎粉造糗餌米粉造粉餈糕豆十二實以韭葅以韭切去本末取中四寸菁葅芹葅筍葅醯醢豬肉鮓用鹽酒料物調和鹿醢兔醢魚醢脾析用牛百葉切細湯熟用鹽酒造用豚胉豬肩上肉食用糯米飯羊脂蜜熬糝食用牛羊豕肉細切與粳米飯同熬簠簋各二實以黍稷稻粱玉用蒼璧一帛一蒼色織成郊祀制帛四字皇祇南向犢一登一籩十二豆十二簠簋各二玉用黃琮一帛一黃色郊祀制帛仁祖配位在東西向犢一登一籩十二豆十二簠簋各二玉用蒼璧一帛一蒼色郊祀制帛其設酒尊六爵九篚三於東南西向祝文案一於殿西洪熙以後改奉太祖太宗並祀正殿增一壇加犢一酒尊二爵三帛篚一　丹墀四壇　大明在東西向犢一登一籩十無糗餌粉餈下同豆十無食糝食下同簠簋各二帛一紅色禮神制帛酒尊三爵三篚一　夜明在西東向犢一登一籩
十豆十簠簋各二帛一白色禮神制帛酒尊三爵三篚一　星辰一壇在東西向犢一羊三豕三登一鉶二盛和羹用肉鹽醬籩豆各十簠簋各二酒盞三十帛一白色禮神制帛酒尊三爵三篚一　星辰二壇在西東向陳設同　東十壇　北嶽壇犢一羊一豕一登一鉶二籩豆各十簠簋各二酒盞十帛一黑色禮神制帛酒尊三爵三篚一永樂以後北嶽壇增附天壽山加酒盞十帛一　北鎮壇陳設同　東嶽壇陳設同帛一青色禮神制帛　東鎮壇東海壇陳設並同　太歲壇陳設同帛一白色禮神制帛　帝王壇陳設同帛十六白色禮神制帛酒盞三十　山川壇陳設同帛二白色禮神制帛酒盞三十　神祇壇羊五豕五鉶三無大羹籩豆各八簠簋各二酒盞三十帛一白色禮神制帛酒尊三爵三篚一　四瀆壇陳設與北嶽同帛四黑色禮神制帛酒盞三十　西十壇　北海壇陳設與北嶽同　西嶽壇陳設同帛一白色禮神制帛下同　西鎮壇　西海
壇陳設並同　中嶽壇鍾山附陳設同帛二黃色禮神制帛酒盞二十　中鎮壇陳設同帛一黃色禮神制帛酒盞十　風雲雷雨壇陳設同帛四白色禮神制帛酒盞三十　南嶽壇陳設同帛一紅色禮神制帛酒盞十　南鎮壇　南海壇陳設並同一正祭典儀唱樂舞生就位執事官各司其事陪祀官分獻官各就位導引官導引皇帝至御位內贊奏就位典儀唱燔柴凡燔柴洪武六年令先刳淨犢牛器盛置於燔罏之右駕自齋宮詣壇太和鐘鳴則罏內舉火候贊燔柴即以犢牛置其上燔之瘞毛血迎神協律郎舉麾奏樂樂止內贊奏四拜百官同典儀唱奠玉帛奏樂內贊奏陞壇至上帝前奏搢圭執事官以玉帛跪進於皇帝右奠訖奏出圭至皇祇前奏搢圭執事官以玉帛跪進於皇帝左奠訖奏出圭至仁祖前奏搢圭執事官以玉帛跪進於皇帝右奠訖奏出圭復位樂止典儀唱進俎奏樂齋郎舁饌至內贊奏陞壇至上帝前奏搢圭進俎出圭至皇祇前奏搢圭進俎出圭至仁祖前奏搢圭進俎出圭奏復位樂止典儀唱
行初獻禮奏樂內贊奏陞壇至上帝前奏搢圭執事官以爵跪進於皇帝右奏獻爵出圭至皇祇前奏搢圭執事官以爵跪進於皇帝左奏獻爵出圭詣讀祝位跪讀祝樂止讀祝官取祝跪於神位右讀訖樂作奏俯伏興平身百官同至仁祖前奏搢圭執事官以爵跪進於皇帝右奏獻爵出圭復位樂止典儀唱行亞獻禮奏樂內贊奏陞壇至上帝前奏搢圭執事官以爵跪進於皇帝右奏獻爵出圭至皇祇前奏搢圭執事官以爵跪進於皇帝左奏獻爵出圭至仁祖前奏搢圭獻爵出圭復位樂止典儀唱行終獻禮奏樂儀同亞獻樂止太常卿進立殿西東向唱賜福胙內贊奏詣飲福位跪搢圭光祿司官以福酒跪進奏飲福酒光祿司官以胙跪進奏受胙出圭俯伏興平身復位奏四拜百官同典儀唱徹饌奏樂執事官各壇徹饌樂止典儀唱送神奏樂內贊奏四拜百官同樂止典儀唱讀祝官捧祝進帛官捧帛掌祭官捧饌各詣燎瘞位奏樂執事官各執祝帛饌出內贊奏禮畢一
分獻官儀注典儀唱行初獻禮贊引引分獻官詣神位前搢笏執事官以帛進於分獻官贊引贊獻爵出笏贊引引至酒尊南北向立典儀唱行終獻禮儀同亞獻贊引引分獻官復位徹饌執事官徹饌執帛饌詣燎所俱候典儀唱行一祝文維洪武某年歲次某甲子正月某日嗣天子臣某敢昭告於昊天上帝后土皇地祇時維孟春三陽開泰敬率臣僚以玉帛犧齊粢盛庶品恭祀於大祀殿備茲燎瘞皇考仁祖淳皇帝配神尚享一樂章　迎神樂奏中和之曲荷蒙天地兮君主華夷欽承踴躍兮備筵而祭誠惶無已兮寸衷微仰瞻俯首兮惟願來期想龍翔鳳舞兮慶雲飛必昭昭穆穆兮降壇壝　奠玉帛樂奏肅和之曲天垂風露兮雨澤霑黃壤氤氳兮氣化全民勤畎畝兮朿帛鮮臣當設宴兮鳳來前　進俎樂奏凝和之曲庖人兮列鼎肴羞兮以成方俎兮再獻願享兮以享　初獻樂奏壽和之曲武功之舞聖靈兮皇皇穆嚴兮金牀臣今樂舞兮景張酒行初獻兮捧
觴　亞獻樂奏豫和之曲文德之舞載斟兮再將百辟陪祀兮具張感聖情兮無巳拜手稽首兮願享　終獻樂奏凝和之曲文德之舞三獻兮樂舞揚肴羞具納兮氣藹而芳祥光朗朗兮上下方况日吉兮時良　徹饌樂奏雍和之曲粗陳菲薦兮神喜將感聖心兮何以忘民福留兮佳氣昂臣拜手兮謝恩光　送神樂奏安和之曲旌幢曄曄兮雲衢長龍車鳳輦兮駕飛揚遙瞻冉冉兮上下方必烝民兮永康　望燎樂奏時和之曲進羅列兮燎瘞方炬焰發兮煌煌神變化兮朿帛將感至思兮無量
史／職官／禮部志稿／卷八十一／祀法備考／嚴祀事／十一月冬至祀(P.598-452-2)
十一月冬至祀
昊天上帝于圜丘星辰太歲風雲雷雨嶽鎮海瀆天下
神祗俱更設登一鉶二各位增設酒斝星辰天下神祗各三十太歲風雲雷雨嶽鎮海瀆各十五其樂章用上所更製者迎神云仰惟兮昊穹臣率百職兮迓迎幸來臨兮壇中上下護衛兮景從旌繚繞兮四維重悅聖心兮民獲年豐奠玉帛云民依時兮用工感帝德兮大化成功臣將兮以奠望納兮微衷進俎云庖人兮列鼎殽羞兮以成芳俎兮載獻願享兮以歆初獻云聖靈兮皇皇穆嚴兮金床臣令樂舞兮景張酒行初獻兮捧觴亞獻云載斟兮載將百辟陪祀兮具張感聖情兮無巳拜手稽首兮願享終獻云三獻兮樂舞揚肴羞具納兮氣靄而芳光朗朗兮上方況日吉兮辰良徹饌云粗陳菲薦兮神喜將感聖心兮何以忘民福留兮佳氣昂臣拜手兮謝恩光送神云旌曄曄兮雲衢長龍車鳳輦兮駕飛揚遙瞻冉冉兮去上方可見烝民兮永康望燎云進羅列兮詣燎方炬焰發兮煌煌神變化兮物全于上感至恩兮無量
子／雜家／夷門廣牘／茹草編　明‧周履靖編輯／卷三／茹草紀言(P.1-1)..[明萬曆周履靖輯刊]
四皓歌曰莫莫高山深谷逶迤曄曄紫芝可以療飢唐虞世逺吾將何歸四馬高盖其憂甚大冨貴之畏人不如貧賤之肆志
子／雜家／夷門廣牘／五柳賡歌　晉‧陶潛／卷三／五言詩／和胡西曹示顧賊曹(P.28-2)..[明萬曆周履靖輯刊]
和胡西曹示顧賊曹
蕤賔五月中淸朝起南颸不駛亦不遲飄飄吹我衣重雲蔽白日閑雨紛微微流目視西園曄
曄榮紫葵於今甚可愛柰何當復衰感物願及時每恨靡所揮悠悠待秋稼寥落將賒遲逸想不可淹猖狂獨長悲
和
夏半苦炎燠松下納淸颸盤枝成偃盖重隂覆絺衣閒雲停逺漢鶯聲出翠微碧沼開蓞空庭灼榴葵妍蕐苦不久旬日忽爾衰為樂趂光景杯酒及時揮秋來霜霰至蕭索興已遲窮達総如是思之令人悲
史／政書／明萬曆續文獻通考／樂考　凡八卷／卷之一百五十七　樂考五／樂歌中／皇明　一／歴朝事例　一／太祖　擬朝會樂章(P.9633)
舉酒　　　　　　　　　　奏嘉禾之曲
有美嘉禾勃如雲興一莖九穗異畆同榮至和所召盛德之徵屬諸　郊廟用慶豊豋
天上垂象著於卿雲九苞鳯彩五色龍文迎風郁麗映日絪緼有徵斯應實惟　聖君
聖人受命紫盖呈祥亭亭錦覆華華霞張天中乾立雲際飛揚眷茲靈祐國祚隆長
在昔征伐旗纛為先仰唯　聖朝著象於天彤竿對峙赤羽文鸞克敵之應萬方歸焉
后祗效德神芝挺生曄曄三秀濯濯九莖紫蕤絢彩綠葉敷榮願著聲歌播于大廷
史／政書／國朝典彙／朝端大政　凡三十三卷／卷二十　御製／明／宣德／四年／三月(P.7-2)..[明天啟間(1621-1627)刊本]
四年三月　上作猗蘭操賜諸大臣序曰昔孔子自衞反魯隱居谷中見蘭之茂與眾草為伍自傷不逢時而托為此操朕慮在野之賢有未出者故亦擬作其詞曰蘭
生幽谷兮曄曄其芳賢人在野兮其道則光嗟蘭之茂兮眾草為伍於乎賢人兮汝其予輔又諭之曰薦賢為國大臣之道卿等宜勉副朕志
史／傳記／弇州史料／前集／卷二十四／傅穎公傳(P.1-1)..[明萬曆間(1573-1619)刊本]
贊曰友德之顯以敢力戰也然十不一失身冐百死而無一足稱及其遇　真主虎變龍從刃不虛下筴不虛畫以至列通侯進上公嗚呼天
哉當時持重善將將無如中山王至喑嗚跳盪獨開平王而友德差次之稱二虎將開平死大封之後友德始益展而有方面勳取巴蜀定滇笮其曄曄盖庶幾中山矣後友德公者為凉公藍玉其戰功亞友德至　上寵任之友德弗如也然卒以謀反死
史／編年／明實錄／宣宗／卷五十九　宣德四年十月至十一月／十月／13日(P.1405)
○丙戌賜陜西西寧衛灌頂弘教翊善國師列藏等鈔綵幣表裏有差
○上出御製猗蘭操賜諸大臣序曰昔孔子自衛反魯隱居谷中見蘭之茂與眾草為伍自傷不逢時而托為此操朕慮在野之賢有未出者故亦儗作故亦儗作:抱本儗作擬。二字通用。其詞曰蘭生幽谷兮曄曄其芳賢人在野兮其道則光嗟蘭之茂兮眾草為伍於乎賢人兮汝其予輔又諭之曰薦賢為國大臣之道卿等宜勉副朕意
史／雜史／國朝典故／卷之二十七／宣宗皇帝御製詩宣宗／猗蘭操(P.433)
猗蘭操
昔孔子自衛反魯，隱居谷中，見蘭之茂，與眾草為伍，自傷不逢時而托為此操。予慮在野之賢有未出者，故擬作焉。
蘭生幽谷兮曄曄其芳，賢人在世兮其道則光。嗟蘭之茂兮眾草為伍，於乎賢人兮汝其予輔。
右賜戶部尚書武英殿大學士黃淮回永嘉。宣德七年正月二十日。
子／筆記／花當閣叢談／卷四／錢經歷(P.568-2)
邨老曰錢君逆旅傾葢而遂能週孝廉之貧可謂俠矣獨其與楊訐奏時御史何在獨不能之左右乎亦忍心人也若楊守以意氣小嫌而遂欲擠人於死鄙哉不足言矣雖然吾聞之長老錢君寔有不法事云
邨老又曰吾聞錢氏家廟後另有一室供十三牌位春秋祀之葢祀其起家十三紀綱僕云惜歲久不能舉其名然有三事足錄不忍使之冺冺遂錄之一人名某即上楊守本者也楊本先三日行矣僕倍道及之仍用計遲其齎本人乃得先楊三日進比歸復於主人足下所穿革鞾尚未易也足尰不可出以刀刳之始出一人名某昌僕也生平嗜酒未見其醒昌遇之殊平平及昌歸後每忽忽歎無以生醉者忽語
昌曰須錢乎無憂也昌知而斥其妄若又醉胡語耶醉者對非妄則引入一密室室貯一櫃椷縢甚固啟之中有藏金三千餘兩主人詰所從來曰當發難時主人以此金給某營某事某以口舌往事幸濟而金寔未動故櫃守之至今及驗之囊腐而封題宛然主人曰若以口舌代金則此金若金也我烏得攘之請中分之不可勞以十一復不可曰小人無福主人必欲相勞苦則請日給良醞三升畢狗馬餘年足矣昌笑而許之一人名某曄僕也見主歸無聊往上江兩月遇王府裝花百餘艦無敢接賣者僕則具主人名柬迎之主艦者素聞曄名大喜曰即日發舟矣歸以告曄曄曰遇難以來室宇荒圮即器皿亦無一備柰何僕曰某已於某家貸得銀若干第修屋宇備器用以俟僕又遍走蘇常近縣賣花行家各帶貲本又往迎花船至才三日而花價足矣客去後發花入利不知其幾家乃漸復
邨老又曰淳安徐氏阿寄得李溫陵馮元岳諸公之立傳而其名遂傳余媿不文不能三人傳聊識其事如此
子／筆記／典故紀聞／卷十(P.169)
典故紀聞卷十
宣宗與侍臣論及封建，曰：「周秦享國長短，非但封建也，周自后稷公劉，以農事啟國，至文武積德累仁，乃有天下，繼之以成康，保恤烝民，克紹先業。秦自孝公據崤函以窺周室，惠文武昭蒙其故業，至始皇吞二周，滅六國，專詐力刑以制天下，繼之以胡亥，殘忍刻薄。周得之以忠厚，守之以忠厚，故其祚長；秦取之以詐力，守之以詐力，故其祚短。非但封建也。」
宣宗嘗作猗蘭操賜諸大臣，序曰：「昔孔子自反魯，隱居谷中，見蘭之茂與草為伍，自傷不逢時，而託為此操。朕慮在野之賢有未出者，故亦擬作其詞，曰：『蘭生幽谷兮，曄曄其芳，賢人在野兮，其道則光。嗟蘭之茂兮，草為伍，於乎賢人兮，汝其予輔。』」又諭之曰：「薦賢為國，大臣之道，卿等宜勉副朕意。」
御史姚兼巡按江西被逮，其二司等官俱有餽贐，或請治送贐者罪。宣宗曰：「被逮而致餽，人之厚也，非有所求，不必究。」
宣德四年十月，以皇太子千秋節，下恤之令，減雜犯死罪以下宥笞杖及枷鐐者。
廣東南海縣民葉發言，番禺縣逕口地有銀礦，民多竊取烹鍊，宜開冶置官。宣宗曰：「今各
處歲辦銀課者，往往害民，方革其弊，豈可再開銀冶？」不聽。
子／醫家／遵生八箋／塵外遐舉箋／歷代高隱姓氏總一百人／四皓(P.1003)
四皓
四皓者，皆河內軹人也，或在汲。一曰東園公，二曰角里先生，三曰綺里季，四曰夏黃公，皆修道潔己，非義不動。秦始皇時，見秦政虐，乃退入藍田山，而作歌曰：“莫莫高山，深谷逶迤；曄曄紫芝，可以療飢。唐虞世遠，吾將何歸？駟馬高蓋，其憂甚大。富貴之畏人，不如貧賤之肆志。”乃共入商雒，隱地肺山，以待天下定。及秦敗，漢高聞而征之，不至。深自匿終南山，不能屈己。
子／醫家／赤水玄珠全集／赤水玄珠／第二卷／暑門／明暑篇(P.77)
劉宗厚曰：按此論中暑，即仲景所謂中暍是也。只作暑熱分之，可見有陰陽二症受病不同。夏月受病，有陰寒所遏，使週身陽氣不得伸越，以大順散主之者，為中暑。蓋當暑月名之，猶冬月發熱為傷寒也。但中熱治例，雖云用蒼朮白虎湯，而又處清暑益氣之法。況大順散一方，是仲景太陽例藥，然東垣施用，諒不如此，必
有若益氣湯證例，發揮曄曄者，惜乎無傳，故使後人不能無疑也。詳後所論。矧中暑證，亦有於勞役動而得者，中熱證，亦有於避暑靜而得之者。大抵因人元氣虛實不同，故所受亦異，為治豈得而無變法哉。
陳無擇曰：暑熱喜歸心，心中之，使人噎悶，昏不知人。入肝則眩暈頑痺，入脾則昏睡不覺，入肺則喘滿痿躄，入腎則消渴。凡中暍者死。治之切不得用冷，惟宜溫養，得冷則死。道途中無湯，即以熱土熨臍中，仍以熱溺沃之，概可見矣。凡覺中暑，急嚼生薑一大塊，水送下。如已迷悶，嚼大蒜一瓣，水送下，如不能嚼，水研灌之，立醒。
子／醫家／本經疏證／卷六　中品石三味草七味／雄黃(P.1-1)..[清道光二十九年(1849)刻本]
本經疏證第六卷
中品石三味草七味
【雄黃味苦】甘【平寒】大溫有毒【主寒熱鼠瘻惡瘡疽痔死肌】療疥蟲䘌瘡目痛鼻中息肉及絕筋破骨百節中大風積聚癖氣中惡腹痛鬼疰【殺精物惡鬼邪氣百蟲毒勝五兵】殺諸蛇虺毒解藜蘆毒悅澤人面【鍊食之輕身神仙】餌服之皆飛入人腦中勝鬼神延年益壽保中不飢得銅可作金【一名黃食石】生武都山谷燉煌之陽採無時
石爲從土化金雄黃尤鬆脆易解是質僅似金土性
未除且成塊時赤如雞冠有光曄曄旣研爲末則黃如鵝喙黯淡無華其能解土中浮火著於皮膚者何疑凡土中之火必溼與熱久相醞釀乃成故得以雄黃剛土性寒治之而其味辛辛生皮毛故僅能主其在外者卽土中實結之火非所能治也觀金匱面赤斑斑如錦文者名曰陽毒則用之若面目靑者名曰陰毒則去之可證雄黃能治中土之火著於外者又卽可證陽毒陰毒爲由土中溼熱醞釀而成矣卽雄黃善殺蛇蛇獨非土中溼熱醞釀以成者乎巢元方云鼠瘻者由飲食不擇毒物所化入於府藏出於衇稽畱衇內不去使人寒熱又非由內及外久蓄而成
者耶言惡瘡疽痔死肌而不及癰者以癰裹大膿血潰決而出不得爲死肌也死肌不必盡由惡瘡疽痔惡瘡疽痔不必盡爲死肌惟由惡瘡疽痔而爲死肌者方是由中及外久蓄而成之毒乃得以雄黃主之也若有蟲蝕肛雖亦溼熱所化由內至外第旣在外而內無他患則取此外治薰而殺之斯已矣
子／醫家／本草綱目／石部　凡三卷／第九卷／金石之三　石類上三十二種／雄黃(P.534)
【集解】[別錄曰]雄黃生武都山谷、敦煌山之陽，采無時。[弘景曰]武都，氐羌也，是為仇池。宕昌亦有之，小劣。敦煌在凉州西數千里，近來紛擾，皆用石門、始興石黃之好者耳。凉州黃好者作鷄冠色，不臭而堅實。其黯黑及虛軟者，不好也。[恭曰]宕昌、武都者為佳，塊方數寸，明澈如鷄冠，或以為枕，服之辟惡。其青黑堅者，不入藥用。貞觀年中，以宕州新出有得方數尺者，但重脆不可全致之耳。[禹錫曰]水經注云：黃水出零陵縣，西北連巫山，溪出雄黃，頗有神異。常以冬月祭祀，鑿石深數丈，方采得之，故溪水取名焉。又抱朴子云：雄黃當得武都山中出者，純而無雜，其赤如鷄冠，光明曄曄者，乃可用。其但純黃似雌黃色無光者，不任作仙藥，可合理病藥耳。[頌曰]今階州即古武都山中有之。形塊如丹砂，明澈不夾石，其色如鷄冠者真。有青黑色而堅者名熏黃，有形色似真而氣臭者名臭黃，并不入服食，只可療瘡疥。其臭以醋洗之便去，足以亂真，尤宜辨。又階州接西戎界，出一種水窟雄黃，生于山岩中有水流處。其石名青烟石、白鮮石。雄黃出其中，其塊大者如胡桃，小者如粟豆，上有孔竅，其色深紅而微紫，體極輕虛而功用更勝，丹灶家尤貴重之。[時珍曰]武都水窟雄黃，北人以充丹砂，但研細色帶黃耳。丹房鏡源云：雄黃千年化為黃金。武都者上，西番次之。鐵色者上，鷄冠次之。以沉水銀脚鐵末上拭了，旋有黃衣生者為真。一云：驗之可以熁蟲死者為真，細嚼口中含湯不臭辣者次之。[斅曰]凡使勿用臭黃，氣臭；黑鷄黃，色如烏鷄頭；夾膩黃，一重黃，一重石，并不堪用。真雄黃，似鷓鴣鳥肝色者為上。
子／醫家／本草綱目（味古齋本）／本草綱目／金石部　卷八至十一／第九卷　石之三／石類上／雄黃(P.22-2)..[清光緒乙酉年合肥張氏味古齋重校刊本]
〔集解〕〔別錄曰〕雄黃生武都山谷燉煌山之陽采無時〔宏景曰〕武都氐羌也是為仇池宕昌亦有之小劣燉煌在涼州西數千里近來紛擾皆用石門始興石黃之好者耳涼州黃好者作雞冠色不臭而堅實其黯黑及虛軟者不好也〔恭曰〕宕昌武都者為佳塊方數寸明徹如雞冠或以為枕服之辟惡其靑黑堅者不入藥用貞觀年中以宕州新出有得方數尺者但重脃不可全致之耳〔禹錫曰〕
水經注云黃水出零陵縣西北連巫山溪出雄黃頗有神異常以冬月祭祀鑿石深數丈方采得之故溪水取名焉又抱朴子云雄黃當得武都山中出者純而無雜其赤如雞冠光明曄曄者乃可用其但純黃似雌黃色無光者不任作仙藥可合理病藥耳〔頌曰〕今階州卽古武都山中有之形塊如丹砂明徹不夾石其色如雞冠者真有靑黑色而堅者名熏黃有形色似真而氣臭者名臭黃並不入服食只可療瘡疥其臭以醋洗之便去足以亂真尤宜辨又階州接西戎界出一種水窟雄黃生于山岩中有水流處其石名靑煙石白鮮石雄黃出其中其塊大者如胡桃小者如粟豆上有孔竅其色深紅而微紫體極輕虛而功用更勝丹竈家尤貴重之〔時珍曰〕武都水窟雄黃北人以充丹砂但研細色帶黃耳丹房鑑源云雄黃千年化為黃金武都者上西番次之鐵色者上雞冠次之以沈水銀腳鐵抹上拭了旋有黃衣生者為真一云驗之可以熁蟲死者為真細嚼口中含湯不臭辢者
次之〔斆曰〕凡使勿用臭黃氣臭黑雄黃色如烏雞頭夾膩黃一重黃一重石並不堪用真雄黃似鷓鴣鳥肝色者為上
子／醫家／本草乘雅半偈／卷四／本經中品二／雄黄(P.53-1)..[文淵閣四庫全書本]
覈曰出武都山谷燉煌山之陽武都氐羌也是為仇池宕昌亦有但小劣耳近用石門始興石黄之好者純而無雜色如雞冠光明曄曄者最勝階州接西戎界出一種水窟黄生山岩有水處其石曰青煙石曰
白鮮石雄黄出其中有孔竅色深紅微紫體極輕虚而功用更勝水經注云黄水出零陵縣西北連巫山溪生雄黄頗有神異嘗以冬月祭祀鑿石深數丈方采得之但凡雄黄色純黄似雌黄色而無光明或青黒而堅者曰熏黄氣臭者曰臭黄並不堪服修治每雄黄三兩用甘草紫背天葵地膽碧稜花各五兩細剉以東流水入坩鍋中煮三伏時取出搗如粉水飛澄去黒者晒乾再研用其内有劫鐵石又號赴矢石
能劫于鐵並不入藥用
子／醫家／本草彙言／卷之十二　金石部　金𩔖等／金石𩔖／雄黃(P.54-1)..[清順治二年大成齋刻本]
雄黃、味苦。氣寒平。有毒。氣味俱厚。升也。陽也。入足陽明經。
吳氏曰、雄黃、生山之陽。是丹之雄。所以名雄黃也。别錄曰、生武都山谷。燉煌山之陽。武都。氐𦍑也。是仇池宕昌亦有之。但少劣耳。燉煌在涼州。西北千里。近來流㓂紛。擾、貨取不便。抱朴子云、今石門始興之好者。純而不雜色如鷄冠。光明曄曄者。最勝。蘇氏曰。階州按西戎界。出一種水窟雄黃。生山巖中。有水流處。其石名靑烟石。白鮮石。黃出其中。其塊大者。如胡桃。小者如栗。如豆。有孔竅。色㴱紅而㣲紫。體極輕虛。而功用更勝。丹竈家尤貴重之。劉禹錫曰、按水經注云。零陵縣西北。連巫山之溪出一種。名黃水雄黃。有神異。每冬月祭祀山神。鑿石㴱數丈。方采得之。故以溪水、取名焉。但凡雄黃色純黃。似雌黃色而無光明者。外有黃。中帶靑黑。而堅硬者、曰熏黃、氣𦤀者、曰𦤀黃。並不堪服食。只可療瘡疥、作熏塗藥。修治。每雄黃三兩、用甘艸、菉豆、各一兩。以新汲水。入坩鍋中煑一伏時。取出、搗如粉。水飛澄去黑者、其內有刧鐵石。能刧鐵。並不入藥用。
子／雜家／兩京遺編／文心雕龍　梁‧劉勰／卷十／物色第四十六(P.1-1)..[明萬曆胡維新輯刊]
文心雕龍卷之十
物色第四十六
春秋代序隂陽慘舒物色之動心亦摇焉蓋陽氣萌而玄駒歩隂律凝而丹鳥羞微蟲猶入感四時之動物深矣若夫珪璋挺其惠心英華秀其清氣物色相召人誰獲安是以獻嵗彂春悅豫之情暢滔滔孟夏鬰陶之心凝天髙氣清隂沈之志逺霰雪無埌矝肅之慮深嵗有其物物有其容情以物遷辭以情
彂一葉且迎意蟲聲有足引心况清風與明月同夜白日與春林共朝哉是以詩人感物聮類不竆流連萬象之際沈吟視聼之區寫氣圗貌既隨物以宛轉屬采附聲亦與心而徘徊故灼灼状桃花之鮮依依盡楊栁之貌杲杲為出日之容瀌瀌擬雨雪之状喈喈逐黄鳥之聲喓喓學草蟲之韻皎日嘒星一言竆理參差沃若兩字連形並以少緫多情貌無遺矣雖復思經千載将何易奪及離騷
代興觸而長物貌難盡故重沓舒状於是嵯峨之類聚葳蕤之群積矣及長鄉之徒詭勢瓌聲模山範水字必魚貫所謂詩人麗則而約言辭人麗滛而繁句也至如雅詠棠華黃白騷述秋蘭緑葉紫莖凡摛表五色貴在時見若青黃屢出則繁而不珍自近代以来文貴則似窺情風景之上鎖貌草木之中吟詠所發志惟深逺體物為妙功在宻附故巧言切状如印之印泥不加雕削而曲寫
毫芥故能瞻言而見貌印字而知時也然物有恒姿而思無定檢率爾造極精思愈踈且詩騷所摽並據要害故後進銳筆怯於爭鋒莫不因方以借巧即勢以會善於適要則雖舊彌新矣是以四序紛廽而入興貴閑物色雖繁而折辭尚簡使味飄飄而輕舉情曄曄而更新古來辭人異代接武莫不參伍以相變因革以為功物色盡而情有餘者曉會通也若乃山林壤實文思之奥府畧
語則闕詳說則繁然屈平所以能洞監風騷之情者抑亦江山之助也
子／類書／類書三才圖會／第九函　人事圖會／卷之三／草訣百韻圖／王羲之草書勢(P.34-2)..[明萬曆37年王圻刻,崇禎年間王爾賓重修,清雍正乾隆間黃晟槐蔭草堂後印本]
王羲之草書勢
疾若驚蛇失道遲若淥水徘徊緩則鴉行急則鵲属抽如雉踞點如兎擲乍駐乍引任意所為或麤或細隨態運竒雲集水散風廻電馳及其成也粗而有筋似蒲萄之蔓延女蘿之繁縈澤蛇之相絞山熊之對爭若舉趐而不飛欲走而還停狀雲山之有玄玉河漢之有列星厥體雖窮其類多容婀娜如削弱柳聳秀如裊長松婆娑而同鳳舞宛
轉而似蟠龍縱橫如結聯綿如繩流離似繡磊落如綾暐暐曄曄奕奕翩翩或臥而似側或立而似顛斜而復正斷而還連若白水之遊羣魚叢林之掛騰猿狀衆獸之送原陸飛鳥之戲晴天象烏雲之罩恒嶽紫霧之出衡山巉巗若嶺血脉如泉
叢書／紀錄彙編／宣宗皇帝御製詩／猗蘭操(P.8-1)..[明萬暦沈節甫輯陽羨陳于廷刊本]
猗蘭操
昔孔子自衛反魯隱居谷中見蘭之茂與衆草為伍自傷不逢而托為此操予慮在野之賢有未出者故
擬作焉蘭生幽谷兮曄曄其芳賢人在野兮其道光光嗟蘭茂兮衆草為伍於乎賢兮汝其予輔
宣德七年正月二十日
叢書／寶顏堂秘笈／普集：駢語雕龍／卷三　官制類３等／瑞物類／靈芝草(P.64-2)..[明萬曆繡水沈氏尚白齋刻本]
靈芝草
九莖獻瑞朱柯昭化日之符廣東通志曰蕭泰讀書于學宫秋産芝一株髙盈尺朱柯紫暈九莖連葉圓徑八寸明年領鄉薦韻府群玉曰化國之日舒以長三秀呈祥孫逖表曰錬液飛丹旣啓長年之舘敷華有葉遽呈三秀之祥紫筍顯聖徳之盛蘇軾詠石芝詩曰忽驚石上堆龍蛇玉莖紫筍生無數孝經援神契曰王者徳至扵草木則芝草生武成廟宇簡肅終訝□□□見□
業註蒼欝商山髙士舒懐扵樂採見上歌註曄曄煥卿雲之郁史記曰若煙非𤇆若雲非雲郁郁紛紛是謂卿雲江西通志曰洪武時泰和縣廳梁上産灵芝三莖狀如卿雲絪緼五色曄然光潤煌煌凝甘露之精嵇康詩曰煌煌靈芝一年三秀瑞州祥異志曰宋曽坦為守有靈芝甘露之祥産玉表異扵劵臺爰彰易生之孝感孝子傳曰宋易延慶父喪廬墓産玉芝十八莖葩葉扶踈好事者繪而為圖蘇易簡賛述褒美時稱為純孝先生茅君内傳曰玉芝色白如玉生庭馳譽扵静戺乃徵謝氏之興隆唐語林曰謝太傅問諸子姪曰子弟亦何豫人事而政欲使其佳玄答曰譬如芝蘭玉𣗳欲使其生扵庭階耳
謝安孫混兄奕弟萬奕子玄玄子瑍瑍子靈運俱貴顯戺堦也寳幹錯文犀廣東雜事曰刘綱書舘産靈芝一本幹錯文犀五采秋闈登苐文犀乃犀角耳不其空羨扵書帶三齊畧記曰不其城東有鄭玄教授山山下生草薤葉長尺餘堅肪異常土人名作康成書帶靈葩層瑞綺此狀芝葩若瑞綺耳綺細綾也晉陽何取扵屏風愽物志曰太原晉陽以北生屏凨草深谷烟沉仙人採芝圖曰独摇芝赤如丹素葉如莧根大如斗生深谷之上紫金森列而散彩幽巖風暖翠羽含秀以飛香瑞州府志曰宋知縣邵叶視事三月灵芝五色生扵便坐室因盖瑞芝亭黃庭堅作記曰赤者如珊瑚白者如截肪黒者如澤漆青者如翠羽
黄者如紫金孫綽天台賦曰五色含秀而晨敷宫號甘泉連葉誇薦□之舉漢書曰武帝元封二年甘泉宫産芝九□連葉乃作芝房之歌以薦郊廟也歌云蔓蔓日茂芝成靈華殿開凾徳耀金顯遐齡之禎漢書曰宣帝神爵元年金芝九莖産于凾徳殿銅池中河畔青青之髙吟古楽府詩曰青青河畔草離離山上苗豈擬靈華之爛錦吉安府祥異志曰陳奐章産靈芝三莖其色絢爛如錦原上離離之興詠古詩曰離離原上草欝欝園中柳奚比幽質之飄馨宋書曰順帝時臨城縣生芝歷時質色不変菌稱扵爾雅之篇尔雅曰菌芝也靈著扵六帖之議六帖曰武
宗起仙臺室中生靈芝二株皆如紅玉幽秘倐啓扵神爵景燦御池佳祥茂發扵元封歌傳赤縣鄹子曰中囯名赤縣尸子曰赤縣乃崑崙之墟玉紅之草生焉二聮見上注
叢書／古今醫統正脈全書／難經本義／卷下／八十一難(P.56-2)..[民國十二年(1923)北京中醫社修補清光緒間江陰朱文震刊本]
八十一難曰經言無實實虛虛損不足而益有餘是寸口脈耶將病自有虛實耶其損益奈何然是病非謂寸
口脈也謂病自有虛實也假令肝實而肺虛肝者木也肺者金也金木當更相平當知金平木假令肺實而肝虛微少氣用針不補其肝而反重實其肺故曰實實虛虛損不足而益有餘此者中工之所害也
是病二字非誤卽衍肝實肺虛金當平木如七十五難之說若肺實肝虛則當抑金而扶木也用針者乃不補其肝而反重實其肺此所謂實其實而虛其虛損不足而益有餘殺人必矣中工中常之工猶云粗工也
○按難經八十一篇篇辭甚簡然而榮衞度數
尺寸位置陰陽王相藏府內外脈法病能經絡流注針刺穴俞莫不該盡而此篇尤創艾切切葢不獨為用針者之戒凡為治者皆所當戒又納筆之微意也於乎越人當先秦戰國時與內經靈樞之出不遠必有得於口授面命傳聞曄曄者故其見之明而言之詳不但如史家所載長桑君之遇也邵氏乃謂經之當難者未必止此八十一條噫猶有望於後人歟
