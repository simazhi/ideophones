集／總集／文苑英華／賦　凡一百五十卷／卷第二　賦二／天象二／日賦　二　李為(P.15-1)
第二
李為
仲春上日率公卿大夫朝日於東郊祗祀畢太史進曰夫日統七紀周旋天地國家災祥之至也惟唐文明日德不愆今陛下又親設第禮天下煥爛上曰朕不足以配日然國經在乎上爾即司之於日有見可使朕聞之乎太史曰臣聞天高無程日為大明天為至陽日為陽精則日於天為子象也在人為主在天為日其高明一也日之初將出兮東方霍爌烘煌地外洩光陰雲含明閃閃熒熒火炬縱橫漸高如懸或若輓上於天而傍倚諸山海水血色龍魚騰翻上浮燋烟創業之象也日之中聚焰成珠攢創成輪青天而白白雲而赤赩赩奕奕曾不得定目太虛為之晃
惑萬物依乎地無不自識太平之象也春之日葱蘢通曨霍爍晴空赫為大笑滿天地喜江風晴起錦文出水采錯爛班花樹之間新蘃粉融萬燈無烟一拂雕梁嬌霞溢乎殿堂繢壁連光溫焰生旁仁恩之象也夏之日烘彤坌勃六合焚炙風不能為氣天地變色不勝其猛乍搖紫影所照之穴化為火井草木如燒而未乾燋泉池如炊若將涌沸炎威逼人疑欲附地或透入室壁潛蒸簞席威怒之象也其於小則草芥遊虫戶網隙塵各示其容其為大則東而引千萬里不見其近出西而引千萬里不見其遠及將暮也爍乎而低淡乎而頺忽乎變容赤盖下空埃塵濛籠渾渾黃黃漸無精光黯湛疑作黯殷顏不留山巔即墜乎窮泉丹霞染雲焰焰半天暝陰夕靄薈蔚霮余光無采蹔明乎千里之外烏鵲尚鳴新月已生長夜自清今昔頓成良可悲乎夫日之不永也甚矣人之言卯比及看已可食人之言午比及看已欲昃是故聖人寸陰而惜願陛下朝視之思創業之難暮視之感淪革之易春夏視之調喜怒之節中視之將偃乎太平之地又何求焉臣又聞知聖人為君日祥屡臻五色曄曄天地同文昏弱之代吞蝕不暇列宿不沒晝而為夜可不務乎故天有日不能自靈日有光不能自明待聖人而明之也
集／總集／文苑英華／賦　凡一百五十卷／卷第三　賦三／天象三／慶雲抱日賦　一(P.19-1)
文苑英華卷第三　　　　　　　　　賦三
天象三
慶雲抱日賦二首　　日月如合璧賦三首
寅賓出日賦四首
慶雲抱日賦以雲日暉映精彩相耀為韻
太陽之昇兮鑠景氣而澄氤氳聖人之德兮上蔚結而生慶雲外浮相煥中映成文郁郁昱昱繽繽紛紛粲兮若組繡之縈寳鏡翊兮若申甫之相明君無心而生應德而出不矅青以干呂能叶慶以扶日縹緲蜿蜒遊龍相逐而不如斐亹葳蕤彩蜺舒狀而難匹始流形於孤嶽終垂象於九圍麗碧霄以增媚捧金烏而徐飛感覆幬之仁效雲表瑞憑玄黃之氣耀影含輝夫天道無言以物應聖聖功不宰物自効命故有非烟非雲為祥為慶付我元吉彰我元盛豈徒眾彩錯出重輪交映者哉且日者實也象君而貞明雲者運也應時而發生就日而浮若就君之朝聘五色成象告五方之和平騰乎天假其陰隲見于晝資厥炎精懿乎煌煌燭空曄曄呈彩域中之目無不仰觀天下之心若有所待何必蒼梧稱美橫汾是載者乎夫變化翕忽希夷混茫理至則無幽不感德盛則化妖為祥煥厥霄極亘于天光彼丹甑玉燭蓂莢芝房孰若此感化而見五彩其相者焉是知聖與冥通理由感召故我后之盛德不求彰而自耀
集／總集／文苑英華／賦　凡一百五十卷／卷第八　賦八／天象八／老人星賦　二　楊烱(P.41-2)
第二
楊烱
赫赫宗周皇天降休麗哉神聖皇天降命開綱布網發號施令河出圖兮五雲集天垂象兮三光映南極之庭老人之星煜煜爚爚煌煌熒熒秋分之旦見乎丙春分之夕入乎丁配神山之呼萬歲符水德之兆千齡晃如金粟粲若銀燭比秋草之一螢狀荊山之片玉渾渾熊熊懸紫貝於河宮曄曄暐暐曜明珠於漢水其光也如丹其大也如李稽元命之攸述按星經之所紀見則化平主昌明則天下多士經始靈臺嵳峩崔嵬星則唐都講藝氣則王朔呈材晝觀雲物夜察昭回覩南郊之炳燿欣北極之康哉三公輔弼庶官文武獻仙壽兮祝堯奏昌言兮拜禹瞻太霄而踴躍伏前庭而俯僂萬人於是和歌百獸於焉率舞穆穆神皇受天之祥邈矣台州之北窅然汾水之陽貞明也者日月同光貞觀也者天地為常有混成之獨立運元氣之茫茫若夫大虹流渚金天當宁大電繞樞軒轅受圖殷馗則黃星見楚雷煥則紫氣臨吳青方半月東井連珠辰極之齊七政泰階之平六符雖前皇之盛德又何以加於此乎至若甘露溢醴泉出蓂莢生嘉禾實鳳凰丹彩騶虞白質南海無波東風入律比夫皇穹之錫壽何足以談其萬一聖上猶復招列仙擇群賢日慎一日玄之又玄兵戈不
起至德承天臣烱作頌皇家萬年
集／總集／文苑英華／賦　凡一百五十卷／卷第八十二　賦八十二／雜伎二／裴將軍劔舞賦　喬潭(P.371-2)
文苑英華卷第八十二　　　　　　　賦八十二
雜伎
裴將軍劔舞賦一首　　繩伎賦一首
樓下觀繩伎賦一首　　透撞童兒賦一首
都盧尋撞賦一首　　　競渡賦一首
木人賦一首　　　　　吞刀吐火賦一首
裴將軍劔舞賦并序
喬潭
後元年秋九月羽林裴公獻戎捷于京師上御花萼樓大置酒酒酣詔將軍舞劔為天下壯觀遂賦之其詞曰
將軍以幽燕勁卒耀武窮髮俘海夷虜山羯左執律右秉鉞振旅闐闐獻功魏上享之則鍾以悍一作捍簴鼓以靈鼉千伎一作妓度武萬人高歌秦雲動色渭水躍波有肉如山有酒如河君臣樂飲而一醉夷夏薰薰而載和帝謂將軍拔劔起舞以張皇師旅以烜一作桓赫戎虜節八音一有而字行八風奮兩階之干羽公於是乎具冑朱綅而作一作正色虎裘錦裼而攘臂抗稜威飄銳氣陸離乎武備婆娑乎文事合桑林之容以盡其意照蓮花之彩以宣其利翕然鷹揚翼爾龍驤鋒隨指顧鍔應回翔取諸身而聳擢一作躍上其乎以激昂縱橫耀穎左右文光三字一作交相觀乎此劔之躍也乍雄飛俄虎呴搖鹿盧射牛斗空中悍慓不下將久歘風落而雨來累一作果愜心而應手爾其陵厲清浮一作淳絢練敻絕青天兮何倚白雲兮可決覩二龍之追飛見七星
之明滅雜朱干之逸勢應金奏之繁節至乃天輪宛轉貫索迴環光沖融乎其外氣混合乎其間若湧雪一作雲濤如飛雲一作雪山萬夫為之雨汗八佾為之慙顏及乎度曲將終發機由一作尤捷或連翩而七縱或瞬息而三接風生兮蒨旆襜襜電走兮彤庭曄曄陰明一作冥變見靈恠離躐將鬼神一有之字無所遁逃豈蠻夷之一有不字足震懾嗟夫蘭子之迭躍其枝未雄仲由之自衛其舞未工一作其武未功豈一作曷若將軍為百夫之特寳劔有千金之飾奮紫髯之白刃發帝庭之光色所以象大君之功亦以宣忠臣之力或歌曰洸洸武臣耀雄劔兮清邊塵威戎夷兮率土來賓一作威遠夷兮率來賓焉用輕裙之妓女長袖之才人天子穆然詔伶官斥鄭衛選色者使覘乎軍容教舞者俾觀乎兵勢激楚結風發揚蹈厲一作變激楚之結風為發揚之蹈厲僉謂將軍之劔舞古未之制一作至
凡一作皆文粹
集／總集／文苑英華／賦　凡一百五十卷／卷第八十二　賦八十二／雜伎二／繩伎賦　胡嘉隱(P.372-1)
繩伎賦
胡嘉隱
律南呂兮仲之秋帝張樂兮秦之樓鼓舞令節鏗鏘神州萬國會百工休俾樂司咸戢繩伎獨留此聖人之新意也與眾共之降賞成列服也德之稱容兮己之悅觀八佾則羅韈生塵髧兩髦則麻衣如雪結繩既舉彛倫攸序杳若天險之難升忽爾投足而復阻來有匹去無侶空中玉步望雲髻之峨峨日下風趨見羅衣之楚楚足容捷貌容恭鳥斯企雲相從曄曄兮映朱樓之花萼煥爛兮開甲帳之
芙蓉橫竿却步疊卵相重繢人不能窺其影謀士不能指其蹤既如阿閣之舞鳳又如天泉之躍龍徘徊反復交觀奪目擁金騎屯繡轂高詞論者族談多才藝者心服既得擅塲其能未央應鼓或躍投繩或翔婉孌兮弄玉之隨簫史仙妻之別劉綱陵波不足矜其術行雨未可比其方然後知海之深則孤楂可泛河之廣則一葦能航不奔明月不赴高唐食君之珍膳衣君之褧裳喜千秋之令節願獻壽兮天長於是眾變格行無力歡百姓之心傾四方之國掌上失妙宮中沮色所寵者寵其回邪所好者好其正直視履不懼柔嘉維則故知我者謂我從繩不知我者謂我憑陵繩有弛張藝有廢興周捨靡定倚伏相仍如臨如履何競何喜猶君之從諫則聖伎之從繩則正惟伎可以為制節繩可以為龜鏡殷監不昧在此而已豈徒昭玩人喪德豈徒悅彼姝者子明后居高視卑創物成規此乃堯舜之用心使吾人之載喜慶賜必周將順其美來娉婷去輕盈奇伎兮忽還天上而不可見繩繩兮道之遠兮不可名
集／總集／文苑英華／賦　凡一百五十卷／卷第一百八　賦一百八／器用七／畫桐華鳳扇賦　李德裕(P.493-1)
畫桐華鳳扇賦并序
李德裕
成都夾岷江磯岸多植紫桐每至春暮一作暮春有靈禽五色小於玄鳥來集桐華以飲朝露及華落則煙飛雨散不知其所往有名工繢於素扇以償稚子余因作小賦於上者也一作書於扇上
桐始華兮綠江曙粲鮮葩兮泣一作浥清露樹曄曄兮霞舒鳥爛爛兮星布彼嘉桐兮貞且倚當春暮兮英二空一作發英蕤豈鵷鶵兮一作之珍族久一作又棲託乎瓊枝彼零露兮甘且
白涵曉月兮灑鮮澤豈青鳥之靈儔常飲吮兮一作乎玉液有嘉穀而不啄有喬松而不適獨美露而愛桐非人間之羽翮逮華落而春歸忽雨散而川寂悵丹穴之何遠想瑤池而已隔爰有妙工圖其麗容宛宛兮若飧珠於芳蘂飄飄兮凝振翠一作羽於光風感班姫之素扇空皎潔兮如霰亦有美人增華點絢雀伺蟬而輕鶩南朝畫扇尤重蟬雀女乘鸞而微眄未若繢茲鳥二字一作斯禽於珍動涼風於羅薦非欲發長袂之清香掩短一作清歌之孤囀庶玉女之提携列崑墟之玄一作瑤讌乃為歌曰東風二字一作青春晚兮芳節闌敷紫華兮蔭碧湍美斯鳥一作茲禽兮類鵷鸞具體微兮容色丹彼飛翔於霄漢此藻繪於氷紈雖清秋之已至常愛翫而忘飡
凡一作皆集本
集／總集／文苑英華／賦　凡一百五十卷／卷第一百十四　賦一百十四／圖畫／黃賦　張階(P.522-1)
黃賦以平上去入為韻
張階
堪輿之內群象茫茫均四時之辨物列五色以居方名可大者其惟中黃吹律成音考定宮商之韻麗天為則遙分日月之光石在穀成之下氣流華闕之傍雲瑞命官而共治星見知芒之莫當恒發揮於曄曄寧見混於蒼蒼黃之為用時義大矣揣稱之功請言其始土德載物首更一作與王之五行河水流謙恒曲成於千里鶴拂羽於太液龍弄鱗於成紀悲哉秋之為氣歲將暮止菊花可折凝曉露而含光木葉既零拂涼風而亂起夫惟色有其變用無不遍染素絲之正色映飛塵而不見合氛昏而慙隱向晴暾而復見漢霧塞而呈災秦蛇夢而命奠乃有虢國窮士非聖不述務本於三學道於一雖觀色而託賦猶守中而靡失希執念而見昇願啟心而就日
集／總集／文苑英華／賦　凡一百五十卷／卷第一百四十八　賦一百四十八／草木六／採蓮賦　王勃(P.684-1)
文苑英華卷第一百四十八　　　　賦一百四十八
草木六
採蓮賦一首　　　　　秋蓮賦一首
長樂花賦一首　　　　庭莎賦一首
蓮蘂散賦一首
採蓮賦并序
王勃
昔之賦芙蓉者多矣雖復曹王潘令集作陸之逸曲集作興孫鮑江蕭之妙韻莫不權陳麗美粗舉採掇豈所謂究厥艷態窮其風謠哉頃乘暇景歷睹眾製伏翫累日有不滿焉遂作賦曰
非登高可以賦者唯採蓮而已矣況洞庭兮紫波復瀟湘兮綠水或暑雨兮朝霽乍涼颷兮暮起黛葉集作質青跗煙周五湖紅葩絳蘤電鑠千里尤見重於幽客信作謠於君子爾其珍族廣茂淑類愽傳集作傳鮮藻河渭之空曲被沮漳之淪連集作漪漣燭燈灣而爛爛立集作亘脩漲之田田豈直水區澤國江漘海壖是以吳娃集作姬越艷鄭婉集作媚秦妍感靈翹於上朔集作節悅瑞色於中年錦帆映浦羅衣塞川飛木蘭之畫揖駕芙蓉之綺船問子何去幽潭集作澤採蓮已矣哉誠不知其所以然賞由物召興以情遷故其遊一作所非泳一致悲欣萬緒至若金室麗妃璇宮佚女傷鳳臺之寂寞厭鸞扃一作鴈扃之閑處侍飲南津集作洲陪歡北渚見磯岸之紆直覿旌旄集作施之低舉上苑神池芳林御陂樓陰架
沚殿彩乘漪張拜洛之容衞備橫汾之羽儀簫皷發兮龍文動鱗羽喧兮鷁首移咸靚粧而麗服各分鶩而並馳蘋縈槳集作將礙荇觸船危視雲霞之沃蕩望林泉之蔽虧洪川泱泱四字集作水決決兮菡萏積綠集無綠字水湛湛兮芙蕖集作蓉披惜時歲兮易晚集作惜歲時兮易暮傷君王兮未知折紺房與緗菂攬紅葩集作續及碧枝廻綃裙集作裾兮竊獨嘆步羅襪兮私自奇莫不驚香悼色畏別傷離復有濯宮年少期門公子翠髮蛾眉頳唇皓齒傅粉蘭堂之上偷香椒屋集作房之裏亦復衘恩激誓佩寵緘愁承好賜之珍席奉嬉遊集作宴之彩斿繡棟曛兮翠羽帳瑤塘曙兮青翰舟搴條拾蘂沿波沂流池心寬而藻薄浦口窄而萍稠和撓姬之衞吹接榜女之齊謳去復去兮水色夕採復採兮荷華秋願承歡而卒歲長接集作奉席而寡仇于時薊北無事關西始樂霧靜江垠氣恬海寞集作漠消集作寢恠氣於沅澧集作湘照榮光於河浴殊方異類舞詠相錯王公集作侯卿士歌吹並作則有侯家瑣第戚里芳園穿池灞岸之曲蓄水河陽之源隄防谷口島嶼轘轅嘉木畢集作異植靈草具繁集作綺麗且繁沉桂北之丹藕播集作濯荊南之紫根欝萋萋而霧合燦曄曄而霞翻洎乎氣徹都鄙景華川陸麥雨微涼梅颷集作□淺燠命妖侶於石城嘯娛朋於金谷乃使綠珠捧棹青琴理舳樽芳醪藉珍餗汎玉潭之瀰漫遶金渠之隈隩石近水而苔濃岸連集作匝山而樹複排芰末而爭遠託蘆間而競逐
赴汨凌波飛袿振羅集作踐褥風低綠斡水濺黃螺上客喧兮樂未已美人醉兮顏將畏蓮色之如臉願衣香兮集作而勝荷徘徊郢調悽慘燕歌念窮歡於水涘集作曲誓畢賞於川阿結漢女邀湘娥北溪花尚集作蘃向密南汀花更多恨集作惜光景兮不駐指芳馨兮謂何若乃南鄢集作楚義妻東吳信婦結褵整佩承筐奉箒忽君子兮有行復良人兮遠征南討九真百越北戍雞田鴈城念去魂駭相視骨驚臨枉集作春渚之集作兮一送見秋潭兮集作之四平與子之別煙波望絕念子之寒江山路難水淡淡兮蓮葉紫風兮荷葉丹剪瑤帶而猶欷集作恨獨折瓊英而集作兮不歡既而緣隈逗浦還栧睠芳草兮已殘憶離居兮方苦延素頸於極漲攘皓腕於神滸惜佳期兮未日一作由徒增思兮何補又若倡姬蕩勝命侶招群淇上洛表湘臯汝濆望洲草兮翡翠色動浦水兮驪龍文願觧佩以集作而邀子思褰裳而從君恐集作悲時暮愁日曛鳴鐶釧集作珮兮響窈窕艷珠翠兮光繽紛憐曙野之絳氣愛一作望晴天之碧雲棹廵汀而柳拂船向渚而菱分掇翠莖以翳景襲朱萼以為裙梃楫凌亂風流雨散鳴根絡繹霧罷煙釋狀飛蚪之蜿蜿若驚鴻之奕奕艇怯奔潮篙憎淺石絲著手而偏遶刺牽衣而屢襞廼有貴子王孫乘閑縱觀何平叔之符彩潘安仁之藻翰稅龍馬於金隄命島舟於石岸錦纜翻洒銀檣照爛日側光沉風驚浪深紆北渚之新贈恣東溪之密尋鴛鴦
繡彩之文履瑇瑁瓊華之寳琴扣舷擊榜吳歈越吟溱與洧兮葉履水淮與濟兮花冒潯值明月之夕出逢丹霞之夜臨茱萸歌兮軫妾思芍藥曲兮傷人心伊採蓮之賤事信忘情之蓋寡雖迹兆於水鄉遂風行於天下感極哀樂聲參鄭雅是以緬察谷底窮覽地維北盡蘴鎬澇潏南究巴集作江沲越沂莫不候期應節沿濤汎湄薄言採之興言報集作服之發文扃之麗什動幽幌之情詩使人結眷令人想思宜其色震百草香奪九芝棲碧羽之神雀負青之寳龜紫秩流記丹經祕詞豈徒加繡柱之光彩曄文井之華滋已矣哉向使時無其族代乏厥類獨秀上清之境不生中國之地學鸞鳳而時來與鶼鶼而間至必能使眾瑞彩沒群貺色沮湯武齋戒伊臯虛集作延佇豈俾夫楚集作秦童趙僕倡姬艷女狎而翫之擷而彩之乎時有東鄙幽人西園舊客常陪帝子之輿經侍集作在天人之籍詠綠竹於風曉賦彤管於日夕集作賦朱華於月夕暑往寒來忽矣悠哉蓬飄梗逝天涯海際似還邛之寥廓同適越之淫滯蕭索窮途飄颻一隅昔聞七澤今過集作遇五湖聽菱歌兮幾曲視蓮房兮幾株非鄴地之宴語異睢苑之歡娛況復殊方別域重瀛複嶂虞翻則故鄉寥落許靖則生涯惆悵感芳草之及時懼脩名之或喪誓剗跡穎上棲影渭陽枕箕岫之孤石汎磻溪之小塘餐素實兮吸絳芳荷為衣兮芰為裳永潔己於丘壑長寄心於君王且為歌曰芳草集作芳華懼脩名
集作懼功名奇秀兮異植紅光兮碧色稟天地之淑麗承雨露之霑餙集作華餙蓮有藕兮藕有枝才有用兮用有時何當婀娜華實移為君含香藻鳳池
集／總集／文苑英華／詩　凡一百八十卷／卷第二百八十八　詩一百三十八／留別三／將歸鍾陵留贈南海李尚書　陳陶(P.1469-2)
將歸鍾陵留贈南海李尚書
前人
楚國有田舍炎州長夢歸懷恩似秋燕屢遶玉堂飛越酒豈不甘海魚寧無肥山裘醉歌舞事與初心違曄曄文昌
公英靈世間稀仁江浩無際龍蜃皆歸依賤子感一言草茅發光輝從來鷄鳧質得假鳳凰威常欲討玄珠青雲報巍巍龍門竟多故淚別旂
集／總集／文苑英華／表　凡七十四卷／卷第五百六十三　表十一／賀祥瑞三／皇太子賀芝草表　崔融(P.2885-1)
皇太子賀芝草表高宗
崔融
臣某言伏承某月日芝草生於乾元殿瑞命天來符祥日至煌煌三秀分芰一作藻井而攢柯曄曄九光問梅梁而吐葉晉都宮閣何必靈芝之臺洛邑山川居然密芝之地中賀伏惟天皇天臨海內帝有城中兼漢制而宅兩京用堯心而加百姓神精下降洽至道於丘陵靈液旁霑被深仁於草木觀其如蓋如閣一作為蓋為閣如日如星得五方之氣象合
四時之景色仙人在上則車馬疑飛神龍居下則風雲不去謂蓬瀛之海列一作到即崑閬之山開魏皇之雙幹莫儔漢帝之九莖為劣可以薦郊廟可以觴公卿臣謬踐儲闈祗膺守國不獲親承左右目覽休徵雖玉脛逆疑作延齡在神仙而可致而方疑作刀圭入膳視朝夕而猶賖是用心馳仁壽之前慶集肅成之下無任抃躍之至謹遣某官某奉表稱賀
集／總集／文苑英華／表　凡七十四卷／卷第五百六十三　表十一／賀祥瑞三／代百官賀芝草表　獨孤及(P.2886-1)
代百官賀芝草表
獨孤及
臣某等言伏見開府儀同三司魚朝恩奏含暉院及白華亭院內並芝草生者臣等謹按圖謀集作謹披圖按謀竊考前典集作志蓋王者以道蒞天下而德及庶物則有靈木神草集作神木靈草儲祉集作祥効異陛下贒聖恭儉慈仁愛人開闡學校尊教勸德將以五經根本庶政風化所浹神人以和和氣旁達感蒸為瑞集作和氣傍感蒸而為瑞不然豈靈芝茵蠢異處同植不產他宇必於宸居曄曄九葩之蓋煌煌三秀之質蓋表陛下之欽明光宅以人文成化靈根碩茂萬葉無疆神應炳然天意如答臣等獲忝朝列幸覩禎祥云云
集／總集／文苑英華／書　凡二十七卷／卷第六百九十　書二十四／經史／請孟子為學科書　皮日休(P.3559-1)
請孟子為學科書
前人
聖人之道不過乎經經之降者不過乎史史之降者不過乎子子不異乎道者孟子也捨是而集本文粹無而字子者必斥文粹作戾
乎經史又率于子者則聖人之盜也夫孟子之文粲若經傳天惜其道不燼於秦自漢氏得其書二字集本文粹作之常置博士以專其學故其文繼乎六藝光乎百氏真聖人之微旨也若然者何其道曄曄於前而集本文粹無而字其書汲汲於後得非道拘乎正文極乎奧有好邪者憚正而不舉嗜淺者鄙奧而無稱耶蓋仲尼愛文王句嗜昌歜以取味後之人將愛仲尼者其嗜在乎孟子矣嗚呼古之士以湯武為逆取者其不讀孟子乎以楊墨為達智者其不讀孟子乎由是觀之孟子之集本文粹無之字功利於人亦不輕矣今有司除茂才明經外其次有熟莊周列子書者亦登于科其誘善也雖深而懸科也未正夫莊列之文荒唐之文也讀之可以為方外之士習之可以為鴻荒之民有能汲汲以救時補教為志哉伏請命有司去莊列□書以孟子為主有能精通其義者其科選視明經苟若是也不謝漢之博士矣既遂之如儒道不行聖化無補則可刑其文粹作於言者
集／總集／文苑英華／序　凡四十卷／卷第七百十一　序十三／遊宴四／上巳日陪劉尚書宴集北池序　符載(P.3670-1)
上巳日陪劉尚書宴集北池序
符載
才智宏傑者其人尊政教易蕳者其民泰時節和暢者其游盛地形盤鬱者其宴雄我尚書劉公挺天姿之英特采人心之愉樂乘上巳之暄淑趣北池之汗漫操四駕騰百祥皇皇曄曄氣象飄動真高會也況乎九天之澤滂沱下澍新握龍節保寧坤維苟或風流褊儉不耀是則欲顦顇寵榮也豈承荷錫命之意乎巖巖西蜀古稱天府之奧也江山數千里羗蠻萬餘落歲時風俗豪侈凡所好尚奇偉譎怪遭值此際得攄胷襟故尤為壯觀矣先期旬日也嚴徑術洗涯岸洞篁篠熾臺榭有事之辰也擁幢盖揖賓客寅及於近郊卯及於北池其降車也鼙鼓發登舟也絲桐揭觧纜也百戲作覽水府摧江蘺叱天吳拉馮夷躍龜魚騰蛟螭召琴高嘯宓妃蓬壺以廻泊若雲蔚而霞帔一何壯也及乎耳煩目劇綿趣靜境稍自引去干空闊水波不動四羅群山簪裾坐于天上思慮遊於象表又何曠也觀夫水嬉之倫儲精蓄銳天高日晏思奮餘勇實有赤縣兩為朋曹獻奇較藝鉤索勝負於是劃萬人之浩擾豁一路之清泚南北穩徹中無飛鳥爰挂緜彩從風為標爛然長
虹橫拖空碧乃計才力量遠邇一號令雷鼓而飛千橈動萬夫呼閃電流於目眥羽翼生於肘下觀者山立陰助鬪志肺腸為之沸渭草樹為之偃悴揭竿取勝揚旌而旋觀其猛厲之氣騰陵之勢崇山可破也青天可登也若使移於摧堅陷陣之地寧有對宇宙乎夫文質殊途古今異宜君子作事得時也是都也有軍旅焉有南詔焉有西戎焉尚或以清流激湍一觴一詠為賓客之娛者是不知變也而識者咍之其觀一時之能事成千古之休烈在今辰也豈與夫永和少長咸集同日而言哉載自顧薄劣塵廁下介謬處陳璋之任被命首敘敢逡廵乎請賦八韻以耀蘭亭諸子也先是故太師韋公因是令節課賓寮賦詩廼取諸黃裳以為韻今尚書繼之以青盖欲使其五色相宣耳
集／總集／文苑英華／讚　凡五卷／卷第七百八十三　讚四／寫真／淮南節度使陵公杜佑寫真讚　符載(P.4140-1)
淮南節度使陵公杜佑寫真讚并序
符載
丞相陵公以虎符龍節清鎮淮海凡十五年矣有盛德美化加於民可以刻金石以圖其一作儀形遂於龍興佛廟大修繪事自相國洎監軍使樊常侍賓僚將校羅乎素壁森然也有部從事殿中侍御史穆賞作陵志太常寺奉禮郎符載作寫真讚以頌之夫蘊二儀統萬類役百靈者
莫善於人故得全氣者為至聖堯舜周孔是矣得間氣者為大賢夔龍伊尹是矣自敻古達于茲日一時之理百化之損益未嘗不繇是矣然則造時者必繫乎君者輔時者必繫乎臣也至於蘊咎夔之業得輔弼之道者其陵公之謂乎公參三才之粹氣包五行之靈用以大和為正性以至仁為厚德以神明為視聽以禮樂為肢體涯岸弘大才智傑出注百川而溟海不動臨萬象而玄機獨運脩眉廣顙睟容玉色如祥鸞彩鳳徘徊瑞氣得不謂人倫之上才歟公之為政也根柢於誠信柯幹於刑賞枝葉於禁忌達時之通變識人之好惡聽覽而不察寬裕而有制故蒙澤者如膏雨畏刑者如秋霜萬情浩擾懸我條貫生生之分各得一作安其性得不謂民之父母歟公之為學也冠冕六籍衣裳群史履屨百氏每讀書取其實而不取其華深研著述號為通典大抵自開闢旁行至乎歷代有兵食財賦職官禮樂交關于當世者莫不擿拾其英華滲漉其膏澤截煩以趣約裁踈以就密其有覽之者如熱得澤如饑得食五車萬卷盡為冗廢得不謂立言垂範歟守藩歲久哀乞朝覲上賜優詔聽答悃欵伏見車騎曄曄星馳闕下明天子闢閭闔負黼扆延國老於雲臺之下鋪陳皇王之道德發明古今之教義上以揚君后之鴻化下以言理國之大要是知經天地戡禍亂敦五教端百揆大君以此柄授公知公不得而讓也夫漢之麒麟唐之凌煙愛其德即
圖其人覩其人則景行其事復銘景鍾樹甘棠此皆以遺芳餘烈浹於人骨髓者也異日廣陵之民懷公之惠愛嗅公之馨香企公之軌躅帷袂接武沉吟茲地嚴目而視捧手而指必知夫咨嗟慨詠之聲發於肺肝矣載山林野賤之士猥辱眄睞塵廁下界恭覩盛德敢無詞乎不書爵氏陵公之尊也讚曰
碩德昂昂智圓德方武庫矛戟禮容珪璋神氣端凝風儀高張晴天鶴立秋水龍驤擁旄淮南俗皁民康休聲四塞入覲天王天王虗懷待公廟堂始終進退赫然有光後人來斯環遶長廊以此淨域便為甘棠
集／總集／文苑英華／箴　凡一卷／卷第七百九十一　箴／雜箴／五箴五首　韓愈／知名箴(P.4181-2)
知名箴
內不足者急於人知沛然集本文粹作焉有餘厥聞四馳今日告汝知名之法勿病無聞病其曄曄昔者子路唯恐有聞赫然千載德譽愈尊矜汝文章負汝言語乘人不能掩集作揜下同以自取汝非其父汝非其師不請而教誰云不欺欺以賈憎掩以媒怨汝曾不寤以及於難小人在辱亦克知悔及其既寧終莫能戒既出汝心又銘汝前汝如不顧辱則集作禍亦宜然
集／總集／文苑英華／碑　凡九十一卷／卷第八百九十一　碑四十八　神道九／王爵二／故定襄王郭英乂神道碑　元載(P.4689-2)
故定襄王郭英乂神道碑
元載
維永泰元年十有二月甲子開府儀同三司尚書左一作右僕射兼御史大夫劒南節度度支營田觀察使成都尹定襄王薨於靈池兵故也夫懿文德者非謂禮君臣正上下其謂經綸大難乎鑠武功者非謂鞠師旅威戎夷其謂翼中興乎公名英乂字元武贈伊州刺史旰公之烈祖也隴右節度攝御史中丞贈太子太傅知運公之皇考也產雲
赤亭樹勳青海世傳良將載在國史公河岳之粹將相之器學劔輕短後縵纓讀書重金版玉匱天寳二載方筮仕轅門累授左武衛大將軍節度涼國公見之曰代吾節制者必此子也其後十年累代涼公為節度矣祿山之亂中原也二聖偽遊三秦賊據汧岐重鎮非公不可制授公秦州都督兼御史中丞隴右採訪使未幾賊將高嵩長驅幽燕深入汧隴公外申郊勞內設庭宴饗未属厭兵已合圍賊黨數千應時剪滅繇是虜鏑不鳴於隴外皇輿始都於雍上至德二年詔公為鳳翔太守轉西平太守加隴右節度兼御史大夫吐蕃之逼西河也諸寇以堅甲乘城我以偏師遇敵勝在於一作不戰利當用奇選驍騎以襲虛張疑兵以應銳前衝未及於龍島後勁已覆於梟巢邊捷晝至虜圍夜潰進封西河郡公思明之陷成周也南入陳蔡詔公兼御史大夫統淮南節銊東捍陜虢詔公兼陜州刺史主闕外旄一作旌麾寳應之歲上乘龍躍之運寵虎臣之績進戶部尚書加開府儀同三司仍捴戎一作舊職朝義之走河北也公雷電勇畧風搏勁騎驅熊虎一作羆之師開龍虵之陣一戰而糓水破再戰而邙山拔十年逋寇一作誅萬里如掃朝廷壯之詔領東京留守又兼河南尹俄拜尚書右僕射封定襄王加實封三百戶永泰元年兼集賢待制夏五月天子以劔門巨鎮推擇收難歷選朝廷惟公是授即日加成都尹東西兩川節度兼御史大夫僕射如故是時
也入承日月之光出擁風雲之氣以孫吳為老生以韓彭為兒戲千里為之震動百蠻為之慴畏秋七月西蕃犯境公戎馬驟捷軍人擅還裨將懼誅乘間謀叛公擐甲擊鼓單車入深引西山之數騎望東川之外救短兵未接追寇橫及雖刃以通中而氣猶激射疆吏乘遽聞乎京師上投袂而驚仍一作彌加悼惜有以見聖主之深仁重武臣之壯節不問輿尸之過爰旌折首之功以大曆三年正月二十七日詔葬于武功之先塋夫人鄭國夫人龐氏禮歸敬仲誠及伯宗生則六珈受寵歿則九原同祔嗣子將作少監嘉珍憤積嘗膽哀纏泣血餙襯蜀門歸魂秦隴一作旬力樹祁連之冢思崇峴上之碣以載職在史臣業專文律琢石旌美俾奮大猷其辭曰　否遘天地運鍾雲雷曄曄定襄與時而來躬赴兵難志清國災推轂隴西士卒雲屯擁旄陜東群寇雷奔五開幕府七鑿凶門以寡擊眾以亡易存六踐栢臺南憲是張再登八座右揆有光同盟錫土異姓封王勳崇業大位重名揚召對蓬萊作鎮梁益秋霜發令春雨流澤望在股肱變生肘腋南圍既合短兵未進單騎驟奔群兇兢振血殷朱輪首碎白刃魂歸萬里悲慟三軍踈松蔽日孤冢參雲身歿冤氣名高戰勳
集／總集／文苑英華／誌　凡三十五卷／卷第九百五十二　誌十八／軄官十四／使持節歙州諸軍事守歙州刺史賜緋魚袋陸君墓誌銘　權德輿(P.5007-2)
使持節歙州諸軍事守歙州刺史賜緋魚袋陸君墓誌銘
前人
君諱參字公佐吳郡人曾祖某某官考某某官君蚤孤與兄隱居于越有佳山水率子弟耕汲於其中因集作日修桑門之法檳落人事貞元初兄既歿始為宗姻士友所強慨然有應知己之心繇試佐環衞歷大理評事攝監察御史裏行佐黔中又以殿中侍御史內供奉佐浙東凡四居憲軄介二方伯皆有直聲休利邦人宜之十二年所從既罷繼之者再至率以重禮禮君終不能屈非所樂而不苟合故也朝廷宗公賢大夫多悅其風十六年徵拜祠部員外郎居二年執事者上言其才請為劇曹會東方守臣表二千石之缺天子方加恩元元循責吏理面命執事曰誠如是姑使為郡須其報政縻以集作加好爵遂拜歙州刺史在途發瘍夏四月二十日三字集作景字卒於洛師享年五十五夫人河東柳氏殿中侍御史并之息女才淑有賢行長子某年在覊貫嗣子某未離褓抱夫人既得吉卜具集作且以孤藐之詞請表墓於父友故鄙夫泣書於寢門之外而不讓云君峻而通直而和群而不黨至於流俗之齷齪細人之
姑息屑屑汲汲之態不萌於胷中器度夷遠英華發外居常無怵迫臨事有風節同心定交造次以之評議鑒裁精明不惑從善親仁發於肺肝文章弘朗有作者風格學不為人與古為徒嚮使登其年充其量束帶公朝其骨鯁魁壘之士與嘗與故虔州刺史隴西李公受故右補闕安定梁寬中今禮部郎中京兆韋德符右補闕廣平劉茂弘祕書郎趙郡李叔翰方外士右諭德愽陵崔公穎暨予友善嚱夫相視莫逆行二十年洪範之攸好德儒行之遠相致今則已矣可勝慟耶時貞元十八年集作歲歲直鶉首秋七月甲子鏤堅石而銘曰
皦皦陸生中和粹清直如朱絃潔如白珩或默或語不將不迎如何斯人晻忽冥冥蚩蚩下軰戩穀或丁曄曄芳蘭嚴霜飄集作夙零命不可問死不可作集作死不作兮嗚呼陸生
集／總集／文苑英華／誌　凡三十五卷／卷第九百六十　誌二十六／職官二十二／再從叔京兆府咸陽縣丞府君墓誌銘　權德輿(P.5046-2)
再從叔京兆府咸陽縣丞府君墓誌銘
前人
府君諱達字某天水略陽人曾祖崇本皇朝散大夫滑州匡城縣令祖若納皇通議大夫桂歙梓三州刺史考僎皇深州安平縣令自十二代祖前秦安丘敬公至四代祖平涼公皆有勳力為通侯大吏自匡城至安平以文采政事為列城二千石家法休聲貽于後昆府君以士行吏理平端簡實大曆初調為家令寺主簿歷同州馮翊縣尉河南府登封主簿京兆府咸陽縣丞居之必聞考績得之必由綜覈中外之姻或戚里都侈鄉未嘗巧從以去窮約且以枉道由徑食浮於人為誡大率每十歲徙一官故歷三紀而四受祿勤官肅事不誘於長上循理蹈和不懾集作攝於健羨其有常歟其難進歟貞元十九年歲在癸未秋七月壬戌感風疾終於新昌里享年六十先是夫人南陽張氏明茂有禮法亦天奪其壽府君周縗既除三月而鞠凶及悲夫子塤等謀於族屬家老以明年春二月己酉祔真宅于萬年縣龍首原謹書官次以納幽穸銘曰
幽丘而下曄曄圭組宜昌鄜城仍集作乃代啟土平涼策勳梓州懿文家諜德風儀刑薦紳時惟叔父祗服丕矩始仕宮卿乃從左輔周旋二畿坦坦安卑遵道而行不競于時修短奄忽兮嗚呼涕洟崇岡美檟兮永識于茲
集／總集／文苑英華／祭文　凡二十三卷／卷第九百八十六　祭文九／交舊九／祭樊司空文　符載(P.5188-1)
祭樊司空文
前人
天有神氣地有山川交感絪縕實生大賢聦明惠和忠厚塞淵體剛法健動直靜專在昔安卑屈宰堯山聿來射策懼疑登紫垣異日從容危冠上前以手畫地慷慨論邊道合時來舜日堯年纏綿三接奮發九遷帝念和戎公駕軺軒詞危氣激張威懾藩擁旄襄漢建旆荊蠻卒乘完勁勳庸昭宣征南當陽芳若蘭荃我有令問與之周旋嗚呼仁人在上安危所屬世且多難奪公何速溘然多露壞乎梁木望缺三台壽虧五福大誠至信漸人被俗擁杵輟春鄉號里哭嗚呼載本諸生器識孱愚猥辱拂拭化珉為瑜昔歲渚宮灌涸濡沽前年南擁顧重禮殊將致賓僚將貢國
都感念厚意使人捐軀漢水之陽峴山之隅千乘曄曄旦夕陪趨秋景沉寥春華芳敷瀾漫醆斝凄鏘笙竽拜首節旄將去踟躕吟嘯敘什丁寧匡廬星霜未周幽顯異途神歸蒼昊魄散黃壚明明知音今也其孤仰天涕下被臆交襦嗚呼舊山之下石田踈惡智昧經營食無藿歲時淹久情禮漏畧瞻望壽堂脾酸肺一作肺削驅策輿隸匍匐宛洛清酒隻鷄中疑作申哀獻恪涼風白露帷帳蕭索門戟朝開井桐夜落生芻一束意不為薄寫慟絕於精靈冀斯文之可託
集／總集／文苑英華／祭文　凡二十三卷／卷第九百九十三　祭文十六／親族三／祭姪女行軍夫人文　令狐楚(P.5221-2)
祭姪女行軍夫人文
令孤楚
年月日某官某致祭于故十三姪女行軍夫人之靈嗚呼婦德尚柔以宜其家人之不幸生也有涯側聞夫人明懿穠華耀奪夜光鮮侔晨葩行軍之妻尚書之女動而中禮欲不踰矩婉彼宋子歸于鄭武主吏之昌副軍大鹵雲霄茲姑琴瑟方調孰云大年曾莫崇朝曄曄蕣華不思疑風飄瀼瀼薤露先旦而消嗚呼哀哉昔也北來繡惟虧蔽今茲南去丹旐容曳遊矣冥漠宛然慈惠嫡女墜心良人迸涕嗚呼哀哉本支百世如水一源況是鰥夫彌憐小孫千齡共盡萬化如存申奠致詞悲何可言尚饗
集／總集／文苑英華／祭文　凡二十三卷／卷第九百九十九　祭文二十二／哀弔上／獨孤申叔哀辭　韓愈(P.5246-2)
獨孤申叔哀辭
前人
眾萬之生誰非天耶明昭昏蒙誰使然耶行何為而怨集作怨耶居何故而憐耶胡喜厚其所薄而恒不足於賢耶將下民之所好惡與彼蒼懸兮抑蒼茫無端而暫寓於其間耶死者無知吾為子慟而已矣如有知也子其自知之矣濯濯其英曄曄其光如聞其聲如見其容集作如處其旁嗚呼遠矣何日而忘
子／醫家／御定佩文齋廣群芳譜／桑麻譜　卷十一至卷十二／卷十一　桑　柘／桑／集藻／賦(P.18-2)..[文淵閣四庫全書本]
〔賦〕
〔増〕魏繁欽〈桑賦〉上似華盖紫極比形下象鳳闕萬桷一楹叢枝互出乃錯乃并曄曄隆暑凉風自生微條纖繞随風浮沉陽蜩鳴其南枝寒蟬噪其北隂秋氣忽其将来咸感節而悲吟玩庇䕃之厚恵情眷眷而愛深　晋陸機〈桑賦并序〉皇太子便坐盖本将軍直廬也初世祖武皇帝為中壘將軍植桑一株世更二代年漸三紀扶疎豐衍抑有瑰異焉賦曰夫何佳樹之洪麗超托居
乎紫庭羅萬根以下洞矯千條而上征豈民黎之䏻植乃世武之所營故其形瑰族類體艶衆木黄中爽理滋榮煩縟緑葉興而盈尺崇條蔓而層㝷希太極以延峙映承眀而廣臨革飛鴞之流響想鳴鳥之遺音惟厯數之有紀恒依物以表徳豈神眀之所相將我皇之先識誇百世而勿翦超長年以永植　傅咸〈桑樹賦并序〉世祖昔為中壘将軍扵直廬種桑一株迄今三十餘年甚茂盛不衰皇太子入朝以此廬為便坐賦曰伊茲樹之
僥倖蒙生生之渥恵降皇躬以斯植遂𢎞茂扵聖世厥茂伊何其大連㝷修柯逺揚洪條梢槮布繁枝之沃若播密葉以垂隂䕃華㝢而作凉清隆暑之難任以厥樹之巨偉登九日於朝陽且積小以髙大生合抱於毫芒猶帝道之将升亦累徳以彌光湯躬禱扵斯林用獲雨而興商惟皇晋之基命爰扵斯而𤼵祥従皇儲於斯館物無改扵平生心惻切以興思思有感扵聖眀歩徬徨以周覽庶髣髴扵儀刑　潘尼〈桑樹賦〉従眀儲以省膳
憩便房以偃息觀茲樹之特瑋感先皇之攸植蔚蕭森以四射邈洪榮而端直爾乃徘佪周覽俯仰逍遙俛睍靈根上眺修條洞芳泉於九壤含溢露扵清霄倚増城之飛觀拂綺𥦗之疏寮下迢逓以極望上扶疎而參差匪衆鳥之攸萃相凰鸞之羽儀理有微而至顯道有𨼆而應期豈皇晋之禎瑞兆先見而唘茲起㝷抱扵纖毫崇萬簣扵始基
〔原〕王禎〈親蠶賦〉惟蠶有功萬世歸羙廣物産之貨貲作人生之衣被仲春之月天子詔后以
躬桑大昕之朝内宰告期而命祀扵是詣靈壇降寳殿翠障夹乎道周鳳輦翔扵畿甸順春氣扵東方朝先蠶扵北面具夫青縹之服侑以芳馨之薦當其疊承寵命適對韶光擇世婦扵卜吉受鞠衣扵眀堂崇開禁館始入公桑援條有三聽女尚書之勸止執筐不再受宫夫人之是将體之以坤儀之柔順視之以母道之慈良破蟻以来庶養至扵千簿獻繭之後諒化被扵多方
子／醫家／御定佩文齋廣群芳譜／蔬譜　卷十三至卷十七／卷十四　苜蓿等／白菜／彚考(P.16-1)..[文淵閣四庫全書本]
［彚考］
〔原〕《後漢書‧崔瑗傳》瑗愛士好賓客盛修餚膳殫極滋味不問餘産居常蔬食菜羮而已　《晉書‧桓温傳》温性儉每讌唯下匕奠柈菜果而已　〈良吏傳〉吳隱之為
廣州刺史清操踰勵常食不過菜及乾魚
〔増〕《南齊書‧武陵昭王傳》尚書令王儉詣曄曄留儉設食柈中菘菜䱒魚而已　〈周顒傳〉顒清貧寡欲終日長蔬食文惠太子問顒菜食何味最勝顒曰春初早韭秋末晩菘
〔原〕《南齊書‧孝義傳》江泌食菜不食心以其有生意也
〔増〕《南史‧隱逸傳》范元琰家貧唯以園蔬為業𡮢出行見人盜其菘元琰遽退走母問其故具以實答母問盜者為誰答曰向所以退畏其愧耻今啓其名願不洩也于是
母子祕之　《吳錄》陸遜諸葛瑾攻襄陽遜遣親人韓扁賫表奉報扁還遇抄瑾聞之欲急去遜方催人種荳菘與諸將圍碁以示閒暇
〔原〕《藝文類聚》范宣挑菜傷指大啼曰身體髪膚不敢毁傷故啼
〔増〕《清異錄》江右多菘菜粥筍者惡之罵曰心子菜蓋筍奴菌妾也
〔原〕《邵氏聞見錄》汪信民常言人常咬得菜根則百事可做胡康侯聞之擊節嘆賞
〔増〕《輟耕錄》揚州至正丙申丁酉間兵燹之餘城中屋址徧生白菜大者重十五斤小者
亦不下八九斤有膂力人所負纔四五窠耳
子／醫家／御定佩文齋廣群芳譜／蔬譜　卷十三至卷十七／卷十四　苜蓿等／葵／集藻／詩散句(P.37-1)..[文淵閣四庫全書本]
〔詩散句〕
〔原〕〈古詩〉採葵莫傷根傷根葵不生　晉陸機無以肉食資取笑葵與藿　陶潛流目視西園曄曄榮紫葵
〔増〕梁沈約青青園中葵朝露待日晞　劉孝綽園葵亦何幸傾葉奉離光
〔原〕唐杜甫刈葵莫放手放手傷葵根
〔増〕白居易中園何所有滿地青青葵
〔原〕宋蘇軾爛煑葵羮斟桂醑風流可惜在蠻村　西崦人家應最樂煑葵燒筍餉春耕
〔増〕唐張九齡園葵亦向陽
衛足感葵隂　李白園蔬烹露葵　王維烹葵邀上客
〔原〕杜甫秋露接園葵
〔増〕杜甫香宜配碧葵　葵荒欲自鋤　傾陽逐露葵　白居易晨露園葵鮮　［宋］陸游葵羮出鬴香　唐王維松下清齋折露葵　宋陸游雨慳葵葉未吐甲
子／醫家／御定佩文齋廣群芳譜／花譜　卷二十二至卷五十三／卷二十八　棠棃花等／石榴花／集藻／賦(P.14-2)..[文淵閣四庫全書本]
［賦］
〔増〕晋夏侯湛〈石榴賦〉覽華圃之嘉𣗳兮羡石榴之竒生滋𤣥根于𡗝壤兮擢繁榦于蘭庭霑𩄇液之粹色兮
含渥霧以深榮若乃時雨新稀㣲風扇物藹萋萋以鮮茂兮紛扶輿以蓊鬱枝掺稔以環𣐱兮葉鱗次以周宻纖條参差以窈窕兮洪柯流離以相拂于是乎青陽之末朱明之初翕㣲煥以摛采兮的窟㻧以揚敷接翠蕚于緑𦷾兮冐紅牙以丹鬚赩然含蕤璀爾散珠若乃叢紈始裹聚葩方離潜輝蜿艶綠采未披照灼攅列熒熒𤣥𡸁雪酲解䬼怡神實氣冠百品以竒仰邁衆果而特貴　傅𤣥〈石榴賦〉鳥宿中而纖條結龍辰升而丹華繁
其在晨也灼若旭日栖扶桑其在昬也赩若燭龍吐潜光苞𤣥黃之烈輝緑煒曄而焜煌𤼵朱榮于緑葉時從風而飄揚　庾鯈〈石榴賦〉緑葉翠條紛乎蔥青丹華照爛曄曄熒熒逺而望之繁若摛繢被山阿廹而察之赫若龍燭耀緑波　唐吕令問〈府庭雙石榴賦〉公府洞豁羣木羅生歴衆芳而鮮妙得雙榴之羙名擢質森聳𡸁隂凄清掃危堦之數級䕃閑庭之四平夾砌駢羅則東西表賔主之位與時消息則寒暑任榮枯之情故其異
影同庇分芳對出夏景焯而開花秋氣結而成實剖之則珠彩輝掌捧之則金光照日其生也雖雜居幽徑之蘭其用也亦間若雕盤之栗若乃當公務之總偶訟庭之要爰趨爰揖或長或少皆指而稱曰彼石榴之所生何托根之至妙俯環廊之廻合拂危簷之窈窱𩔖甘棠之勿翦人縱去而猶思若李𣗳之無言蹊自成而不召是以固其根榦羙其華耀乍開軒而翠彩重合甫褰帷而紅榮四照也或曰物惡近以招累事貴逺而克全空
遁幽以獨羙抱甘香而自捐豈比夫善生者托仁以逺害能夀者輔道以延年是以象君子之恵渥故終保夫自然
子／醫家／御定佩文齋廣群芳譜／花譜　卷二十二至卷五十三／卷二十九　荷花一／集藻／賦(P.20-2)..[文淵閣四庫全書本]
［賦］
御製〈西苑芙蕖賦〉惟澤芝誌於爾雅菡蓞詠於風詩繄金塘
之麗草允栁沼之朱儀夫其的爍輕莎翩躚清瀨玉節蟠根翠羽襞葢縷黃作鬚跗紫成𦷾䕃太液之漣漪蕩昆明之霧靄爾乃幽房晨折芳葩夜舒前迎丹殿後匝瑶除髙披直道斜嬝周廬萋萋川碧淼淼天虚光留錦騖隂唼文魚葉𣻌珠而錯落影翻月而軒渠若夫黛罨如烟華濃似𦂶藻采橫洲霱雲被沚或雪沁瓊英螺含碧蘤桃倩紅𧀮菊分金蕊競秀揚輝爛兮出水如仰如俯似低復昂𠅘𠅘交𠋣田田並将宛若瑶林之四映矯如朱鷺之載翔至於
萍合橋㾗蒲牽波縠溪静禽喧臺髙樹複梅雨滳而浮馨麥飈扇而散馥氤氲於講席之書郁烈乎侍臣之服間命沙棠之楫駕芙蓉之舟似搴華峰之種無待汾水之謳宴羣工於在鎬聊悦豫以凝庥盖其濯素挺生拔泥不滓外直中通花榮實㫖潔比髙人清同君子是以廬山則淵明屆焉濂溪則惇頤樂只余願賢士之釋荷裳乃睠幽姿而不自已
〔増〕漢閔鴻〈芙蓉賦〉乃有芙蓉靈草載育中川竦修幹以
凌波建綠葉之規圓灼若夜光之在𤣥岫赤若太陽之映朝雲乃有陽文修嫮傾城之色揚桂枻而来遊玩英華於水側納嘉賔兮傾筐珥紅葩以為餙感夭桃而歌詩申闗雎以自敕嗟留夷與蘭芷聴鶗鴂而不鳴嘉芙蓉之殊偉託皇居以𤼵英　魏曺植〈芙蓉賦〉覽百卉之英茂無斯華之獨靈結修根於重壤泛清流而擢莖其始榮也皦若夜光尋扶桑其揚暉也晃若九陽出暘谷芙蓉蹇産菡萏星屬𢇁條𡸁珠丹榮吐綠焜焜韡韡爛
若龍燭觀者終朝情猶未足於是狡童媛女相與同遊擢素手於羅袖接紅葩於中流　晉孫楚〈蓮花賦〉有自然之麗草育靈沼之清瀨結根繫於重壤森蔓延以騰邁爾乃紅花電𤼵暉光曄曄仰曜朝霞俯照緑水潜緗房之奥密兮含珍藕之甘腴攅聚星列纖離相扶㣲若𤣥黎披幽夜粲若鄧林飛鵷雛　潘岳〈蓮花賦〉偉𤣥澤之普衍嘉植物之並敷遊莫羙於春臺華莫盛於芙蕖於是恵風動冲氣和眄清池翫蓮花舒綠葉挺纖柯結
綠房列紅葩仰含清液俯濯素波修柯婀娜𣐱莖苒弱流風徐轉廻波㣲激其望之也曄若皦日燭崑山其即之也晃若盈尺映藍田　〈芙蓉賦〉䕃蘭池之豐沼育沃野之上腴課衆榮而比觀煥卓犖而獨殊狎獵雲布窋咤星羅光擬燭龍色奪朝霞丹煇揮紅飛鬚𡸁的紛披赩赫散煥熠爚流芬賦采風靡雲旋布濩磊落蔓衍夭閑𤼵清陽而增媚潤白玉而加鮮　夏侯湛〈芙蓉賦〉臨清池以遊覽觀芙蓉之麗華潜靈藕於𤣥泉擢修莖乎
清波煥然䕃沼灼爾星羅若乃廻縈外散菡萏内離的出艶𤼵葉恢花披綠房翠𦷾紫飾紅敷黃螺圓出𡸁蕤散舒纓以金牙㸃以素珠固陂池之麗觀尊終世之特殊爾乃採淳葩摘圓質析碧皮食素實味甘滋而清羙同嘉異乎橙橘参嘉果以作珍長𠑽御乎口實　宋傅𠅙〈芙蓉賦〉考庶卉之珍麗實總羙於芙蕖潜幽泉以育藕披翠蓮而挺敷汎輕荷以冒沼列紅葩而曜除徼旭露以滋采靡朝風而肆芳表麗觀於中沚播郁烈於蘭
堂在龍見而萌秀於火中而結房豈呈芬於芷蕙将越味於沙棠詠三閭之被服羙蘭佩而荷裳伊𤣥匠之有瞻悦嘉卉於中渠既輝映於丹墀亦納芳於𦂶䟽
〔原〕鮑照〈芙蓉賦〉感衣裳於楚賦詠憂思於陳詩訪羣英之艶絶標髙名於澤芝會春陂乎夕張搴芙蓉而水嬉抽我衿之桂蘭㸃子吻之瑜辭𨕖羣芳之徽號羙斯花之郁烈抱兹性之清芬稟若華之驚絶單蓲陽之妙手測淲池之光潔爍彤輝之朙媚粲雕霞之繁悦顧椒丘而
非偶豈圓桃而能埓彪炳以蒨藻翠莖而紅葩青房兮規接紫的兮圓羅𣗳妖婬之弱幹散菡萏之輕荷上星光而倒景下龍鱗而𨼆波戲錦鱗而夕映曜繡羽以晨過結游童之湘吹起榜妾之江歌備日月之温麗非盛明而謂何若乃當融風之暄盪承暑雨之平渥被瑶塘之周流繞金渠之屈曲排積霧而揚芳鏡洞泉而含綠葉折水以為珠條集露而成玉潤蓬山之瓊膏輝葱河之銀燭𠜍五華於仙草超四照於靈木雜衆姿於開卷
閲羣貌於昬明無長袖之容止信一笑之空城森紫葉以上擢紛緗蕊而不傾根雖割而琯徹柯既解而𢇁縈感盛衰之可懐質始終而常清故其為芳也綢繆其為媚也奔𤼵對妝則色殊比蘭則香越泛明彩於宵波飛澄華於曉月陋荊姬之朱顔笑夏女之光髮恨狎世而貽賤徒愛存而賞沒雖凌羣以擅竒終從嵗而零歇
〔増〕梁簡文帝〈採蓮賦〉望江南兮清且空對荷華兮丹復紅卧蓮葉而覆水亂髙房而出叢楚王暇日之歡麗人
妖艶之質且棄𡸁釣之魚未論芳䓑之實惟欲迴渡輕船共採新蓮傍斜山而屢轉乘橫流而不前於是素腕舉紅袖長迴巧笑堕鳴璫荷稠刺宻亟牽衣而綰裳人喧水濺惜虧朱而壊妝物色雖晚徘徊未返畏風多而榜危驚舟移而花逺謌曰𡮢聞蕖可愛採擷欲為裙葉滑不留綎心忙無暇薫千春誰與樂惟有妾随君　元帝〈採蓮賦〉紫莖兮文波紅蓮兮芰荷綠房兮翠盖紫實兮黃螺於時妖童媛女蕩舟心許鷁首徐廻兼傳羽杯
棹将移而藻挂船欲動而萍開爾其纎腰束素遷延顧歩夏始春餘葉嫩花初恐沾裳而淺笑畏傾船而斂裾故以水濺蘭橈蘆侵羅𧟆菊澤未反梧臺逈見荇濕霑衫菱長繞釧泛柏舟而容與歌採蓮於江渚歌曰碧玉小家女来嫁汝南王蓮花亂臉色荷葉雜衣香因持薦君子願襲芙蓉裳　昭明太子〈芙蓉賦〉色兼列彩體繁衆號初榮夏芬晩花秋曜興澤陂之徽章結江南之流調　江淹〈蓮花賦〉檢水陸之具品閲山海之異名珍爾
秀之不定乃天地之精英殖東國之流詠出西極而擅名方翠羽而結葉比碧玉而為莖蕊金光而赩色藕氷折而玉清載紅蓮以吐秀披絳葉以舒英故香氛感俗淑氣参靈躑躅人世茵蒀祇㝠青桂羞烈沉水慚馨於是生乎澤陂出乎江隂見彩霞之夕照覿雕雲之晝臨既翕赩於洲漲亦映曖於川潯奪夜月及熒光掩朝日與赩火出金沙而延曜被淥波而覃拖冠百草而絶羣出異𩔖之衆夥故仙聖傳圖英𨼆留記一為道珍二為
世瑞𤼵青蓮於王宫驗竒花於陸地若其江淡澤芬則照電爍日池光沼綠則明璧洞室曜長洲而瓊文映青崖而火質或凴大淵之清峭或殖疏圃之蒙宻故河北櫂歌之姝江南採菱之女春水厲兮楫潺湲秋風駛兮舟容與著縹芰兮出波擥湘蓮兮映渚迎佳人兮北燕送上客兮南楚知荷華之将晏惜玉手之空佇廼為謡曰秋雁度兮芳草殘琴柱急兮江上寒願一見兮道我意千里逺兮長路難若其花實各名根葉異辭既號芙
蕖亦曰澤芝麗詠楚賦艶歌陳詩非獨瑞草爰兼上藥味靈丹砂氣驗青艧乃可劍棄海岫龍舉雲㠋畫臺殿兮霞蔚圖縑縞兮炳爍永含靈於洲渚長不絶兮川壑
〔原〕唐王勃〈採蓮賦〉非登髙可以賦者惟採蓮而已矣况洞庭兮紫波復瀟湘兮綠水或暑雨兮朝霽乍凉飈兮暮起黛葉青跗烟周五湖紅葩絳蘤電爍千里尤見重於幽客信作謡於君子爾其珍族廣茂淑類博傳藻河渭之空曲被沮漳之淪漣燭澄灣而爛爛亘修漲之
田田豈直水區澤國江漘海壖是以吴娃越艶鄭婉秦妍感靈翹於上節悦瑞色於中年錦㠶映浦羅衣塞川飛木蘭之畫楫駕芙蓉之𦂶船問子何去幽潭採蓮已矣哉誠不知其所以然賞由物召興以情遷故其游泳一致悲欣萬緒至若金室麗妃璇宫佚女傷鳯臺之寂寞厭鸞扃之閑處侍飲南津陪歡北渚見磯岸之紆直覿旌旄之低舉上苑神池芳林御陂樓隂架沚殿彩乗漪張拜洛之容衞備橫汾之羽儀簫鼓𤼵兮龍文動鱗
羽喧兮鷁首移咸靚妝而麗服各分騖而並馳蘋縈漿礙荇觸船危視雲霞之沃蕩望林泉之蔽虧洪川泱泱兮菡萏積綠水湛湛兮芙蕖披惜嵗時兮易晚傷君王兮未知折紺房與湘菂攬紅葩及碧枝廻綃裙兮竊獨歎歩羅襪兮私自竒莫不驚香悼色畏别傷離復有濯宫年少期門公子翠髮蛾眉頳唇皓齒傅粉蘭堂之上偷香椒屋之裏亦復銜恩激誓佩𠖥緘愁承好賜之珍席奉嬉遊之彩斿繡楝曛兮翠羽帳瑶塘曙兮青翰舟
搴條拾蕊沿波泝流池心𡩖而藻薄浦口窄而萍稠和橈姬之衞吹接榜女之齊謳去復去兮水色夕採復採兮荷葉秋願承歡而卒嵗長接席而寡仇於是薊北無事𨵿西始樂霧盡江垠氣恬海寞消怪氣於沅澧照榮光於河洛殊方異類舞詠相錯王公𠨞士歌吹並作則有侯家瑣第戚里芳園穿池壩岸之曲蓄水河陽之源隄防谷口島嶼轘轅嘉木畢植靈草具繁沉桂北之丹藕濯荊南之紫根鬱凄凄而霧合燦曄曄而霞翻洎乎
氣徹都鄙景華川陸麥雨㣲凉梅飈淺燠命妖侣於石城嘯娱朋於金谷乃使綠珠捧棹青琴理舳樽芳醪藉珍餗汎玉潭之瀰漫遶金渠之隈隩石近水而苔濃岸連山而𣗳複排芰末而爭逺託蘆間而競逐赴汨凌波飛袿振羅風低綠幹水濺黃螺上客喧兮樂未已羙人醉兮顔将酡畏蓮色之如臉願衣香兮勝荷徘徊郢調悽慘燕歌念窮歡於水涘誓畢賞於川阿結漢女邀湘娥北溪蕊尚密南汀花更多恨光景兮不駐指芳馨兮
謂何若乃南楚義妻東吴信婦結䄜整佩承筐奉帚忽君子兮有行復良人兮逺征南討九真百粤北戍雞田雁城念去魂駭相視骨驚臨春渚兮一送見秋潭兮四平與子之别烟波望絶念子之寒江山路難水淡淡兮蓮葉紫風颯颯兮荷花丹翦瑤帶而猶欷折瓊英而不歡既而緣隈逗浦還栧歸㯭睠芳草兮已殘憶離居兮方苦延素頸於極漲攘皓腕於神滸惜佳期兮末由徒增思兮何補又若倡姬蕩媵命侣招羣淇上洛表湘臯
汝墳望洲草兮翡翠色動浦水兮驪龍文願觧佩以邀子思搴裳而從君悲時暮愁日曛鳴鐶釧兮響窈窕艶珠翠兮光繽紛憐曙埜之絳氣愛晴天之碧雲棹廵汀而栁拂船向渚而菱分掇翠莖以翳景襲朱蕚以為裙梃楫凌亂風流雨散鳴榔絡繹霧罷烟釋状飛虯之蜿蜿若驚鴻之奕奕艇怯奔潮篙憎淺石絲著手而偏繞刺牽衣而屢襞乃有貴子王孫乘間縱觀何平叔之符彩潘安仁之藻翰税龍馬於金堤命鳧舟于石岸錦纜
翻灑銀檣照爛日側光沉風驚浪深紆北渚之新贈恣東溪之密尋鴛鴦繡彩之文履瑇瑁瓊華之寶琴扣舷擊榜吴歈越吟溱與洧兮葉覆水淮與濟兮花冒潯值朙月之夕出逢丹霞之夜臨茱茰歌兮軫妾思芍藥曲兮傷人心伊採蓮之賤事信忘情之葢寡雖迹兆於水鄉遂風行於天下感極哀樂聲参鄭雅是以緬察谷底窮覽地維北盡豐鎬澇潏南究巴沲越沂莫不𠉀期應節沿濤汎湄薄言採之興言服之𤼵文扃之麗什動幽
幌之情詩使人結眷令人相思宜其色震百草香奪九芝棲碧羽之神雀負青𦫉之寶龜紫秩流記丹經秘詞豈徒加繡柱之光彩曄文井之華滋已矣哉向使時無其族代乏厥類獨秀上清之境不生中國之地學鸞鳯而時来與鶼鶼而間至必能使衆瑞彩沒羣貺色沮湯武齋戒伊臯延佇豈俾夫秦童趙僕倡姬艶女狎而玩之擷而採之乎時有東鄙幽人西園舊客常陪帝子之輿經侍天人之籍詠綠竹於風曉賦彤管於日夕暑徃
寒来忽矣悠哉蓬飄梗逝天涯海際似還卬之寥廓同適越之淫滯蕭索窮途飄颻一隅昔聞七澤今過五湖聼菱歌兮幾曲視蓮房兮幾株非鄴地之宴語異睢苑之歡娱况復殊方别域重瀛複嶂虞翻則故鄉寥落許靖則生涯惆悵感芳草之及時懼修名之或喪誓剗迹潁上棲影渭陽枕箕岫之孤石泛磻溪之小塘餐素實兮吸絳芳荷為衣兮芰為裳永潔已於丘壑長寄心於君王且為歌曰芳華兮修名竒秀兮異植紅光兮碧色
稟天地之淑麗承雨露之霑飾蓮有藕兮藕有枝才有用兮用有時何當娜婀華實移為君含香藻鳯池　宋之問〈秋蓮賦并序〉天授元年勑學士楊炯與之問分日於洛城西入閣每雞鳴後至羽林仗閽人奏名請龜契佇命拱立於御橋之西玉池清冷紅蕖菡萏謬履扃闥自春徂秋見其生視其長覩其盛惜其衰得終天年而無夭折者良以隔礙仙禁人莫由見向若生於瀟湘洞庭溱洧淇澳即有吴姬越客鄭女衞童芳心未成採擷
都盡今委以白露順以凉風榮落有期秋分畢矣斐然願歌其事乆之乃為秋蓮賦焉若夫西城秘掖北禁仙流見白露之先降悲紅蕖之已秋昔之菡萏齊秀芬敷競𤼵君門閟兮九重兵衞儼兮千列綠葉青枝緣溝覆池映連旗兮揺艶揮長劍兮陸離疏瀍兮裂榖交流兮相沃四繞兮丹禁三匝兮承明曉而望之若霓裳宛轉朝玉京夕而察之若霞標灼爍散赤城既如秦女艶日兮鳯鳴又似洛妃拾翠兮鴻驚足使瑶草罷色芳𣗳無
情複道兮詰曲離宫兮相屬飛閣兮周廬金鋪兮璧除君之駕兮旖旎蓮之葉兮扶疎萬乘顧兮駐綵騎六宫喜兮停羅裾仰仙遊而徳澤縱幽覽而神虚豈與夫溪澗兮沼沚自生兮自死海泝兮江沱萬里兮烟波泛漢女遊湘娥佩鳴玉戲清波中流欲渡兮木蘭楫幽泉一曲兮採蓮歌江南兮峴北汀洲兮不極既有芳兮莎城長無艶兮水國豈知移植天泉香飄列仙嬌紫臺之月露含玉宇之風烟雜葩兮照燭衆彩兮相宣鳥翡翠兮
丹青翰𣗳珊瑚兮林碧鮮夫其生也春風晝蕩爍日相煎夭桃盡兮穠李滅出大堤兮艶欲燃夫其謝也秋灰度管金氣騰天宫槐疎兮井桐變搖寒波兮風颯然歸根息艶兮八九月乘化無窮兮千萬年越人望兮已長久鄭女採兮無由緣何深蔕之能固何穠香之獨全别有待制揚雄悲秋宋玉夏之来兮翫早紅秋之暮兮悲餘綠禮盛燕臺人非楚材雲霧圖兮蘭為閣金銀酒兮蓮作杯落英兮徘徊風轉兮哀哀入黃扉兮灑錦石縈
白蘋兮覆綠苔寒暑忙忙兮代謝故葉新花兮往来何秋日之可表托芙蓉以為媒
〔増〕白居易〈荷珠賦〉迸水所集輕荷正敷引修莖而出葉凝玉液以成珠浄緑田田神龜之巢處斯在虚眀皎皎靈鵲之銜来豈殊既羅列其青葢又昭章於白榆亂㸃的爍分規青瑩仰虚無以上出掩晶熒而外映灑之不著湛兮逾浄時寄寓於傾欹每因依於平正可止則止必荷之中央在圓而圓得水之本性飃飈既息而常凝魚鳥頻衝而不定爾乃
一氣暗後初陽照前宿雨霽而猶在曉露裛而正鮮熠熠有光映空水而煥若纍纍無數遍池塘而炯然宛轉而魚目廻視冲融而蚌胎未堅因霑濡而大小随㪚合以虧全輕彩蕩𣻌芳濃厭浥眀璣而夜月争光丹粟而晨霞散入其息也與波俱停其動也與風皆急若轉於掌乃是江妃之珠如凝於盤遂成泉客之泣冰壺捧玉而殊倫水鏡沈精而莫及則知氣有相假物有相資惟雨露之留處當芙蓉之茂時雖賦象而無準必成形而
在兹喻於人則寄之生也擬於道則冲而用之自契𤣥珠之妙何求赤水之遺　宋歐陽修〈荷花賦〉𡵯蘭塘以清暑兮颯蘋風以中人擷杜若之春榮兮搴芙蓉於水濵嘉丹葩之耀質出綠水而含新䕃曲池之清泚𣻌波紋之淵淪披紅衣而耀彩寄清流而託根挺無華之淺艶靡競麗乎先春抱生意以自得兮及薫時之嘉辰若夫夏畹蘭衰夢池草密惨羣芳之已銷獨斯蓮之迥出可以嗅清香而折酲可以玩芳華而自逸况其晩浦烟
霞水𠅘風日投文竿而餌𡸁泳萍莖而波溢𢇁縈藕以全折杯卷荷以半側墜紫菂以𣣱烟斂紅芳而向夕可憐影兮相顧列金葩而返植清風遏以似起碧露合而乍失或兩兩以相扶漸𠅘𠅘而獨出𤼵臙脂於北土生異香於西域匪江妃之小腰即廣陵之清骨爾乃曲沼㣲陽橫塘細雨逐橋上之歸鞍笑堤邉之遊女堕虹梁而窺影𠋣風臺而欲舞覆翠被以薫香然犀燈而照浦雙心並根千株泣露湛月白而風清杳池平而𣗳古送
艇子於西州聞棹謳於北渚迎桃根而待檝逢宓妃而未渡廹而視之靚若星妃臨水而脉脉盈盈逺而望之杳如峡女行雲而朝朝暮暮其妖麗也其閒雅也香荃橈兮木蘭舟澹容與兮悵夷猶東西随葉𨼆上下逐波浮已見雙魚能比目應笑鴛鴦會白頭昔聞妃子貴東隣池上金花不染塵空留此日田田葉不見當時歩歩人　明申時行〈瑞蓮賦并序〉惟聖皇御歴十有四年道化滂流和氣翔洽於時崇慈寜之新構備尊飬之上儀
大孝潜孚靈貺昭答乃有嘉蓮獻異重臺𤼵祥萬乗臨觀六宫燕喜信熙時之上瑞馨徳之貞符爰付丹青用𡸁琬琰命臣等賦之臣謹拜手𥟵首而作賦曰若夫璇宫壯麗紫殿巍峩接蓬莱之仙苑環太液之㤙波渟泓𤣥澤醖釀醇和欣嘉生之咸鬯紛靈瑞其何多宛彼芙蕖嫣然沼沚載以文罌陳之金戺覆碧葉兮田田𣻌清漣兮泚泚被茝紉蘭抽黃曵紫既冉冉以流馨復重重而結𦂶爾其艶外生艶華中吐華剖碧房兮敷絳蕚幻
珠實兮成丹葩粲英英其疉起芬郁郁其交加乃若旭日方升𠨞雲有爛初抱赤兮若傾忽飛丹兮若煉如盤如葢臨金掌以曈曨非霧非烟照虹梁而璀璨又若桂輪乍滿蕙露初零凝清輝兮湛湛潄芳潤兮盈盈紺宇層樓接銀潢而瀲灔雲鬟髙髻開寶鏡以晶熒又若凉雨纔收薫風徐送濯雲錦兮澄鮮舞霓裳兮飛動凌波綽約宛洛浦之驚鴻翽羽翩躚恍秦臺之儀鳯至於星敷電𤼵霧變霞蒸觸景而生態隨物而賦形縦他卉之
穠麗未若茲花之最靈觀其托體慈闈敷榮秘殿映藻井以生妍傍𦂶疏而呈倩煒煌三秀之庭揺曳五明之扇載色載笑如承長樂之歡来㳺来觀每荷重瞳之眷詫神物之有知信人寰之僅見豈比夫駢花并寔連理分枝望舒生於漢圃合歡産於唐池太華峯頭徒咏如船之異麻姑壇上虚傳變碧之竒斯盖重申之佑命特顯象於昌期猗歟我皇徳如虞聖時業業以憂勤日䕫䕫而祇敬承顔順志極尊飬之隆解慍阜財布𡩖仁之
令故珍貺駢𩥚而竒祥疉應䋲繩繼繼用彰累葉之休赫赫眀眀式表重華之盛尚増修於𤣥徳庶永承乎天慶
〔原〕申時行〈後瑞蓮賦〉有韡者華婉如清揚菡萏為簮芙蓉為裳出五沃之上腴兮苞九疑之竒芳繄中通而外直兮洵䔍實而輝光徳可比於君子兮又奚遜夫國香羌託種於𩄇沼兮載移根於長樂挺翠盖之團團兮冒朱華之灼灼枝承蕤以婀娜兮何揚翹之磊落揉珠菂以成葩兮煥重英之出蕚森濯潁於芝房兮儼敷
榮於菌閣朝晞髮於扶桑兮若葵赤之常傾夕弄影於望舒兮象桂輪之載盈峩星冠於絳闕兮散霞標於赤城鳯羽矯其翩翻兮蜃樓起而崢嶸恣意態之橫出兮紛可炳於丹青彼新宫之嶻嶪兮固神靈之所宅薫風扇其淳和兮甘雨滋其薌澤卿雲助其爛漫兮膏露増其的皪夫惟孕粹而鍾祥兮肆焜煌而舄奕乃其含芬桂掖流曄椒塗承恩輝於黼幄兮分繡采於翟䄖映畫堂之甲帳兮迎紫𦋺之金輿燦榮光於華渚兮鬱佳氣
於蓬壺宫伯忻忻而告瑞慈顔𥠇𥠇其歡愉何司花之特巧殆坤元之出符天子乃考祥圖披靈契徴素蓮於王母遡石蕖於炎帝或一房而百子或一花而千嵗兆多夀而多男允卜年而卜世於是羣臣効三呼之祝薦萬嵗之觴陳瓜𤔅椒聊之什詠竹苞松茂之章曰文子與文孫兮𠈷熾而昌曰聖母及聖皇兮𠈷夀而康如重臺之積累共乾坤而乆長臣拜手而作頌庸昭示於無疆頌曰瞻彼璇宫臨紫極兮仙籞神池滙靈澤兮煜煜
竒葩産禁掖兮綠葉朱華苞翠菂兮重英疉蕚何赩赫兮地符山川帝申錫兮百世本支兆蕃碩兮慈齡聖算齊箕翼兮小臣獻頌揚休徳兮福禄萬年子孫千億兮
子／醫家／御定佩文齋廣群芳譜／花譜　卷二十二至卷五十三／卷三十六　海棠二／集藻／五言排律(P.1-1)..[文淵閣四庫全書本]
欽定四庫全書
御定佩文齋廣羣芳譜卷三十六
花譜
海棠二
［集藻］
［五言排律］
〔增〕唐薛能〈海棠〉酷烈復離披元功莫我知青苔浮落處暮栁間開時帶醉游人插連隂被叟移晨前清露濕宴後惡風吹香少傳何計姸多畫半遺島蘇漣水脉庭綻粒松枝偶泛因沉硯閒飄欲亂碁遶山
生玉壘和郡徧坤維負賞慙休飲牽吟分失饑明年應不見留此贈巴兒　宋王禹偁〈商山海棠〉錦里名雖盛商山艶更繁別疑天與態不類土生根淺著紅蘭染深於絳雪噴待開先釀酒怕落預呼魂香裏無勍敵花中是至尊桂須辭月窟桃合避仙源浮動冠頻側霓裳袖忽翻望夫臨水石窺客出墻垣贈別難饒栁忘憂肯讓萱輕輕飛燕舞脉脉息媯言蕙陋虚侵徑梨凡浪占園論心留蝶宿低面厭鶯喧不沗神仙品何辜造化恩自
期栽御苑誰使擲山村𦂶季荒祠畔仙娥古洞門烟愁思舊夢雨泣怨新㛰畫恐明妃恨移同卓氏奔祇教三月見不得四時存繡被堆籠勢臙脂浥淚痕貳車春未去應得伴芳樽　石延年〈和樞密侍郎因看海棠憶禁苑此花最盛〉君看海棠格羣花品詎同嬌嬈情自富蕭散艶非窮舊縠斑吳苑梅羅碎蜀宫錦窠杯裏影繡叚隟前烘心亂香無數莖𣐱動滿叢意分巫峡雨腰細漢臺風盛若霞藏日鮮於血灑空髙低千㸃赤深淺半開
紅妝指朱纔布膏唇檀更融色焦無可壓體瘦不成豐枝重輕浮外苞疎密閙中難勝蜂不定易入蝶能通　宋祁〈蜀海棠〉蜀國天餘煦珍葩地所宜濃芳不隱葉併艶欲燃枝襞影分羣萼均霞㸃萬蕤囘文錦成後夾煎燎烘時蜂蕊迎銜密鶯梢向坐危淺深䨇絶態啼笑兩妍姿絳節排烟竦丹釭落蒂垂童容障畏薄便面到憂遲媚日能徐照暄風肯遽吹惜歡當晼晩留恨付離披麗極都無比繁多僅自持損香饒麝柏照影欠瑤池畫
要精侔色歌須巧騁辭舉樽頻語客細摘玩芳期　〈海棠〉西域流根遠中都屬賞偏初無可並色竟不許勝妍薄暝霞烘爛平明露濯鮮長衾繡作地密帳錦為天淺影才欹檻橫柯欲照筵愁心隨落處醉眼著繁邊的的誇妝靚番番恃笑嘕何嘗間蘭媚要是掩櫻然艶足非他譽香輕且近傳所嗟名後出遺載楚臣篇　楊諤〈和燕龍圖海棠〉西漢欺盧橘東陽愛野棠許昌竒此遇子美欠先揚杜宇三春艶蠶叢一國香臙脂㸃亂雨生色
麗斜陽富艶東君節暄妍白帝方錦樓祈水色玉壘換山光風格林檎細腰肢郁李長天生笑容質時樣舞衣裳少吐深深染全開淡淡妝烟媒䕶綠蒂風陣損朱房旋失因臨水閒飄弗過墻佩亡愁殺甫簪脱即連姜蝶舞菱花照鶯啼罨畫堂仙如弄玉少墜似綠珠常不見還成悔相思幾欲狂春深濯錦水日晩浣紗方卧對移簾柙吟看近筆牀池清滿園倒鳥起一枝昂紫燕銜泥急黃蜂趁蜜忙化工真用意銷得與攜觴　沈立〈海棠
百韻〉岷蜀地千里海棠花獨姸萬株佳麗國二月艶陽天叢萼勻如布修蕤巧似編彤雲輕㸃綴赤玉碎雕鐫瑟瑟光輸瑩猩猩血借鮮淺深相向背疎密逓勾牽輕蒨重重染丹砂細細研蕊纖金粟拱鬚嫩紫絲拳紅蠟隨英滴明璣著顆穿初莖爭裊娜翹𠏉共蹁躚絶代知無價生香不減𥴈分靈應桂苑鍾粹定星躔木帝經邦相花王入室賢祥飈如翦拂卿靄共陶甄真宰隂推轂勾芒與著鞭不湏憂薄命好為惜流年贊翼施生柄扶
持煦嫗權主張韶令正調爕淑威宣和氣高低洽芳心次第還金釵人十二珠履客三千雲雨迷巫峡風波怨洛川娉婷宜住楚妖冶合居燕繡被通宵展華燈徹曙燃橫披前檻外半出假山巔暗羡遊蜂採偷輸蟻穴沿瘦嫌蛛網織𣐱怯女蘿纒蓄恨慿誰訊無言只自憐文君酒壚畔揚子草堂前品格生来別風流到老全繁中生悵望衆裏見喧闐暄暖精神出晴明意態便關關鶯對語兩兩燕髙騫天上宜封殖人間偶竚延共櫻圍別
館與杏擁斜阡清暖簾爭卷黃昬幕尚褰低籠金轣𨌠髙映畫鞦韆忽認梁園妓深疑閬苑仙怱怱来蕙圃遠遠別芝田羞隱暝濛霧輕如淡蕩烟乍逢開羽扇初喜下雲駢髣髴向星靨依稀帶翠鈿五銖衣宛轉七寳帳翩翾獨立挨霓節成行列彩旃困宜𣣱虎枕歩好襯金蓮舞定休囘袖妝濃不傅鉛蓋張松鬱鬱茵藉草芊芊馥郁蘭供夢扶蘇栁伴眠軀輕彌綽約腰細更便嬛婭姹常顒若幽𣐱自灑然侍兒羅白芷婢子列芳荃口口
濃檀注腮腮薄粉填觧圍施葉幄買笑有榆錢旖旎環瑤席婆娑匝玳筵嬌依屏曲曲泣對露涓涓南陌輕埃蔽東郊夕照連幾時休縹緲從此識嬋娟是處遺簪珥誰家不管絃妬姬貪恐失戲稚惜何顛折閃搔頭褪擎摐約腕揎戴遮鬟上鳳裝壓鬢邊蟬汲引新懽聚消磨宿忿蠲縱觀須倒載命宴必加籩翻曲教歌媛更詞送酒船鄉心須暫觧病眼當時痊迢逓来油壁從容住錦韉雅宜交讓比穠與棣華聫不憤參朱槿寧甘混木棉
酴醿潛失色躑躅敢差肩素奈思投迹夭桃恥備員梧桐愧金井芍藥濫花磚併壓辛夷俗潛排寳馬蔫天恩無久恃人寵莫長專布影交三徑敷榮徧一廛凝眸方曄曄囘首旋翩翩可忍驚飈挫胡煩急景煎珊瑚隨手碎綘雪繞枝旋拂漢霞初散當樓月自圓飄零隨蠛蠓散亂逐漪漣灼灼龜城外亭亭錦水邊抱愁應慘蹙有淚即潺湲午影迷蝴蝶朝寒怨杜鵑物情元𠋣伏人意莫拘攣擢秀髙羣木稱珍極八埏未開獨脉脉憂落固
悁悁別著新文紀重尋舊譜箋共知紅艶好誰辨赤心堅實似陪朱李根宜灌醴泉栽須鄰竹柏樹莫繞烏鳶恥託膏腴茂當隨富貴遷為多猶底滯因遠尙迍邅客思易成亂心期未省愆畫思摩詰筆吟稱薛濤牋醉目休頻送詩情豈易縁薛能誇麗句鄭谷賞佳篇止感芳姿美那憐託地偏山經猶罕記方志未多傳巧詠憂才竭㝠搜得意詮遐陬寡真賞僻境忍輕捐抽祕慚非據探竒敢讓先援毫叙名卉聊用放懐焉　程敦厚〈和冬
曦海棠〉花中名品異人重比甘棠苞嫩相思密紅深琥珀光好風傳馥郁凡卉愧芬芳爛熳雲成瑞葳蕤女有嬙生来先蜀國開處始朝陽賞即笙歌地題稱翰墨塲烟霞容易散蜂蝶等閒忙誰是多情侶欄邊重舉觴
子／醫家／御定佩文齋廣群芳譜／花譜　卷二十二至卷五十三／卷三十九　杜鵑等／杜鵑／集藻／五言排律(P.6-2)..[文淵閣四庫全書本]
［五言排律］
〔増〕唐白居易〈山石榴花〉曄曄復煌煌花中無比方艶夭宜小院條短稱低廊本是山頭物今為砌下芳千叢相向背萬朶互低昂照灼連朱檻玲瓏映粉墻風來添意態日出助晶光漸綻燕支萼猶含琴軫房離披亂翦綵斑駁未勻妝絳熖燈千炷紅裙妓一行此時
逢國色何處覓天香恐合栽金闕思將獻玉皇好差青鳥使封作百花王
子／醫家／御定佩文齋廣群芳譜／花譜　卷二十二至卷五十三／卷四十五　芍藥／集藻／頌(P.14-2)..[文淵閣四庫全書本]
〔頌〕
〔増〕傅統妻〈芍藥花頌〉曄曄芍藥植此前庭晨潤甘露晝晞陽靈
子／醫家／御定佩文齋廣群芳譜／花譜　卷二十二至卷五十三／卷五十一　菊花四／集藻／七言絶句(P.1-1)..[文淵閣四庫全書本]
欽定四庫全書
御定佩文齋廣羣芳譜卷五十一
花譜
菊花四
〔集藻〕
〔七言絶句〕
〔増〕唐白居易〈禁中九日對菊花酒憶元九〉賜酒盈杯誰共持宫花滿把獨相思相思只傍花邊立盡日吟君詠菊詩　〈重陽席上賦白菊〉滿園花菊鬱金黃中有孤叢色似霜還似今朝歌酒席白頭翁入少
年塲
〔原〕元稹〈菊花〉秋叢遶舍似陶家遍繞籬邊日漸斜不是花中偏愛菊此花開盡更無花
〔増〕鮑溶〈暮秋與裴居晦宴因見採菊之作〉菊花低色過重陽似憶王孫白玉觴今日王孫好收採高天已下兩囘霜　皮日休〈軍事院霜菊盛開因書一絶寄崔諫議〉金華千㸃曉霜凝獨對壺觴又不能已過重陽三十日至今猶自待王𢎞　崔璞〈酬霜菊見贈之什〉菊花開晩過秋風聞道芳香正滿叢爭奈病夫難强飲應湏速自召車公　陸
龜蒙〈和崔諫議先輩霜菊〉紫莖芳艶照西風祗怕霜華掠斷叢雖伴應劉還强酒路人終要識山公　〈憶白菊〉稚子書傳白菊開西成相滯未容廻月明階下窓紗薄多少清香透入來　司空圖〈華下對菊〉清香裛露對高齋泛酒偏能浣旅懷不似春風逞紅艶鏡前空墜玉人釵　〈白菊〉莫惜西風又起来猶能婀娜傍池臺不辭暫被霜寒挫舞袖招香即𨚫囘　為報繁霜且莫催窮秋湏到自低垂横拖長袖招人别只待春風𨚫舞來　登
高可羨少年塲白菊堆邊鬢似霜益算更希沾上藥今朝第七十重陽
〔原〕鄭谷〈十日菊〉節去蜂愁蝶不知曉庭還遶折殘枝自緣今日人心别未必秋香一夜衰
〔増〕鄭谷〈詠菊〉王孫莫把比荊蒿九日枝枝近鬢毛露濕秋香滿池岸由來不羨瓦松髙　日日池邊載酒行黃昬猶自繞黃英重陽過後頻來此甚覺多情勝薄情　韓偓和吳子華侍郎令狐昭化舍人歎白菊衰謝之絶正憐香雪披千片勿訝殘霞覆一叢還似妖姬長年後
酒酣䨇臉𨚫微紅　韋莊〈庭前菊〉為憶長安爛漫開我今移爾滿庭栽紅蘭莫笑青青色曾向龍山泛酒來　宋韓丕〈詠菊〉冷淡花枝寂寞闌只緣開晩少人看若教總似陶潛眼𡧓向芳春艶牡丹　王禹偁〈池邊菊〉緣池繞逕幾千栽準擬登高泛酒杯未到重陽歸闕去金英寂寞為誰開　韓琦〈重九菊未盛開席上偶成〉重九𨳩樽節未寒黃花初𤼵葉皆單待看旬日金鈴綻剩得東籬一醉懽　〈閱古堂前植菊二本九月十八日花猶未
開因以小詩嘲之〉只趁重陽選菊栽當欄殊不及時𨳩風霜日𦂳猶何待甚得迎春見識來
〔原〕歐陽修〈菊〉共坐欄邉日欲斜更將金蕊泛流霞欲知𨚫老延齡藥百草摧時始見花
〔增〕王安石〈城東寺菊〉黃花漠漠弄秋暉無數蜜蜂花上飛不忍獨醒孤爾去慇勤為折一枝歸　〈詠菊〉補落迦山傳得種閻浮檀水染成花光明一室真金色復似毗耶長者家　院落深深數菊叢緣花錯莫兩三峯密房歲晩能多少酒盞重陽自不供　蘇
軾〈趙昌寒菊〉輕肌弱骨散幽葩真是青帬兩髻丫便有佳名配黃菊應緣霜後苦無花　蘇轍〈五月園夫獻紅菊二絶句〉黄花九月傲清霜百草滿園無此香紅紫無端盗名字試尋本草細商量　南陽白菊有竒功潭上居人多老翁葉似皤蒿莖似棘未宜放入酒杯中
〔原〕黄庭堅誰將陶令黃金菊幻作酴醿白玉花小草真成有風味東園添我老生涯　呂園未肎輕沽我且寄田家砌下栽他日秋光𡡾重九清香知是故人來　韓駒
九日東籬採菊英白衣遥見眼能明而今自有杯中物一叚風流可得成
〔増〕呂本中〈謝送菊〉經旬霖雨足莓苔忽喜䨇盆送菊來已似風霜憔悴損主人云是待晴開　范成大〈菊樓〉東籬秋色照疎蕪挽結高花不用扶淨洗西風塵土面來看金碧萬浮圖　〈重陽不見菊二絶〉節物今年事事遲小春全未到東籬可憐短髪空欹㡌欠了黃花一兩枝　冷蕊蕭疎蝶懶飛商量何日是花時重陽過後開無害只恐先生不賦詩　〈重陽後菊
花二首〉寂寞東籬濕露華依前金靨照泥沙世情兒女無高韻只看重陽一日花　過了重陽菊又新酒徒詩客斷知聞恰如退士懸車後勢利交親不到門陸游〈九月十二折菊〉黃菊芬芳絶世竒重陽錯把配萸枝開遲愈見凌霜操堪笑兒童道過時　〈新菊〉已過重陽十日期菊叢初破兩三枝自憐短鬢蕭蕭白不似黃花驛裏時　〈枯菊〉翠羽金錢夢已闌空餘殘蕊抱枝乾紛紛輕薄随流水莫與桃花一様看　積雪嚴霜轉眼空春
囘無處不春風欲知造物無窮妙但看萱根與菊叢　嚴州多菊然率過重陽方𨳩或舉東坡先生菊花開時即重陽之語余謂此猶是未忘重陽者恐此花不肎也戲作一絶　無人喚醒賦歸翁滿把清香誰與同但辦對花頻舉酒莫横重九在胸中　楊萬里〈詠菊〉物性從來各一家誰貪寒瘦厭年華菊花自擇風霜國不是春光外菊花　〈黄菊〉鶯様黃裳錢様栽冷霜凉露濺秋埃比他紅紫開差晩時節來時畢竟開　陳傅良〈沈仲一送
菊自言封植之勞欲得詩為報為賦三絶〉東籬何在菊年年菊視陶詩竟孰賢未必縁詩花更好莫將詩與萬人傳　霜螯風味小槽春新様宫衣試麴塵一段秋光誰領此芙蓉凡子桂陳人　愁乾手自撘連筒苦雨丁丁𣏾小蓬乞得花開急催客明朝恐已著霜紅　〈高翥菊花四首〉白白黄黄自歲寒詩翁但作菊花看牡丹茉莉非吾事自是時人被眼瞞　親向東籬手自栽夕陽小徑重徘徊花應得似人乖角過了重陽爛漫開　愛
花千古說淵明肎把秋光不似春我重此花全晩節賸栽三徑伴閑身　新分菊本自鉏山手縛枯藤作矮欄比似著書空用力種花猶得一年看
〔原〕劉克莊〈菊〉羞與春花艶冶同殷勤培溉待西風不湏牽引淵明比隨分籬邉要幾叢　翁浩堂秋風兩度身為客已見重陽未到家村酒不堪供節事祗將青眼看黄花　趙信菴城荒落葉風颼颼淮水茫茫古渡頭白首不堪行樂地黄花㸃㸃是離愁　落托山園載酒來江梅含雪倚春
臺菊花無藉秋光老猶自離披帶雨開　黄花照眼又經秋山自青青江自流多謝龍頭鰲禁客年年把酒對江樓
〔增〕朱淑真〈黃花〉土花能白又能紅晩節由能愛此工寧可抱香枝上老不隨黃葉舞秋風　金宋九嘉酴醿風味醺人醉著莫東籬愛酒翁一夜金英全換骨冷香晴雪滿秋風　段克己〈菊花霜〉風簾斜揭玉鈎欄端正樓高燭影殘宿酒困人梳洗嬾從教殘粉涴金鈿　段成己〈菊花霜〉六宮試手學梅妝曾見飛英㸃額旁
香粉嚼餘濃不散唾花誤染縷金裳　李俊民〈野菊〉風露叢中取次芳愁邊過𨚫幾重陽秋光到處多無主不是閑花不肎香　〈晩菊集句〉白露寒花自繞籬羊士諤從他桃李笑開遲冉宗敏一年秋色吟中過沈彬門外重陽過不知僧齊己　元許有孚〈遶隄種菊〉酒熟同招隱士看饑來忍把落英餐春風無限閑桃李不似黃花耐歲寒　明高啓九月八日對菊　預向籬邉把一杯黄花多意已能開不憂風雨明朝阻懶逐時人鬭折來　袁凱〈己未
九日對菊大醉戲作〉老夫愛此黄金蕊兒子湏將白酒賖直到殘陽下天去更添燈火照欹斜　李東陽菊花寒影蕭蕭照墨池西園晩色正相宜蒼顔黑髪秋風裏應是陶翁半醉時　〈題戴文進畫菊〉黄花開滿院前坡醉殺西江計汝和忽見錢塘著色畫不知秋色較誰多　陳憲章〈對菊〉餐香誰亦到湘濱西埯東籬濫一巾去歲金英曾照我今年玉蕊又驚人　秋英如雪照沙濱扳折湏防小侍巾曲檻兩頭門盡掩先生原是惜花人
日日狂歌菊澗濱花神應識玉臺巾西風為掃繁華去不遣紅芳近老人　花舫誰撐緑渚濱道人醉脫碧方巾東籬不飲江州酒彭澤當年未盡人　扁舟何處剡溪濱夜半歸來雪滿巾爭似一瓢秋菊伴漆園風暖蝶疑人　我貌不如蘇穎濱秋風華髪已盈巾有錢不買重陽醉籬下黄花也笑人　謝九江〈惠菊〉誰將此菊種江濵物色當年漉酒巾若道淵明今我是清香還屬隔江人　紫菊移來紫水濱白頭對著白綸巾花前酌
酒笑未足酒後簮花笑殺人　故根迢逓九江濵歲晩相看此道巾不用詩流强分别種花人是賞花人　鶴袖披翻野水濱黄花簮破小烏巾腰間我有坡翁帶解與西鄰賣酒人　〈次韻李子長寒菊〉四尺霜莖一寸葩幽香何只暗浮了借令歲晩無人見不做人間九日花　水北一叢含數葩梅梢寒月過籬了茅茨可僦從人愛不賣廬山半畝花　〈五月菊〉露飲霜餐不記秋黄花三昧室中求區區形色多相似爭得先生為㸃頭　小
變春紅作淡裝山亭初見一枝黃醉中忽眩東籬眼起視金錢著屐忙　二頃南風秫正青督郵未到長官亭眼前雖有黄花在不與陶公管醉醒　〈正月菊〉春到東籬花亦知紅桃白李更當時東風自領芳菲去也為秋香作意吹　廬阜高歌九日杯盡將秋意放花開誰教也向東風裏㸃破千紅萬紫堆　〈對菊〉因花催酒酒催詩詩酒平生兩不虧秋到若無詩與酒菊花元似不曾知　菊逕旁通水背村秋光蕩漾短籬門與儂别様何
裝㸃笑插金英滿鬢根　映山映水兩三叢移上山亭愛殺儂千古冷香吹不斷長官頭上㡌簷風　沈周〈菊〉秋滿籬根始見花𨚫從冷淡遇繁華西風門逕含香在除𨚫陶家到我家　魏時敏〈賞菊〉短籬疎雨正離披淡白深紅朶朶宜自計老年才思减重陽過後不題詩
〔原〕張本花上清光花下隂素娥惜此萬黄金一杯寒露三更後誰信幽人更苦心　靳貴盈盈宫額半塗黄不減花前舊様妝笑殺阿嬌金屋貯香衾寒怯夜來霜
越孃初試素羅裳愛向秋風學靚妝一夜不勝瓊佩冷晩香亭館有新霜　戴君恩芳叢曄曄殿秋光嬌倚西風學道妝一自義熙人去後冷煙疎雨幾重陽　申時行冷艶疎枝擢素秋結茅相對轉清幽摘來自喜簮蓬髩只恐黄花笑白頭　于若瀛黄花應不插朱門自合移根老瓦盆露委烟斜看不足呼兒長夜倒芳尊　陸氏澹雲微雨暮秋天為愛黄花帶晩烟聞說名園千百種願分秋色到籬邉
子／醫家／御定佩文齋廣群芳譜／果譜　卷五十四至卷六十七／卷六十　荔支一／集藻／啟(P.21-2)..[文淵閣四庫全書本]
〔啟〕
〔增〕齊孔稚珪〈謝賜生荔支啟〉綠葉雲舒朱實星映離離昔聞曄曄今覩信西岻之佳珍諒東鄙之未識角昴興而𩄇華敷大火中而朱實繁灼灼丹華吐日離離繁星著天
子／醫家／御定佩文齋廣群芳譜／果譜　卷五十四至卷六十七／卷六十一　荔支二／集藻／文賦散句(P.32-1)..[文淵閣四庫全書本]
〔文賦散句〕
〔增〕漢司馬相如〈上林賦〉隱夫薁棣荅遝離支羅乎後宫列乎北園　〈魏文帝詔〉南方龍眼荔支寧比西國蒲萄石蜜乎　晉左思〈蜀都賦〉卬竹緣嶺菌桂臨
崖旁挺龍目側生荔支布綠葉之萋萋結朱實之離離迎隆冬而不凋常曄曄以猗猗　〈吳都賦〉其果則丹橘餘甘荔支之林
子／醫家／御定佩文齋廣群芳譜／果譜　卷五十四至卷六十七／卷六十七　甜瓜等／甜瓜／集藻／賦(P.13-1)..[文淵閣四庫全書本]
〔賦〕
〔增〕魏劉楨〈瓜賦並序〉在曹植坐厨人進瓜植命為賦促立成其辭曰布象牙之席薫玳瑁之筵憑彤玉之几酌縹碧之尊三星在隅溫風節暮枕翹於藤流美遠布黄花炳曄潛實獨著豐細異形圓方殊務揚暉發藻九
采雜糅厥初作苦終然允甘應時湫熟含蘭吐芳藍皮密理素肌丹瓤乃命圃師貢其最良投諸清流一浮一藏析以金刀四剖三離承之以雕盤羃之以纎絺甘逾蜜房冷亞氷圭　晉傅元〈瓜賦〉調土下種播之有經應運候時負甲徐生遂日就而月將既成母而盤縈次落莫之密葉兮交逶迤之修莖敷碧緑之純采金華炳其朗明育之以人功養之以六氣黄逾金緗青侔含翠雖貍首之甘美兮未若東門之奇偉舊有蜜筩及青括蔞
嘉味溢口鮮類寡儔一齧之頃至三揺頭選美芳園重簡其珍披以呉刀承以朱盤中割而破雖分若完質兼五味氣美芳蘭愈得冷而益甘兮怡神爽而解煩細肌密理多瓤少瓣豐㫖絶異食之不䬼
〔原〕陸機〈瓜賦〉佳哉瓜之為德邈衆果而莫賢殷中和之淳祐播滋榮於甫田背芳春以初載迎朱夏而自延奮修系之莫莫邁秀瓞之綿綿赴廣武以長蔓粲烟接以雲連感嘉時而促節䝉惠露而增鮮若乃紛敷雜錯鬱悦婆娑發彼適
此迭相經過熙朗日以熠耀扇和風其如波有葛虆之覃及象椒聊之衆多發金榮於秀翹結玉實於柔柯蔽翠景以自育綴修莖而星羅夫其種族類數則有括蔞定陶黄㼐白摶金文蜜筩小青大斑𤣥骭素椀貍首虎蹯東陵出於秦谷桂髓起於巫山五色比象殊形異端或濟貌以表内或惠心而醜顔或攄文而抱緑或披素而懷丹氣洪細而俱芬體修短而必圓芳郁烈其充堂味窮理而不䬼德𢎞濟於饑渴道殷流乎貴賤若夫濯
以寒水淬以夏凌越氣外斂溫液密凝體猶握虚離若剖氷
〔增〕張載〈瓜賦〉羊骹虎掌桂枝蜜筩𤣥表丹裏呈素含紅豐膚外偉緑瓤内醲甘柤夏熟丹柰冬芳朱李零於桂圃蒲萄潰於椒牀雖茲肴之孤起莫斯瓜之允臧超椰子於南海越橘柚於𢖍陽若乃㯽榔椰實龍眼荔枝徒以希珍難致為竒論實比德孰大於斯　嵇含〈瓜賦〉世云三芝瓜則處全焉故植根玉巖潤葉飛泉攬之者壽食之者仙是謂雲芝芙蕖振采擢莖元瀬闕二字
葩映莫此為最是謂水芝甘瓜普植用薦神祗其名龍膽其味亦奇是謂土芝乃剖甘瓜旣淳且馨荒者饗之忘困解酲流味通其五臟冷氣反其迷精　梁張纘〈瓜賦〉惟茲瓜之實茂體太素之純精翕元潤於浮霄含皇澤於夏庭於是蒼春發歲天地交和乃啓沃壤是殖是播納佳種於畦畹應時運而芽剖揮萌散蘖㘽葉負柯蓊茸鬱薈苯䔿婆娑晞慶雲以吐蕤仰旭日之敷花朝晞重陽夕承朗月淸露湛而宵降翔風穆以晨發振柯
翹之繞若顧惠風以滋悅感靈化而絪縕覩佳實之並結始懷徵而苦發終感宫而甘通信不和而自馨與九鼎乎齊功蔓草是藉密葉是蔽潛湫獨熟墮莖落蔕芬馥酷烈氣暢雲際申狄不能詳其味隸首不能為之計昔東陵之甘瓜美顯名於中古彼服閭之攸擔乃衆仙之所睹美人神之同好何厥用之𢎞普惟令實於無窮永可殖於靈圃
〔原〕唐康子玉〈瓜賦〉巫山之岡秦川之陽垂條引蔓布緑敷黄彌臯被野含芬吐芳轉晨風之
穆穆湛宵露之瀼瀼花葉則曄曄煒煒文彩則焜焜煌煌錦繡為之失色霞日為之奪光遠而望之粲兮爛繁星列兮曜長漢光色連延遙相暖廹而察之瓞兮緜明璣盈蚌媚重泉大鱗巨介近相連細雨流風每飄颻兮葉上遊蜂戲蝶時歴亂於花前爾其大則三尺二升美則金漿玉實貍頭羊骹之字黄㼐白摶之質感仙貴於孫鍾避世資於歩隲異蔕表於前代同心彰乎曩日旣而横綺席會嘉賓琴樽逸賞海陸具陳香分四座氣雜
八珍既取類於母子亦取辨乎君臣猗哉彼美流玩不已何以剖之金錯刀何以澆之玉英水邵平固植以著業阮籍托辭而興己非但留怨於戍夫抑亦取誡於君子
子／醫家／御定佩文齋廣群芳譜／木譜　卷六十八至卷八十一／卷八十　檀香等／丹木(P.20-1)..[文淵閣四庫全書本]
〔集藻〕
〔賛〕
〔増〕晉郭璞〈丹木賛〉爰有丹木生彼淆盤厥實如瓜其味甘酸蠲疴辟火用竒桂蘭　丹桂曄曄沸沸玉膏黄軒是服遂攀龍豪
子／醫家／御定佩文齋廣群芳譜／卉譜　卷八十七至卷九十二／卷八十七　芝／集藻／表(P.15-1)..[文淵閣四庫全書本]
〔集藻〕
〔表〕
〔増〕唐崔融〈皇太子賀芝草表〉伏承某月日芝草生於乾元殿瑞命天来符祥日至煌煌三秀分芰井而攢柯曄曄九光間梅梁而吐葉晉都宮閣何必靈芝之臺洛邑山川居然密芝之地伏惟天皇天臨海内帝有域中兼漢制而宅兩京用堯心而加百姓神精下降洽至道於丘陵靈液旁霑被深仁於草木觀其如葢如閣如日如星得五方之氣象合四時之景色仙人在上則車馬疑飛神龍居下則風雲不去謂蓬瀛之海列即崑
閬之山開魏皇之䨇榦莫儔漢帝之九莖為劣可以薦郊廟可以觴公卿臣謬踐儲闈祗膺守國不獲親承左右日覽休徵雖玉脛延齡在神仙而可致而刀圭入膳視朝夕而猶賖是用心馳仁夀之前慶集肅成之後　孫逖〈為宰相賀合鍊院産芝草表〉臣等伏見道士黄河清等奏興慶宫合鍊院内產芝草五色分輝六莖並秀神丹入鍊而轉精禎祥應期以如荅覩兹嘉瑞望宣付史官者伏以靈芝所致和氣之精著美仙經標名瑞典
陛下深仁契道至徳通神鍊液飛丹既啟長年之館敷華有葉遽呈三秀之祥五色有類於卿雲六莖且符於帝樂豈惟動植昭感以表於休徵固亦真仙叶應用彰於聖夀　常衮〈中書門下賀芝草嘉禾表〉伏見兵部尚書中書門下平章事李抱玉進芝草嘉禾者臣聞王者道洽則靈芝生天下和平則嘉禾應伏惟陛下誕膺景命憂濟生靈合太上之徳感元精之氣天地氤氲神眀滋液降此珍物叶於昌期垂葢連莖三華煥發離根合
穎一穗孤秀沐我渥澤扇其祥風衆草之英百穀之長以兆稔嵗以符太平昔周得唐郊之獻列篇於典策漢獲甘泉之祉薦歌於清廟三瑞之極一朝㑹同長發其祥無疆之慶　〈中書門下賀芝草表〉今日中使吳承清至宣示宋汴節度使御史大夫田神功所獻芝草一株紫葢黄莖叢生者天生神物王者嘉瑞竒秀之狀靈篇未書伏惟陛下孝通神眀徳至草木和氣所感禎祥屢彰煌煌靈芝郡國來獻垂以金葢發其瓊葩爛然紫雲
之色灼然紅蕖之秀王徳斯應皇家永昌固可寫狀圖牒薦於郊廟祗奉天意贊揚鴻休
子／醫家／御定佩文齋廣群芳譜／卉譜　卷八十七至卷九十二／卷八十七　芝／集藻／古歌樂章(P.32-1)..[文淵閣四庫全書本]
〔古歌樂章〕
〔原〕漢四皓〈紫芝歌〉莫莫髙山深谷逶迤曄曄紫芝可以療饑唐虞世遠吾將何歸駟馬髙葢其憂甚大富貴之畏人兮不如貧賤之肆志
〔増〕《漢書．郊祀歌》齋房産草九莖連葉宮童效異披圖案牒𤣥氣之精回復此都蔓蔓日茂芝成靈華　班固〈郊祀靈芝歌〉因露寢兮産靈芝象三徳兮瑞應圖延夀命兮光此都配上帝兮象太微參日月兮揚光輝　《宋史．上尊號樂章》曄曄靈芝生於殿闈照映華栱紛敷玉㽔感召元和光符
聖期祥篇恊吉百嵗咸宜　〈朝㑹樂章〉嘉瑞降臨應我皇徳曄曄神芝不根而植春秋三秀晝夜一色物播詩歌聲被金石　彼茁者芝茂英煌煌敷秀喬嶽實繁其房適符修貢封巒允臧永言登薦抑惟舊章　煌煌茂英不根而生蒲茸奪色銅池著名晨敷表異三秀分榮書於瑞典光我文眀
史／別史／通志／世家　凡十一卷／卷八十二　　　宗室傳第五／南齊／高帝十四王／武陵昭王曄(P.1011-3)
武陵昭王曄字宣昭小字三昧高帝第五子也母羅氏從高帝在淮陰以罪誅曄年四歲思慕不異成人每慟輒吐血故高帝憫而愛之高帝雖為方伯而居處甚貧諸子學書無紙筆曄嘗以指畫空中及畫掌學字遂工篆法少時又無棊局乃破荻為片縱橫以為棊局指點行勢遂至名品性剛穎俊出與諸王共作短句詩學謝
靈運體上呈上上報曰見汝二十字諸兒作中最為優者但康樂放蕩作體不辯有首尾安仁士衡深可宗尚顏延之抑其次也建元三年為會稽太守加都督上遣儒士劉瓛住郡為曄講五經武帝即位歷中書令祠部尚書巫覡或言曄有非常之相以此自武帝聞之故無寵未嘗處方岳嘗於御坐曲宴醉伏地貂抄肉柈帝笑曰污貂對曰陛下愛羽毛而疏其骨肉帝不悅性輕財重義有古人風罷會稽還郡齋中錢不滿萬俸祿所入皆與參佐賓僚共之常曰兄作天子何畏弟無錢居上附身所須而已名後堂山為首陽蓋怨貧薄也嘗於武帝前與竟陵王子良圍棊子良大北及退豫章王嶷謂曄曰汝與司徒手談故當小相推讓答曰曄立身以來未嘗一口妄語執心疏婞偏不知悔好文善射為當時獨絕武帝幸豫章王嶷東田宴諸長王獨不召曄嶷曰風景殊美今日甚憶武陵上乃呼之仍使射屢發命中顧謂四座曰手何如上神色甚怪嶷曰阿五常日不耳今可謂仰藉天威帝意乃釋後於華林園射賭凡六箭五破一皮賜錢五萬上舉酒勸曄曄曰陛下常不以此處許臣上回面不答豫章王於邸起土山列種桐竹號為桐山武帝幸之置酒為樂顧謂臨川王映曰王邸亦有嘉名不映曰臣好栖靜因以為稱又問曄曄曰臣山卑不曾栖靈昭景唯有薇蕨直號首陽山帝曰此直勞者之歌也久之出為江州刺史上以曄方出鎮求其宅給諸皇子曄曰先帝賜臣此宅使臣歌哭有所陛下欲以州易宅臣請以宅易州帝恨之至鎮百餘日典籤趙渥之啟曄得失於是徵還為左戶尚書遷太常卿累不得志冬節問訊諸王皆出曄獨後來上已還便殿間
曄至引見問之曄稱牛羸不能取路上敕車府給副御牛一頭敕主客自今諸王來不隨例者不復為通後以公事還過竟陵王子良宅冬月道逢乞人脫襦與之子良見曄衣單進襦於曄曄曰我與向人亦復何異尚書令王儉詣曄曄留儉設食柈中菘菜鮑魚而已儉重其真率為飽食盡歡而去尋為丹陽尹始不復置行事自得親政轉侍中護軍將軍給油絡車又給扶二人武帝臨崩遣詔為衛將軍開府儀同三司大行在殯竟陵王子良在殿中太孫未至眾論喧疑曄眾中言曰若立長則應在我立嫡則應立太孫鬱林既立甚見馮賴隆昌元年薨時年二十八贈司空班劍二十人
史／別史／通志／列傳　凡百十三卷／卷一百九上　　　列傳第二十二上／後漢六上／班彪　子固(P.1579-2)
班彪字叔皮扶風安陵人也祖況成帝時為越騎校尉父稚哀帝時為廣平太守彪性沉重好古年二十餘更始敗三輔大亂時隗囂擁眾天水彪乃避難從之囂問彪曰往者周亡戰國並爭天下分裂數世然後定意者從橫之事復起於今乎將承運迭興在於一人也願生試論之對曰周之廢興與漢殊異昔周爵五等諸侯專政本根既微而枝葉彊大故其末流有從橫之事埶數然也漢承秦制改立郡縣主有專已之威臣無百年之柄至於成帝假借外家哀平短祚國嗣三絕故王氏擅朝因竊號位危自上起傷不及下是以即真之後天下莫不引領而歎十餘年間中外騷擾遠近俱發假號雲合咸稱劉氏不謀同辭方今雄桀帶州域者皆無七國世業之資而百姓謳吟思仰漢德已可知矣囂曰生言周漢之埶可也至於但見愚人習識劉氏姓號之故而謂漢家復興疏矣昔秦失其鹿劉季逐而羈之時人豈復知漢乎彪既疾囂言又傷時方艱乃著王命論以為漢德承堯有靈命之符王者興祚非詐力所致欲以感之而囂終不寤遂避地河西河西大將軍竇融以為從事深敬待之接以師友之道彪乃為融畫策事漢總西河以拒隗囂及融徵還光武問曰所上章奏誰與參之融對曰皆從事班彪所為帝雅聞彪才因召入見舉司隸茂才拜徐令以病免後數應三公之命輒去彪既才高而好述作遂專心史籍之間武帝時司馬遷著史記
自太初已後闕而不錄後好事者頗復綴集時事然多鄙俗不足以踵繼其書彪乃繼採前史遺事傍貫異聞作後傳數十篇因斟酌前史而譏正得失其略論曰唐虞三代詩書所及世有史官以司典籍暨於諸侯國自有史故孟子曰楚之檮杌晉之乘魯之春秋其事一也定哀之間魯君子左邱明論集其文作左氏傳三十篇又撰異同號曰國語二十篇由是乘檮杌之事遂闇而左氏國語獨章又有記錄黃帝以來至春秋時帝王公侯卿大夫號曰世本一十五篇春秋之後七國並爭秦并諸侯則有戰國策三十三篇漢興定天下太中大夫陸賈記錄時功作楚漢春秋九篇孝武之世太史令司馬遷採左氏國語刪世本戰國策據秦漢列國時事上自黃帝下訖獲麟作本紀世家列傳書表凡百三十篇而十篇缺焉遷之所記從漢元至武則絕其功也至於採經摭傳分散百家之事甚多疏略不如其本務欲以多聞廣載為功論議淺而不篤其論術學則崇黃老而薄五經序貨殖則輕仁義而羞貧窮道游俠則賤守節而貴俗功此其大敝傷道所以遇極刑之咎也然善述序事理辯而不華質而不俚文質相稱蓋良史之才也誠令遷依五經之法言同聖人之是非意亦庶幾矣夫百家之書猶可法也若左氏國語世本戰國策楚漢春秋太史公書今之所以知古後之所由觀前聖人之耳目也司馬遷序帝王則曰本紀公侯傳則曰世家卿士特起則曰列傳又進項羽陳涉而黜淮南衡山細意委曲條例不經若遷之著作採獲古今貫穿經傳至廣博也一人之精文重思煩故其書刊落不盡尚有盈辭多不齊一若序司馬相如舉郡縣著其字至蕭曹陳平之
屬及董仲舒並時之人不記其字或縣而不郡者蓋不暇也今此後篇慎覈其事整齊其文不為世家唯紀傳而已傳曰殺史見極平易正直春秋之義也彪復辟司徒玉音肅況府時東宮初建諸王國並開而官屬未備師保多闕彪上言曰孔子稱性相近習相遠也賈誼以為習與善人居不能無善猶生長於齊不能無齊言也習與惡人居不能無惡猶生長於楚不能無楚言也是以聖人審所與居而戒慎所習昔成王之為孺子出則周公召公史佚入則太顛閎夭南宮括散宜生左右前後禮無違者故成王一日即位天下曠然太平是以春秋愛子教以義方不納於邪驕奢淫泆所自邪也詩云貽厥孫謀以燕翼子言武王之謀遺子孫也漢興太宗使鼂錯導太子以法術賈生教梁王以詩書及至中宗亦令劉向王褒蕭望之周堪之徒以文章儒學保訓東宮以下莫不崇簡其人就成德器今皇太子諸王雖結髮學問修習禮樂而傅相未值賢才官屬多闕舊典宜博選名儒有威重明通政事者以為太子太傅東宮及諸王國備置官屬又舊制太子食湯沐十縣設周衛交戟五日一朝因坐東廂省視膳食其非朝日使僕中允旦旦請問而已明不媟黷廣其敬也書奏帝納之後察司徒廉為望都長吏民愛之建武三十年年五十二卒官所著賦論書記奏事合九篇二子固超超別有傳固字孟堅年九歲能屬文誦詩書及長遂博貫載籍九流百家之言無不窮究所學無常師不為章句舉大義而已性寬和容眾不以才能高人諸儒以此慕之永平初東平王蒼以至戚為驃騎將軍輔政開東閤延英雄時固始弱冠奏記於蒼薦故司空掾桓梁京兆祭酒晉馮扶
風掾李育京兆督郵郭基涼州從事王雍弘農功曹史殷肅言此六子皆有殊行絕才德隆當世宜蒙徵納以輔高明蒼納之父彪卒歸鄉里固以彪所續前史未詳乃潛精研思欲就其業既而有人上書顯宗告固私作國史者有詔下郡收固繫京兆獄盡取其家書先是扶風人蘇郎偽言圖讖事下獄死固弟超恐固不能自明乃馳詣闕上書得召見具言固所著述意而郡亦上其書顯宗甚奇之召詣校書郎除蘭臺令史與前睢陽令陳宗長陵令尹敏司隸從事孟異共成世祖本紀遷為郎典校秘書固又撰功臣平林新市公孫述事作列傳載記二十八篇奏之帝乃復使終成前所著書固以為漢紹堯運以建帝業至於六世史臣乃追述功德私作本紀編於百王之末廁於秦項之列太初以後闕而不錄故探撰前記綴集所聞以為漢書起元高祖終于孝平王莽之誅十有二世二百三十年綜其行事傍貫五經上下洽通為春秋考紀表志傳凡百篇固自永平中始受詔潛精積思二十餘年至建初中乃成當世甚重其書學者莫不諷誦焉自為郎後遂見親近時京師修起宮室濬繕城隍而關中耆老猶望朝廷西顧因感前世相如壽王東方之徒造構文辭終以諷勸乃上兩都賦盛稱洛邑制度之美以折西賓滛侈之論其辭曰有西都賓問於東都主人曰蓋聞皇漢之初經營也嘗有意乎都河洛矣輟而弗康實用西遷作我上都主人聞其故而睹其制乎主人曰未也願賓攄懷舊之蓄念發思古之幽情博我以皇道弘我以漢京賓曰唯唯漢之西都在于雍州實曰長安左據函谷二崤之阻表以太華終南之山右界褒斜隴首之險帶以洪河涇渭之川
眾流之隈汧涌其西華實之毛則九州之上膄焉防禦之阻則天地之奧區焉是故橫被六合三成帝畿周以龍興秦以虎視及至大漢受命而都之也仰寤東井之精俯協河圖之靈奉春建策留侯演成天人合應以發皇明乃眷西顧實惟作京於是睎秦嶺睋北阜挾酆灞據龍首圖皇基於億載度宏規而大起肇自高而終平世增飾以崇麗歷十二之延祚故窮泰而極侈建金城其萬雉呀周池而成淵披三條之廣路立十二之通門內則街衢洞達閭閻且千九市開場貨別隧分人不得顧車不得旋闐城溢郭傍流百廛紅塵四合煙雲相連於是既庶且富娛樂無彊都人士女殊異乎五方遊士擬於公侯列肆侈於姬姜鄉曲豪俊游俠之雄節慕原嘗名亞舂陵連交合眾騁鶩乎其中若乃觀其四郊浮游近縣則南望杜霸北眺五陵名都對郭邑居相承英俊之域黻冕所興冠蓋如雲七相五公與乎州郡之豪傑五都之貨殖三選七遷充奉陵邑蓋以彊幹弱枝隆上都而觀萬國也封畿之內厥土千里逴犖諸夏兼其所有其陽則崇山隱天幽林穹谷陸海珍藏藍田美玉商洛緣其隈鄠杜濱其足源泉灌注陂池交屬竹林果囿芳草甘木郊野之富號曰近蜀其陰則冠以九嵕陪以甘泉乃有靈宮起乎其中秦漢之所極觀淵雲之所頌歎於是乎存焉下有鄭白之沃衣食之源提封五萬疆埸綺分溝塍刻鏤原隰龍鱗決渠降雨荷臿成雲五穀垂穎桑麻敷棻東郊則有通溝大漕潰渭洞河汎舟山東控引淮湖與海通波西郊則有上囿禁苑林麓藪澤陂池連乎蜀漢繚以周牆四百餘里離宮別館三十六所神池靈沼往往而在其中乃有九真之麟大宛之
馬黃支之犀條支之鳥踰崑崙越巨海殊方異類至三萬里其宮室也體象乎天地經緯乎陰陽據神靈之正位倣太紫之圓方樹中天之華闕豐冠山之朱堂因瑰材而究奇抗應龍之虹梁列棼橑以布翼荷棟桴而高驤雕玉瑱以居檻裁金璧以飾璫發五色之渥彩光爓朗以景彰於是左墄右平重軒三階閨房周道門闥洞開列鍾虡於中庭立金人於端闈仍增崖而衡閾臨峻路而啟扉徇以離殿別寢承以崇臺閒館煥若列星紫宮是環清涼宣溫神仙長年金華玉堂白虎麒麟區宇若茲不可殫論增盤崔嵬登降炤爛殊形詭制每各異觀乘茵步輦惟所息宴後宮則有掖庭椒房后妃之室合歡增城安處常甯茝若椒風披香發越蘭林蕙草鴛鸞飛翔之列昭陽特盛隆乎孝成屋不呈材牆不露形裛以藻繡絡以綸連隨侯明月錯落其間金釭銜璧是為列錢翡翠火齊流耀含英懸黎垂棘夜光在焉於是元墀釦切玉階彤庭碝磩彩緻琳珉青熒珊瑚碧樹周阿而生紅羅颯纚綺組繽紛精曜華燭俯仰如神後宮之號十有四位窈窕繁華更盛迭貴處乎斯列者蓋以百數左右廷中朝堂百僚之位蕭曹魏邴謀謨乎其上佐命則垂統輔翼則成化流大漢之愷悌盪亡秦之毒螫故令斯人揚樂和之聲作畫一之歌功德著乎祖宗膏澤洽乎黎庶又有天祿石渠典籍之府命夫諄誨故老名儒師傅講論乎六蓺稽合乎同異又有承明金馬著作之庭大雅宏達於茲為群元元本本周見洽聞啟發篇章校理祕文周以鉤陳之位衛以嚴更之署總禮官之甲科群百辟之廉孝虎賁綴衣閹尹閽寺陛戟百重各有攸司周廬千列徼道綺錯輦路經營修涂飛閣
自未央而連桂宮北彌明光而絙長樂陵墱道而超西墉混建章而連外屬設璧門之鳳闕上觚稜而棲金爵內則別風之嶕嶢眇麗巧而聳擢張千門而立萬戶順陰陽以開闔爾乃正殿崔嵬層構厥高臨乎未央經駘盪而出馺娑洞枍詣與天梁上反宇以蓋戴激日景而納光神明鬱其特起遂偃蹇而上躋軼雲雨於太半虹霓迴帶於棼楣雖輕迅與僄狡猶愕眙而不敢階攀井幹而未半目眴轉而意迷舍櫺檻而郤倚若顛墜而復稽魂怳怳以失度巡迴塗而下低既懲懼於登望降周流以徬徨步甬道以縈紆又杳窱而不見陽排飛闊而上出若遊目於天表似無依之洋洋前唐中而後太液覽滄海之湯湯揚波濤於碣石激神嶽之嶈嶈濫瀛洲與方壺蓬萊起乎中央於是靈草冬榮神木叢生巖峻崷崒金石崢嶸抗仙掌以承露攫雙立之金莖軼埃壒之混濁鮮顥氣之清英騁文成之丕誕馳五利之所刑庶松喬之群類時遊從乎斯庭實列仙之攸館非吾人之所甯爾乃盛娛遊之壯觀奮大武乎上囿因茲以威戎夸狄耀威靈而講武事命荊州使起鳥詔梁野而驅獸毛群內闐飛羽上覆接翼側足集禁林而屯聚水衡虞人理其營表種別群分部曲有署罘網連紘籠山絡野列卒周匝星羅雲布於是乘鸞輿備法駕帥群臣披飛廉入苑門遂繞豐鄗歷上蘭六師發冑百獸駭殫震震爚爚雷奔電激草木塗地山淵反覆蹂躪其十二三乃拗怒而少息爾乃期門佽飛列刃鑽鍭要趹追縱鳥驚觸絲獸駭值鋒機不虛掎弦不再控矢無單殺中必疊雙颮颮紛紛矰繳相纏風毛雨血灑野蔽天平原赤勇士厲猨狖失木豺狼懾竄爾乃移師趨險並蹈潛穢
窮虎奔突狂兕觸蹷許少施巧秦成力折掎僄狡扼猛噬脫角挫脰徒搏獨殺挾師豹拖熊螭頓犀犛曳豪羆超迥壑越峻崖蹷嶃巖鉅石隤松柏仆叢林摧草木無餘禽獸殄夷天子乃登屬玉之館歷長楊之榭覽山川之體埶觀三軍之殺獲原野蕭條目極四裔禽相鎮壓獸相枕藉然後收禽會眾論功賜胙陳輕騎以行炰騰酒車而斟酌割鮮野食舉燧命爵饗賜畢勞逸齊大路鳴鑾容與徘徊集乎豫章之宇臨乎昆明之池左牽牛而右織女似雲漢之無涯茂樹蔭蔚芳草被隄蘭茝發色曄曄猗猗若摛錦布繡爥燿乎其陂鳥則元鶴白鷺黃鵠鵁鸛鶬鴰鴇鶂鳧鷖鴻雁朝發河海夕宿江漢沈浮往來雲集霧散於是後宮乘輚輅登龍舟張鳳蓋建華旗袪黼帷鏡清流靡微風澹淡浮櫂女謳鼓吹震聲激越謍厲天鳥群翔魚窺淵招白鷴下雙鵠揄文竿出比目撫鴻罿御繒繳方舟並鶩俛仰極樂遂乃風舉雲搖浮游溥覽前乘秦嶺後越九嵕東薄河華西涉岐雍宮館所歷百有餘區行所朝夕儲不改供禮上下而接山川究休佑之所用采游童之讙謠第從臣之嘉頌于斯之時都都相望邑邑相屬國籍十世之基家承百年之業士食舊德之名氏農服先疇之畎畝商循族世之所鬻工用高曾之規矩粲乎隱隱各得其所若臣者徒觀跡於舊墟聞之乎故老十分未得其一端故不能遍舉也東都主人喟然而歎曰痛乎風俗之移人也子實秦人矜夸館室保界河山信識昭襄而知始皇矣烏睹大漢之云為乎夫大漢之開原也奮布衣以登皇極繇數朞而創萬代蓋六籍所不能談前聖靡得而言焉當此之時功有橫而當天討有逆而順民故婁敬度埶而
獻其說蕭公權宜以拓其制時豈泰而安之哉計不得以已也吾子曾不是睹顧曜後嗣之末造不亦暗乎今將語子以建武之治永平之事監乎太清以變子之惑志往者王莽作逆漢祚中缺天人致誅六合相滅于時之亂生人幾亡鬼神泯絕壑無完柩郛罔遺室原野厭人之肉川谷流人之血秦項之災猶未克半書契以來未之或紀也故下人號而上訢上帝懷而降監乃致命乎聖皇於是聖皇乃握乾符闡坤珍披皇圖稽帝文赫然發憤應若興雲霆擊昆陽憑怒雷震遂超大河跨北嶽立號高邑建都河洛紹百王之荒屯因造化之盪滌體元立制繼天而作糸唐統接漢緒茂育群生恢復疆宇勳兼乎在昔事勤乎三五豈特方軌並跡紛綸后辟治近古之所務蹈一聖之險易云爾哉且大建武之元天地革命四海之內更造夫婦肇有父子君臣初建人倫實始斯乃伏羲氏之所以基皇德也分州土立市朝作舟輿造器械斯乃軒轅氏之所以開帝功也龔行天罰應天順人斯乃湯武之所以昭王業也遷都改邑有殷宗中興之則焉即土之中有周成隆平之制焉不階尺土一人之柄同符乎高祖克己復禮以奉終始允恭乎孝文憲章稽古封岱勒成儀炳乎世宗按六經而校德眇古昔而論功仁聖之事既該而帝王之道備矣至乎永平之際重熙而累洽盛三雍之上儀修袞龍之法服鋪鴻藻信景鑠揚世廟正予樂人神之和允洽群神之序既肅乃動大輅遵皇衢省方巡狩窮覽萬國之有無考聲教之所被散皇明以爥幽然後增周舊修洛邑翩翩巍巍顯顯翼翼光漢京于諸夏總八方而為之極是以皇城之內宮室光明闕庭神麗奢不可踰儉不能
侈外則因原野以作苑順流泉而為沼發蘋藻以潛魚豐圃草以毓獸制同乎梁騶義合乎靈囿若乃順時節而蒐狩簡車徒以講武則必臨之以王制考之以風雅歷騶虞覽駟鐵嘉車攻采吉日禮官整儀乘輿乃出於是發鯨魚鏗華鐘登玉輅乘時龍鳳蓋颯灑龢鑾玲瓏天官景從祲威盛容山靈護野屬御方神雨師汎灑風伯清塵千乘雷起萬騎紛紜元戎竟野戈鋋彗雲羽旄掃霓旌旗拂天焱焱炎炎揚光飛文吐爛生風吹野燎山日月為之奪明邱陵為之搖震遂集乎中囿陳師按屯駢部曲列校隊勒三軍誓將帥然後舉鋒代鼓申令三驅輶車霆激驍騎電騖由基發射范氏施御弦不失禽轡不詭遇飛者未及翔走者未及去指顧倏忽獲車已實樂不極般殺不盡物馬踠餘足士怒未泄先驅復路屬車案節於是薦三犧效五牲禮神祇懷百靈覲明堂臨辟雍揚緝熙宣皇風登靈臺考休徵俯仰乎乾坤參象乎聖躬自中夏而布德瞰四裔而抗稜西盪河源東澹海漘北動幽崖南趯朱垠殊方別區界絕而不鄰自孝武之所不征孝宣之所未臣莫不陸讋水慄奔走而來賓遂綏哀牢開永昌春王三朝會同漢京是日也天子受四海之圖籍膺萬國之貢珍內撫諸夏外綏百蠻爾乃盛禮興樂供帳置乎雲龍之庭陳百僚而贊群后究皇儀而展帝容於是庭實千品旨酒萬鍾列金罍班玉觴嘉珍御太牢饗爾乃食舉雍徹太師奏樂陳金石布絲竹鐘鼓鏗鍧管絃燁煜抗五聲極六律歌九功舞八佾韶武備泰古畢四夷間奏德廣所及僸佅兜離罔不具集萬樂備百禮暨皇歡浹群臣醉降煙熅調元氣然後撞鐘告罷百寮遂退於是聖上睹萬方之歡娛
久沐浴於膏澤懼其侈心之將萌而怠於東作也乃申舊章下明詔命有司班憲度昭節儉示太素去後宮之麗飾損乘輿之服御抑工商之淫業興農桑之盛務遂令海內棄末而反本背偽而歸真女修織紝男務耕耘器用陶匏服尚素元恥纖靡而不服賤奇麗而弗珍捐金於山沈珠於淵於是百姓滌瑕盪穢而鏡至清形神寂寞耳目弗營嗜慾之源滅廉恥之心生莫不優游而自得玉潤而金聲是以四海之內學校如林庠序盈門獻酬交錯俎豆莘莘下舞上歌蹈德詠仁登降飫宴之禮既畢因相與嗟嘆元德讜言弘說咸含和而吐氣頌曰盛哉乎斯世今論者但知誦虞夏之書詠殷周之詩講羲文之易論孔氏之春秋罕能精古今之清濁究漢德之所由唯子頗識舊典又徒馳騁乎末流溫故知新已難而知德者鮮矣且夫僻界西戎險阻四塞修其防禦孰與處乎土中平夷洞達萬方輻湊秦嶺九堫涇渭之川曷若四瀆五嶽帶河泝洛圖書之淵建章甘泉館御列仙孰與靈臺明堂統和天人太液昆明鳥獸之囿曷若辟雍海流道德之富游俠踰侈犯義侵禮孰與同履法度翼翼濟濟也子徒習秦阿房之造天而不知京洛之有制也識函谷之可關而不知王者之無外也主人之辭未終西都賓矍然失容逡巡降階悚然意下捧手欲辭主人曰復位今將授子以五篇之詩賓既卒業乃稱曰美哉乎斯詩義正乎揚雄事實乎相如匪唯主人之好學蓋乃遭遇乎斯時也小子狂簡不知所裁既聞正道請終身而誦之其明堂詩曰於昭明堂明堂孔陽聖皇宗祀穆穆煌煌上帝宴饗五位時序誰其配之世祖光武普天率土各以其職猗歟緝熙允懷多福其
辟雍詩曰乃流辟雍辟雍湯湯聖皇蒞止造舟為梁皤皤國老乃父乃兄抑抑威儀孝友光明於赫太上示我漢行洪化惟神永觀厥成其靈臺詩曰廼經靈臺靈臺既崇帝勤時登爰考休徵三光宣精五行布序習習祥風祁祁甘雨百穀溱溱庶卉蕃蕪屢惟豐年於皇樂胥其寶鼎詩曰嶽修貢兮川效珍吐金景兮歊浮雲寶鼎見兮色紛縕煥其炳兮被龍文登祖廟兮享聖神昭靈德兮彌億年其白雉詩曰啟靈篇兮披瑞圖獲白雉兮效素烏嘉祥阜兮集皇都發皓羽兮奮翹英容潔朗兮於淳精章皇德兮侔周成永延長兮膺天慶及肅宗雅好文章固愈得幸數入讀書禁中或連日繼夜每行巡狩輒獻上賦頌朝廷有大議使難問公卿辯論於前賞賜恩寵甚渥固自以二世才術位不過郎感東方朔揚雄自論以不遭蘇張范蔡之時作賓戲以自通焉後遷元武司馬天子會諸儒講論五經作白虎通德論令固撰集其事時北單于遣使貢獻求欲和親詔問群僚議者或以為匈奴變詐之國無內向之心徒以畏漢威靈逼憚南虜故希望報命以安其離叛今若遣使恐失南虜親附之歡而成北狄猜詐之計不可固議曰竊自惟思漢興已來曠世歷年兵纏夷狄尤事匈奴綏御之方其塗不一或修文以和之或用武以征之或卑下以就之或臣服而致之雖屈伸無常所因時異然未有拒絕棄放不與交接者也故自建武之世復修舊典數重出使前後相繼至於其末始乃暫絕永平八年復議通之而廷爭連日異同紛回多執其難少言其異先帝聖德遠覽瞻前顧後遂復出使事同前世以此而推未有一世闕而不修者也今烏桓就闕稽首譯官康居月氏自
遠而至匈奴離析名王來降三方歸服不以兵威此誠國家通於神明自然之徵也臣愚以為宜依故事復遣使者上可繼五鳳甘露致遠人之會下不失建武永平羈縻之義虜使再來然後一往既明中國主在忠信且知聖朝禮義有常豈同逆詐示猜孤其善意乎絕之未知其利通之不聞其害設後北虜稍彊能為風塵方復求為交通將何所及不若因今施惠為策近長固又作典引篇述敘漢德以為相如封禪靡而不典揚雄美新典而不實蓋謂得其致焉太極之原兩儀始分煙煙熅熅有沉而奧有浮而清沈浮交錯庶類混成肇命人主五德初始同乎草昧元混之中踰繩越契寂寥而亡詔者系不得而綴也厥有氏號紹天闡繹者莫不開元於太昊皇初之首上哉敻乎其書猶可得而修也亞斯之世通變神化函光而未曜若夫上稽乾則降承龍翼而炳諸典謨以冠德卓絕者莫崇乎陶唐陶唐舍允而禪有虞虞亦命夏后稷契熙載越成湯武股肱既周天乃歸功元首將使漢劉俾其承三季之荒末值亢龍之災孽元象暗而恆文乖彝倫斁而舊章缺故先命元聖使綴學立制宏亮洪業表相祖宗贊揚迪哲備哉燦爛真神明之式也雖前世皋夔衡旦密勿之輔比茲褊矣是以高光二聖辰居其域時至氣動乃龍見淵躍拊翼而未舉則威靈紛紜海內雲蒸雷動霓熛胡縊莽分不蒞其誅然後欽若上下恭揖群后正位度宗有于德不台淵穆之讓靡號師矢敦奮撝之容蓋以膺當天之正統受克讓之歸運蓄炎上之烈精蘊孔佐之弘陳云爾洋洋乎若德帝者之上儀誥誓所不及已鋪觀二代洪纖之度其賾可探也並開跡於一匱同受侯甸之所服奕
世勤民以方伯統牧乘其命賜彤弧黃鉞之威用討韋顧黎崇之不格至于三五華夏京遷鎬亳遂自北面虎離其師革滅天邑是故義士偉而不敦武稱未盡濩有慚德不其然與然猶於穆猗那翕純皦繹以崇嚴祖考殷薦宗祀配帝發祥流慶對越天地者舄奕乎千載豈不克自神明哉誕略有常審言行於篇籍光藻朗而不踰爾矧夫赫赫聖漢巍巍唐基泝測其源乃先孕虞育夏甄商陶周然後宣二祖之重光襲四宗之緝熙神靈日燭光被六幽仁風翔乎海表威靈行於鬼區慝亡迥而不泯微胡瑣而不頤故夫顯定三才昭登之績匪堯不興鋪聞遺策在下之訓匪漢不弘厥道至平經緯乾坤出入三光外運混元內浸毫芒性類循理品物咸亨其已久矣盛哉皇家帝世德臣列辟功君百王榮鏡宇宙尊無與抗乃始虔鞏勞謙兢兢業業貶成抑定不敢論制作至今遷正黜色賓監之事煥揚宇內而禮官儒林屯朋篤論之士而不傳祖宗之彷彿雖云優慎無乃葸歟於是三事嶽牧之僚僉爾而進曰陛下仰監唐典中述祖則俯蹈宗軌躬奉天經惇睦辨章之化洽巡靖黎蒸懷保鰥寡之惠浹燔瘞縣沈肅祇群臣之禮備是以鳳凰來儀集羽族於觀魏肉角馴毛宗於外囿擾緇文皓質於郊升黃暉采鱗於沼甘露霄零於豐草三足軒翥於茂樹若乃嘉穀靈草奇獸神禽應圖合諜窮祥極瑞朝夕坰牧日月邦畿卓犖乎方州洋溢乎要荒昔姬有素雉朱烏元秬黃●之事耳君臣動色左右相趨濟濟翼翼峨峨如也蓋用昭明寅畏承聿懷之福亦以寵靈文武貽燕後昆覆以懿鑠豈其為身而有顓辭也若然受之宜亦勤恁旅力以充厥道啟恭館之金縢御
東序之祕寶以流其占夫圖書亮章天哲也孔猷先命聖孚也體行德本正性也逢吉丁辰景命也順命以創制定性以和神答三靈之繁祉展放唐之明文茲事體大而允寤寐次于聖心瞻前顧後豈蔑清廟憚敕天乎伊考自遂古乃降戾爰茲作者七十有四人有不俾而假素罔光度而遺章今其如台而獨闕也是時聖上固已垂精游神包舉蓺文屢訪群儒俞咨故老與之為斟酌道德之淵源肴覈仁義之林藪以望元符之臻焉既成群后之讜辭又悉經五繇之碩慮矣將絣萬嗣揚洪暉奮炎景扇遺風播芳烈久而愈新用而不竭汪汪乎丕天之大律其疇能亘之哉唐哉皇哉皇哉唐哉固後以母喪去官永元初大將軍竇憲出征匈奴以固為中護軍與參議北單于聞漢軍出遣使款居延塞欲修呼韓邪故事朝見天子請大使憲上遣固行中郎將事將數百騎與虜使俱出居延塞迎之會河南匈奴掩破北庭固至私渠海聞虜中亂引還及竇憲敗固先坐免官固不教學諸子諸子多不遵法度吏人苦之初洛陽令种兢嘗行固奴千其車騎吏椎呼之奴醉罵兢大怒畏憲不敢發心銜之及竇氏皆逮考兢因此捕繫固遂死獄中時年六十一詔以譴責兢抵主者吏罪固所著典引賓戲應譏詩賦銘誄頌書文記論議六言在者凡四十一篇
史／別史／通志／列傳　凡百十三卷／卷一百十五上　　列傳第二十八上／魏二上／劉曄　子陶(P.1722-2)
劉曄字子陽淮南成悳人也漢光武子阜陵王延之後父普母脩產渙及曄渙九歲曄七歲而母病困臨終戒渙曄以普之侍人有諂害之性我死之後懼必亂家汝長大能除之則吾無恨矣後曄年十三謂兄渙曰亡母之言可以行矣渙曰那可爾曄即入室殺侍者徑出拜墓舍內大驚白普普怒遣人追曄曄還拜謝曰亡母顧
命之言敢受不講擅行之罰普心異之遂不責也汝南許劭名知人避地揚州稱曄有佐世之才揚土多輕俠狡桀有鄭寶張多許乾之屬各擁部曲寶最驍果才力過人一方所憚欲驅略百姓越赴江表以曄高族名人欲彊逼曄使唱導此謀曄時年二十餘心內憂之而未有緣會太祖遣使詣州有所案問往見為論事勢要將與歸駐止數日寶果從數百人齎牛酒來候使曄令家僮將其眾坐中門外為設酒飯與寶於內宴飲密勒健兒令因行觴而斫寶寶性不甘酒視候甚明觴者不敢發曄因自引佩刀斫殺寶斬其首以令其軍云曹公有令敢有動者與寶同罪眾皆驚怖走還營營有督將精兵數千懼其為亂曄即乘寶馬將家僮數人詣寶營呼其渠帥喻以禍福皆叩頭開門內曄曄撫慰安懷咸悉悅服推曄為主曄睹漢室漸微已為支屬不欲擁兵遂委其部曲與廬江太守劉勳勳怪其故曄曰寶無法制其眾素以鈔掠為利僕宿無資望而整齊之必懷怨難久故相與耳時勳兵彊於江淮之間孫策惡之遣使卑辭厚幣以書說勳曰上繚宗民數欺下國忿之有年矣擊之路不便願因上國伐之上繚甚實得之可以富國請出兵為外援勳信之又得策珠寶葛越喜悅外內盡賀而曄獨否勳問其故對曰上繚雖小城堅池深攻難守易不可旬日而舉則兵疲於外而國內虛策乘虛而襲我後則不能獨守是將軍進屈於敵退無所歸若軍必出禍今至矣勳不從興兵伐上繚策果襲其後勳窮踧遂奔太祖太祖至壽春時廬江界有山賊陳策眾數萬人臨險而守先時遣偏將致討莫能禽克太祖問群下可伐與不咸云山峻高而谿谷深隘攻之實難又無
之不足為損有之不足為益曄曰策等小豎因亂赴險遂相依為彊耳非有爵命威信相服也往者偏將資輕而中國未夷故策敢據險以守今天下略定後服先誅夫畏死趨賞愚智所同故廣武君為韓信畫策謂其威名足以先聲後實而服鄰國也豈況明公之德東征西怨先開賞募大兵臨之令宣之日軍門啟而虜自潰矣太祖笑曰卿言近之遂遣猛將在前大軍在後至則克策如曄所度太祖還辟曄為司空倉曹掾太祖征張魯轉曄為主簿既至漢中山峻難登軍食頗乏太祖曰此妖妄之國耳何能為有無吾軍食少不如速還便自引歸令曄督後諸軍使以次出曄策魯可克加糧道不繼雖出軍猶不能皆全馳白太祖不如致攻遂進兵多出弩以射其營魯奔走漢中遂平曄進曰明公以步卒五千將誅董卓北破袁紹南征劉表九州百郡十并其八威震天下勢慴海外今舉漢中蜀人望風破膽失守推此而前蜀可傳檄而定劉備人傑也有度而遲得蜀日淺蜀人未附也今破漢中蜀人震恐其勢自傾以公之神明因其傾而壓之無不克也若小緩之諸葛亮明於治而為相關羽張飛勇冠三軍而為將蜀民既定據險守要則不可犯矣今不取必為後憂太祖不從居七日蜀降者說蜀中聞漢中破一日數十驚備雖斬之而不能安也太祖延問曄曰今尚可擊不曄曰今已小定不可擊也大軍遂還曄自漢中還為行軍長史兼領軍延康元年蜀將孟達率眾降達有容止才觀文帝甚器愛之使達為新城太守加散騎常侍曄以為達有苟得之心而恃才好術必不能感恩懷義新城與吳蜀接連若有變態大為國患文帝竟不易後達終於叛敗黃初元
年以曄為侍中賜爵關內侯詔問群臣令料劉備當為關羽出報吳不眾議咸云蜀小國耳名將唯羽羽死軍破國內憂懼無緣復出曄獨曰蜀雖狹弱而備之謀欲以威武自彊勢必用眾以示其有餘且關羽與備義為君臣恩猶父子羽死不能為興軍報敵於始終之分不足明年備果出兵擊吳孫權悉國應之而遣使稱藩帝以問曄曄對曰權無故求降必為蜀所伐既外有彊寇又恐中國承其釁而征之故委地求降一以卻中國之兵二則假中國之援以彊其眾而疑敵人耳夫吳蜀各保一州阻山依水有急相救此小國之利也今還自相攻天亡之也宜大興師渡江襲之蜀攻其外我襲其內吳之亡不出旬月吳亡則蜀亦不能久有矣帝曰人稱臣降而伐之不祥且疑天下欲來者必遂受吳降即拜權為吳王曄又進曰不可先帝征伐天下十兼其八威震海內陛下受禪即真德合天地聲暨四遠此實然之勢非卑臣頌言也權雖有雄才故漢驃騎將軍南昌侯耳官輕勢卑士民有畏中國之心不可彊迫與成所謀也不得巳受其降可進其將軍號封十萬戶侯不可即以為王也夫王位去天子一階耳其禮秩服御相亂也彼直為侯江南士民未有君臣之義也我信其偽降就封殖之崇其位號定其君臣是為虎傅翼也權既受王位卻蜀兵之後外盡禮事中國使其國內皆聞之內為無禮以怒陛下陛下赫然發怒興兵討之乃徐告其民曰我委身事中國不愛珍貨重寶隨時貢獻不敢失臣禮也無故伐我必欲殘我國家俘我人民子女以為僮隸僕妾吳民無緣不信其言也信其言而感怒上下同心戰加十倍矣帝不聽權既稱王其將陸遜大敗劉備
殺其兵八萬餘人備僅以身免權外禮愈卑而內行不順悉如曄言五年帝幸廣陵泗口命荊揚州諸軍並進伐吳會群臣問權當自來不咸曰陛下親征權恐怖必舉國而應又不敢以大眾委之臣下必自將而來曄曰彼謂陛下欲以萬乘之重牽已而超越江湖者在於別將必勒兵待事未有進退也大駕停住積日權果不至帝乃旋師云卿策之是也當念為吾破滅二賊不可但知其情而巳明帝即位進爵東亭侯邑三百戶時有詔令公卿巳下會議高皇之父處士君號諡曄議以為周王上祖后稷者以其佐唐有功名在祀典者也漢氏之初追諡之義不及其祖今追尊之禮宜齊高皇而已尚書衛臻與曄議同事遂施行遼東太守公孫淵奪叔父位擅自立遣使表狀曄以為公孫氏漢時所用遂世官相承水則有海陸則阻山故胡夷絕遠難制而世權日久今若不誅後必生患若懷貳阻兵然後致誅於事為難不如因其新立有黨有仇先其不意以兵臨之開設賞募可不勞師而定也後淵竟反曄在朝略不交接時人或問其故曄答曰魏室即阼尚新智者知命俗或未咸僕在漢為支葉於魏備腹心寡偶少徒於宜未失也曄事明帝又大見親重帝將伐蜀朝臣內外皆云不可曄入與帝議因曰可伐出與朝臣言則曰不可伐曄有膽智言之皆有形中領軍楊暨帝之親臣又重曄持不可伐蜀之議最堅每從內出輒過曄曄講不可伐之意後暨從駕行天淵池帝論伐蜀事暨切諫帝曰卿書生焉知兵事暨謙謝曰臣出自儒生之末陛下過聽拔臣群萃之中立之六軍之上誠不足採侍中劉曄先帝謀臣常曰蜀不可伐帝曰曄與吾言蜀可伐暨曰曄可召
質也詔召曄至帝問之曄終不言後獨見曄責帝曰伐國大謀也臣得與謀常恐眯夢漏泄以益臣罪焉敢向人言之夫兵詭道也軍事未發不厭其密也陛下顯然露之臣恐敵國已聞之矣於是帝謝之曄見出責暨曰夫釣者中大魚則縱而隨之須可制而後牽則無不得也人主之威豈徒大魚而已子誠直臣然計不足采不可不精思也暨亦謝之曄能應變持兩端如此或惡曄於帝曰曄不盡忠善伺上意所趣而合之陛下試與曄言皆反意而問之若皆與所問反者是曄常與聖意合也復每問皆同者曄之情必無所逃矣帝如言以驗之果得其情從此疏焉曄遂發狂太和六年以疾拜太中大夫有問為大鴻臚在位二年遜位復為太中大夫薨諡曰景侯子㝢嗣少子陶亦高才而薄行毌丘儉之起也大將軍司馬師以問陶陶答依違師怒曰卿平生與吾論天下事至於今日而更不盡乎乃出為平原太守又追殺之
史／別史／通志／列傳　凡百十三卷／卷一百二十八　　列傳第四十一／晉八／王舒　子允之(P.2001-1)
通志卷一百二十八
宋右迪功郎鄭樵漁仲撰
列傳第四十一
晉
王舒子允之　王廙弟彬　彬子彪之　彬從弟棱　虞潭孫嘯父　潭兄子𩦎　顧眾　張闓　陸曄曄弟玩　玩子納　何充　褚翜　蔡謨　諸葛恢　殷浩顧悅之　蔡裔　孔愉子汪　安國　弟祇　從子坦　嚴　從弟群　群子沉　丁潭張茂　陶回　謝尚　謝安安子　子混　安兄弈　弈子元　安弟万　万弟石　石兄子朗　朗弟子邈
王舒字處明丞相導之從弟也父會侍御史舒少為從兄敦所知以天下多故不營當時名恆處私門潛心學植年四十餘州禮命太傅辟皆不就及敦為青州舒往依焉時敦被徵為秘書監以寇難路險輕騎歸洛陽委棄公主時輜重金寶甚多親賓無不競取惟舒一無所眄益為敦所賞及元帝鎮建康因與諸父兄弟俱渡江委質焉參鎮東軍事出補溧陽令明帝之為東中郎將妙選上佐以舒為司馬轉後將軍宣城公褚裒諮議參軍遷軍司固辭不受裒鎮廣陵復以舒為車騎司馬頻領望府咸稱明練裒薨遂代裒鎮除北中郎將監青徐二州軍事頃之徵國子博士加散騎常侍未拜轉少府太寧初徙廷尉敦表舒為鷹揚將軍荊州刺史領護南蠻校尉監荊州沔南諸軍事及敦敗王含父子俱奔舒舒遣軍逆之並沉於江進都督荊州平西將軍假節尋以陶侃代舒轉舒為安南將軍廣州刺史舒疾病不樂越嶺朝議亦以其有功不應遠出乃徙為湘州刺史將軍都督持節如故徵代鄧攸為尚書僕射時將徵蘇峻司徒王導欲出舒為外援乃授撫軍將軍會稽內史秩
中二千石舒上疏辭以父名會朝議以字同音異於禮無嫌舒復陳音雖異而字同求換他郡於是改會字為鄶舒不得巳而行在郡二年而蘇峻作逆乃假舒節都督行揚州刺史事時吳國內史庾冰棄郡奔舒舒移告屬郡以吳王師虞𩦎為軍司御史中丞謝藻行龍驤將軍監前鋒征討軍事率眾一萬與庾冰俱渡浙江前義興太守顧眾護軍參軍顧颺等皆起義軍以應舒舒假眾揚威將軍督護吳中軍事颺監晉陵軍事於御亭築壘峻聞舒等兵起乃赦庾亮諸弟以悅東軍舒率眾次郡之西江為冰藻後繼冰颺等遣前鋒進據無錫遇賊將張健等數千人交戰大敗奔還御亭復自相驚擾冰颺等並敗於錢唐藻守嘉興賊遂入吳燒府舍掠諸縣所在塗地舒以輕進奔敗斬二軍主者免冰颺督護以白衣行事更以顧眾督護吳晉陵軍屯兵章埭吳興太守虞潭率所領討健屯烏苞亭並不敢進時暴雨大水賊管商乘船旁出襲潭及眾潭等奔敗潭還保吳興眾退守錢唐舒更遣將軍陳孺率精銳千人增戍海浦所在築壘或勸舒宜還都使謝藻守西陵挾海立柵舒不聽留藻錢唐使眾颺守紫壁於是賊轉攻吳興潭諸軍復退賊復掠東遷餘杭武康諸縣舒遣子允之行揚烈將軍與將軍徐遜陳孺及揚烈司馬朱燾以精銳三千輕邀賊於武康出其不意遂破之斬首數百級賊悉委舟步走允之收其器械進兵助潭時賊韓晃既破宣城轉入故鄣長城允之遣朱燾何準等擊之戰於于湖潭以彊弩射之晃等退走斬首千餘級納降二千人潭由是得保郡是時臨海新安諸山縣並反應賊舒分兵悉討平之會陶侃等至京都舒潭等並以屢戰失利移書
盟府自貶去節侃遣使敦喻不聽及侃立行臺上舒監浙江東五郡軍事允之督護吳郡義興晉陵三郡征討軍事既而晃等南走允之追躡於長塘湖復大破之賊平以功封彭澤縣侯尋卒官贈車騎大將軍儀同三司諡曰穆長子晏之蘇峻時為護軍參軍被害晏之子崑之嗣卒子陋之嗣宋受禪國除晏之弟允之最知名允之字深猷總角從伯敦謂為似巳恆以自隨出則同輿入則共寢敦嘗夜飲允之辭醉先臥敦與錢鳳謀為逆允之巳醒悉聞其言慮敦或疑已便於臥處大吐衣面並污鳳既出敦果照視見允之臥吐中以為大醉不復疑之時父舒始拜廷尉允之求還定省敦許之至都以敦鳳之謀議事白舒舒即與導俱啟明帝舒為荊州允之隨在西府及敦平帝欲令允之仕舒請曰臣子尚少不樂早官帝許隨舒之會稽及蘇峻反允之討賊有功封番禺縣侯邑千六百戶除建武將軍錢唐令領司鹽都尉舒卒去職既葬除義興太守以憂哀不拜從伯導與其書曰太保安豐侯以孝聞天下不得辭司隸和長輿海內各士不免作中書令吾群從死亡略盡子弟零落遇汝如親如其不爾吾復何言允之固不肯就咸和末除宣城內史監揚州江西四郡事建武將軍鎮于湖咸康中進號西中郎將假節尋遷南中郎將江州刺史蒞政甚有威惠時王恬服闋除豫章郡允之聞之驚愕以為恬丞相子應被優遇不可出為遠郡乃求自解州欲與庾冰言之冰聞甚愧即以恬為吳郡而以允之為衛將軍會稽內史未到卒年四十諡曰忠子晞之嗣卒子肇之嗣
史／別史／通志／列傳　凡百十三卷／卷一百三十四　　列傳第四十七／宋四／范泰　曄　孔熙先(P.2116-2)
范泰字伯倫順陽人也祖汪晉安北將軍徐兗二州刺史父甯豫章太守並知名前代泰初為太學博士荊州刺史王忱泰外弟也請為天門太守忱嗜酒醉輒累旬及醒則儼然端肅泰謂忱曰酒雖會性亦所以傷生遊處以來常欲有以相戒當卿沈湎措言莫由及今之遇又無假陳說忱嗟歎久之曰見規者眾矣未有若此者也或問忱范泰何如謝邈忱曰茂度漫又問何如殷覬忱曰伯道易忱常有意立功謂泰曰今城池既立軍甲亦充將欲埽除中原以申宿昔之志伯道意銳當令擁戈前驅以君持重欲將委留事何如泰曰百年逋寇前賢挫屈者多矣功名雖貴鄙生所不敢謀會忱病卒召泰為驃騎諮議參軍遷中書郎時會稽世子元顯專權內外百官請假不復表聞唯籤元顯而巳泰言以為非宜元顯不納以父憂去職襲爵遂鄉侯桓玄輔政使御史中丞祖台之奏泰及前司徒左長史王準之輔國將軍司馬珣之並居喪無禮泰坐廢徙丹徒武帝義旗建累遷黃門侍郎御史中丞坐議殷祠事謬白衣領職出為東陽太守歷侍中度支尚書時僕射陳郡謝混後進知名武帝嘗問混泰名輩誰比對曰王元太一流人也徙為太常初司徒道規無子養文帝及道規薨以兄道憐第二子義慶為嗣武帝以道規素愛文帝又令居重及道規追封南郡公應以先封華容縣公賜文帝泰議
以為禮無二主由是文帝還本屬後加散騎常侍為尚書兼司空與右僕射袁湛授宋公九錫隨軍到洛陽武帝還彭城與共登城泰有足疾特命乘輿泰好酒不拘小節通率任心雖在公坐言笑不異私室武帝甚賞愛之然慢於為治故不得在政事之官後武帝受命議建國學以泰領國子祭酒泰上表陳獎進之道時學竟不立又言事者多以錢貨減少國用不足欲更造五銖泰又諫曰臣聞為國拯弊莫若務本百姓不足君孰與足未有民貧而國富本不足而末有餘者也故囊漏貯中識者不吝反裘負薪存毛實難王者不言有無諸侯不說多少食祿之家不與百姓爭利拔葵所以明政織蒲謂之不仁是以貴賤有章職分無爽今之所憂在農人尚寡倉廩未充轉運無巳資食者眾家無私積難以禦荒耳夫貨有貿易不在少多昔日之貴今者之賤彼此共之其揆一也但令官民均通則無患不足若使必資貨廣以收國用者則龜貝之屬自古所行尋銅之為器在用也博矣鍾律所通者遠機衡所揆者大夏鼎負圖實冠眾瑞晉鐸呈象亦啟休徵器有要用則貴賤同資物有適宜則家國共急今毀必資之器而為無施之錢於貨則功不補勞在用則君民俱困校之以實損多益少伏願思可久之道探欲速之情弘山海之納擇芻牧之說景平初加特進明年致仕解國子祭酒少帝在位多諸愆失泰上封事極諫少帝雖不能納亦不加譴徐羨之傅亮與泰素不平及廬陵王義真少帝見害泰謂所親曰吾觀古今多矣未有受遺顧託而嗣君見殺賢王嬰戮也元嘉二年泰表賀元正并陳旱災多所獎勸拜表遂輕舟遊東陽任心行止不關朝廷有司劾奏之
文帝不問時文帝雖當陽親覽萬機而羨之等猶秉重權泰復上表論廬陵王得失言及執事諸子禁之表竟不奏三年羨之等伏誅進位侍中左光祿大夫國子祭酒領江夏王師特進如故上以泰先朝舊臣恩禮甚重以有腳疾宴見之日特聽乘輿到坐所陳時事上優從之其年秋旱蝗又上表言有蝗之處縣官多課人捕之既無益於枯苗復有傷於殺害又女人被宥由來尚矣謝晦婦女猶繫尚方匹婦怨歎亦能有所感激書奏上特原之司徒王弘輔政泰謂弘曰天下務廣而權要難居卿兄弟盛滿當深存降挹彭城王帝之次弟宜徵還入朝共參政事弘納其言泰博覽篇籍好為文章愛獎後生孜孜無倦撰古今善言二十四篇及文集傳於世暮年事佛甚精於宅西立祇洹精舍五年卒年七十四初贈開府殷景仁曰泰素望不重不可擬議台司竟不果及葬王弘撫棺哭曰君平生重殷鐵今以此為報追贈車騎將軍諡曰宣侯第四子曄最知名曄字蔚宗母如廁產之額為塼所傷故以塼為小字出繼從伯弘之襲封武興縣五等侯少好學博涉經史善為文章能隸書曉音律初為祕書丞父憂去職服闋為彭城王義康參軍轉征南大將軍檀道濟司馬領新蔡太守累遷尚書吏部郎元嘉元年彭城太妃薨將葬祖夕僚故並集東府曄弟廣時為司徒祭酒其日在直曄與司徒左曹屬王深宿廣直夜中酣飲開北牖聽挽歌為樂義康大怒左遷曄宣城太守不得志乃刪眾家後漢書為一家之作至於屈伸榮辱之際未嘗不致意焉遷長沙王義欣鎮軍長史兄暠為宜都太守嫡母隨暠在官母亡報之以疾曄不時奔赴及行又攜妓妾自隨為御史中丞
劉損所奏文帝愛其才不罪也服闋累遷左衛將軍太子詹事曄長不滿七尺肥黑禿眉鬢善彈琵琶能為新聲上欲聞之屢諷以微旨曄陽為不曉終不肯為上彈上嘗宴飲歡適謂曄曰我欲歌卿可彈曄乃奉旨上歌既畢曄亦止絃初魯國孔熙先博學有縱橫才志文史星算無不兼善為員外散騎侍郎不為時所知久不得調初熙先父默之為廣州刺史以贓賄敗下廷尉大將軍彭城王義康保持之得免及義康被黜熙先密懷報效欲要朝廷大臣未知誰可動者以曄意忐不滿欲引之而素不為曄所知乃傾身事曄外甥謝綜綜雅為曄所知熙先籍嶺南遺財家甚富足始與綜諸弟共博故為拙行以物輸之由此情意稍款綜又引熙先與曄戲熙先故為不敵前後輸曄物甚多曄既利其財寶又愛其文蓺遂相與申莫逆之好熙先始以微言動曄曄不回熙先乃極辭譬說曄素有閨庭論議朝野所知故門冑雖華而國家不與姻娶熙先因此激之曰丈人若謂朝廷相待厚者何故不與丈人婚為是門戶不得邪人作犬豕相遇而丈人欲為之死不亦惑乎曄默然不答其意乃定時曄方與沈演之並為上所知待每被見多同曄若先至必待演之俱入演之先至常獨被見曄又以此為怨曄累經義康府佐見侍素厚及宣城之授意好乖離綜為義康大將軍記室參軍隨鎮豫章綜還申義康意於曄求解晚隙復敦往好曄既有逆謀欲探時旨乃言於上曰臣歷觀前史二漢故事諸蕃王政以妖詛幸災便正大逆之罰況義康姦心釁跡彰著遐邇而至今無恙臣竊惑焉且大梗常存將成亂階上不納熙先素善天文云上必以非道晏駕當由骨肉相殘江州
應出天子以為義康當之綜父述亦為義康所遇綜弟約又是義康女夫故文帝使綜隨從南上既為熙先獎說亦有酬報之心廣州人周靈甫有家兵部曲熙先以六十萬錢與之使於廣州合兵靈甫一去不反大將軍府史仲承祖義康舊所信念屢銜命下都亦潛結腹心規有異志聞熙先有誠密相結納丹陽尹徐湛之素為義康所愛雖為舅甥恩過子弟承祖因此結事湛之告以密計承祖南下申義康意於蕭思話及曄云本欲與蕭結婚恨始意不果與范本情不薄中間相失傍人為之耳有法略道人先為義康所養粗被知待又有王國寺尼法靜出入義康家內皆感舊恩規相拯拔並與熙先往來使法略罷道法略本姓孫改名景元以為臧質甯遠參軍熙先善療病兼能診脈法靜尼妹夫許耀領隊在臺宿衛殿省嘗有疾因法靜尼就熙先乞療得損因成周旋熙先以耀膽幹因告逆謀耀許為內應豫章胡藩子遵世與法靜甚款亦密相酬和法靜尼南上熙先遣婢采藻隨之付以牋書陳說圖識法靜還義康餉熙先銅七銅鑷袍段碁奩等物熙先慮事泄酖采藻殺之湛之又謂曄等臧質見與異常質與蕭思話款密二人並受大將軍眷遇必無異同不憂兵力不足但當勿失機耳乃備相署置湛之為撫軍將軍揚州刺史曄中軍將軍南徐州刺史熙先左衛將軍其餘皆有選擬凡素所不善及不附義康者則有別簿並入死自熙先使弟休先為檄文言賊臣趙伯符肆兵犯蹕毒流儲宰乃奉皇帝號於義康熙先以為大事宜須義康意旨曄乃詐作義康與湛之書宣示同黨具陳禍福二十二年九月征北軍將衡陽王義季右將軍南平王鑠出鎮上於
武帳岡祖道曄等期以其日為亂許耀侍上叩刀以目曄曄不敢視俄而坐散差互不得發十一月徐湛之乃上表言狀於是悉出檄書選事及同惡人名手跡其夜上先呼曄及朝臣集華林東閣止於客省先巳於外收綜及熙先兄弟並皆款服于時上在延賢堂遣使問曄曰以卿觕有文翰故相任擢亦知卿意難厭滿正是無理怨望驅扇朋黨而巳云何乃與謝綜徐湛之孔熙先謀逆曄曰古人言左手握天下之圖右手刎其喉愚夫不為以理而察臣不容有此熙先苟誣引臣耳熙先聞曄不服笑謂殿中將軍沈邵之曰凡諸處分符檄書疏皆曄所造及改定云何方作此抵上示以曄墨跡曄乃服明日仗士送曄付廷尉入獄然後知為湛之所發熙先望風吐款辭氣不撓上奇其才遣人慰勉之曰以卿之才而滯於集書省理應有異志此乃我負卿也熙先於獄中上書陳謝并別陳天文占候誡上有骨肉相殘之禍其言深切曄後與謝綜等得隔壁遙問綜曰疑誰所告綜曰不知曄乃稱徐湛之小名曰乃是徐僮也在獄為詩曰禍福本無兆性命歸有極必至定前期誰能延一息在生已可知來緣儘無識好醜共一邱何足異枉直豈論東陵上寧辯首山側雖無嵇生琴庶同夏侯色寄言生存子此路行復即上有白團扇甚佳送曄令書出詩賦美句曄受旨援筆而書曰去白日之炤炤襲長夜之悠悠上循覽悽然曄本謂入獄便死而上窮其獄遂經二旬曄便有生望獄吏因戲之曰外傳詹事或當長繫曄聞之驚喜綜熙先笑之曰詹事嘗昔論事無不攘袂瞋目及在西池射堂上躍馬顧盼自以為一世之雄而今擾攘紛紜畏死乃爾設令今時賜以性命人
臣圖主何顏可以生存曄謂衛獄將曰惜哉埋如此人將曰不忠之人亦何足惜曄曰大將言是也及將詣市曄最在前於獄門顧謂綜曰次第當以位邪綜曰賊帥當為先在道語笑初無慚恥至市問綜曰時欲至未綜曰勢不復久曄既食又告勸綜綜曰此異疾篤何事強飯曄家人悉至市監刑職司問曰須相見不曄問綜曰家人巳來幸得相見將不暫別綜曰別與不別亦何所在來必當號泣正足亂人意曄曰號泣何關人向見道邊親故相瞻望吾意故欲相見於是呼前曄妻先撫其子回罵曄曰君不為百歲阿家不感天子恩遇身死固不足塞罪柰何枉殺子孫曄乾笑云罪至而巳曄所生母對曰主上念汝無極汝曾不能感恩又不念我老今日柰何仍以手繫曄頸及頰曄妻云罪人阿家莫憶莫念妹及妓妾來別曄乃悲泣流漣綜曰舅殊不及夏侯色曄收淚而巳綜母以子弟自陷逆亂獨不出視曄語綜曰姊今不來勝人多也曄轉醉子藹亦醉取地土及果皮以擲曄呼為別駕數十聲曄問曰汝瞋我邪藹曰今日何緣復瞋但父子同死不能不悲耳曄常謂死為滅欲著無鬼論至是與徐湛之書言當相訟於地下其謬亂如此臨刑又語人曰寄語何僕射天下決無佛鬼若有靈自當相報收曄家樂器服玩並皆珍麗妓妾皆盛飾母住止單陋唯有一廚盛樵薪弟子冬無被叔父單布衣曄及黨與並伏誅曄時年四十八謝綜弟緯徙廣州藹子魯連吳興昭公主外孫請全生命亦得遠徙孝武即位乃還曄性精微有思致觸類多善衣裳器服莫不增損制庶世人皆法學之撰和香方其序之曰麝本多忌過分必害沈實易和盈斤無傷零藿虛燥詹唐
黏溼甘松蘇合安息鬱金柰多和羅之屬並被珍於外國無取於中土又棗膏昏鈍甲煎淺俗非為無助於馨烈乃當彌增於尤疾也此序所言悉以比類朝士麝本多忌比庾仲文零藿虛燥比何尚之詹唐黏溼比沈演之棗膏昏鈍比羊玄保甲煎淺俗比徐湛之甘松蘇合比惠琳道人沈實易和以自比也曄獄中與諸甥姪書以自序其略曰吾少嬾學問年三十許始有向耳自爾以來轉為心化至於所通處皆自得之胸懷常謂情忘所記故當以意為主以文傳意以意為主則其旨必見以文傳意則其辭不流然後抽其芬芳振其金石耳觀古今文人多不全了此處年少中謝莊最有其分手筆差易於文不拘韻故也吾思乃無定方但多公家之言少於事外遠致以此為恨亦由無意於文名故也吾始觀史書政嘗覺其可不解耳既造後漢轉得統緒詳觀古今著述及評論殆少可意者班氏最有高名既任情無例不可甲乙博贍不可及之整理未必愧也吾雜傳論皆有精意深旨至於循吏以下及六夷諸序論筆勢縱放實天下之奇作其中合者往往不減過秦篇嘗共比方班氏所作非但不愧之而已欲遍作諸贊前漢所有者悉令備雖事不必多且使見文得盡又欲因事就卷內發論以正一代之得失意復不果贊自是吾文傑思殆無一字空設奇變不窮同合異體乃自不知所以稱之此書行故應有賞音者紀傳例為舉其大略耳諸細意甚多自古體大而思精未有此也恐世人不能盡之多貴古賤今所以稱情狂言耳吾於音樂聽功不及自揮但所精非雅聲為可恨然至於一絕處亦復何異邪其中體趣言之不可盡絃外之意虛響之音不知所
從而來亦嘗以授人士庶中未有一豪似者此事永不傳矣吾書雖小小有意筆勢不快餘竟不成就每愧此名曄自序並實故存之藹幼而整潔衣服竟歲未嘗有塵點死時年二十曄少時兄晏常云此兒進利終破門戶果如其言初何尚之處銓衡自謂天下無滯才及熙先就拘帝諮尚之曰使孔熙先年三十猶作散騎侍郎郱不作賊熙先死後又謂尚之曰孔熙先有美才地冑猶可論而翳跡仕流豈非時匠失乎尚之曰臣昔謬得待罪選曹誠無以濯汙揚清然君子之有智能猶鵷鳳之有文采俟時而振羽翼何患不出雲霞之上若熙先必蘊文采自棄於汙泥終無論矣上曰昔有良材而不遇知己者何嘗不遺恨於後哉
子／類書／太平御覽／皇王部／卷八十八　皇王部十三／漢二／孝武皇帝(P.548-1)
後漢班固武帝述曰世宗曄曄思弘祖業疇咨熙載髦俊並作厥作伊何百蠻是攘恢我疆宇外愽四荒武功既抗亦迪斯文憲章六學統一聖真封禪郊祀祭旅百神恊律改正饗茲永年
魏陳王曹植漢武帝賛曰世宗光光文帝是攘威震百蠻恢拓土疆簡定律曆辨修舊章封天禪土功超百王
周庾信漢武帝聚書賛曰獻書路廣藏書柱開秦儒出谷漢簡吹灰芝泥即土玉匣封來坐觀風俗不出蘭臺
子／類書／太平御覽／州郡部／卷一百六十八　州郡部十四／山南道下／商州(P.946-1)
啇州
十道志曰商州上洛郡禹貢梁州之域周為豫州之境戰國時屬秦秦併天下為內史地漢武置上雒縣於此
史記張儀說楚懷王曰大王誠能絕約於齊臣請獻商於之地六百里楚於是與齊絕約使一將軍隨張儀至秦儀謂楚使者曰臣有奉邑六里願以獻大王左右楚使者曰臣受命於王以商於之地六百里不聞六里
皇甫謐帝王世紀曰四皓始皇時隱於商山作歌曰英英高山深谷逶迤曄曄紫芝可以療飢唐虞時遠吾將何歸
漢志曰商屬弘農郡秦相衛鞅邑也
子／類書／太平御覽／居處部／卷一百九十四　居處部二十二／亭(P.1066-2)
續漢書曰靈帝到夏門亭使竇武持節以王青蓋迎入殿中
又曰蔡邕避難在吳告人曰吾昔至會稽高遷亭見竹椽從東間數第十六可以為籥取用果有異聲
東觀漢記曰王郎起光武自薊東南馳晨夜至饒陽無蔞
亭時天寒眾皆飢馮異上豆粥
又曰趙孝父為田禾將軍孝甞從長安來欲止亭亭長難之言有貴客過掃灑不欲穢汙地良久乃聽止吏因問曰田將軍子從長安來何時發幾日至孝曰尋到矣
張璠漢記曰楚曄為天水太守之官與故太守喪會於隴亭堂吏移喪避曄曄讓喪於正堂關西稱之
子／類書／太平御覽／職官部／卷二百六十五　職官部六十三／從事(P.1369-2)
謝承後漢書曰陳眾辟州從事有劇賊淳于臨等數千人攻縣殺吏光武遣司空李通率師擊之州牧惶怖恐獲罪戾眾於是自請以恩信曉喻降之乘單車駕白馬徃到賊所以義告諭臨素服名德即降服民生立祠曰白馬從事
華嶠後漢書曰衛羽為州從事時中常侍單超兄子匡為濟陰太守負其勢大為貪放剌史第五種欲取之聞羽素抗厲乃召羽謂曰聞公不畏強禦今欲相委以重事若何對曰願庶幾於一割羽出遂馳至定陶閉城門收匡賓客親吏四十餘人七日中起發其贓五六千萬種即舉奏一州震慄
魏志曰賈洪字叔業家貧好學應州辟其時州中自參事以下百餘人唯洪與嚴苞字文通才學最高故眾為之語曰州中曅曅賈叔業辯論胷胷嚴文通
又曰袁紹領兾州從事沮綬喜曰吾心也
又曰張遼字文遠鴈門馬邑人本聶壹之後以辟怨變姓漢并州剌史丁原以遼武力過人召為從事
又曰邢顒太祖辟為兾州從事時人稱之德行堂堂邢子昂
子／類書／太平御覽／人事部／卷四百九十五　人事部一百三十六／諺上(P.2391-1)
魏書曰夏侯淵為將赴急疾常出敵不意故軍中語曰典軍校尉夏侯淵三日五百六十千
魏略曰韓暨韓宣為大鴻臚稱職語曰大鴻臚小鴻臚前後履行相曷如
又曰賈洪字叔業好學有材特精於春秋左傳與馮翊敬危材學最高故眾人為之語曰州中曄曄賈叔業辯論洶洶敬文通
又曰成都王穎伐長沙王乂募免奴為軍自稱四部司馬市郭人素謬語奴為尚故里語曰三部司馬階下兵四部司馬尚長明欲知太平湏石鼈鳴
又曰太祖使盧洪趙達撫軍主剌舉軍中語曰不畏曹公但畏盧洪曹公尚可趙達殺我
子／類書／太平御覽／逸民部／卷五百七　逸民部七／逸民七(P.2440-1)
又曰四皓者皆河內軹人也或在汲一曰東園公二曰角里先生三曰綺里季四曰夏黃公皆修道潔巳非義不動秦始皇時見秦政虐乃退入藍田山而作歌曰莫莫高山深谷逶迤曄曄紫芝可以療飢唐虞世遠吾將何歸駟馬高盖其憂甚大冨貴之畏人不如貧賤之肆志乃共入啇洛隱地肺山以待天下定及秦敗漢高聞之徵之不至深自匿終南山不能屈也
又曰黃石公者下邳人也遭秦亂自隱姓名時人莫能知者初張良易姓為張自匿下邳步遊沂水圯上與黃石公相遇衣褐衣而老墜履圯下顧謂良曰孺子取履良素不知乍愕然欲毆之為其老也強忍下取履因跪進焉公笑以足受而去良殊驚公行里許還謂良曰孺子可教也後五日平明與我期此良愈恠之復跪曰諾五日平旦良徃公怒曰與老人期何後也後五日早會良雞鳴徃公又先在怒曰何後復五日早會良夜半徃有頃公亦至喜曰當如是乃出一篇書與良曰讀是則為王者師後十二年孺子見濟北榖城山下黃石即我遂去不見良且視其書乃是太公兵法良異之因講習以說他人莫能用後與沛公遇於陳留沛公用其言輙有功後十三年從高祖過濟北榖城山下得黃石公良乃寳祠之及良死與石并葬焉
子／類書／太平御覽／樂部／卷五百七十二　樂部十／歌三(P.2714-1)
漢武內傳曰西王母降命侍女安法嬰歌玄雲曲曰大象雖云寥我把天地戶披雲汎靈輿鯈忽適下土泰真靈中唱始知風塵若頤神三田中約精六闕下上元夫人自彈雲林之璈鳴絃駭洞清音零朗乃奏步玄曲其辭曰黃陟真道騰步玄登天霞負笈造天關借問太上家忽遇紫微圃真人列如麻流景清颷起雲盖映朱葩蘭房闢林闕碧室啟瓊沙丹臺結空構曄曄生露華誰言終有終扶桑不為查王母命侍女田四非荅歌其辭曰晨登太霞宮挹此玉水蘭夕入玄圃闕採蘂掇琅玕濯足瓠瓜河織女立津盤吐納抱景雲味之當一飡朝發漫汗府暮宿鈎陳垣莫與世人說行尸言此難
列女傳曰趙簡子南擊楚津吏醉臥不能渡召欲殺之津吏女娟持檝而前曰昔父聞君東渡不測之水恐風波之起故禱九江三淮之神不勝巫祝杯酒飲沉醉至於此矣妾願鄙𨈬易父之死簡子將渡用檝少一人娟願備貟用檝遂與渡中流奏河激之歌歌曰昇彼河兮西觀清水揚波兮杳冥禱求福兮醉不醒誅將加兮妾心驚蛟龍助兮主將歸呼來掉兮行勿疑簡子大悅立為夫人
子／類書／太平御覽／樂部／卷五百七十三　樂部十一／歌四(P.2717-1)
太平御覽卷第五百七十三
樂部十一
歌四
司馬相如琴歌曰鳳兮鳳兮歸故鄉遨遊四海索我皇時來通遇無所將何悟今夕升斯堂有艷淑女在此房室邇人遐毒我膓何緣交接為鴛鴦
崔琦四皓頌曰昔南山四皓者盖角　里先生綺里季夏黃公東園公是也秦之愽士遭世闇昧道滅德消坑黜儒術詩書是焚於是四公退而作歌曰莫莫高山深谷滅哉曄曄紫芝可以療飢唐虞世遠吾將何歸駟馬高盖其憂甚大冨貴畏人兮不如貧賤之肆志
樂志曹植甞為琴調歌曰于嗟此轉達夙夜無休閑東西經七陌南北越七阡願為中林草秋隨野火燔䃺滅豈不庸願與株葉連
子／類書／太平御覽／服章部／卷六百九十五　服章部十二／襦(P.3231-1)
魏志曰管寧常着皂帽布襦隨時單複
晉令曰旄頭羽林着韋𦝫襦
齊書曰武陵昭王曄過竟陵王子良宅冬月道逢乞人脫襦與之子良見曄衣單進襦於曄曄曰我與向人亦復何異
梁書曰顧恊少清介有志操初為廷尉正冬服單薄寺卿蔡法度欲解襦與之憚其清嚴不敢發口謂人曰我願解身上襦與顧郎難衣食者竟不敢以遺之
又曰郭祖深清儉常服故布襦
又曰索君正為豫章內史性不信巫邪有師世榮稱道術為一郡巫長君正在郡小疾主簿熊丘問巫師云須疾者衣為信命君正以所着襦與之事竟取襦云神將送與北斗君君正使檢諸身於衣裹獲之以為亂政即刑於市而焚神一郡無敢行巫
子／類書／太平御覽／飲食部／卷八百四十八　飲食部六／食中(P.3920-1)
又曰郭原平養親必以巳力傭賃以給供養主人設食原平以家貧父母不辦有肴味唯飡𥂁飯而巳若家或無食則虛中竟日義不獨飽湏日暮作畢受直歸家於里糴買然後舉爨
齊書曰陳顯達高帝即位拜護將軍後御膳不宰牲顯達上熊蒸一盤上即以充飯
又曰武帝收沙門寳誌在獄中語獄吏曰門外有兩輿食金鉢盛飯汝可取之果是文惠太子及竟陵王子良所供養
又曰王儉甞詣武陵王曄曄留儉設食盤中菘菜鮑魚而巳儉重其率直為飽食盡歡而去
子／類書／冊府元龜／臺省部　凡二十六卷／卷四百七十七　臺省部二十一／謀畫(P.5692-1)
劉曄爲侍中黃初中孫權遣使求降文帝以問曄曄
對曰權無故求降必內有急權前襲殺關羽取荊州四郡備怒必大興師伐之外有彊寇眾心不安又恐中國承其釁而伐之故委地求降一以却中國之兵二則假中國之援以彊其眾而疑敵人權善用兵見策知變其計必出於此今天下三分中國十有其八吳屬各保一州阻山依水有急相救此小國之利也今還自相攻天亡之也宜大興師徑渡江襲其內蜀攻其外我襲其內吳之亡不出旬月矣吳亡則蜀孤若割吳半蜀固不能久存况蜀得其外我得其內乎帝曰人稱臣降而伐之疑天下欲來者心必以爲懼其一不可孤何不且受吳降而襲蜀之後乎𡭊曰蜀遠吳近又聞中國伐之便還軍不能止也今備已怒故興兵擊吳聞我伐吳知吳必亡必喜而進與我爭割吳地必不改計抑怒救吳必然之勢也帝不聽遂受吳降即拜權爲吳王曄又進曰不可先帝征伐九分天下兼其八威震海內陛下受禪即真德含天地聲暨四遠此實然之勢非卑臣頌言也權雖有雄才故漢驃騎將軍南昌侯耳官輕勢卑士民有畏中國心不可彊迫與成所謀也不得已受其降可進其將軍號封十萬戶侯不可即以爲王也夫王位去天子
一階耳其禮秩服御相亂也彼直爲侯江南士民未有君臣之義也我信其偽降就封殖之崇其位號定其君臣是爲虎傅翼也權既受王位却蜀平之外後盡禮事中國使其國內皆聞之內爲無禮以怒陛下陛下赫然發怒興兵討之乃徐告其民曰我委身事中國不愛珍貨重寳隨時貢獻不敢失臣禮也無故伐我必欲殘我國家俘我民人子女以爲僮隸僕妾吳民無緣不信其言也信其言而感怒上下同心戰加十倍矣又不從遂即拜權爲吳王權將陸欲議大敗劉備殺其兵八萬人備僅以身免權外禮愈卑而內行不順果如瞱言
子／類書／冊府元龜／臺省部　凡二十六卷／卷四百七十九　臺省部二十三／姧邪一(P.5714-1)
劉曄明帝時爲侍中大見親重帝將伐蜀朝臣內外皆曰不可伐入與帝議因曰可伐出與朝臣言因曰不可伐曄有膽智言之皆有形中領軍楊暨帝之親臣又重曄持不可伐蜀之議最堅每從內出輒過曄曄講不可之意後暨從駕行天淵池帝論伐蜀事暨切諫帝曰卿書生焉知兵事暨謙謝曰臣出自儒生之末陛下過聽拔臣群萃之中立之六軍之上臣有微心不敢不盡言臣言誠不足采侍中劉曄先帝謀臣嘗曰蜀不可伐帝曰曄與吾言蜀可伐暨曰曄可召質也詔召曄至帝問曄終不言後獨見曄責帝曰伐國大謀也臣得與聞大謀嘗恐昧夢漏泄以益臣罪焉敢向人言之夫兵詭道也軍事未發不厭其密也陛下顯然露之臣恐敵國已聞之矣於是帝謝之曄見出責暨曰夫釣者中大魚則縱而隨之須可制而後牽則無不得也人主之威豈徒大魚而已子誠
直臣然計不足采不可不精思也暨亦謝之曄能應變持兩端如此或惡曄於帝曰曄不盡忠善伺上意所趨而合之陛下試與曄言皆反意而問之若皆與所問反者是曄嘗與聖意合也復每問皆同者曄之情必無所復逃矣帝如言以驗之果得其情從此疏焉曄遂發狂出爲大鴻臚以憂死
子／類書／冊府元龜／總錄部　凡二百五卷／卷七百八十九　總錄部三十九／知幾一(P.9369-1)
劉曄淮南人漢光武子阜陵王延之後揚士多輕俠
有鄭寳張多許乾之屬各擁部曲寳最驍果才力過人一方所憚欲驅略百姓越江來以曄高族名人欲強曄使唱導此謀曄內憂之而未有緣會太祖遣使詣州有所按問曄往見為論事勢寳從數百人齎牛酒來候曄曄因自引取佩刀斫殺寳斬其首令其軍云曹公有令敢有違令者與同罪即乘寳馬詣寳營門諭以禍福慰撫安懷咸悉悅服推曄為主曄覩漢室漸微己為支屬不欲擁兵遂委其部曲與廬江太守劉勳勳恠其故曄曰寳無法制其眾素以鈔略為利僕宿無資而整齊之必懷怨難久故相與耳位至大中大夫
子／類書／冊府元龜／總錄部　凡二百五卷／卷八百四十七　總錄部九十七／勇(P.10050-1)
劉曄淮南成德人也漢末揚土多輕俠狡桀有鄭寶張多許乾之屬各擁部曲寳最驍果才力過人一方所憚欲驅畧百姓越赴江表以曄高族名人欲彊逼曄使倡導此謀曄時年二十餘心內憂之而未有緣
會太祖遣使詣州有所案問曄往見為論事勢要將與歸駐止數日寳果從數百人賫牛酒來候使者曄令家僮將其眾坐中門外為設酒飯與寳內宴飲密勒徤兒令因行觴而斫寳性不甘酒視候甚明觴者不敢發曄因自引取佩刀斫殺寳斬其首以令其軍曰曹公有令敢有動者與寳同罪眾皆驚怖走還營營有督將精兵數千懼其為亂曄即乘寳馬將家僮數人詣寳營門呼其渠帥喻以𥚟福皆叩頭開門內曄曄撫慰安懷咸悉悅服推曄為主終於大中大夫
集／總集／全宋詩／卷一六四　范仲淹一／上都行送張伯玉(P.1861)
上都行送張伯玉
上都有聖人，日月一以新。曄曄天下才，西走堯舜賓。百谷望東浸，萬星依北辰。直者為之轅，曲者為之輪。一材不復遺，況此席上珍。南山張公子，氣象清且淳。懷有綺繡文，朝無瓜瓞親。寸心如鐵石，不羞賤與貧。買臣起白社，賈誼富青春。寶此金轆轤，去去延平津。
集／總集／全宋詩／卷二五一　梅堯臣二０／留別乾明山主(P.3005)
留別乾明山主
自余銜哀歸，不與人事接。兩至此飯僧，華宇何曄曄。大士邀我銘，吾學愧涉獵。強述殊不高，下筆曾未愜。豈意煩鐫刊，有似蟲鏤葉。徒將玟石蠹，柱壞亦已輒。又不虞後人，譏誚喙囁囁。今我將還朝，方丈一登躡。嶺竹與巖花，所植皆妥帖。羅列森翠戈，次第笑朱頰。乃知化平等，此意異蜂蝶。世人莫復問，江上鼓輕楫。
集／總集／全宋詩／卷六九九　王令一０／送僧自總(P.8132)
送僧自總嘉業堂本作聰，正文同
吾病不喜語，客來佰寒暄。頰舌且不能，況事文字間。彼總乃吾舊，不見今三年。一日踏我門，告我將南遷。問之行所止，其去何由緣。言方學從師，惜以日月閒。將求佛所宗，就乞世未傳。浮舟江海波，蹀屣山岳顛。行方極所到，未可歲月還。謂余昔同遊，當得送以言。噫佛與吾學，兩分不相全。今余與子遇，無異東西轅。共憩中道間，邂逅相留連。我駕志在遠，子驅良亦遄。吾終不爾從，爾終不回旋。兩各劇所勤，相遠日益懸。又出所為文，要我加量銓。熒熒掇其英，曄曄粲滿編。惜哉不經師，如珠莫鑽穿。雖有可寶資，終以無用捐。吾觀古人書，蓋亦不但然。道
德藹於中，口實助使宣。豈有拔其根，而望華可搴。不知源所來，何用其流沿。人材苟不長，得一且可專。六經眾子文，其治自足觀。身當聖人時，來學浩萬千。獨顏纔庶蔑，他固未可肩。人有老於行，不聞可逃天。子何不從此，去就異說攣。弗思自解縱，又欲引世纏。常觀己論徒，恥出妻子前。彼髡以為羞，爾以為忻懽。生棄父母養，士得執以鞭。彼為則遇刑，爾還自稱賢。羞惡所不存，爾說尚何先。予欲收子身，解去子所牽。浴以青冷波，佩以蘭與荃。相從中道驅，障塞異道偏。愛之幸其聽，不聽誠可憐。
集／總集／全宋詩／卷一０一二　黃庭堅三四／放言十首(P.11561)
月滿不踰望，日中為之傾。天地尚乃爾，萬物能久盈。明德忌曄曄，高才貴冥冥。忽解扁舟去，懷哉張季鷹。
史／地理／宋元方志叢刊／吳郡志　宋范成大　纂修／卷十二／祠廟上(P.780-2)
靈祐廟即慧感顯祐善利夫人廟在能仁寺內夫人陸氏梁衛尉卿僧瓚之女僧瓚捨宅為寺夫人就居之是為重從從厶寺寺祀夫人為伽藍神號聖姑元符元年郡大旱通判祝安上攝郡禱而應以其事聞錫封慧感夫人郡人奔湊致禱相與社而稷之闔境祠廟莫能尚也其節次加封及始末靈感之跡具諸記中【碑陰記】元符元年歲在戊寅夏吳中大旱徧禱群祀畧無應者是歲高田不穫人多暍死負販之民皆捨其業而以售水自資涉冬至二年春夏之交舟車益不通百貨湧貴城中溝澮堙淤發為疫氣通判軍州事朝請郎祝公適領郡事廼用故事早暮分禱于所宜祀者一日會承天寺客言此乃梁衛尉卿陸僧瓚捨其第為之昔號廣德重〔從從厶〕寺陸
卿有女子不嫁經營其事既死祠于寺之東廡開寶中吳越忠懿王朝京師道出吳江大風幾覆舟見女子拯之自言重〔從從厶〕寺之神也本國加封號感應聖姑今里中事之甚敬公聞即謁且言明日致禱既歸宿齋于廳事舉家沐浴蔬食相約得雨而後復膳黎明躬至祠下再拜而言曰郡承連年之旱流亡疾沴相乘而作農事失時歲且大饑雖某有罪獲戾不逃然將為國家之憂神其哀之能即致雨尚可救也屏息聽命寺僧獻兆曰神告即雨眾甚不然憮然而退憇于齋堂左右告曰天油然作雲矣未及命駕注雨應至老幼驩呼於道至有不忍以簦笠自庇者即日盈尺闔境告足自爾有請必應如取所寄邦人無復水旱之憂歲大有年乃具事白于外臺使者以聞詔書褒美特封慧感夫人秩視公侯列于典祠按陸氏得姓於齊宣王之少子至漢有字伯元者仕為吳令遷豫章都尉既卒吳人思之迎其喪葬于胥屏亭子孫遂家焉伯元生襄賁令盱眙生本州從事鴻伯元生襄賁令盱眙生本州從事鴻按眙字當作盱鴻生渤海太守建建生本州從事曄曄生御史中丞京非尹璜璜生弘農都尉文文生親親生穎川太守尚書令閎閎生桓桓生楊州別駕續續生褒褒生吳城門校尉紆紆生九江都尉太學博士駿駿生選選生尚書瑁瑁生穎穎生海隅令海隅令校改隅作虞濯濯生漢公漢公生冽冽生本郡從事元之元之生高平相員外散騎常侍英英生晉侍中太尉興平康伯玩玩生五兵尚書侍中始始生祕書監侍中萬載萬載生宋東陽太守子真子真生齊南兗州剌史惠曉惠曉生梁太常卿倕倕生衛尉君凡二十八世冠冕不絕冠冕不絕汲古本絕誤紀皆有才德名在史冊自興平康伯至祕書監父子兄弟五世內侍嘉祥積慶挺生夫人惟夫人其生也精修正潔入清淨海其歿也通于神明有感斯應故能致朝廷報稱之禮甚厚既以詔書刻于石將求老
於文學之士為之記以傳不朽搢紳耆老且請摭其槩於碑陰乃為之敘云戊甞聞朝請公元祐間以奉議郎知槀城雨暴滹沱河水盛漂泛林木室廬蔽川而下水及城門雉堞凜然將決老弱皇恐奔潰調急夫督水工雨且不止人無所施其力公廼朝服涉濘立于隄上鞠躬申禱水溢隄壞相去數尺吏民救止公堅立不動以笏叩頭願以身任責於是雨小止水波稍回河流遂復其所潰陷之地明日復為平陸如故使者方欲言諸朝會公秩滿請罷遂已北方之人北方之人校改北作此至今能道其詳惟公憂國愛民所至以誠心格物如此是可書也故附于左元符三年歲次庚辰秋八月乙未朔十日甲辰布衣林戊記
史／地理／宋元方志叢刊／咸淳臨安志　宋潛說友　纂修／卷十／行在所錄十／邸第(P.3442-1)
勳臣賜第家廟
張循王府
在清河坊　紹興初　賜第　車駕嘗臨幸置御榻其中　慶元閒曾孫鎡築廟於第之東以
高宗皇帝御書德勳二大字名太史陸游為廟碑自古王者經綸草昧戡定亂略必有熊羆之士不貳心之臣內任心膂之寄外宣股肱之力而廟謨國論密賴以決實兼將相之任者在我　高宗皇帝時有若太師循忠烈王張公實維其人粵自　高宗歷試於外開大元帥府總天下兵首以山西豪傑入侍帷幄龍飛順動避狄　南渡公則有扶天夾日之功蕭牆釁起羣公喑拱公則倡勤　王復辟之大策氛祲內侵戎馬豕突公則奮卻敵禦侮之奇略巨盜乘閒羣兇和附公則建翦除安輯之成績由是不數年閒國勢安強金人奪氣請和而一二重將未還宿衞論者咸以為非長久計公則率先請罷宣撫使事奉朝請章再上引義懇款於是議始定士大夫咸謂其得大臣體而　高宗亦每謂之腹心舊將又曰從來待卿如家人又曰是人與他功臣相去萬萬蓋　高宗蹈履艱危身濟大業沈機獨智燭微察遠以為方海內橫流　巡幸四方暴衣露蓋周衞單寡非如　中都中都中宋損以渭南集校補高拱蜵蜎蠖濩之居江流阻囏海道阽危非如平時安行清蹕馳道之中不有如公者協心同德均禍福其安危譬之一家父兄有急子弟不召而自至譬之一身頭目有患手足不令而自力則天下之司將以誰諉爰盎謂絳侯功臣非社稷臣則社稷臣與功臣果異　建炎以來功臣則有矣至可名社稷臣者非公而誰故　國家所以褒表崇異常出等夷之上非私恩也及配享　高宗廟廷其次偶居其後或者疑焉是不然唐名將前曰英衞後曰李郭衞公汾陽之勳德巍如泰山終不以姓名次序為歉　欽宗皇帝下詔褒顯故老而范文正實次司馬文正之下司馬公之賢不肖司馬公之賢不肖集無不肖二字是也不過與范公等范公輔政先數十年聲詩所載以配夔禼而顧乃居次世豈以此為有抑揚之意哉公之曾孫鎡三世傳嫡長始築廟於居第之東廟成以　高宗御書德勳二大字為廟之名維忠烈王勳業之詳與夫世諱字系官爵葬有碑謚有誥史有傳此不復載顧廟祭宜有歌詩刻於麗牲之碑乃作詩曰　宋傳　九聖　高宗是承化龍渡江天開
中興維忠烈王翼從　帝旁捐身棄孥獨當豺狼煙塵未息變生肘腋首倡義師氣沮金石大業復隆退不矜功雪涕引罪身衞　行宮國有大難我則出捍功成愈謙將士畏歎既空盜藪鏖敵淮右拓皋拓皋拓集柘之捷梁楚無寇河雒將平金畏乞盟亟上虎符就第王城茂勳明德爛然史冊燕及家國匪王孰克築廟作主三室同宇歲時奉享豐豆碩俎　國有世臣家有元孫咨爾後人祇栗廟門　嘉泰二年廢於火孫宗愈始請廟於朝且自任營建　旨從之下禮寺討論祀循王而上五世頒祭器法式聽令自造仍差主管官壹守影使臣貳兵級貳拾柒而以宗愈之子孫世領祠事其家有石刻二具載顛末
韓蘄王府
在前洋街　紹興閒凡兩　賜第一在清湖橋西獻以為左藏庫基一在新莊橋西獻以益　景靈宮遂徙今處
高宗皇帝嘗名其閣曰懋功大書二字　賜以為扁
孝宗皇帝朝子彥直乞立家廟有　旨從之其祭器惟賜銅爵勺各一餘用竹木頒以圖式聽其家自造　淳熙五年即所居第創建凡廟室之制官兵之數皆如令
劉鄜王府
在明慶寺南　賜第歲月無所考　開禧三年有　旨即賜第基建家廟儀制並同張韓今其家有御書家廟二字為扁子孫莫得而詳故弗及論著
楊和王府
在洪橋　紹興二十六年　詔賜家廟仍下將作監為祭器以　賜歲時行禮太常遣贊相者其所居第有閣夤奉　御書
孝宗皇帝賜　奎畫曰風雲慶會之閣
太傅平章賈魏公府
在葛嶺　景定三年正月
理宗皇帝內出　御札曰朕惟　我朝褒表功德具有彝典如趙普有翊戴之元勳則　賜第宅於　建隆文彥博有弼亮之偉績則　賜家廟於　至和今丞相賈似道忠貫日月身佩安危滌除妖氛再造　王室其元勳偉績不在趙普彥博下宜　賜第宅家廟令有司條具以聞公屢辭　詔書下者屢公辭益力乃賜　御札曰卿茂建元勳超軼千古　社稷宗廟亦嘉賴之第宅家廟之賜猶未足以竟　朕褒尚之意今卿免櫝屢陳乃以勞民重費其體國一念及
此益用敬歎特從所請仍以　集芳園為　賜可令封樁庫支撥緡錢百萬展拓規模就建家廟逐雅志也蓋公舊有別墅在園之南故以　賜焉公又辭　上復　親札勉諭曰賜卿邸第家廟　朕之初意也以卿執謙過甚力控遜櫝朕不得已有苑囿緡錢之賜卿乃復以給降之夥而有未安厥心之語卿盍思曩者妖氛未息天下大勢何如也自卿建此不世之殊勳民賴之而保其居　朕賴之而保其國今雖竭公帑之儲猶未足以酬卿之萬一緡錢百萬尚奚足惜耶卿宜祗服休命毋復贅詞公猶懇避竟弗許於是奉常已討論禮制上於　朝迺按舊典作新廟五室同宇饗以四孟月祭器皆　尚方所賜凡典領官吏埽灑軍兵與花果月頒之隸版曹及京兆府者悉如在　京諸　賜廟之儀資政楊棟撰廟碑宋有天下治出於一　君勸臣承率本至孝動天地感鬼神穆穆明明並受多助是以履危而安遇險而平滔天之害禹成厥功寇賊姦宄皋討有罪至於迓續上帝之休建立社稷之策培桐梓集麟鳳驅魑魅翦樲棘汎汎國航磐石維之曄曄皇輿九軌馭之物來而神為之謀事至而人與之會莫知所以然者皆至德大順之應也　景定三年正月　詔賜今太傅平章軍國重事魏國賈公忠貫日月身佩安危滌除妖氛再造　王
室勳績不在趙普文彥博下宜　賜第宅家廟令有司條具以聞公以勞民費財辭而　天筆下者十數公固辭遂　命賜　集芳園及緡錢百萬建廟公又辭　天筆有曰卿盍思曩者妖氛未息天下大勢何如今民保其居　朕保其國顧無以酬卿耳百萬緡何足惜耶　天命諄勤不敢不拜乃卜　賜園正基治位為門再重為宮五室五代祖太師居中左二室高祖太師祖太師魏國公居之右二室曾祖太師魏國公皇考太師忠肅魏郡王居之皆以妣配東西序為祀堂以祀旁親祭器在東房名諱爵里譜系在西房庖庫在中門外大抵皆頌臺所定是歲四月廟成祖考安樂　天子有慶廟以崇德　賜以報功上悅下順休明之典也先是凶憸當柄政斁備弛實啟戎心　寶祐六年冬韃空國南寇蒙酋入蜀守將望風以城降恭惟　理宗皇帝聖明獨斷將盡付公以兵事明年改元　開慶遂　命公自樞密使兩淮宣撫大使知揚詶依舊樞密使除京西湖南北四川宣撫大使提舉兩淮兵甲總領湖廣江西京西財賦知江陵府尋節制江西二廣公受　詔即日趨荊州辭府事進夷陵麾軍赴蜀斷賊梁於麻堆解重圍於合江蒙酋斃吳蜀通護烈初與蒙酋期并入雲南之寇會合而東乃乘沿江隙偷舟羅洑擁眾夜渡公自荊疾馳拒守漢鄂身當百萬師晝夜死戰百餘日四面斬殺寇卻走既全漢鄂又遣師勦賊於湘潭寇重兵猶駐鄂下流以俟南來之眾江閫遣將覘寇而舟覆師敗寇勢復張壘於白鹿磯浮梁斷江東西隔絕烽燧達甘臬時凶憸雖斥而其醜聚汙合瀆亂中外土墮民解土墮民解民琴趣改瓦無足憑者　朝廷創宣閫於洪聯絡九江倚以扞蔽既而屯將遇敵潰敗寇益深入焚掠江西諸郡京城大震此　天筆所謂天下大勢何如之時也於是　天子飛　親劄諭公可移軍九江公讀　詔泣下飭制臣謹守武昌獨攜數百兵從閒路夜穿寇脇寇自江西回適與之遇阨險疾擊斬其酋揜其眾以行謂江州遠賊徑渡黃岡出寇之東　上拜公特進右丞相樞密使茂國公至是七閱月矣顧下流諸將制於洪閫事不統一公東望拜相命以右相勒兵泝
水而上寇謂公在鄂旗鼓忽自東來駭汗顛踣遂大破其壘殲之無一得還寇由是大懲不敢窺江今十年矣此　天筆所謂再造　王室勳績不下趙文二公者也夫狂寇積數十年猾夏之志謀深氣盛卒然遇之如山裂海翻變異不測而公獨揮天戈西撐南擊及鉅狡橫衝則親冒鋒鏑攀棘拔險斡奇飛渡求一生於百死中豈不知愛其身哉戰陣無勇非孝也　聖祖　神宗威靈在天乃祖乃父竭忠盡孝不知有身繼其志服其事者在此立此心也目中已無寇矣　理考念功勞勤之禮備至茲斥靈囿開珍府城閟宮昭先烈皆所以彰明公志若昔帝王知教孝之光無所不通也感神與征苗同一至諴力溝洫與孝鬼神同一無閒臣告君以七世之廟君命臣以世世享德盤告聱牙無非上帝先王暨乃父祖馨享之事褒賞申伯曰寢廟既成詠歌中興曰纘戎祖考蓋幽顯一源君臣一體祖孫一氣幾動於彼誠動於此神應之妙非上智不足知之公既入相首建議立　皇儲以尊　宗廟繫四海心於是旌別淑慝登用賢俊拔去憸邪斥絕苞苴宮府內肅戶牖外綢皇綱一振　景定五年奉　皇太子即位垂紳正笏以安天下四方無虞年穀順成鐘磬鼎彝郊格廟享春秋祭祀達於黎烝王通有言美哉公旦之為周也曰必使我子孫相承而宗祀不絕也深乎深乎安家者所以寧天下也存我者所以厚蒼生也程純公謂通有格言非荀揚所及其以是歟家　國匹休人已俱立仁也孝之至也作廟之七年庭有碑而辭未立公以命棟夫風動四方允賴萬世禹皋之功大矣其必帝舜申之今斯人安居暇食以奉其先孰不樂此功而仰舜之盛德迺繫之詩以聲於朝其辭曰天作高山稽山之東兩兩而比神秀有鍾是應泰階是生元輔匪今斯鍾厥有宗祖維周諸姬世德可推辟雍名流遂昌大之作牧參井悍將盤錯萬里身危能折其角開厥元帥護我淮甸聲被齊魯招攜察變終老北門遺德餘威生寇有憚死寇無歸惟孝有忠代代所授手整堪輿前烈是究　先皇神聖遠料窮漠　九天專命世臣付託狂韃謀我殆數十年一旦披猖齊入三邊
奉辭往禦震電轟雷天戈所揮蒙斃江開護烈兇狡隙罅覷巧揖揖漁艘苛征避撓江北有洑偷渡犬鼠初湊漢鄂百萬其旅順流赴危一以當千公何壯哉叱咤笞鞭麾軍南指衡岳湘潭刲胡無血猶帶領嵐寇卻且遁睨江洪閫內驚京師殺氣猛很公怒而起劍屨不俟草坪無路赤壁無艤先有　帝敕下流辦賊公拜稽首捐軀臣職躍出其東寇駭旂幢瞻前忽後莫測神蹤厥角如摧弗赦籲哀以快吾事以懲厥魁捷書夜奏　天子斷謨　帝曰俞哉汝功永孚江湖淮廣酣寢甘飴　社稷再安　宗廟塤篪天清地寧　一人以懌　君臣相敕無忘今日何以報功廟宅是營若昔趙文亦有　國勳我有靈囿北山之麓其木虬龍其水瑩玉匪我與爾高皇嘉喜　中興以來功孰汝比爰作閟宮斷度尋尺太常所定桷楹孔碩赫赫官儀五廟帝師翼翼承祀圭袞委蛇相武翊成執競訪落國正法度邊停鉦柝惟彼憸人載薅載芟惟此良士實播實函氣郁和薰上際於天大雅無拂春秋有年黎稷馨止辯章受祉　邦家之光與　宋千禩子子孫孫載嘗楅衡勿替永年熙我頌聲直學士院劉克莊撰祭器款識維　景定三年正月乙丑　詔太傅丞相賈公似道奕世勳勞再造　王室其　賜家廟於　行都迺作俎豆俾奉時薦萬子孫永寶之園當湖山最佳處亭則清勝蟠翠雪香倚繡挹露玉蘂石則翠巖皆
高宗皇帝御扁至是
理宗皇帝又賜六大字曰西湖一曲曰奇勳公遂增築二堂奉而揭之奇勳之右曰秋壑一曲之左曰容堂亦皆　天筆也又因集芳之舊稍加營葺以侈　君賜其尢為奇觀者曰無邊風
月敻出林杪可以覛江曰見天地心近而湖山遠而胥濤越岫咸獻狀於楹簷之下初陽臺正臨其上因築精舍紀葛僊故蹟而熙然臺蒼崖如削則刻　賜園歲月焉景定三年正月八日賈似道蒙　上恩賜家廟第宅於　行都辭勿獲因　集芳園鄰舊居就　賜給緡錢使營葺焉用謹欽承子子孫孫其毋忘忠報此其大凡餘不悉紀
今上即位之三年公上相印引去　詔拜太師鎮東軍節度使侍　經筵未幾復相公勉就職再閱歲引去彌切　上莫能奪拜辯章許就居賜第以示優禮乃建節樓於容堂之北又名其西之堂曰遂初喜遂便養初志也堂顏則
聖上所賜於是
三朝雲漢之章昭回相望盛矣哉　集芳之名不敢襲舊而更曰後樂云
題詠平章賈魏公庚子歸葛嶺舊居詩罷官歸舊宅山水得頻過息影隄邊樹清心湖面波勞無功可紀頑有命相磨見說連朝雨田家正翦禾　咸淳三年生日口號君恩猶使居湖曲年未為高柰病何做卻潞公官職了較來謝事不爭多
史／地理／宋元方志叢刊／嘉泰會稽志　宋沈作賓　修　施宿　等纂／卷二十／古詩文／曹娥碑邯鄲淳(P.7073-2)
曹娥碑
邯鄲淳
孝女曹娥者上虞曹旴之女也其先與周同祖末冑荒沉爰茲適居旴能撫節按歌婆娑樂神漢安二年五月時迎伍君逆濤而上為水所淹不得其屍娥時年十四號慕思旴哀吟澤畔旬有七日遂自投江死經五日抱父屍出以漢安迄於永嘉青龍辛卯莫之有表度尚設祭誄之辭曰
伊惟孝女曄曄之姿偏其反而令色孔儀窈窕淑女巧笑倩兮宜其家室在洽之陽大禮未施嗟喪慈父
彼蒼伊何無父孰怙訴神告哀赴江永號視死如歸是以眇然輕絕投入沙泥翩翩孝女載沉載浮或泊洲嶼或在中流或趨湍瀨或逐波濤千夫失聲悼痛萬餘觀者填道雲集路衢泣淚掩涕驚動國都是以哀姜哭市杞崩城隅或有刻面引鏡剺耳用刀坐臺待水抱柱而燒於戲孝女德茂此儔何者大國防禮自修豈況庶賤露屋草茅不扶自直不斲自雕越梁過宋比之有殊哀此貞厲千載不渝嗚呼哀哉銘曰
名勒金石　　　質此乾坤　　　歲數歷祀
立廟起墳　　　光於后土　　　顯昭天人
生賤死貴　　　利之義門　　　何悵花落
飄零早分　　　葩艷窈窕　　　永世配神
若堯二女　　　為湘夫人　　　時効髣髴
以昭後昆
子／筆記／夷堅志（涵芬樓藏板）／三志　三十卷／壬　十卷／卷第二　十二事按實祗十一事／兩黃開登第(P.4-2)..[涵芬樓藏板]
兩黃開登第
南城士人黃開字夢高因累舉免解而以紹熙癸丑登科調湖口主簿次年九月病卒同郡新城一士亦姓黃赴壬子秋舉祈夢於大乾山得詩兩句云一枝丹桂高高折兩朵黃花曄曄開寤而大喜欲改名曄謂與夢之所當名者不符欲為開又惡犯南城夢高他日慮將蹭蹬沉思連夕竟亦名開遂同年唱第銓調桂陽主簿待次里居聞夢高不祿心大惡之每書名只作闓字至丁巳之冬亦卒有圓夢者追繹神旨所謂兩朵黃花曄曄開者華而不實之義也神其戲之耳初南昌李大異伯珍與夢高為契舊時為省闈參詳見其預選深為之賀及隨郡往謝李遽出迎之呼曰何為有兩子張夢高應曰只緣有陳驚坐衆皆大噱初拆封日主司疑建昌兩黃開且皆書義欲去其一已而閱家狀見免舉初舉之異乃
止支壬所書不詳
集／詞曲／全金元詞／上冊／金詞／丘處機／沁園春(P.455-1)
又　九日虢縣傅宅作朝真醮
曄曄重陽，秀氣飄飄，廓周大千。正故庵交會，賓朋浩浩，每年重九日道友集祖庵燒香青霄依約，鴻雁翩翩。是處登高，銜杯逸興，放曠猶如陸地仙。朝真會，讚金風淡蕩，玉露新鮮。　黃花嫩蕊堪憐。散嫋嫋、清香滿坐傳。使眾人得味，皆明至道，羣鶯無語，獨王景金本注云，去音秋天。艷杏妖桃，繁華春景、莫與迎霜敢鬪堅。乘佳趣，對芳叢爛飲，一醉千景金本及道藏俱作三年。
集／詞曲／全金元詞／下冊／元詞／尹志平／點絳唇(P.1188-2)
又
曄曄重陽，素秋氣爽添清興。仙歌詠。黃華相稱。朵朵如如性。　小檻芬芳，滿座人欽敬。真清靜。香風純正。萬戶千門慶。
叢書／正誼堂全書／司馬溫公文集／書啟　凡二卷／卷之九／上宋侍讀書(P.4-2)..[清康熙張伯行編同治左宗棠增刊本]
上宋侍讀書
昔燕王有馬千里而天下無敢獻馬於燕者為其皆不能及廐中之良也趙王有璧徑尺而天下無敢賈玉於趙者為其皆不能及櫝中之美也彼以物求售者誠然以道求售者則異矣請以周公言之夫周公之德美才智天下固無庶幾望其藩籬者然周公沐則握髮飱則吐哺汲汲焉走迎天下之士惟恐一人伏於蓬蓽之下者是以鐘石筦絃之音歌舞其德於今未衰曏者儻以己之才德求諸他
人則外踰四海舟車所極終無一人可收采者又安有曄曄光美施於千載邪降及後世賢公卿大夫未有不祖述此道而能具美者也伏惟執事體純明以立質積學問以廣德自結聖主優游禁闥四表仰聲而響集羣士希光而景附眄睞音面賴邪視也所被溫於春陽咳唾所沾重於珪璧誠薦紳之表的後進之衡鑑也光才朽行僻學疏文陋羣居士林無與比數而不自屛絀妄以技進於左右是猶獻馬於燕賈玉於趙也執事儻以二國之意遇之則光宜驅呵擯逐不得少畱於門下矣以周公之道接之則光必得從七十子之後而俟見焉竊以為古者見於公卿大夫必有
贄今其禮亡久矣士非文無用為贄者是敢不自隱其嗤鄙雜錄舊所為文凡五卷執之立於屛外以俟進退之命焉
叢書／正誼堂全書／司馬溫公文集／卷之十三／論／功名論(P.1-1)..[清康熙張伯行編同治左宗棠增刊本]
司馬溫公文集卷之十三
論
功名論
自古人臣有功者誰哉愚以為人臣未嘗有功其有功者皆君之功也何以言之夫地有草木天不雨露之則不能以生月有光華日不照望之則不能以明臣有事業君不信任之則不能以成此自然之道也古者大國不過百里小國半之然皆有賢卿大夫以輔佐其君大者以王小者以霸下者猶能保其社稷世數十傳而不絕繇是觀之天
下烏有無士之國哉患在人主知之不明用之不固信之不專耳如是則人臣雖有才智而不得施雖有忠信而不敢效人主徒憂勞於上欲治而愈亂欲安而愈危欲榮而愈辱矣然則人主有賢不能知與無賢同知而不能用與不知同用而不能信與不用同不用賢而求功業之美名譽之白難矣昔百里奚虞人也由余戎人也商鞅魏人也而用於秦苗賁皇申公巫臣楚人也而用於晉伍員楚人也而用於吳韓信陳平項羽之人也而用於漢是五國者非無賢人也主不能知而驅之以資敵國此所謂有賢不能知與無賢同也齊桓公見郭氏之墟問於野人曰郭何
故亡對曰以其善善而惡惡公曰善善而惡惡國所以興也而亡何故對曰善善而不能行惡惡而不能去所以亡也公歸以吿管仲管仲曰君與其人俱來乎曰否管仲曰君亦一郭氏也公乃召而官之齊景公待孔子曰若季氏則吾不能以季孟之間待之齊王欲中國而授孟子室養弟子以祿萬鍾使諸大夫國人皆有所矜式是二君者非不知孔孟之為聖賢也不能行其道而徒欲尊之以為名是以孔孟以為不義而不畱也洪範曰凡厥正人旣富方穀汝弗能使有好於而家時人斯其辜此所謂知賢不能用與不知同也樂毅為燕將伐齊下七十餘城燕王疑之
使騎劫代將田單詐騎劫而敗之盡失齊地廉頗為趙將拒秦久而不戰趙王疑之使趙括代將白起擊趙括而獲之坑其卒四十萬項羽用范增謀彊霸諸侯圍漢王榮陽幾拔矣聞漢之反間而疑之范增怒而去項羽卒為漢擒夫駕車者旣服騏驥矣又以駑馬參之欲其並驅而前不可得也蓺田者旣樹嘉穀矣又以稂莠雜之欲其並生而茂不可得也為國者旣置賢才矣又以小人間之欲其並立而治不可得也是故宓子賤為單父宰辭於君請君之近史二人與之俱至官使二史書方書輒掣其肘書不善則從而怒之二史患之辭請歸以吿魯君魯君以問孔子
孔子曰宓不齊君子也其才任王霸之佐屈節治單父將以自試也意者以此為諫乎公寤一作悟太息而歎曰此寡人之不肖寡人亂宓子之政而責其善者數矣微二史寡人無以知其過微夫子寡人無以自寤遽發所愛之使吿宓子曰自今以往單父非吾有也從子之制有便於民者子決為之五年一言其要宓子遂得行其政而單父大治大禹謨曰任賢勿貳去邪勿疑疑謀勿成百志惟熙荀子曰人主有六患使賢者為之則與不肖規之使智者慮之則與愚者論之使修士行之則與汙邪之人疑之雖欲成立得乎哉譬之是猶立直木而恐其影之枉也惑莫大焉
語曰好女之色惡者之孽也公正之士眾人之痤也修乎道之人汚邪之賊也今使汚邪之人論其怨賊而求其無偏得乎哉譬之是猶立枉木而求其影之直也亂莫大焉噫人王苟不知其賢則已矣已審知其賢授之以政而復疑之何哉凡忠直之臣行其道於國家則必與天下之姦邪為怨敵矣非喜與之為怨也不與之為怨則君不尊國不治功不立也以一人之身日與天下之姦邪為怨更進迭毁於君前而君不能決兼聽而兩可之如是則忠直之臣求欲無危不可得也君子非愛死而不為也知其身死而功不立姦邪愈熾忠良愈恐政治愈亂國家愈危也是
以君子難進易退辭貴就賤被髮佯狂逃匿山林者以此故也此所謂用賢不能專與不用同也明主為之不然審求天下之大賢而亟用之專信之擧社稷百姓而委屬之雖有至親不能奪也雖有至貴不敢爭也雖有讒巧不能間也確然若膠漆之相合視其際而不可得見也然後賢者得竭其心而施其才不憂怨賊之口不懼猜嫌之迹人主端拱無為享其功利收其榮名而已矣古之聖帝明王用此道而光宅四海長育萬物功如天地名若日月者多矣固不待稱引而知也請言其時近而道卑者昔齊桓公得管仲三薰而三浴之解其縲紲置以為相鮑叔桓公之
傅也避太宰之位而安隨其後國子高子天子之守卿也人率五卿而聽其政令況其餘四境之內上下之人其孰敢不戰戰慄慄從桓公而貴信之是以能九合諸侯一正天下為五霸首也陳平楚之亡將也漢高祖得之使典護諸將絳灌之屬盡害之高祖以平為護軍中尉盡監護諸將諸將乃不敢言韓信亡卒也高祖用蕭何一言拔諸行伍之中以為大將諸將皆驚而不敢爭也是以五年之中滅項羽定天下刱業垂統四百歲而不絕蜀先主與關羽張飛布衣之友周旋艱險恩若兄弟一旦得諸葛孔明待之過於關張關張不悅先主曰孤之有孔明猶魚之有水
願諸君勿復言是以能起於敗亡之中保有一方與魏吳為敵國符永固得王景略於處士以為丞相貴戚大臣有害之者永固輒殺之謂太子宏及長樂公丕曰汝事王公如事我也是以能東取燕西取涼南取襄陽北取拓跋奄有中原幾平海內此五臣者從今日視之皆英傑之才也曏使四君知之不明用之不固信之不專則管仲醢於齊廷陳平窮於戶牖韓信餓於淮陰諸葛孔明老於隆中王景略死於華山名氏埋滅不可復知烏有曄曄功烈施於後世如此哉是以大雅云徐方旣同天子之功晉平公問叔向曰齊桓公之霸君之力乎臣之力乎叔向曰管仲善
制割隰朋善削縫賓胥無善純緣桓公知衣而已亦其臣之力也師曠曰管仲善斷割之隰朋善煎熬之賓胥無善齊和之羹已熟矣奉而進之而君不食誰能强之亦其君之力也魏文侯使樂羊將兵攻中山三年而拔之返而論功文侯示之謗書一篋樂羊再拜稽首曰此非臣之功主君之力也繇是言之人臣不能立功凡有功者皆其君之功也
史／正史／宋史／志　凡一百六十二卷／卷一百三十八　志第九十一／樂十三　樂章七／朝會／哲宗傳受國寶三首(P.3254)..[底本：元至正本配補明成化本]
神光　　惟皇上德，伊嘏我王。將受厥明，載錫之光。於昭于天，曄曄煌煌。緝熙欽止，其永無疆。
史／正史／金史／志　凡三十九卷／卷四十　志第二十一／樂下／宗廟樂歌(P.899)..[底本：元至正刊本]
金史卷四十
志第二十一
樂下
宗廟樂歌　殿庭樂歌　鼓吹導引曲　采茨曲
禘祫親饗，[一]禘祫親饗　據本志文例，此句上當有「宗廟樂歌」四字。皇帝入門，宮縣無射宮昌寧之曲：出、入步武同。
惟時升平，禮儀肇興。鳴鑾至止，穆穆造庭。百辟卿士，恪謹迎承。恭款祖考，神宇攸寧。
皇帝升殿，登歌夾鐘宮昌寧之曲：升階及將還板位，皆同登歌。
笙鏞既陳，罍樽在戶。升降有容，惟規惟矩。恭敬明神，上儀交舉。永言保之，承天之祜。
皇帝盥洗，宮縣無射宮昌寧之曲：
惟水之功，潔淨精微。洗爵奠斝，于德有輝。皇皇穆穆，宗廟之威。宜其感格，福祉交歸。
皇帝降階，宮縣無射宮昌寧之曲：
於皇神宮，象天清明。有來肅肅，相維公卿。禮儀卒度，君子攸寧。孔時孔惠，綏我思成。
迎神，宮縣來寧之曲。黃鐘宮三奏，大呂角二奏，大蔟徵二奏，應鐘羽二奏，詞同：
八音克諧，百禮具舉。明德維清，至誠永慕。神之格思，雲軿風馭。來止來臨，千祀燕處。
司徒引俎，宮縣無射宮豐寧之曲：
維牲維犧，齊明致祠。我將我享，吉蠲奉之。博碩肥腯，神嗜為宜。千秋歆此，永綏黔黎。
始祖酌獻，宮縣無射宮大元之曲：
惟酒既清，惟殽既馨。苾芬孝祀，在廟之庭。羞於皇祖，來燕來寧。象功昭德，先祖是聽。
德皇帝，大熙之曲：
萬方欣戴，鴻業創基。瑤源垂裕，綿瓞重熙。式崇毖祀，爰考成規。籩豆有楚，益臻皇儀。
安皇帝，大安之曲：
爰圖造邦，載德其昌。皇儀允穆，誕集嘉祥。明誠昭格，積厚流光。秪嚴清廟，鐘石琅琅。
獻祖，大昭之曲：
惟聖興邦，經始之初。鳩民化俗，還定攸居。迪德純儉，志規遠圖。時哉顯祀，精誠有孚。
昭祖，大成之曲：
天啟璇源，貽慶定基。率義為勇，施德為威。耀武拓境，功烈巍巍。永昌皇祚，均福黔黎。
景祖，大昌之曲：
丕顯鴻烈，基緒隆昌。聖期誕集，邦宇斯張。尊嚴廟祏，昭格休祥。煌煌縟典，億載彌光。
世祖，大武之曲：
桓桓伐功，天監其明。惟威震疊，惟德綏寧。神策無遺，鴻圖以興。曾孫孝祀，遹昭厥成。
肅宗，大明之曲：
於皇神人，武烈文謨。左右世祖，懷柔掃除。威震遐邇，化漸蟲魚。垂光綿永，成帝之孚。
穆宗，大章之曲：
烝哉文祖，欽聖弘淵。慈愛忠信，典策昭然。歆此明祀，繁祉綿綿。時純熙矣，流慶萬年。
康宗，大康之曲：
惟明惟聽，曄曄神功。儀刑世業，昭格上穹。持盈孝孫，薦芳斯豐。錫我祉福，皇化益隆。
太祖，大定之曲：
功超殷、周，德配唐、虞。天人協應，平統寰區。開祥垂裕，肇基永圖。明明天子，敬承典謨。
太宗，大惠之曲：
巍巍德鴻，無為端扆。祚承神功，究馴俗媺。[二]究馴俗媺　「究」疑是「宄」字之誤。清宮緝熙，孝毖時祀。欽奠羞誠，犧樽嘉旨。
熙宗，大同之曲：
昭顯令德，神基丕承。對越在天，享用躋升。於穆清廟，來燕來寧。神其醉止，惟欽克誠。
睿宗，大和之曲：
皇祖開基，周武、殷湯。猗歟聖考，嗣德彌光。啟佑洪緒，長發其祥。嚴恭廟享，萬世烝嘗。
世宗，大鈞之曲：
神之來思，甫登于堂。祼圭有瓚，秬鬯芬芳。巍巍先功，啟祐無疆。萬年肆祀，孝心不忘。
顯宗，大寧之曲：
於皇神宮，有嚴惟清。吉蠲孝祀，惟神之寧。對越在天，綏我思誠。敷祐億年，邦家之慶。
章宗，大隆之曲：
兩紀踐阼，萬方寧康。文經天地，武服遐荒。禮備制定，德隆業昌。居歆典祀，億載無疆。
宣宗，大慶之曲：
猗歟聖皇，三代之英。功光先后，德被羣生。牲粢惟馨，鼓鐘其鏗。神兮來思，歆于克誠。
文舞退，武舞進，宮縣無射宮肅寧之曲：
明明先皇，神武維揚。開基垂統，萬世無疆。干戚象功，威儀有光。神保是饗，昭哉降康。
亞終獻，無射宮肅寧之曲：
涓辰之休，昭祀惟恭。威儀陟降，惟禮是從。籩豆靜嘉，於論鼓鐘。惟皇受祉，監斯德容。
皇帝飲福，登歌夾鐘宮福寧之曲：
犧牲充潔，粢盛馨香。來格來享，精神用彰。飲此純禧，簡簡穰穰。文明天子，萬壽無疆。
徹豆，登歌夾鐘宮豐寧之曲：
孝祀肅睦，明德以薦。樂奏九成，禮終三獻。百辟卿士，進徹以時。小大稽首，神保聿歸。
送神，宮縣黃鐘宮來寧之曲：
潔茲牛羊，清茲酒醴。三獻攸終，神既燕喜。神之去兮，載錫繁祉。萬壽無疆，永保禋祀。
子／筆記／揮麈錄／後錄／卷二(P.71)
又命睿思殿應制李質、曹組各為賦以進。質云：「宣和四年，歲在壬寅，夏五月朔，艮嶽告成，
命小臣質恭詣作古賦以進。臣俯伏惴慄，懼學術荒陋，不足以奉詔，正衣冠，屏息竊誦宸製，如日月照映。至於經營終始，與其命名之意義，備載奎文。使執筆之臣，徒震汗縮伏，辭其不能。雖然，臣之榮遇，千載一時，敢不祗若休命。於是虛心滌慮，再拜稽首而獻賦焉。其詞曰：偉茲嶽之宏厚兮，固磐基於坤軸。跨穹隆之高標兮，俯萬象於林麓。一氣肇其吐吞兮，割陰陽於晦昱。信天造而地設兮，行聖心之神欲。相美利於艮維兮，膺億載之假福。允定命以匹休兮，同澗、瀍之乃卜。惟重熙兮累洽，固帝祚之無疆。緊浚都之是宅，陋周原之匪臧。誠體國之有制，擬形勢而辨方。伊岡聯與阜屬，翼慶瑞兮綿長。仰黃屋之非心，融至道以垂裳。即崇山之奧區，翳薈鬱其蒼蒼。紛川澤之沮洳，限江湖之渺茫。類曾城與丹丘，仍飈馭之求翔。鳴遼鶴於晝寂，嘯巴猿於夜決。靄煙霞之超絕，殆未邈乎康莊。時萬機之餘暇，頓六轡以高驤。逸天步之轍跡，怡聖情而弗忘。俾飛雲以川泳，均草木之有光。軒重闉之敞敞，植梅桃以時崗。挺八仙之桂檜，漲潤氣以疏香。屹舞手之奇石，導風袂以前鄣。仰奎文之聖述，如震慄乎春雷。兼虞、商之渾灝，類雲漢之昭回。蟣虱之臣不敢久以伏讀兮，一再誦而心開。燦八龍之神藻，覺虎臥之煤埃。惟明光之絢練，永作鎮於鈞臺。俄北行而少進，驚泛雪之虛闢。屏分翠綠以雙抗兮，沃泉中湛而凝碧。伊留雲與宿霧，佐清致於瑤席。飲甌面之瓊腴，貯風生於兩腋。登和容於射圃，弧矢之神威。流芳馨於素華，且舒笑而忘歸。撫跨雲
之欄楯，驚倚翠之翬飛。陟半山而前矚，虛廡亙其繩直。聳凝觀而北列，視鑑湖之湜湜。忽崢嶸而環合，想圌山之嘉色。敞玉霄之閟洞，仙真過而寓息。冀煉丹以服餌，生身體之羽翼。闢瓊津與清斯，望龍江而西東。何茂修之夾植，中演漾而溶溶。覿山莊之派別，引回徯而曲通。挹飛岑於秀發，倚躡雲之崇崇。虛蕭閑之邃宇，貯毫楮於厥中。延勝筠之宿潤，發五蓋之遊蒙。無雜卉以周布，端此君之迎逢。委檜陰之修逕，出高陽之酒亭。奉千鍾之湛露，傾葵藿於堯齡。欲洗練其神宅，耳漱瓊之泠泠。度金霞而矯首，介亭屹其上征。險羊腸於九折，升雲棧而心驚。有排衙之巨石，間珍木之敷榮。為巉妙之絕巘，類簫臺之玉京。宜帝真之下墮，後電掣而雷鳴。繼神光之燭壇，響環珮之琮琤。何天人之無間，本皇上之精誠。路逶迤而東轉，經極目之蕭森。下來禽之茂嶺，披合歡之華林。始祈真於磴杪，終攬秀於軒陰。啟龍吟之虛堂，面紫石之高壁。分竹齋於向背，沸不老之泉液。愛揮雲之翔鱗，若騰躍於天地。踰萬松之峻嶺，設兩關而嶔崎。垂濯龍之瀑布，與蟠秀而東馳。憩練光以容與，仰奇峯而登躋。矧梅、蘆之二渚，結雲浪與浮陽。俄就夷而絕嶮，復淵澄而沼方。池名鳳以號硯，乃餘波之洋洋。既流碧之霞錯，又環山之翼張。嚴宏堂之三秀，奉九華之玉真。悵白雲之已遠，追音徽之尚存。壯阿閣以巢鳳，擁萬木之巖春。何漣漪之颯爽，仰拱霄之是鄰。覿書館之幽致，擅著古之佳名。極驚蛇而走虺，知草聖之縱橫。臨清流而喜賦，鄙秋風之淫聲。揭
崑雲兮承嵐，相岧嶢而抗衡。彼會真之高館，總羣玉之邃清。儼疎梅之盈萬，常沐雨而披煙。儷冰姿於萼綠，非取媚而爭妍。駭白龍之噴激，落銀漢於九天。方巢雲之入望，亙黃果之綿連。登絳霄以遊目，聳萬壽之南山。瀉烏龍之垂霤，注雁池於石間。企噰噰之峻亭，諒絕塵而可攀。欣藥寮之西闢，蘊丹華之秀巖。羅玉芝與雲桂，產南燭之非凡。下丁香之密逕，有間植之松杉。嗟禾麻兮菽麥，蓺黍稷兮惟艱。開西莊以務本，信農事之匪閑。俯明秀之傑閣，晞梅岩及春華。偃霜風之老檜，跂鳳翼之欹斜。蔭檀欒之芸舘，豁凝思之雅堂。備上臺之珍文，若星燦而霞章。臣蓋聞赤縣神州之說，方壺、員嶠之言，既不周之具載，亦同紀於崑崙。定洪荒之無考，宜姑置而勿論。窮山川於疇昔，效子長之飛蹇。登岱宗而佇貽，嘗歷井於天門。瞻巍然之日觀，視鳧繹之駿奔。維祝融之巨鎮，鬱紫蓋之奇峯。摽赤城而霞起，滴九疑之翠濃。觀羅浮與雁蕩，望廬阜之橫空。陟嵩高之峻極，有二室之重巒。森峨峨之太華，若秀色之可餐。聳天平於林慮，睇王屋之仙壇。何諸山之環異，均賦美於一端。豈若茲嶽，神模聖作，總眾德而大備，富千巖兮萬壑。何小臣之榮觀，忽承詔而駭愕。捨蓽門之圭竇，詣鈞天之廣樂。驚蓬心與蒿目，蕩胸次之煩濁。欲粗窮其勝概，徒喙息乎林薄。蜂房櫛比，視閭閻也。垤蟻往來，觀市人也。縈紆如綫，貫汲流也。布算縱橫，俯阡陌也。累塊積蘇，羅層臺也。翾飛蚊聚，聽輪跡也。其體穹崇，旁日月也。其用浩博，行變化也。塵翳翳以
電掃兮，雲溶溶而承宇。既崛起以崒兮，又盤互而深阻。遠而望之，則或抗戾以分暌，或附從而黨伍，或企然而仰，或偃然而俯，或相蹲踞，或相旁午。迫而視之，則或如躍龍，或如虓虎，或若會同之冠冕，或若隱翳之環堵，或引援而維持，或參差而齟齬，或名三奇，或號太古，萬形千狀，不可得而備舉也。而又瑕石詭暉，嶙峋巉巖。靈壁之秀，發於淮之北；太湖之異，來自江之南。伏犀抱犢，紫金之峯；凌雲透月，瓊玉之巖。遂根拏而固結，成聳翠之煙嵐。植湘水之丹橘，列洞庭之黃柑。盈待鳳之椅梧，聳負霜之楩柟。篔簹篾，橚矗以森萃；青綸紫，曄曄而鬖。遂凌岑而跨谷，仰締構於其間。虹梁並亙，旅楹有閑。嘉玉舄之輝潤，睇雲楯之爛班。臨飛陛之揭孽，淼平波之汪灣。艤青翰，投文竿，却龍舟而弗御，規就橋而處安。得玄珠於赤水，仰神聖之在宥。推無為於象先，擴堯仁之天覆。且帝澤之旁流，復上昭而下漏。宜乎絕珠殊祥，駢至迭輳。潛生沼之丹魚，萃育藪之皓獸。神爵棲其林，麒麟臻其囿。屈軼茂而蓂莢滋，紫脫華而朱英秀。何動植之休嘉，表自天之多祐。臣又聞積水成淵而蛟龍生，積土成山而風雨興，皆物理之自然，豈人力之所能？蓋嘗觀雲氣之靄靄，時出沒而相仍。作寰區之潤澤，肇五穀之豐登。霈為霖而復斂，抱虛壁之層層。舉茲山之盡美，渠可得而誦稱？爾乃或遐矚以寄情，或周覽以託興。眾彩迭耀，臣目迷而不能得視；羣籟互鳴，臣耳惑而不能得聽。何神用之莫測，使凡氣之無定。品物流形，各正厥命。如文王之在靈臺，
民樂其有德；武王之居鎬京，物不失其性。豈若左太華而右褒斜，為長楊之誇；南丹水而北紫淵，為上林之盛而已哉。夫昔唐堯訪四子於藐姑射之山，周穆賓西王母於瑤池之上，是皆篤要妙而有輕天下之心，務逸舉而有和雲謠之唱。蓋翠華之遠遊，徒赤子之在望。惟吾皇之至神，擴廣愛之遐想，曾何遠於九重，邁蓬瀛之清賞，得忠嘉之信臣，協規制於明兩。罄丹款以爰謀，念賢勞之鞅掌。迄成功於九仞，說見知於天獎。凡經營於六載之間，而為萬世無窮之休，豈不廣哉。」
子／醫家／經史證類備急本草／卷第四　玉石部中品　金銀鐵土等附／雄黃(P.3-2)..[宋版]
（原書缺圖）
【雄黃味苦】甘【平寒】大溫有毒【主寒熱鼠瘻惡瘡疽痔死肌】療疥蟲𧏾瘡目痛鼻中息肉及絕筋破骨百節中大風積聚癖氣中惡腹痛鬼疰【殺精物惡鬼邪氣百蟲毒勝五兵】殺諸蛇虺毒解藜蘆毒悅澤人面【鍊食之輕身神仙】餌服之皆飛入人腦中勝鬼神延年益壽保中不飢得銅可作金【一名黃食石】生武都山谷燉煌山之陽採無時【陶隱居】云鍊服之法皆在仙經中以銅為金亦出黃白術中晉末已來氐羌中紛擾此物絕不復通人間時有三五两其價如金合丸皆用石門始興石黃之好者爾始以齊初涼州互市微有所得將至都下余最先見於使人陳典籤處檢獲見十餘片伊輩不識此是何等見有挾雄黃或謂是丹砂示吾吾乃示語并又屬覔於是漸漸而來好者作雞冠色不臭而堅實若黯黑及虛軟者不好也武都氐羌是為仇池宕昌亦有與仇池正同而小劣燉煌在涼州西數千里所出者未甞得來江東不知當復云何此藥最要無所不入【唐本注】云出石門名石黃者亦是雄黃而通名黃食石而石門者最為劣爾宕昌武都者為佳塊方數寸明澈如雞冠或以為枕服之辟惡其青黑堅者不入藥用若火飛之而療瘡亦無嫌又云惡者名熏音訓
黃用熏瘡疥故名之無別熏黃也正觀年中以宕州新出有得方數尺者但重脆不可全致之爾【臣禹錫等謹按吳氏】云雄黃神農苦山陰有丹雄黃生山之陽故曰雄是丹之雄所以名雄黃也【水經】云黃水出零陽縣西北連巫山溪出雄黃頗有神異採常以冬月祭祀鑿石深數丈方得故溪水取名焉【抱朴子】云雄黃當得武都山所出者純而無雜其赤如雞冠光明曄曄者乃可用耳其但純黃似雌黃色無光者不任作仙藥可以合理病藥耳【藥性論】云雄黃金苗也殺百毒又名黃石味辛有大毒能治尸疰辟百邪鬼魅殺蠱毒人佩之鬼神不能近入山林虎狼伏涉川濟毒物不敢傷【蕭炳】云雄黃君【陳藏器】云按石黃今人敲取中精明者為雄黃外黑者為熏黃主惡瘡殺蠱熏瘡疥蟣蝨及和諸藥熏嗽其武都雄黃燒不臭熏黃中者燒則臭以此分別之蘇云通名未之是也【日華子】云雄黃微毒治疥癬風邪癲癇嵐瘴一切蛇蟲犬獸傷咬久服不飢通赤亮者為上驗之可以恊蟲死者為真臭氣少細嚼口中含湯不激辢者通用
子／醫家／重修政和經史證類備用本草／卷第四　玉石部中品／雄黃(P.3-1)..[蒙古定宗四年張存惠晦明軒刻本]
［階州雄黃］

［階州水窟雄黃］

【雄黃味苦】甘【平寒】大溫有毒【主寒熱鼠瘻惡瘡疽痔死肌】療疥蟲𧏾瘡目痛鼻中息肉及絕筋破骨百節中大風積聚癖氣中惡腹痛鬼疰【殺精物惡鬼邪氣百蟲毒
【圖】
勝五兵】殺諸蛇虺毒解藜蘆毒悅澤人面【鍊食之輕身神仙】餌服之皆飛入人腦中勝鬼神延年益壽保中不飢得銅可作金【一名黃食石】生武都山谷燉煌山之陽採無時【陶隱居】云鍊服之法皆在仙經中以銅為金亦出黃白術中晉末已來氐羌中紛擾此物絕不復通人間時有三五兩其價如金合丸皆用石門始興石黃之好者爾始以齊初涼州互市微有所得將至都下余最先見於使人陳典籤處撿獲見十餘片伊輩不識此是何等見有夾雌黃或謂是丹砂示吾吾乃示語并又屬覔於是漸漸而來好者作雞冠色不臭而堅實若黯黑及虛軟者不好也武都氐羗是為仇池宕昌亦有與仇池正同而小劣燉煌在涼州西數千里所出者未甞得來江東不知當復云何此藥最要無所不入【唐本注】云出石門名石黃者亦是雄黃而通名黃食石而石門者最為劣爾宕昌武都者為佳塊方數寸明澈如雞冠或以為枕服之辟惡其青黑堅者不入藥用若火飛之而療瘡亦無嫌又云惡者名熏音訓黃用熏瘡疥故名之無別熏黃也貞觀年中以宕州新出有得方數尺者但重脆不可全致之爾【臣禹錫等謹按吳氏】云雄黃神農苦山陰有丹雄黃生山之陽故曰雄是丹之雄所以名雄黃也【水經】云黃水出零陽縣西北連巫山溪出雄黃頗有神異採常以冬月祭祀鑿石深數丈方得故溪水取名焉【抱朴子】云雄黃當得武都山所出者純而無雜其赤如雞冠光明曄曄者乃可用耳其但
【圖】
純黃似雌黃色無光者不任作仙藥可以合理病藥耳【藥性論】云雄黃金苗也殺百毒又名黃石味辛有大毒能治尸疰辟百邪鬼魅殺蠱毒人佩之鬼神不能近入山林虎狼伏涉川濟毒物不敢傷【蕭炳】云雄黃君【陳藏器】云按石黃今人敲取中精明者為雄黃外黑者為熏黃主惡瘡殺蟲熏瘡疥蟣蝨及和諸藥熏嗽其武都雄黃燒不臭熏黃中者燒則臭以此分別之蘇云通名未之是也【日華子】云雄黃微毒治疥癬風邪癲癇嵐瘴一切蛇蟲犬獸傷咬久服不飢通赤亮者為上驗之可以㶸蟲死者為真臭氣少細嚼口中含湯不激辢者通用
子／醫家／本經疏證／卷六　中品石三味草七味／雄黃(P.1-1)..[清道光二十九年(1849)刻本]
本經疏證第六卷
中品石三味草七味
【雄黃味苦】甘【平寒】大溫有毒【主寒熱鼠瘻惡瘡疽痔死肌】療疥蟲䘌瘡目痛鼻中息肉及絕筋破骨百節中大風積聚癖氣中惡腹痛鬼疰【殺精物惡鬼邪氣百蟲毒勝五兵】殺諸蛇虺毒解藜蘆毒悅澤人面【鍊食之輕身神仙】餌服之皆飛入人腦中勝鬼神延年益壽保中不飢得銅可作金【一名黃食石】生武都山谷燉煌之陽採無時
石爲從土化金雄黃尤鬆脆易解是質僅似金土性
【圖】
未除且成塊時赤如雞冠有光曄曄旣研爲末則黃如鵝喙黯淡無華其能解土中浮火著於皮膚者何疑凡土中之火必溼與熱久相醞釀乃成故得以雄黃剛土性寒治之而其味辛辛生皮毛故僅能主其在外者卽土中實結之火非所能治也觀金匱面赤斑斑如錦文者名曰陽毒則用之若面目靑者名曰陰毒則去之可證雄黃能治中土之火著於外者又卽可證陽毒陰毒爲由土中溼熱醞釀而成矣卽雄黃善殺蛇蛇獨非土中溼熱醞釀以成者乎巢元方云鼠瘻者由飲食不擇毒物所化入於府藏出於衇稽畱衇內不去使人寒熱又非由內及外久蓄而成
【圖】
者耶言惡瘡疽痔死肌而不及癰者以癰裹大膿血潰決而出不得爲死肌也死肌不必盡由惡瘡疽痔惡瘡疽痔不必盡爲死肌惟由惡瘡疽痔而爲死肌者方是由中及外久蓄而成之毒乃得以雄黃主之也若有蟲蝕肛雖亦溼熱所化由內至外第旣在外而內無他患則取此外治薰而殺之斯已矣
子／雜家／百川學海／庚集／海棠譜　宋‧陳思／卷中　詩上／英韶在前徒矜下里之曲風雅未喪豈繫擊轅之音不圖綴綺靡之辭抑將導敦厚之旨耳海棠雖盛於蜀人不甚貴因暇偶成五..[民國十六年武進陶氏覆宋咸淳左圭原刻本]
英韶在前徒矜下里之曲風雅未喪豈繫擊轅之音不圖綴綺靡之辭抑將導敦厚之旨耳海棠雖盛於蜀人不甚貴因暇偶成五言百韻律詩一章四韻詩一章附于卷末知我者無加焉　　　　　沈立
岷蜀地千里海棠花獨妍萬株佳麗國二月艶陽天
【圖】
叢蕚勻如布脩蕤巧似編彤雲輕點綴赤玉碎雕鐫瑟瑟光輸瑩猩猩血借鮮淺深相向背踈宻遞勾牽輕蒨重重染丹砂細細研蘂纎金粟拱鬚嫰紫絲拳紅蠟隨英滴明璣著顆穿初莖爭裊娜翹榦共蹁蹮絶代知無價生香不減分靈應桂苑鍾粹定星躔木帝經邦相花王入室賢祥飈加剪拂卿靄共陶甄眞宰隂推轂勾芒與著鞭不須憂薄命好為惜流年賛翼施生柄扶持煦嫗權主張韶令正調爕淑威宣和氣髙低洽芳心次第還金釵人十二珠履客三千雲雨迷巫峽風波怨洛川姘婷冝住楚妖冶合居燕綉被通宵展華燈徹曙燃橫披前檻外半岀假山巓暗羡遊蜂採偷輸蟻穴沿瘦嫌蛛網織柔怯女蘿纏
【圖】
蓄恨慿誰訊無言只自憐文君酒壚伴楊子草堂前品格生來別風流到老全繁中生悵望衆裏見喧闐暄暖精神岀晴明意態便關關鶯對語兩兩燕髙騫天上冝封殖人間偶佇延共櫻圍別館與杏擁斜阡清暖簾爭卷黃昏幕尚褰低籠金轣髙映畫鞦韆忽認梁園妓深疑閬苑仙忩忩來蕙圃逺逺別芝田羞隱暝濛霧輕如淡蕩煙乍逢開羽扇初喜下雲軿髣髴向星靨依稀帶翠鈿五銖衣宛轉七寳帳翩翾獨立挨霓節成行列彩旃困冝欹虎枕歩好襯金蓮舞定休回袖粧濃不傅鈆蓋張松鬱鬱茵藉草芊芊馥郁蘭供夢扶踈栁伴眠軀輕彌綽約腰細更便嬛婭姹常顒若幽柔自洒然侍兒羅白芷婢子列芳荃
【圖】
口口濃檀注腮腮薄粉填解圍施葉幄買笑有榆錢旖旎環瑶席婆娑匝玳筵嬌依屏曲曲泣對露涓涓南陌輕埃蔽東郊夕照連幾時休縹渺從此識嬋姢是處遺簮珥誰家不管絃妬姬貪恐失戲稚惜何顚折閃搔頭褪擎摐約腕楦戴遮鬟上鳯裝壓鬢邊蟬汲引新懽聚消磨宿忿蠲縱觀須倒載命宴必加籩飜曲教歌媛更詞送酒船郷心湏暫解病眼當時痊迢遞來油壁從容住錦韀雅冝交讓比穠興棣華聮不憤參朱槿寧甘混木綿酴醿潜失色躑躅敢差肩素柰思投迹夭桃耻備貟梧桐愧金井芍藥濫花磚併壓辛夷俗潜排寳馬蔫天恩無乆恃人寵莫長專布影交三徑敷榮遍一廛凝眸方曄曄迴首旋翩翩
【圖】
可忍驚飈挫胡煩急景煎珊瑚隨手碎絳雪繞枝旋拂漢霞初散當樓月自圓飄零隨蠛蠓散亂逐漪漣灼灼龜城外亭亭錦水邊抱愁應慘蹙有淚即潺湲午影迷蝴蝶朝寒怨杜鵑物情元倚伏人意莫拘攣擢秀髙羣木稱珍極八埏未開獨脉脉憂落固悁悁別著新文紀重尋舊譜箋共知紅艷好誰辨赤心堅實事陪朱李根冝灌醴泉栽須憐竹栢樹莫繞烏鳶恥託膏腴茂當隨冨貴遷為多猶底滯因逺尚迍邅客思易成亂心期未省愆畫思摩詰筆吟稱薛濤牋醉目休頻送詩情豈易縁薛能誇麗句鄭谷賞佳篇止感芳姿美那怜託地偏山經猶罕記方志未多傳巧詠憂才竭冥搜得意滇遐陬寡眞賞僻境忍輕捐
【圖】
抽秘慙非據探竒敢讓先援毫叙名卉聊用放懷焉
集／別集／鄭思肖集／一百二十圖詩集／所南翁一百二十圖詩集／四皓圖(P.212)
四皓圖
曄曄紫芝巖石隈，避秦有地似蓬萊。可憐白髮坐不定，又被漢朝呼出來。
叢書／正誼堂全書／范文正公文集／卷之二　表／乞召杜衍等僃明堂老更表(P.8-2)..[清康熙張伯行編同治左宗棠增刊本]
乞召杜衍等僃明堂老更表
臣某言伏覩朝廷行明堂宗祀之禮誕吿天下臣守在遠方不獲榮觀大慶思有補益輒茲狂易臣中謝臣聞易曰大觀在上言天下所觀在國家之為也自古國家興行風敎使天下觀之必先乎廟周人祀文王於明堂以配上帝所以示天下尊親之道漢顯宗永平二年春正月祀光武於明堂其年冬十月養三老五更於辟雍三老五更以二千石祿養終厥身前史紀之為令主之盛節伏惟皇帝陛下稽古奉先行明堂大禮尊奉三聖配帝而饗普天率土咸知舞抃至於三老五更之典最為盛德宜可兼而行之如前兩府老臣惟太子太保杜衍太子少傅任布在焉衍
【圖】
直淸忠藎勤勞弻亮布亷潔不渝止足知退皆可僃三老五更之選儻朝廷以禮大數煩難於並擧亦可召至俾陪觀大禮及覃慶之餘特加恩奬是亦兼行養老之典也臣又覩工部侍郎致仕郎𥳑執節淸素處心雅尚優游泉石樂於吟詠今八十三歲精明不衰祿俸之餘不治生業此則臣所目見之也而歸老十餘年不曾遷改亦無錫賜況天下似此近上老臣甚少不難旌奬如郎𥳑則去京遙遠難行召命可遙均三老五更之慶伏望聖慈稽考舊章特加恩禮自餘致仕官亦乞朝廷別賜推恩實當尊親之朝兼行養老之典足以表大禮之盛彰上聖之仁興天下之
【圖】
孝悌光搢紳之耆舊史官書之為陛下之至德曄曄於千古干冒天威臣無任大願戰汙云云
叢書／武英殿聚珍版叢書／項氏家說／卷七／說經篇七／唐棣之華偏其反而豈不爾思室是遠而(P.2-2)..[清乾隆敕刻武英殿聚珍本]
唐棣之華偏其反而豈不爾思室是遠而
朱氏云偏反翩翻也按曹娥碑云曄曄之姿偏其反而令色孔儀則作翩翻也久矣
叢書／武英殿聚珍版叢書／彭城集／卷五／五言古詩３／淮上(P.1-1)..[清乾隆敕刻武英殿聚珍本]
彭城集卷五
宋　　　劉　　　攽　　　撰
五言古詩
淮上
旦起風頗凉暑薄意彌愜長淮波浪高咫尺不得渉艤舟望連山靑靄亂雲葉鷗鳥去杳然空逈明曄曄卧吟新詩句閒理舊書帖呼兒飼茭茨看婦治箱篋為非急時者無事用輕檝淹留旣無悶何必歌長鋏
叢書／武英殿聚珍版叢書／絜齋集／卷十九／誌銘／訓武郞荊湖北路兵馬都監顧君義先墓誌銘(P.19-1)..[清乾隆敕刻武英殿聚珍本]
訓武郞荊湖北路兵馬都監顧君義先墓誌銘
昔我曾大父宣和間由倉部郞中出知泗州待次于鄕屢與東湖顧君還往金人肆虐避地其家相親倚如骨
【圖】
肉夫曾大父何如人哉其守婺也以法誅蔡氏黨親曹宗觸京怒獲罪及登省屬時事紛紛嘗因面對力勸徽皇淸心省事安不忘危敢于犯顏不顧利害其堅正如此詎肯交非其人哉而顧君乃與同其休戚相與甚厚則其賢可知路分君緣先世之契遇某亦不薄路分殁其孤哀泣請銘其墓辭之不獲乃敬述之君諱義先字忠卿慶元鄞人曾祖將仕郞宗明與先倉部交遊者也祖文彊考成忠贈武義大夫妣宜人畢氏故史越王之童幼也曾祖奇其風骨曰他日必甚貴旣冠而壯每接
【圖】
對必款語太師位登台鼎果如平昔所期眷之不衰燕及諸孫得以爲依歸之地君之補官太師所奏也承信郞十遷爲訓武郞歴浙運催綱軍器所受給樞密院正將京畿第二將提舉邕州左江四鎭兵馬都監主管華州雲臺觀軍器所久不葺物多朽腐增造屋百餘間經畫有方出納有時庋之而不壞秩之而不紊計慮深長隄防嚴密而躬率以公廉凡服役其中者無所容其姦而宿弊革矣同寮有以病卒而家貧甚者爲經紀其棺斂纖毫無闕多費而不靳京師之卒所以增壯國威彈
【圖】
壓姦宄關繫至不輕也而向來爲將者多以私意撓之凡公宇營葺之費從者供給之物悉取辦于軍伍君深念之曰是安從出捐金自爲絲毫不擾察其饑寒而犒之訪其疾痛而藥之官用不給常爲之助無不感悅而閱習則甚嚴雖執役于朝士者無敢不至恩威竝用弛張隨宜人人爭奮緩急可仗嘗攷此軍顚末本東京畿邑駐兵建炎間調發以平陳通遂留錢塘指揮十六凡七千六百六十六人及嘉定十一年春敎閱纔一千六百七十二人軍弱如此君深慮之盡復其舊誠難猝辦
【圖】
稍增于今而定爲定額春秋大閱之時募其子弟試以武藝有闕隨補則兵不至寖虧而糧不至于頓增已具槀矣會得疾而歸不果上此君居官之大畧也敬奉二親凡可以養其體悅其心者委曲周盡父母旣終兄弟四人相依爲命產雖已析故廬猶在日集于此歡然無間對人如賓客酷暑亦正衣冠肅乎其嚴溫乎其和親故以急難告必竭力拯救之其子之師妻喪未舉不俟其有請捐地葬之閭巷困窮施惠不倦鄕爲義役首以膏腴倡之人情孚洽厥應如響遂次第其高下循環爲
【圖】
之無復異議錢湖之葑歲歲滋長水利日虧君每欲糾率鄕人合錢買田歲收其入買葑而遠運之葑減則水增誠無窮之利前太守程公經理此事頗與君合因助成之其始約束以物力最高者爲典領未爲不善也然敷買民田官自爲之則非私家之所得專數年之後郡計不足未免移用典領之家故爲遏之而買葑之本于是寖微矣輸租稍稽追逮立至民又不堪其擾此所謂未覩其利先見其害也君以爲此事正如義役聽民之所自爲以官司參之乃可以經久念之至熟將以爲請
【圖】
而君已疾不起矣卒之日寔嘉定十五年三月丙子也享年七十有七娶陳氏封孺人先六年卒葬于邑之翔鳳鄕靑雷峯之原三子錡鏞皆蚤世泳之女適奉議郞添差通判紹興府趙師俌朝奉郞通判建寧府趙善并通直郞前主管城北石廂汪之綱孫似道立道孫女適國子監進士陳鉅是歲十有一月壬申泳之舉君之柩啟陳夫人之窆而合葬焉君操心有常策名仕路不無知己而局于天分不甚如其志晚所得闕又抱疾不克往是其眞有命耶然其居家効官處鄕黨皆行善道有
【圖】
補于當世夫士患無補爾安于卑陋不能奮發自同于鄙夫賤隸而尺寸無補于時者竟何爲哉此亦足以知君之所爲賢于衆人也士有一節猶當書之況此數美乎此余所以不能自已也銘曰拔足閭里之中致身簪纓之列苟無其才胡能曄曄我懷故交悵焉永訣銘以昭之庶不泯滅
叢書／知不足齋叢書／清波雜志／卷之九(P.1-1)..[清乾隆鮑廷博校刊本]
張無垢貶南安凡十有四年寓處僧舍未嘗出門戸其一話一言舉足為法警悟後學宏矣其甥于恕裒集語錄十二卷旣已刊行其間論語絕句讀者疑焉葢公自有語解亦何假此發明奧義嘗叩公門人郞曄曄云此非公之文也語錄亦有附會者
叢書／知不足齋叢書／所南翁一百二十圖詩集／四皓圖(P.6-2)..[清乾隆鮑廷博校刊本]
四皓圖
曄曄紫芝巖石隈避秦有地似蓬萊可憐白髮
【圖】
坐不定又被漢朝呼出來
