集／總集／全上古三代秦漢三國六朝文／全後漢文　凡一百六卷　／卷二十四／班固　一　／兩都賦／西都賦(P.602-2)
西都賦
有西都賓問于東都主人曰。蓋聞皇漢之初經營也。嘗有意乎都河洛矣。輟而弗康。實用西遷。作我上都。主人聞其故而覩其制乎。主人曰。未也。願賓攄懷舊之蓄念。發思古之幽情。博我㠯皇道。弘我㠯漢京。賓曰唯唯。漢之西都。在于雍州。實曰長安。左據函谷二崤之阻。表㠯太華終南之山。右界裦斜隴首之險。帶㠯洪河涇渭之川。眾流之隈。汧涌其西。華實之毛。則九州之上腴焉。防禦之阻。則天地之隩區焉。是故橫被六合。三成帝畿。周㠯龍興。秦㠯虎視。及至大漢受命而都之也。仰悟東井之精。俯協河圖之靈。奉春建策。畱矦演成。天人合應。㠯發皇明。乃眷西顧。實惟作京。于是睎秦嶺。睋北阜。挾灃灞。據龍首。圖皇基于億載。度宏規而大起。肇自高而終平。世增飾㠯崇麗。歷十二之延祚。故窮泰而極侈。建金城而萬雉。呀周池而成淵。披三條之廣路。立十二之通門。內則街衢洞達。閭閻且千。九市開場。貨別隧分。人不得顧。車不得旋。闐城溢郭。㫄流百廛。紅塵四合。煙雲相連。于是既庶且富。娛樂無疆。都人士
女。殊異乎五方。遊士擬于公矦。列肆侈于姬姜。鄉曲豪舉。遊俠之雄。節慕原嘗。名亞春陵。連交合眾。騁騖乎其中。若乃觀其四郊。浮遊近縣。則南望杜霸。北眺五陵。名都對郭。邑居相承。英俊之域。紱冕所興。冠蓋如雲。七相五公。與乎州郡之豪傑。五都之貨殖。三選七遷。充奉陵邑。蓋㠯強幹弱枝。隆上都而觀萬國也。封畿之內。厥土千里。逴躒諸夏。兼其所有。其陽則崇山隱天。幽林穹谷。陸海珍藏。藍田美玉。商洛緣其隈。鄠杜濱其足。源泉灌注。陂池交屬。竹林果園。芳草甘木。郊野之富。號為近蜀。其陰則冠㠯九嵕。陪㠯甘泉。乃有靈宮。起乎其中。秦漢之所極觀。淵雲之所頌歎。于是乎存焉。下有鄭白之沃。衣食之源。提封五萬。疆埸綺分。溝塍刻鏤。原隰龍鱗。決渠降雨。荷臿成雲。五穀垂穎。桑麻鋪棻。東郊則有通溝大漕。潰渭洞河。汎舟山東。控引淮湖。與海通波。西郊則有上囿禁苑。林麓藪澤。陂池連乎蜀漢。繚㠯周牆。四百餘里。離宮別館。三十六所。神池靈沼。往往而在。其中乃有九真之麟。大宛之馬。黃支之犀。條支之鳥。踰崑崙。越巨海。殊方異類。至于三萬里。其宮室也。體象乎天地。經緯乎陰陽。據坤靈之正位。倣太紫之圓方。樹中天之華闕。豐冠山之朱堂。因瓖材而究奇。抗應龍之虹梁。列棼橑㠯布翼。荷棟桴而高驤。雕玉瑱㠯居楹。裁金璧㠯飾璫。發五色之渥彩。光爓朗㠯景彰。于是左墄右平。重軒三階。閨房周通。門闥洞開。列鐘虡于中庭。立金人于端闈。仍增崖而衡閾。臨峻路而啟扉。徇㠯離宮別寢。承㠯崇臺閒館。煥若列宿。紫宮是環。清涼宣溫。神仙長年。金華玉堂。白虎麒麟。區宇若茲。不可殫論。增槃業峨。登降炤爛。殊形詭制。每各異觀。乘茵步輦。惟所息宴。後宮則有掖庭椒房。后𡚱之室。合歡增城。安處常寍。茞若椒風。披香發越。蘭林蕙草。鴛鸞飛翔之列。昭陽特盛。隆乎孝成。屋不呈材。牆不露形。裛㠯藻繡。絡㠯綸連。隨矦明月。錯落其閒。金釭銜璧。是為列錢。翡翠火齊。流耀含英。
懸黎垂棘。夜光在焉。于是玄墀釦砌。玉階彤庭。碝磩綵緻。琳珉青熒。珊瑚碧樹。周阿而生。紅羅䬃纚。綺組繽紛。精曜華燭。俯仰如神。後宮之號。十有四位。窈窕繁華。更盛迭貴。處乎斯列者。蓋㠯百數。左右庭中。朝堂百寮之位。蕭曹魏邴。謀謨乎其上。佐命則垂統。輔翼則成化。流大漢之愷悌。盪亡秦之毒螫。故令斯人揚樂和之聲。作畫一之歌。功德著乎祖宗。膏澤洽乎黎庶。又有天祿石渠。典籍之府。命夫惇誨故老。名儒師傅。講論乎六蓺。稽合乎同異。又有承明金馬。著作之庭。大雅宏達。于茲為羣。元元本本。殫見洽聞。啟發篇章。校理祕文。周㠯鉤陳之位。衞㠯嚴更之署。總禮官之甲科。羣百郡之廉孝。虎賁贅衣。閹尹閽寺。陛戟百重。各有典司。周廬千列。徼道綺錯。輦路經營。修除飛閣。自未央而連桂宮。北彌明光而亘長樂。淩隥道而超西墉。掍建章而連外屬。設璧門之鳳闕。上觚棱而棲金爵。內則別風之嶕嶢。眇麗巧而聳擢。張千門而立萬戶。順陰陽㠯開闔。爾乃正殿崔嵬。層構厥高。臨乎未央。經駘盪而出馺娑。洞枍詣㠯與天梁。上反宇㠯蓋戴。激日景而納光。神明鬱其特起。遂偃蹇而上躋。軼雲雨于太半。虹霓迴帶于棼楣。雖輕迅與僄狡。猶愕眙而不能階。攀井幹而未半。目眴轉而意迷。舍櫺檻而卻倚。若顛墜而復稽。魂怳怳㠯失度。巡迴塗而下低。既懲懼于登望。降周流㠯徬徨。步甬道㠯縈紆。又杳窱而不見陽。排飛闥而上出。若遊目于天表。佀無依而洋洋。前唐中而後太液。覽滄海之湯湯。揚波濤于碣石。激神嶽之嶈嶈。濫瀛洲與方壺。蓬萊起乎中央。于是靈草冬榮。神木叢生。巖峻崷崪。金石崢嶸。抗仙掌㠯承露。擢雙立之金莖。軼埃堨之混濁。鮮顥氣之清英。騁文成之丕誕。馳五利之所刑。庶松喬之羣類。時遊從乎斯庭。實列仙之攸館。非吾人之所寍。爾乃盛娛遊之壯觀。奮泰武乎上囿。因茲㠯威戎夸狄。耀威靈而講武事。命荊州使起鳥。詔梁野而驅獸。毛羣內闐。飛羽上覆。
接翼側足。集禁林而屯聚。水衡虞人。修其營表。種別羣分。部曲有署。罘網連紘。籠山絡野。列卒周帀。星羅雲布。于是乘鑾輿。僃法駕。帥羣臣。披飛廉。入苑門。遂繞酆鄗。歷上蘭。六師發逐。百獸駭殫。震震爚爚。雷奔電激。草木塗地。山淵反覆。蹂𨈆其十二三。乃拗怒而少息。爾乃期門佽飛。列刃鑽鍭。要趹追蹤。鳥驚觸絲。獸駭值鋒。機不虛掎。弦不再控。矢不單殺。中必曡雙。颮颮紛紛。矰繳相纏。風毛雨血。灑野蔽天。平原赤。勇士厲。猨狖失木。豺狼懾竄。爾乃移師趨險。竝蹈濳穢。窮虎奔突。狂兕觸蹷。許少施巧。秦成力拆。掎僄狡。扼猛噬。脫角挫脰。徒搏獨殺。挾師豹。拖熊螭。曳犀犛。頓象羆。超洞壑。越峻崖。蹷嶃巖。鉅石隤。松柏仆。叢林摧。草木無餘。禽獸殄夷。于是天子乃登屬玉之館。歷長楊之榭。覽山川之體勢。觀三軍之殺獲。原野蕭條。目極四裔。禽相鎮壓。獸相枕藉。然後收禽會眾。論功賜胙。陳輕騎㠯行炰。騰酒車㠯斟酌。割鮮野食。舉烽命釂。饗賜畢。勞逸齊。大路鳴鑾。容與徘徊。集乎豫章之宇。臨乎昆明之池。左牽牛而右織女。佀雲漢之無涯。茂樹蔭蔚。芳草被隄。蘭茞發色。曄曄猗猗。若摛錦布繡。爥燿乎其陂。鳥則玄鶴白鷺。黃鵠鵁鸛。鶬鴰鴇鶂。鳧鷖鴻雁。朝發河海。夕宿江漢。沈浮往來。雲集霧散。于是後宮乘輚輅。登龍舟。張鳳蓋。建華旗。袪黼帷。鏡清流。靡微風。澹淡浮。櫂女謳。鼓吹震。聲激越。謍厲天。鳥羣翔。魚窺淵。招白鷴。下雙鵠。揄文竿。出比目。撫鴻罿。御繒繳。方舟竝騖。俛仰極樂。遂乃風舉雲搖。浮遊溥覽。前乘秦嶺。後越九嵕。東薄河華。西涉岐雍。宮館所歷。百有餘區。行所朝夕。儲不改供。禮上下而接山川。究休祐之所用。采遊童之讙謠。第從臣之嘉頌。于斯之時。都都相望。邑邑相屬。國藉十世之基。家承百年之業。士食舊德之名氏。農服先疇之畎畝。商修族世之所鬻。工用高曾之規矩。粲乎隱隱。各得其所。若臣者。徒觀迹于舊墟。聞之乎故老。十分而未得其一端。故不能徧舉也。
集／總集／全上古三代秦漢三國六朝文／全後漢文　凡一百六卷　／卷四十五／崔琦／四晧頌　序　(P.720-2)
四晧頌序
昔有南山四晧者。蓋甪里先生、綺里季、夏黃公、東園公是也。秦世道滅德消。坑黜儒術。于是乃退而作歌曰。漠漠商洛。深谷逶迤。曄曄紫芝。可㠯療飢。皇虞邈遠。吾將安歸。駟馬高蓋。其憂甚大。富貴而畏人。不如貧賤而輕世。梅鼎祚東漢文紀引書鈔。檢書鈔無。
集／總集／全上古三代秦漢三國六朝文／全後漢文　凡一百六卷　／卷九十三／繁欽／弭愁賦(P.976-2)
弭愁賦
傷有閑之淑女。採薜荔于朝陽。露素質之皎皎。綰玄髮㠯流光。結翠葉于珠簪。擢丹華于綠房。點圜的之熒熒。映雙輔而相望。襲遊閑之妓服。褥阿縠之桂裳。紉畹蘭于纓佩。動晻曖㠯遺芳。既容冶而多好。且妍惠之纖微。顧見予之獨立。知我情之思歸。鳴環瑱㠯回眄。若欲進而行遲。眷紅顏之曄曄。何的皪之少羣。整桂冠而自飾。敷綦藻之華文。從景炎而猗靡。粲綿邈㠯繽紛。時暸眇㠯含笑。收婉媚。㠯愁人。蓺文類聚三十五。
集／總集／全上古三代秦漢三國六朝文／全後漢文　凡一百六卷　／卷九十三／繁欽／桑賦(P.977-1)
桑賦
上似華蓋。紫極北形。下象鳳闕。萬桷一楹。叢枝互出。乃錯乃幷。曄曄隆暑。涼風自生。微條纖繞。隨風浮沈。陽蜩鳴其南枝。寒蟬噪其北陰。秋風忽其將來。咸感節而悲吟。玩庇蔭之厚惠。情眷眷而愛深。蓺文類聚八十八。御覽九百五十五。
集／總集／全上古三代秦漢三國六朝文／全三國文　凡七十五卷　／魏　凡五十六卷　／卷二十五　魏　二十五　／鍾會／菊花賦(P.1188-1)
菊花賦
何秋菊之可奇兮。獨華茂乎凝霜。挺葳蕤于蒼春兮。表壯觀乎金商。延蔓蓊鬱。緣坂被岡。縹幹綠葉。青柯紅芒。華實離離。暉藻煌煌。□□規圓。芳穎四張。微風扇動。照曜垂光。于是季秋九月。日數將幷。順陽應節。爰鍾福靈。置酒華堂。高會娛情。百卉彫瘁。芳菊始榮紛葩曄曄。或黃或青。乃有毛嬙西施。荊姬秦嬴。妍姿妖豔。一顧傾城。櫂纖纖之素手。宣皓腕而露形。仰撫雲髻。俯弄芳榮。蓺文類聚八十一。書鈔一百五十五。初學記二十七。御覽九百九十六。
掇㠯纖手。承㠯輕巾。揉㠯玉英。納㠯朱脣。服之者長生。食之者通神。初學記二十七。
故夫菊有五美焉。圓花高懸。準天極也。純黃不雜。后土色也。早植晚登。君子德也。冒霜吐穎。象勁直也。流中輕體。神仙食也。蓺文類聚八十一。御覽九百九十六。
集／總集／全上古三代秦漢三國六朝文／全三國文　凡七十五卷　／魏　凡五十六卷　／卷二十六　魏　二十六　／邯鄲湻／孝女曹娥碑(P.1196-2)
孝女曹娥碑
孝女曹娥者。上虞曹盱之女也。其先與周同𥛜。末冑荒沈。爰來適居。盱能撫節案歌婆娑樂神。㠯漢安二年五月。時迎伍君。逆濤而上。為水所淹。不得其屍。時娥年十四。號慕思盱。哀吟澤畔。旬有七日。遂自投江死。經五日。抱父屍出。㠯漢安迄于元嘉元年。青龍在辛卯。莫之有表。度尚設祭誄之。辭曰。
伊惟孝女。曄曄之姿。偏其反而。令色孔儀。窈窕淑女。巧笑倩兮。宜其家室。在洽之陽。待禮未施。嗟喪慈父。彼蒼伊何。無父孰怙。訴神告哀。赴江永號。視死如歸。是㠯𦕈然。輕絕投入。沙泥翩翩。孝女乍沈乍浮。或泊洲嶼。或在中流。或趨湍瀨。或還波濤。千夫失聲。悼痛萬餘。觀者填道。雲集路衢。流淚掩涕。驚慟國都。是㠯哀姜哭市。𣏌崩城隅。或有剋面引鏡。耳用刀。坐臺待水。抱樹而燒。於戲孝女。德茂此儔。何者大國。防禮自修。豈況庶賤。露屋草茅。不扶自直。不鏤而雕。越梁過宋。比之有殊。哀此真厲。千載不渝。烏呼哀哉。亂曰。名勒金石。質之乾坤。歲數歷祀。𠀉墓起墳。光于后土。顯照天人。生賤死貴。利之義門。何悵華落。雕零早分。葩豔窈窕。永世配神。若堯二女。為湘夫人。時效彷彿。㠯昭後昆。古文苑。
集／總集／全上古三代秦漢三國六朝文／全三國文　凡七十五卷　／魏　凡五十六卷　／卷二十七　魏　二十七　／劉曄(P.1201-1)
全三國文卷二十七
烏程嚴可均校輯
魏二十七
劉曄
曄字子揚。淮南成德人。光武子阜陵王延之後。曹公辟為倉曹椽。轉主簿。遷行軍長史兼領軍。文帝受禪。進侍中。賜爵關內矦。明帝即位。進封東亭矦。後㠯疾為太中大夫。轉大鴻臚。復遜位為太中大夫。卒。諡曰景矦。
集／總集／全上古三代秦漢三國六朝文／全三國文　凡七十五卷　／蜀　凡六卷　／卷六十二　蜀　六　／楊戲／季漢輔臣贊／贊龐士元(P.1391-2)
軍師美至。雅氣曄曄。致命明主。忠情發臆。惟此義宗。亡身報德。
贊龐士元
集／總集／全上古三代秦漢三國六朝文／全晉文　凡一百六十七卷　／卷十三／左九嬪／萬年公主誄(P.1535-2)
萬年公主誄
昔滿滿當作蒲衣早智。周晉夙成。咸㠯岐嶷。名存典經。猗歟公主。在幼剋哲。
方德比齒。有邈先烈。何德之盛。而年或闕。何華之繁。而實不結。雨墜風逝。形影長滅。赫赫京室。河洛所經。陰精發曜。降茲淑靈。篤生公主。誕膺休楨。秀出紫微。日暉月明。既睇豔姿。徽音孔昭。盼蒨其媚。婉曼其𡠀。寵玩軒陛。如瓊如瑤。雖則弱齒。雙德兼苞。五福所集。聞之先民。積善鍾慶。祐德輔仁。宜終淑美。光暉日新。云何降戾。景命不振。曄曄榮曜。芳蕤始芳芳蕤之芳當作英。何辜於天。猥遇降霜。煢煢稚魂。飄飄遐翔。於戲何辜。痛茲不福。生而何晚。歿而何速。酷矣皇靈。謬哉司祿。嗚呼哀哉。日月載馳。白露凝結。自主薨徂。奄離時節。吉凶乖邈。存亡異制。將遷幽都。濳神永翳。嗚呼公主。魂豈是綏。岌岌靈轜。駿駟騑騑。挽僮齊唱。悲音激摧。士女歔欷。高風增哀。一日不見。采蕭作歌。況我公主。形滅體訛。精靈遷逝。幽此中阿。言思言念。涕淚滂沱。嗚呼哀哉。蓺文類聚十六。又初學記十。
集／總集／全上古三代秦漢三國六朝文／全晉文　凡一百六十七卷　／卷三十六／庾儵／安石榴賦　竝序　(P.1668-1)
安石榴賦竝序
于時仲春垂澤。華葉甚茂。炎夏既戒。忽乎零落。是㠯君子居安思危。在盛思衰。可無懼哉。乃作斯賦。
綠葉翠條。紛乎蔥青。丹華照爛。曄曄熒熒。遠而望之。粲若摛繢被山阿。迫而察之。赫若龍燭耀綠波。蓺文類聚八十六。御覽九百七。
集／總集／全上古三代秦漢三國六朝文／全晉文　凡一百六十七卷　／卷六十／孫楚／和氏外孫小同哀文(P.1804-2)
和氏外孫小同哀文
曄曄蕣華。朝生夕落。爾命方之。猶為淺薄。暫有冥質。尋友冥漠。譬彼蜉蝣。不識晦朔。死尚未知。生亦焉知。爾雖旬月。我未之視。萬物混焉。天地一指。杪末嬰孩。安足稱誄。大人達觀。同之一揆。蓺文類聚三十四。
集／總集／全上古三代秦漢三國六朝文／全晉文　凡一百六十七卷　／卷七十四／左思／蜀都賦(P.1882-2)
蜀都賦
有西蜀公子者。言于東吳王孫曰。蓋聞天㠯日月為綱。地㠯四海為紀。九土星分。萬國錯跱。崤函有帝皇之宅。河洛為王者之里。吾子豈亦曾聞蜀都之事歟。請為左右揚摧而陳之。夫蜀都者。蓋兆基于上世。開國于中古。廓靈關㠯為門。包玉壘而為宇。帶二江之雙流。抗峨睂之重阻。水陸所湊。兼六合而交會焉。豐蔚所盛。茂八區而菴藹焉。于前則跨躡犍牂。枕輢交趾。經途所亙。五千餘里。山阜相屬。含谿懷谷。崗巒糺紛。觸石吐雲。鬱葐蒀㠯翠微。崛巍巍㠯峩峩。干青霄而秀出。舒丹氣而為霞。龍池𤀰瀑濆其隈。漏江伏流潰其阿。汨若湯谷之揚濤。沛若濛氾之涌波。于是乎卭竹緣嶺。菌桂臨崖。㫄挺龍目。側生荔枝。布綠葉之萋萋。結朱實之離離。迎隆冬而不凋。常曄曄㠯猗猗。孔翠羣翔。犀象競馳。白雉朝雊。猩猩夜啼。金馬騁光而絕景。碧雞儵忽而曜儀。火井沈熒于幽泉。高爓飛煽于天垂。其閒則有虎珀丹青。江珠瑕英。金沙銀礫。符采彪炳。暉麗灼爍。于後則卻背華容。北指崑崙。緣㠯劒閣。阻㠯石門。流漢湯湯。驚浪雷奔。望之天迥。即之雲昏。水物殊品。鱗介異族。或藏蛟螭。或隱碧玉。嘉魚出于丙穴。良木攢于裦谷。其樹則有木蘭梫桂。杞櫹椅桐。椶枒楔樅。梗枏幽藹于谷底。松柏蓊鬱于山峯。擢脩榦。竦長條。扇飛雲。拂輕霄。羲和假道于峻岅。陽烏迴翼乎高標。巢居栖翔。聿兼鄧林。宂宅奇獸。窠宿異禽。熊羆咆其陽。鵰鶚䲳其陰。猨狖騰希而競捷。虎豹長嘯而永吟。于東則左緜巴中。百濮所充。外負銅梁于宕渠。內函要害于膏腴。其中則有巴菽巴戟。靈壽桃枝。樊㠯蒩圃。濱㠯鹽池。𧒀蛦山棲。黿龜水處。濳龍蟠于沮澤。應鳴鼓而興雨。丹沙赩熾出其坂。蜜房郁毓被其阜。山圖采而得道。赤斧服而不朽。若乃剛悍生其方。風謠尚其武。奮之則賨旅。翫之則渝舞。銳氣剽于中葉。蹻容世于樂府。于西則右挾岷山。涌瀆發川。陪㠯
白狼。夷歌成章。坰野草昧。林麓黝儵。交讓所植。蹲鴟所伏。百藥灌叢。寒卉冬馥。異類眾夥。于何不育。其中則有青珠黃環。碧砮芒消。或豐綠荑。或蕃丹椒。麋蕪布濩于中阿。風連莚蔓于蘭皋。紅葩紫飾。柯葉漸苞。敷蘂葳蕤。落英飄颻。神農是嘗。盧跗是料。芳追氣邪。味蠲癘痟。其封域之內。則有原隰墳衍。通望彌博。演㠯濳沬。浸㠯緜雒。溝洫脈散疆里綺錯。黍稷油油。稉稻莫莫。指渠口㠯為雲門。灑滮池而為陸澤。雖星畢之滂沲。尚未齊其膏液。爾乃邑居隱賑。夾江傍山。棟宇相望。桑梓接連。家有鹽泉之井。戶有橘柚之園。其園則有林檎枇杷。橙柹梬楟。榹桃函列。梅李羅生。百果甲宅。異色同榮。朱纓春熟素柰夏成。若乃大火流。涼風厲。白露凝。微霜結。紫棃津潤。樼栗罅發。蒲桃亂潰。若榴競裂。甘至自零。芬芬酷烈。其園則有蒟蒻茱萸。瓜疇芋區。甘蔗辛薑。陽蓲陰敷。日往菲薇。月來扶疏。任土所麗。眾獻而儲。其沃瀛則有攢蔣叢蒲。綠菱紅蓮。雜㠯蘊藻。糅㠯蘋蘩。總莖柅柅。裛葉蓁蓁。蕡實時味王公羞焉。其中則有鴻儔鵠侶。䳲鷺鵜鶘。晨鳧旦至。候雁、銜蘆。木落南翔。冰泮北徂。雲飛水宿哢吭清渠。其深則有白黿命鼈。玄獺上祭。鱣鮪鱒魴。鮷鱧魦鱨。差鱗次色。錦質報章。躍濤戲瀨。中流相忘。于是乎金城石郭。兼市中區。既麗且崇。實號成都。闢二九之通門。畫方軌之廣塗。營新宮于爽塏擬承明而起廬。結陽城之延閣。飛觀榭乎雲中。開高軒㠯臨山。列綺窗而瞰江。內則議殿爵堂。武義虎威。宣化之闥。崇禮之闈。華闕雙邈。重門洞開。金鋪交映。玉題相暉。外則軌躅八達。里閈對出。比屋連甍。千廡萬室。亦有甲第。當衢向術。壇宇顯敞。高門納駟庭扣鍾磬。堂撫琴瑟。匪葛匪姜。疇能是恤。亞㠯少城。接乎其西市廛所會。萬商之淵。列隧百重。羅肆巨千。賄貨山積。纖麗星繁。都人士女。袨服靚䊋。賈貿墆鬻。舛錯縱橫。異物崛詭。奇于八方。布有橦華。麪有桄榔。卭杖傳節于大夏之邑。蒟醬流味于番禺之
鄉。輿輦雜沓。冠帶混幷。累轂疊跡。叛衍相傾。諠譁鼎沸。則哤聒宇宙。嚻塵張天。則埃壒曜靈。闤闠之裏。伎巧之家。百室離房。機杼相和。貝錦斐成。濯色江波。黃潤比簡。籝金所過。侈侈隆富。卓鄭埒名。公擅山川。貨殖私庭。藏鏹巨萬。鈲摫兼呈。亦㠯財雄。翕習邊城。三蜀之豪。時來時往。養交都邑。結儔附黨。劇談戲論。扼腕抵掌。出則連騎。歸從百兩。若其舊俗。終冬始春。吉日良辰。置酒高堂。㠯御嘉賓。金罍中坐。肴槅四陳。觴㠯清醥。鮮㠯紫鱗。羽爵執競。絲竹乃發。巴姬彈弦。漢女擊節。起西音于促柱。歌江上之飉厲。紆長袖而屢舞。翩躚躚㠯裔裔。合樽促席。引滿相罰。樂飲今夕。一醉累月。若夫王孫之屬。郤公之倫。從禽于外。巷無居人。竝乘驥子。俱服魚文。玄黃異校。結駟繽紛。西踰金隄。東越玉津。朔別期晦。匪日匪旬。蹴蹈蒙籠。涉𨆍寥廓。鷹犬倏眒。罻羅絡幕。毛羣陸離。羽族紛泊。翕響揮霍。中網林薄。屠麖麋。翦旄麈。帶文蛇。跨彫虎。志未騁。時欲晚。追輕翼。赴絕遠。出彭門之闕。馳九折之坂。經三峽之崢嶸。躡五屼之蹇滻。戟食鐵之獸。射噬毒之鹿。皛貙氓于葽草。彈言鳥于森木。拔象齒。戾犀角。鳥鎩翮。獸廢足。殆而朅來。相與第如滇池。集于江洲。試水客。艤輕舟。娉江婓。與神遊。罨翡翠。釣鰋鮋。下高鵠。出濳虯。吹洞簫。發櫂謳。感鱏魚。動陽矦。騰波沸涌。珠貝氾浮。若雲漢含星。而光耀洪流。將饗獠者。張帟幕。會平原。酌清酤。割芳鮮。飲御酣。賓旅旋。車馬雷駭。轟轟闐闐。若風流雨散。漫乎數百里閒。斯蓋宅土之所安樂。觀聽之所踴躍也。焉獨三川。為世朝市。若乃卓犖奇譎。倜儻罔己。一經神怪。一緯人理。遠則岷山之精。上為井絡。天帝運期而會昌。景福肸蠁而興作。碧出萇弘之血。鳥生杜宇之魄。妄變化而非常。羌見偉于疇昔。近則江漢炳靈。世載其英。蔚若相如。皭若君平。王裦韡曄而秀發。揚雄含章而挺生。幽思絢道德。摛藻掞天庭。攷四海而為儁。當中葉而擅名。是故遊談者㠯為譽。造作者㠯為
程也。至乎臨谷為塞。因山為障。峻岨塍埒。長城豁險。吞若巨防。一人守隘。萬夫莫向。公孫躍馬而稱帝。劉宗下輦而自王。由此言之。天下孰尚。故雖兼諸夏之富有。猶未若茲都之無量也。文選。
集／總集／全上古三代秦漢三國六朝文／全晉文　凡一百六十七卷　／卷九十九／陸機　四　／吳大司馬陸公少女哀辭(P.2029-1)
吳大司馬陸公少女哀辭
冉冉晞陽。不遂其茂。曄曄芳華。凋芳落秀。遵堂涉室。髣髴興想。人
皆有聲。爾獨無響。蓺文類聚三十四。
集／總集／全上古三代秦漢三國六朝文／全晉文　凡一百六十七卷　／卷一百四／陸雲　五　／祖考頌(P.2054-1)
全晉文卷一百四
烏程嚴可均校輯
陸雲五
祖考頌
雲之世族。承黃虞之苗緒。裔靈根之遺芳。用能枝播千條。穎振萬葉。繁衍固于三代。饗祀存乎百世。豈非皇慶之積祜。神明之殷祚者哉。在周之衰。有媯之後。將育于姜。而貞龜發鳴鳳之兆。周史表觀國之繇。故能光宇營𠀉。奄有東海。支庶蕃廡。而𦙍祚昌大矣。遭世多難。子孫蕩柝。逐于南土。烈祖丞相邵矦顯考大司馬武矦明德叡哲。□雄特秀。固上天所㠯繼跡前期。惠成□顧者也。是㠯有吳雲興。而邵矦龍見。遂風騰海堣。電斷荊楚。運籌制勝。厎定經略。文德光宣。武功四克。乃作台衡。㠯御于王政。天罔與先代比隆。義問與前修接響。固所謂汪洋浩浩。不世出者哉。武矦㠯光遠之度。襲重規之範。宣朗之明。照會暉之景。故寅亮樞極。則萬物湻曜。緝熙有邦。而宇內恪居。及至中葉。亂曰虎臣。緩緩當作綏援既集。而大難時弭。德濟封域之內。威揚函夏之表。遂仍世作宰。焜曜祖業。車實襲軌。裘不改帶。元勳昺于光國。洪烈著于隆家。攷德計功。比之前代。未有茂于此者也。是㠯小子敢慕徽猷。欽述芳烈。雖不足㠯當朱弦之一唱。發清廟之三歎。蓋爾臣子之遺恩。罔極之所處也。乃作頌曰。
悠悠聖緒。上帝是臨。世篤其猷。於顯徽音。神風往播。福祿來尋。靈根既茂。萬葉垂林。繁盛海堣。穎寍漢陰。既曰寍止。芳祐允淑。乃步斯湻。降神有陸。赫矣二公。應期載育。明明邵矦。允哲允謀。叡心昭德。淑問宣猷。如日之升。如川之流。炎精既頹。黃輝昺煥。光宅海邦。大造江漢。王于出征。二公斯難。長驅致屆。九有有判。咸黜凶醜。區域寍晏。天祿未終。大命有集。卜食東夏。元龜既襲。聿來耶宮。作蕃
舊邑。公徒斯振。帝旅凱入。於變時雍。神道經始。肅肅九命。永言徽止。公拜稽首。對敭天子。猗歟盛歟。邵矦有作。我考纂戎。爰究爰度。遠除尋軌。崇基式廓。昭明有家。祖廟奕奕。中葉虎臣。稱亂西秦。靈旆電揮。伐鼓霆震。會朝哀舉。征不浹辰。遐風遠埽。萬里無塵。有族斯祐。念功在茲。衮衣之宜。遂作上司。台光增朗。方險載夷。穆矣暉章有吳之期。我祖我考。受言藏之。曄曄藻裳。再命同服。騑騑四牡。二世方轂。分珪比瑞。天秩厎祿。公堂峻趾。華構重屋。昔在二伊。于殷有聲。在漢之興。亦曰韋平。惟祖惟考。履貞大亨。邈彼披陽。追蹤阿衡。駿惠雨施。景潤雲行。洋洋玄化。功濟其民。風馳海表。光被嶽濱。二后重規。世有哲人。肅雍碩響。萬載□振。
集／總集／全上古三代秦漢三國六朝文／全晉文　凡一百六十七卷　／卷一百四十四／列女／辛蕭／芍藥花頌(P.2287-2)
芍藥花頌
曄曄芍藥。植此前庭。晨潤甘露。晝晞陽靈。曾不踰時。荏苒繁茂。綠葉青葱。應期吐秀。緗蕊攢挺。素華菲敷。光譬朝日。色豔芙蕖。媛人是採。㠯廁金翠。發彼妖容。增此婉媚。惟昔風人。抗茲榮華。聊用興思。染翰作歌。蓺文類聚八十一。
集／總集／全上古三代秦漢三國六朝文／全宋文　凡六十四卷　／卷十五／范曄(P.2518-2)
范曄
曄字蔚宗。泰少子。小字塼。出繼從伯弘之。襲封武興縣矦。義熙末為武帝相國掾彭城王義康冠軍參軍。宋受禪。隨府轉右軍參軍。入補尚書外兵郎。出為荊州別駕從事史。尋召為祕書丞。父憂服闋。為檀道濟征南司馬。領新蔡太守。尋為司徒從事中郎。遷尚書吏部郎。文帝即位。左遷宜城太守。尋為長沙王義欣鎮軍長史。加寍朔將軍。母憂服闋。為始興王濬後軍長史。領南下邳太守。遷左衞將軍太子詹事。元嘉二十二年。與孔熙先等謀立彭城王義康。事泄。棄市。有後漢書九十七卷。集十五卷。
集／總集／全上古三代秦漢三國六朝文／全宋文　凡六十四卷　／卷三十四／謝惠連／仙人艸贊　幷序　(P.2624-1)
仙人艸贊幷序
余之中園。有仙人草焉。春穎其苗。夏秀其英。秋有真實。冬無凋色。可謂貫四時而不改者也。既嘉其名。而美其質。染筆作詠。庶㠯攄述云。
園有嘉草。名曰仙人。曄曄煒煒。莫莫臻臻。穎發炎暑。苗秀和春。寄爾靈質。乃植中鄰。蓺文類聚八十一。
集／總集／全上古三代秦漢三國六朝文／全齊文　凡二十六卷　／卷十九／孔稚珪／謝賜生荔枝啟(P.2899-2)
謝賜生荔枝啟
綠葉雲舒。朱實星映。離離昔聞。曄曄今覩。信西岷之佳珍。諒東鄙之未識。蓺文類聚八十七。
集／總集／全上古三代秦漢三國六朝文／全梁文　凡七十四卷　／卷六／武帝　六　／草書狀(P.2985-1)
草書狀
蔡邕云。昔秦之時。諸矦爭長。𥳑檄相傳。望鋒走驛。以篆隷之難。不能救速。遂作赴急之書。蓋今草書是也。杜氏之變隸。亦由程氏之改篆。其先出自杜氏。以張為祖。以衞為父。索范者。伯叔也。二王父子。可為兄弟。薄為庶息。羊為僕隸。目而敘之。亦不失倉公觀鳥迹之措意邪。但體有疏密。意有倜儻。或有飛走流注之勢。驚疏峭絕之氣。滔滔閒雅之容。卓犖調宕之志。百體千形。而呈其巧。豈可一槩而論哉。皆古英儒之撮撥。豈羣小皁吏所能為。因為之狀曰。疾若驚蛇之失道。遲若綠水之徘徊。緩則鵶行。急則鵲厲。抽如雉啄。點如兔擲。乍駐乍引。任意所為。或麤或細。隨態運奇。雲集水散。風
迴電馳。及其成也。麤而有筋。似蒲萄之蔓延。女蘿之繁縈。澤蛇之相絞。山熊之對爭。若舉翅而不飛。欲走而還停。狀雲山之有玄玉。河漢之有列星。厥體難窮。其類多容。婀娜如削弱柳。聳拔如䙚長松。婆娑而飛舞鳳。宛轉而起蟠龍。縱橫如結。綿如繩。流離似繡。磊落如陵。暐暐曄曄。奕奕翩翩。或臥而似倒。或立而似顛。斜而復止。斷而還連。若白水之遊羣魚。藂林之掛騰𤠔。狀眾獸之逸原陸。飛鳥之戲晴天。象烏雲之罩恆嶽。紫霧之出衡山。巉巖若嶺。脈脈如泉。文不謝於波瀾。義不愧於深淵。傳志竟於君子。報款曲於人閒。蓋略言其梗概。未足稱其要妙焉。古文苑。
集／總集／全上古三代秦漢三國六朝文／全梁文　凡七十四卷　／卷六十八／後梁宣帝／遊七山寺賦(P.3357-2)
遊七山寺賦
此山川之寥廓時天高而氣靜。路閒曠而清華。地幽棲而特挺。窮浙右之標絕。極宇中之勝境。承興序而陟涉。聊盤桓而騰騁。盡登臨之雅致。悅諠囂之暫屏。因茲連鑣結駟。並幔方舟。萬騎齊列。千檝爭浮。皆東南之俊異。並禹穴之琳球。差池集侶。容與攜儔。巷無服馬。路寡遺輈。窮周章而歷覽。盡娛翫而遨遊。爾乃傍林橫出。輕舠上泝。歷秦王之舊陌。綠越地之昔路。望塗山而斜繞。逕南湖而迴渡。連天台之華嶺。引若耶之長注。乍汎瀁而瞻望。或陵峯而一顧。于是歷樂林而南上。升法華而望西。有磕磕之奔澗。復亹亹之
長溪。既皎潔而如鏡。且見底而無泥。途嶮峭而巉絕。路登陟而如梯。既攀藤而挽葛。亦資伴而相提。窮羊腸之詰屈。極馬嶺之高低。霧昏昏而漫漫。風䫻䫻而淒淒。瞻洪川其如帶。望巨海其如珪。執玉帛于茲地。會諸矦而赴稽。想疏柯之茂葉。憶大骨之昏迷。傳盛美于斯岳。播遺範于氓黎。既迺瞰往賢之舊跡。美高尚之餘風。踐逵草之蕪沒。撥蓁芿之彌蒙。名岳峩而峙立。峻谷杳而虛沖。春林漂而皆碧。秋沼淨其如空。既連緜而相接。兼隱軫而無窮。信英奇之攸止。實翔集之所崇。傍高巒而建剎。亦帶壠而成宮。神靈更其肹蠁。仙聖互其交通。巖雰霏而起霧。樹布濩而抽叢。嘉卉生其前後。善草植其西東。瞻朱扉之赫奕。望寶殿之玲瓏。擬大林之精舍。等重閣之講堂。既爽塏之禪宇。亦顯敞之華房。跨曲㵎而為室。繞紆岊而修牆。夕雲生于牕牖。朝日照于簷梁。諒隙曲而成麗。蓋照景而生光。流清梵之宛轉。響桴磬之鏘鏘。構造精密。華麗無方。清流四繞。吐溜悠長。邐迤闈閣。峻絕堦隍。水碓侔于金谷。飛樓似于建章。其徒眾則乍遊乍處。或賢或聖。並有志于頭陀。俱勤心于苦行。競假寐而誦習。咸夙興而虔敬。識苦空之迅流。惜朝陰之奔競。濳深窟而學六通。隱閒蕪而修八正。或燒體而為功。或灰身而入定。熏名香之氛氳。或飛錫而相映。或振塵而高談。或閒居而坐聽。禪眾疑于漆木。智士同于懸鏡。既釋教之興華。乃法輪之宣盛。寺既憑山而構造。山亦因寺而有七。蓋靈瑞之所臻。亦奇士之所出。產龍劍之遺溪。遊鹿機之餘術。謝鳳來而容與。鄭風反而蕭飋。既清㵎之漣漪。亦飛流之涌溢。奇樹蓊而成林。珍果榮而非一。植山海之雙榴。種丹盧之兩橘。梅花皎而似霜。黃柑壯其如日。或曄曄而夏開。也離離而冬實。山多寶玩。地出瓊珍。金玉生其陽。琰石出其陰。神簣嵒嵒而獨立。仙的皎皎而孤臨。孰知歲之豐儉。覩玄白而皆諶。刻石記于嬴德。披圖悟于禹心。懸崖百仞。擢榦千尋。岧嶢
兮闊達。𡻱峗兮嶔崟。樹修聳而巖峻。泉流激而水深。仰瞻增其隱隱。側眺覩其沈沈。眇然兮無際。邈爾兮無邊。遠山崔嵬而閒出。近樹巃嵸而相牽。巖將頹而未墮。峯入漢而猶懸。望蟬聯而蔽日。視𢠵恍而連天。有石帆之異狀。擬瀑布之飛泉。實逢巖而聚霧。乃觸石而成煙。既嵳峩而蔭映。亦嶢而阡緜。既遠控于江海。兼近接于村田。反瞰城邑。傍眺市鄽。稱神州之鎮嶺。實天下之名川。至若蓬萊遊于聖迹。巫岫表于神仙。衡陽聞于夏貢。嵩岳重于周篇。曾何比麗。詎此同妍。復有標奇神井。萬載澄渟。汲之不竭。添之不盈。雖頻撓而不濁。徒屢攪而終清。涉隆冬而溫燠。經歊暑而泠泠。異成都之飛火。寍疏勒之表誠。匹醴泉之蠲疾。同淄水之鑒形。亦有孤潭道士。焦里夫人。獨居味道。寂絕朋賓。餐霞永日。靜坐千春。衢無行跡。路產荊榛。既勤劬而向道。亦蕭灑而忘塵。或逍遙而諷詠。或擁膝而長吟。同董生之垂讖。學梁子之明箴。將松喬而共侶。與嚴衞而相親。其林藪彌密。羽族爭歸。猨連臂而下飲。鳥比翼而羣飛。鴻鵠集而相映。白鷳皛而生輝。拂霜毛之奕奕。鼓素翮之霏霏。兼有奇禽猛獸。偃息溪圻。虎懷仁而不害。熊隱木而生肥。巨象數仞。雄虵十圍。麀鹿易附。狎兔俱依。同彭鏗之仙室。異海鳥之知機。藥卉叢生。消痾駐老。地出長齡。墟多壽考。似南山之溪谷。匹井中之埋寶。送劉五耆。何殊四皓。復有牛膝雞腸。雀頭燕草。甘菊辛夷。苦參酸棗。紫苑赤箭。黃菁白藁。天門地骨。肉芝石腦。神農是嘗。仙經是造。白兔服而通靈。鹿皮餌而得道。其果則有木瓜木棗。楊桃楊梅。朱橘冬茂。黃𦾕秋開。楂梨並壯。柿柰爭瓌。枳椇列植而為藪。懸鉤觸草而徘徊。林檎侔于萍實。甘棠擬于帝臺。紅梅蘡薁。車李胡頹綠探探當作棎冬獻。紫芋秋來。半夏成圃。春就羣栽。枇杷梨豆。椎栗兼該。或炫炫之丹實。或靡靡之青荄。禦疾風而彌豔。中嚴霜而不摧。既蓊鬱之梧桐。亦檀欒之修竹。篠箭亂其形類。筋桂異其品族。映
檐牖而交加。繞房廊而郁毓。抽葉蔭于清泉。結根攢于幽谷。靈木之所自生。瑞鳥之所棲宿。實散賞之佳地。信開心而醒目。至如涼秋九月。百卉飄零。氣淒淒而恆勁。風颯颯而常生。秋蟬吲于南壠。塞鳥吟于北庭。蟋蟀哀嘶而遠聞。狐猿叫嘯㠯騰聲。鴻雁嗈嗈而夜響。鵾雞啁哳而悲鳴。增逸民之放曠。動遊士之滯情。咸有志于獨往。俱棲心于濯纓。信達人之良會。蓋可伸其遊矚。故孝先往而成真。慶緒經而離俗。憑怪石而為枕。因滄浪而洗足。蓋往賢之所同。亦先儒之高學。余宿昔之心期。常有懷于遐邈。屢徘徊于閬圃。頻畱連于名嶽。念家國之隆恩。緩獨往之遺躅。欲抽簪而未從。聊寄美于斯曲。廣弘明集二十九上。
子／醫家／御定佩文齋廣群芳譜／桑麻譜　卷十一至卷十二／卷十一　桑　柘／桑／集藻／賦(P.18-2)..[文淵閣四庫全書本]
〔賦〕
〔増〕魏繁欽〈桑賦〉上似華盖紫極比形下象鳳闕萬桷一楹叢枝互出乃錯乃并曄曄隆暑凉風自生微條纖繞随風浮沉陽蜩鳴其南枝寒蟬噪其北隂秋氣忽其将来咸感節而悲吟玩庇䕃之厚恵情眷眷而愛深　晋陸機〈桑賦并序〉皇太子便坐盖本将軍直廬也初世祖武皇帝為中壘將軍植桑一株世更二代年漸三紀扶疎豐衍抑有瑰異焉賦曰夫何佳樹之洪麗超托居
乎紫庭羅萬根以下洞矯千條而上征豈民黎之䏻植乃世武之所營故其形瑰族類體艶衆木黄中爽理滋榮煩縟緑葉興而盈尺崇條蔓而層㝷希太極以延峙映承眀而廣臨革飛鴞之流響想鳴鳥之遺音惟厯數之有紀恒依物以表徳豈神眀之所相將我皇之先識誇百世而勿翦超長年以永植　傅咸〈桑樹賦并序〉世祖昔為中壘将軍扵直廬種桑一株迄今三十餘年甚茂盛不衰皇太子入朝以此廬為便坐賦曰伊茲樹之
僥倖蒙生生之渥恵降皇躬以斯植遂𢎞茂扵聖世厥茂伊何其大連㝷修柯逺揚洪條梢槮布繁枝之沃若播密葉以垂隂䕃華㝢而作凉清隆暑之難任以厥樹之巨偉登九日於朝陽且積小以髙大生合抱於毫芒猶帝道之将升亦累徳以彌光湯躬禱扵斯林用獲雨而興商惟皇晋之基命爰扵斯而𤼵祥従皇儲於斯館物無改扵平生心惻切以興思思有感扵聖眀歩徬徨以周覽庶髣髴扵儀刑　潘尼〈桑樹賦〉従眀儲以省膳
憩便房以偃息觀茲樹之特瑋感先皇之攸植蔚蕭森以四射邈洪榮而端直爾乃徘佪周覽俯仰逍遙俛睍靈根上眺修條洞芳泉於九壤含溢露扵清霄倚増城之飛觀拂綺𥦗之疏寮下迢逓以極望上扶疎而參差匪衆鳥之攸萃相凰鸞之羽儀理有微而至顯道有𨼆而應期豈皇晋之禎瑞兆先見而唘茲起㝷抱扵纖毫崇萬簣扵始基
〔原〕王禎〈親蠶賦〉惟蠶有功萬世歸羙廣物産之貨貲作人生之衣被仲春之月天子詔后以
躬桑大昕之朝内宰告期而命祀扵是詣靈壇降寳殿翠障夹乎道周鳳輦翔扵畿甸順春氣扵東方朝先蠶扵北面具夫青縹之服侑以芳馨之薦當其疊承寵命適對韶光擇世婦扵卜吉受鞠衣扵眀堂崇開禁館始入公桑援條有三聽女尚書之勸止執筐不再受宫夫人之是将體之以坤儀之柔順視之以母道之慈良破蟻以来庶養至扵千簿獻繭之後諒化被扵多方
子／醫家／御定佩文齋廣群芳譜／蔬譜　卷十三至卷十七／卷十四　苜蓿等／白菜／彚考(P.16-1)..[文淵閣四庫全書本]
［彚考］
〔原〕《後漢書‧崔瑗傳》瑗愛士好賓客盛修餚膳殫極滋味不問餘産居常蔬食菜羮而已　《晉書‧桓温傳》温性儉每讌唯下匕奠柈菜果而已　〈良吏傳〉吳隱之為
廣州刺史清操踰勵常食不過菜及乾魚
〔増〕《南齊書‧武陵昭王傳》尚書令王儉詣曄曄留儉設食柈中菘菜䱒魚而已　〈周顒傳〉顒清貧寡欲終日長蔬食文惠太子問顒菜食何味最勝顒曰春初早韭秋末晩菘
〔原〕《南齊書‧孝義傳》江泌食菜不食心以其有生意也
〔増〕《南史‧隱逸傳》范元琰家貧唯以園蔬為業𡮢出行見人盜其菘元琰遽退走母問其故具以實答母問盜者為誰答曰向所以退畏其愧耻今啓其名願不洩也于是
母子祕之　《吳錄》陸遜諸葛瑾攻襄陽遜遣親人韓扁賫表奉報扁還遇抄瑾聞之欲急去遜方催人種荳菘與諸將圍碁以示閒暇
〔原〕《藝文類聚》范宣挑菜傷指大啼曰身體髪膚不敢毁傷故啼
〔増〕《清異錄》江右多菘菜粥筍者惡之罵曰心子菜蓋筍奴菌妾也
〔原〕《邵氏聞見錄》汪信民常言人常咬得菜根則百事可做胡康侯聞之擊節嘆賞
〔増〕《輟耕錄》揚州至正丙申丁酉間兵燹之餘城中屋址徧生白菜大者重十五斤小者
亦不下八九斤有膂力人所負纔四五窠耳
子／醫家／御定佩文齋廣群芳譜／蔬譜　卷十三至卷十七／卷十四　苜蓿等／葵／集藻／詩散句(P.37-1)..[文淵閣四庫全書本]
〔詩散句〕
〔原〕〈古詩〉採葵莫傷根傷根葵不生　晉陸機無以肉食資取笑葵與藿　陶潛流目視西園曄曄榮紫葵
〔増〕梁沈約青青園中葵朝露待日晞　劉孝綽園葵亦何幸傾葉奉離光
〔原〕唐杜甫刈葵莫放手放手傷葵根
〔増〕白居易中園何所有滿地青青葵
〔原〕宋蘇軾爛煑葵羮斟桂醑風流可惜在蠻村　西崦人家應最樂煑葵燒筍餉春耕
〔増〕唐張九齡園葵亦向陽
衛足感葵隂　李白園蔬烹露葵　王維烹葵邀上客
〔原〕杜甫秋露接園葵
〔増〕杜甫香宜配碧葵　葵荒欲自鋤　傾陽逐露葵　白居易晨露園葵鮮　［宋］陸游葵羮出鬴香　唐王維松下清齋折露葵　宋陸游雨慳葵葉未吐甲
子／醫家／御定佩文齋廣群芳譜／花譜　卷二十二至卷五十三／卷二十八　棠棃花等／石榴花／集藻／賦(P.14-2)..[文淵閣四庫全書本]
［賦］
〔増〕晋夏侯湛〈石榴賦〉覽華圃之嘉𣗳兮羡石榴之竒生滋𤣥根于𡗝壤兮擢繁榦于蘭庭霑𩄇液之粹色兮
含渥霧以深榮若乃時雨新稀㣲風扇物藹萋萋以鮮茂兮紛扶輿以蓊鬱枝掺稔以環𣐱兮葉鱗次以周宻纖條参差以窈窕兮洪柯流離以相拂于是乎青陽之末朱明之初翕㣲煥以摛采兮的窟㻧以揚敷接翠蕚于緑𦷾兮冐紅牙以丹鬚赩然含蕤璀爾散珠若乃叢紈始裹聚葩方離潜輝蜿艶綠采未披照灼攅列熒熒𤣥𡸁雪酲解䬼怡神實氣冠百品以竒仰邁衆果而特貴　傅𤣥〈石榴賦〉鳥宿中而纖條結龍辰升而丹華繁
其在晨也灼若旭日栖扶桑其在昬也赩若燭龍吐潜光苞𤣥黃之烈輝緑煒曄而焜煌𤼵朱榮于緑葉時從風而飄揚　庾鯈〈石榴賦〉緑葉翠條紛乎蔥青丹華照爛曄曄熒熒逺而望之繁若摛繢被山阿廹而察之赫若龍燭耀緑波　唐吕令問〈府庭雙石榴賦〉公府洞豁羣木羅生歴衆芳而鮮妙得雙榴之羙名擢質森聳𡸁隂凄清掃危堦之數級䕃閑庭之四平夾砌駢羅則東西表賔主之位與時消息則寒暑任榮枯之情故其異
影同庇分芳對出夏景焯而開花秋氣結而成實剖之則珠彩輝掌捧之則金光照日其生也雖雜居幽徑之蘭其用也亦間若雕盤之栗若乃當公務之總偶訟庭之要爰趨爰揖或長或少皆指而稱曰彼石榴之所生何托根之至妙俯環廊之廻合拂危簷之窈窱𩔖甘棠之勿翦人縱去而猶思若李𣗳之無言蹊自成而不召是以固其根榦羙其華耀乍開軒而翠彩重合甫褰帷而紅榮四照也或曰物惡近以招累事貴逺而克全空
遁幽以獨羙抱甘香而自捐豈比夫善生者托仁以逺害能夀者輔道以延年是以象君子之恵渥故終保夫自然
子／醫家／御定佩文齋廣群芳譜／花譜　卷二十二至卷五十三／卷二十九　荷花一／集藻／賦(P.20-2)..[文淵閣四庫全書本]
［賦］
御製〈西苑芙蕖賦〉惟澤芝誌於爾雅菡蓞詠於風詩繄金塘
之麗草允栁沼之朱儀夫其的爍輕莎翩躚清瀨玉節蟠根翠羽襞葢縷黃作鬚跗紫成𦷾䕃太液之漣漪蕩昆明之霧靄爾乃幽房晨折芳葩夜舒前迎丹殿後匝瑶除髙披直道斜嬝周廬萋萋川碧淼淼天虚光留錦騖隂唼文魚葉𣻌珠而錯落影翻月而軒渠若夫黛罨如烟華濃似𦂶藻采橫洲霱雲被沚或雪沁瓊英螺含碧蘤桃倩紅𧀮菊分金蕊競秀揚輝爛兮出水如仰如俯似低復昂𠅘𠅘交𠋣田田並将宛若瑶林之四映矯如朱鷺之載翔至於
萍合橋㾗蒲牽波縠溪静禽喧臺髙樹複梅雨滳而浮馨麥飈扇而散馥氤氲於講席之書郁烈乎侍臣之服間命沙棠之楫駕芙蓉之舟似搴華峰之種無待汾水之謳宴羣工於在鎬聊悦豫以凝庥盖其濯素挺生拔泥不滓外直中通花榮實㫖潔比髙人清同君子是以廬山則淵明屆焉濂溪則惇頤樂只余願賢士之釋荷裳乃睠幽姿而不自已
〔増〕漢閔鴻〈芙蓉賦〉乃有芙蓉靈草載育中川竦修幹以
凌波建綠葉之規圓灼若夜光之在𤣥岫赤若太陽之映朝雲乃有陽文修嫮傾城之色揚桂枻而来遊玩英華於水側納嘉賔兮傾筐珥紅葩以為餙感夭桃而歌詩申闗雎以自敕嗟留夷與蘭芷聴鶗鴂而不鳴嘉芙蓉之殊偉託皇居以𤼵英　魏曺植〈芙蓉賦〉覽百卉之英茂無斯華之獨靈結修根於重壤泛清流而擢莖其始榮也皦若夜光尋扶桑其揚暉也晃若九陽出暘谷芙蓉蹇産菡萏星屬𢇁條𡸁珠丹榮吐綠焜焜韡韡爛
若龍燭觀者終朝情猶未足於是狡童媛女相與同遊擢素手於羅袖接紅葩於中流　晉孫楚〈蓮花賦〉有自然之麗草育靈沼之清瀨結根繫於重壤森蔓延以騰邁爾乃紅花電𤼵暉光曄曄仰曜朝霞俯照緑水潜緗房之奥密兮含珍藕之甘腴攅聚星列纖離相扶㣲若𤣥黎披幽夜粲若鄧林飛鵷雛　潘岳〈蓮花賦〉偉𤣥澤之普衍嘉植物之並敷遊莫羙於春臺華莫盛於芙蕖於是恵風動冲氣和眄清池翫蓮花舒綠葉挺纖柯結
綠房列紅葩仰含清液俯濯素波修柯婀娜𣐱莖苒弱流風徐轉廻波㣲激其望之也曄若皦日燭崑山其即之也晃若盈尺映藍田　〈芙蓉賦〉䕃蘭池之豐沼育沃野之上腴課衆榮而比觀煥卓犖而獨殊狎獵雲布窋咤星羅光擬燭龍色奪朝霞丹煇揮紅飛鬚𡸁的紛披赩赫散煥熠爚流芬賦采風靡雲旋布濩磊落蔓衍夭閑𤼵清陽而增媚潤白玉而加鮮　夏侯湛〈芙蓉賦〉臨清池以遊覽觀芙蓉之麗華潜靈藕於𤣥泉擢修莖乎
清波煥然䕃沼灼爾星羅若乃廻縈外散菡萏内離的出艶𤼵葉恢花披綠房翠𦷾紫飾紅敷黃螺圓出𡸁蕤散舒纓以金牙㸃以素珠固陂池之麗觀尊終世之特殊爾乃採淳葩摘圓質析碧皮食素實味甘滋而清羙同嘉異乎橙橘参嘉果以作珍長𠑽御乎口實　宋傅𠅙〈芙蓉賦〉考庶卉之珍麗實總羙於芙蕖潜幽泉以育藕披翠蓮而挺敷汎輕荷以冒沼列紅葩而曜除徼旭露以滋采靡朝風而肆芳表麗觀於中沚播郁烈於蘭
堂在龍見而萌秀於火中而結房豈呈芬於芷蕙将越味於沙棠詠三閭之被服羙蘭佩而荷裳伊𤣥匠之有瞻悦嘉卉於中渠既輝映於丹墀亦納芳於𦂶䟽
〔原〕鮑照〈芙蓉賦〉感衣裳於楚賦詠憂思於陳詩訪羣英之艶絶標髙名於澤芝會春陂乎夕張搴芙蓉而水嬉抽我衿之桂蘭㸃子吻之瑜辭𨕖羣芳之徽號羙斯花之郁烈抱兹性之清芬稟若華之驚絶單蓲陽之妙手測淲池之光潔爍彤輝之朙媚粲雕霞之繁悦顧椒丘而
非偶豈圓桃而能埓彪炳以蒨藻翠莖而紅葩青房兮規接紫的兮圓羅𣗳妖婬之弱幹散菡萏之輕荷上星光而倒景下龍鱗而𨼆波戲錦鱗而夕映曜繡羽以晨過結游童之湘吹起榜妾之江歌備日月之温麗非盛明而謂何若乃當融風之暄盪承暑雨之平渥被瑶塘之周流繞金渠之屈曲排積霧而揚芳鏡洞泉而含綠葉折水以為珠條集露而成玉潤蓬山之瓊膏輝葱河之銀燭𠜍五華於仙草超四照於靈木雜衆姿於開卷
閲羣貌於昬明無長袖之容止信一笑之空城森紫葉以上擢紛緗蕊而不傾根雖割而琯徹柯既解而𢇁縈感盛衰之可懐質始終而常清故其為芳也綢繆其為媚也奔𤼵對妝則色殊比蘭則香越泛明彩於宵波飛澄華於曉月陋荊姬之朱顔笑夏女之光髮恨狎世而貽賤徒愛存而賞沒雖凌羣以擅竒終從嵗而零歇
〔増〕梁簡文帝〈採蓮賦〉望江南兮清且空對荷華兮丹復紅卧蓮葉而覆水亂髙房而出叢楚王暇日之歡麗人
妖艶之質且棄𡸁釣之魚未論芳䓑之實惟欲迴渡輕船共採新蓮傍斜山而屢轉乘橫流而不前於是素腕舉紅袖長迴巧笑堕鳴璫荷稠刺宻亟牽衣而綰裳人喧水濺惜虧朱而壊妝物色雖晚徘徊未返畏風多而榜危驚舟移而花逺謌曰𡮢聞蕖可愛採擷欲為裙葉滑不留綎心忙無暇薫千春誰與樂惟有妾随君　元帝〈採蓮賦〉紫莖兮文波紅蓮兮芰荷綠房兮翠盖紫實兮黃螺於時妖童媛女蕩舟心許鷁首徐廻兼傳羽杯
棹将移而藻挂船欲動而萍開爾其纎腰束素遷延顧歩夏始春餘葉嫩花初恐沾裳而淺笑畏傾船而斂裾故以水濺蘭橈蘆侵羅𧟆菊澤未反梧臺逈見荇濕霑衫菱長繞釧泛柏舟而容與歌採蓮於江渚歌曰碧玉小家女来嫁汝南王蓮花亂臉色荷葉雜衣香因持薦君子願襲芙蓉裳　昭明太子〈芙蓉賦〉色兼列彩體繁衆號初榮夏芬晩花秋曜興澤陂之徽章結江南之流調　江淹〈蓮花賦〉檢水陸之具品閲山海之異名珍爾
秀之不定乃天地之精英殖東國之流詠出西極而擅名方翠羽而結葉比碧玉而為莖蕊金光而赩色藕氷折而玉清載紅蓮以吐秀披絳葉以舒英故香氛感俗淑氣参靈躑躅人世茵蒀祇㝠青桂羞烈沉水慚馨於是生乎澤陂出乎江隂見彩霞之夕照覿雕雲之晝臨既翕赩於洲漲亦映曖於川潯奪夜月及熒光掩朝日與赩火出金沙而延曜被淥波而覃拖冠百草而絶羣出異𩔖之衆夥故仙聖傳圖英𨼆留記一為道珍二為
世瑞𤼵青蓮於王宫驗竒花於陸地若其江淡澤芬則照電爍日池光沼綠則明璧洞室曜長洲而瓊文映青崖而火質或凴大淵之清峭或殖疏圃之蒙宻故河北櫂歌之姝江南採菱之女春水厲兮楫潺湲秋風駛兮舟容與著縹芰兮出波擥湘蓮兮映渚迎佳人兮北燕送上客兮南楚知荷華之将晏惜玉手之空佇廼為謡曰秋雁度兮芳草殘琴柱急兮江上寒願一見兮道我意千里逺兮長路難若其花實各名根葉異辭既號芙
蕖亦曰澤芝麗詠楚賦艶歌陳詩非獨瑞草爰兼上藥味靈丹砂氣驗青艧乃可劍棄海岫龍舉雲㠋畫臺殿兮霞蔚圖縑縞兮炳爍永含靈於洲渚長不絶兮川壑
〔原〕唐王勃〈採蓮賦〉非登髙可以賦者惟採蓮而已矣况洞庭兮紫波復瀟湘兮綠水或暑雨兮朝霽乍凉飈兮暮起黛葉青跗烟周五湖紅葩絳蘤電爍千里尤見重於幽客信作謡於君子爾其珍族廣茂淑類博傳藻河渭之空曲被沮漳之淪漣燭澄灣而爛爛亘修漲之
田田豈直水區澤國江漘海壖是以吴娃越艶鄭婉秦妍感靈翹於上節悦瑞色於中年錦㠶映浦羅衣塞川飛木蘭之畫楫駕芙蓉之𦂶船問子何去幽潭採蓮已矣哉誠不知其所以然賞由物召興以情遷故其游泳一致悲欣萬緒至若金室麗妃璇宫佚女傷鳯臺之寂寞厭鸞扃之閑處侍飲南津陪歡北渚見磯岸之紆直覿旌旄之低舉上苑神池芳林御陂樓隂架沚殿彩乗漪張拜洛之容衞備橫汾之羽儀簫鼓𤼵兮龍文動鱗
羽喧兮鷁首移咸靚妝而麗服各分騖而並馳蘋縈漿礙荇觸船危視雲霞之沃蕩望林泉之蔽虧洪川泱泱兮菡萏積綠水湛湛兮芙蕖披惜嵗時兮易晚傷君王兮未知折紺房與湘菂攬紅葩及碧枝廻綃裙兮竊獨歎歩羅襪兮私自竒莫不驚香悼色畏别傷離復有濯宫年少期門公子翠髮蛾眉頳唇皓齒傅粉蘭堂之上偷香椒屋之裏亦復銜恩激誓佩𠖥緘愁承好賜之珍席奉嬉遊之彩斿繡楝曛兮翠羽帳瑶塘曙兮青翰舟
搴條拾蕊沿波泝流池心𡩖而藻薄浦口窄而萍稠和橈姬之衞吹接榜女之齊謳去復去兮水色夕採復採兮荷葉秋願承歡而卒嵗長接席而寡仇於是薊北無事𨵿西始樂霧盡江垠氣恬海寞消怪氣於沅澧照榮光於河洛殊方異類舞詠相錯王公𠨞士歌吹並作則有侯家瑣第戚里芳園穿池壩岸之曲蓄水河陽之源隄防谷口島嶼轘轅嘉木畢植靈草具繁沉桂北之丹藕濯荊南之紫根鬱凄凄而霧合燦曄曄而霞翻洎乎
氣徹都鄙景華川陸麥雨㣲凉梅飈淺燠命妖侣於石城嘯娱朋於金谷乃使綠珠捧棹青琴理舳樽芳醪藉珍餗汎玉潭之瀰漫遶金渠之隈隩石近水而苔濃岸連山而𣗳複排芰末而爭逺託蘆間而競逐赴汨凌波飛袿振羅風低綠幹水濺黃螺上客喧兮樂未已羙人醉兮顔将酡畏蓮色之如臉願衣香兮勝荷徘徊郢調悽慘燕歌念窮歡於水涘誓畢賞於川阿結漢女邀湘娥北溪蕊尚密南汀花更多恨光景兮不駐指芳馨兮
謂何若乃南楚義妻東吴信婦結䄜整佩承筐奉帚忽君子兮有行復良人兮逺征南討九真百粤北戍雞田雁城念去魂駭相視骨驚臨春渚兮一送見秋潭兮四平與子之别烟波望絶念子之寒江山路難水淡淡兮蓮葉紫風颯颯兮荷花丹翦瑤帶而猶欷折瓊英而不歡既而緣隈逗浦還栧歸㯭睠芳草兮已殘憶離居兮方苦延素頸於極漲攘皓腕於神滸惜佳期兮末由徒增思兮何補又若倡姬蕩媵命侣招羣淇上洛表湘臯
汝墳望洲草兮翡翠色動浦水兮驪龍文願觧佩以邀子思搴裳而從君悲時暮愁日曛鳴鐶釧兮響窈窕艶珠翠兮光繽紛憐曙埜之絳氣愛晴天之碧雲棹廵汀而栁拂船向渚而菱分掇翠莖以翳景襲朱蕚以為裙梃楫凌亂風流雨散鳴榔絡繹霧罷烟釋状飛虯之蜿蜿若驚鴻之奕奕艇怯奔潮篙憎淺石絲著手而偏繞刺牽衣而屢襞乃有貴子王孫乘間縱觀何平叔之符彩潘安仁之藻翰税龍馬於金堤命鳧舟于石岸錦纜
翻灑銀檣照爛日側光沉風驚浪深紆北渚之新贈恣東溪之密尋鴛鴦繡彩之文履瑇瑁瓊華之寶琴扣舷擊榜吴歈越吟溱與洧兮葉覆水淮與濟兮花冒潯值朙月之夕出逢丹霞之夜臨茱茰歌兮軫妾思芍藥曲兮傷人心伊採蓮之賤事信忘情之葢寡雖迹兆於水鄉遂風行於天下感極哀樂聲参鄭雅是以緬察谷底窮覽地維北盡豐鎬澇潏南究巴沲越沂莫不𠉀期應節沿濤汎湄薄言採之興言服之𤼵文扃之麗什動幽
幌之情詩使人結眷令人相思宜其色震百草香奪九芝棲碧羽之神雀負青𦫉之寶龜紫秩流記丹經秘詞豈徒加繡柱之光彩曄文井之華滋已矣哉向使時無其族代乏厥類獨秀上清之境不生中國之地學鸞鳯而時来與鶼鶼而間至必能使衆瑞彩沒羣貺色沮湯武齋戒伊臯延佇豈俾夫秦童趙僕倡姬艶女狎而玩之擷而採之乎時有東鄙幽人西園舊客常陪帝子之輿經侍天人之籍詠綠竹於風曉賦彤管於日夕暑徃
寒来忽矣悠哉蓬飄梗逝天涯海際似還卬之寥廓同適越之淫滯蕭索窮途飄颻一隅昔聞七澤今過五湖聼菱歌兮幾曲視蓮房兮幾株非鄴地之宴語異睢苑之歡娱况復殊方别域重瀛複嶂虞翻則故鄉寥落許靖則生涯惆悵感芳草之及時懼修名之或喪誓剗迹潁上棲影渭陽枕箕岫之孤石泛磻溪之小塘餐素實兮吸絳芳荷為衣兮芰為裳永潔已於丘壑長寄心於君王且為歌曰芳華兮修名竒秀兮異植紅光兮碧色
稟天地之淑麗承雨露之霑飾蓮有藕兮藕有枝才有用兮用有時何當娜婀華實移為君含香藻鳯池　宋之問〈秋蓮賦并序〉天授元年勑學士楊炯與之問分日於洛城西入閣每雞鳴後至羽林仗閽人奏名請龜契佇命拱立於御橋之西玉池清冷紅蕖菡萏謬履扃闥自春徂秋見其生視其長覩其盛惜其衰得終天年而無夭折者良以隔礙仙禁人莫由見向若生於瀟湘洞庭溱洧淇澳即有吴姬越客鄭女衞童芳心未成採擷
都盡今委以白露順以凉風榮落有期秋分畢矣斐然願歌其事乆之乃為秋蓮賦焉若夫西城秘掖北禁仙流見白露之先降悲紅蕖之已秋昔之菡萏齊秀芬敷競𤼵君門閟兮九重兵衞儼兮千列綠葉青枝緣溝覆池映連旗兮揺艶揮長劍兮陸離疏瀍兮裂榖交流兮相沃四繞兮丹禁三匝兮承明曉而望之若霓裳宛轉朝玉京夕而察之若霞標灼爍散赤城既如秦女艶日兮鳯鳴又似洛妃拾翠兮鴻驚足使瑶草罷色芳𣗳無
情複道兮詰曲離宫兮相屬飛閣兮周廬金鋪兮璧除君之駕兮旖旎蓮之葉兮扶疎萬乘顧兮駐綵騎六宫喜兮停羅裾仰仙遊而徳澤縱幽覽而神虚豈與夫溪澗兮沼沚自生兮自死海泝兮江沱萬里兮烟波泛漢女遊湘娥佩鳴玉戲清波中流欲渡兮木蘭楫幽泉一曲兮採蓮歌江南兮峴北汀洲兮不極既有芳兮莎城長無艶兮水國豈知移植天泉香飄列仙嬌紫臺之月露含玉宇之風烟雜葩兮照燭衆彩兮相宣鳥翡翠兮
丹青翰𣗳珊瑚兮林碧鮮夫其生也春風晝蕩爍日相煎夭桃盡兮穠李滅出大堤兮艶欲燃夫其謝也秋灰度管金氣騰天宫槐疎兮井桐變搖寒波兮風颯然歸根息艶兮八九月乘化無窮兮千萬年越人望兮已長久鄭女採兮無由緣何深蔕之能固何穠香之獨全别有待制揚雄悲秋宋玉夏之来兮翫早紅秋之暮兮悲餘綠禮盛燕臺人非楚材雲霧圖兮蘭為閣金銀酒兮蓮作杯落英兮徘徊風轉兮哀哀入黃扉兮灑錦石縈
白蘋兮覆綠苔寒暑忙忙兮代謝故葉新花兮往来何秋日之可表托芙蓉以為媒
〔増〕白居易〈荷珠賦〉迸水所集輕荷正敷引修莖而出葉凝玉液以成珠浄緑田田神龜之巢處斯在虚眀皎皎靈鵲之銜来豈殊既羅列其青葢又昭章於白榆亂㸃的爍分規青瑩仰虚無以上出掩晶熒而外映灑之不著湛兮逾浄時寄寓於傾欹每因依於平正可止則止必荷之中央在圓而圓得水之本性飃飈既息而常凝魚鳥頻衝而不定爾乃
一氣暗後初陽照前宿雨霽而猶在曉露裛而正鮮熠熠有光映空水而煥若纍纍無數遍池塘而炯然宛轉而魚目廻視冲融而蚌胎未堅因霑濡而大小随㪚合以虧全輕彩蕩𣻌芳濃厭浥眀璣而夜月争光丹粟而晨霞散入其息也與波俱停其動也與風皆急若轉於掌乃是江妃之珠如凝於盤遂成泉客之泣冰壺捧玉而殊倫水鏡沈精而莫及則知氣有相假物有相資惟雨露之留處當芙蓉之茂時雖賦象而無準必成形而
在兹喻於人則寄之生也擬於道則冲而用之自契𤣥珠之妙何求赤水之遺　宋歐陽修〈荷花賦〉𡵯蘭塘以清暑兮颯蘋風以中人擷杜若之春榮兮搴芙蓉於水濵嘉丹葩之耀質出綠水而含新䕃曲池之清泚𣻌波紋之淵淪披紅衣而耀彩寄清流而託根挺無華之淺艶靡競麗乎先春抱生意以自得兮及薫時之嘉辰若夫夏畹蘭衰夢池草密惨羣芳之已銷獨斯蓮之迥出可以嗅清香而折酲可以玩芳華而自逸况其晩浦烟
霞水𠅘風日投文竿而餌𡸁泳萍莖而波溢𢇁縈藕以全折杯卷荷以半側墜紫菂以𣣱烟斂紅芳而向夕可憐影兮相顧列金葩而返植清風遏以似起碧露合而乍失或兩兩以相扶漸𠅘𠅘而獨出𤼵臙脂於北土生異香於西域匪江妃之小腰即廣陵之清骨爾乃曲沼㣲陽橫塘細雨逐橋上之歸鞍笑堤邉之遊女堕虹梁而窺影𠋣風臺而欲舞覆翠被以薫香然犀燈而照浦雙心並根千株泣露湛月白而風清杳池平而𣗳古送
艇子於西州聞棹謳於北渚迎桃根而待檝逢宓妃而未渡廹而視之靚若星妃臨水而脉脉盈盈逺而望之杳如峡女行雲而朝朝暮暮其妖麗也其閒雅也香荃橈兮木蘭舟澹容與兮悵夷猶東西随葉𨼆上下逐波浮已見雙魚能比目應笑鴛鴦會白頭昔聞妃子貴東隣池上金花不染塵空留此日田田葉不見當時歩歩人　明申時行〈瑞蓮賦并序〉惟聖皇御歴十有四年道化滂流和氣翔洽於時崇慈寜之新構備尊飬之上儀
大孝潜孚靈貺昭答乃有嘉蓮獻異重臺𤼵祥萬乗臨觀六宫燕喜信熙時之上瑞馨徳之貞符爰付丹青用𡸁琬琰命臣等賦之臣謹拜手𥟵首而作賦曰若夫璇宫壯麗紫殿巍峩接蓬莱之仙苑環太液之㤙波渟泓𤣥澤醖釀醇和欣嘉生之咸鬯紛靈瑞其何多宛彼芙蕖嫣然沼沚載以文罌陳之金戺覆碧葉兮田田𣻌清漣兮泚泚被茝紉蘭抽黃曵紫既冉冉以流馨復重重而結𦂶爾其艶外生艶華中吐華剖碧房兮敷絳蕚幻
珠實兮成丹葩粲英英其疉起芬郁郁其交加乃若旭日方升𠨞雲有爛初抱赤兮若傾忽飛丹兮若煉如盤如葢臨金掌以曈曨非霧非烟照虹梁而璀璨又若桂輪乍滿蕙露初零凝清輝兮湛湛潄芳潤兮盈盈紺宇層樓接銀潢而瀲灔雲鬟髙髻開寶鏡以晶熒又若凉雨纔收薫風徐送濯雲錦兮澄鮮舞霓裳兮飛動凌波綽約宛洛浦之驚鴻翽羽翩躚恍秦臺之儀鳯至於星敷電𤼵霧變霞蒸觸景而生態隨物而賦形縦他卉之
穠麗未若茲花之最靈觀其托體慈闈敷榮秘殿映藻井以生妍傍𦂶疏而呈倩煒煌三秀之庭揺曳五明之扇載色載笑如承長樂之歡来㳺来觀每荷重瞳之眷詫神物之有知信人寰之僅見豈比夫駢花并寔連理分枝望舒生於漢圃合歡産於唐池太華峯頭徒咏如船之異麻姑壇上虚傳變碧之竒斯盖重申之佑命特顯象於昌期猗歟我皇徳如虞聖時業業以憂勤日䕫䕫而祇敬承顔順志極尊飬之隆解慍阜財布𡩖仁之
令故珍貺駢𩥚而竒祥疉應䋲繩繼繼用彰累葉之休赫赫眀眀式表重華之盛尚増修於𤣥徳庶永承乎天慶
〔原〕申時行〈後瑞蓮賦〉有韡者華婉如清揚菡萏為簮芙蓉為裳出五沃之上腴兮苞九疑之竒芳繄中通而外直兮洵䔍實而輝光徳可比於君子兮又奚遜夫國香羌託種於𩄇沼兮載移根於長樂挺翠盖之團團兮冒朱華之灼灼枝承蕤以婀娜兮何揚翹之磊落揉珠菂以成葩兮煥重英之出蕚森濯潁於芝房兮儼敷
榮於菌閣朝晞髮於扶桑兮若葵赤之常傾夕弄影於望舒兮象桂輪之載盈峩星冠於絳闕兮散霞標於赤城鳯羽矯其翩翻兮蜃樓起而崢嶸恣意態之橫出兮紛可炳於丹青彼新宫之嶻嶪兮固神靈之所宅薫風扇其淳和兮甘雨滋其薌澤卿雲助其爛漫兮膏露増其的皪夫惟孕粹而鍾祥兮肆焜煌而舄奕乃其含芬桂掖流曄椒塗承恩輝於黼幄兮分繡采於翟䄖映畫堂之甲帳兮迎紫𦋺之金輿燦榮光於華渚兮鬱佳氣
於蓬壺宫伯忻忻而告瑞慈顔𥠇𥠇其歡愉何司花之特巧殆坤元之出符天子乃考祥圖披靈契徴素蓮於王母遡石蕖於炎帝或一房而百子或一花而千嵗兆多夀而多男允卜年而卜世於是羣臣効三呼之祝薦萬嵗之觴陳瓜𤔅椒聊之什詠竹苞松茂之章曰文子與文孫兮𠈷熾而昌曰聖母及聖皇兮𠈷夀而康如重臺之積累共乾坤而乆長臣拜手而作頌庸昭示於無疆頌曰瞻彼璇宫臨紫極兮仙籞神池滙靈澤兮煜煜
竒葩産禁掖兮綠葉朱華苞翠菂兮重英疉蕚何赩赫兮地符山川帝申錫兮百世本支兆蕃碩兮慈齡聖算齊箕翼兮小臣獻頌揚休徳兮福禄萬年子孫千億兮
子／醫家／御定佩文齋廣群芳譜／花譜　卷二十二至卷五十三／卷三十六　海棠二／集藻／五言排律(P.1-1)..[文淵閣四庫全書本]
欽定四庫全書
御定佩文齋廣羣芳譜卷三十六
花譜
海棠二
［集藻］
［五言排律］
〔增〕唐薛能〈海棠〉酷烈復離披元功莫我知青苔浮落處暮栁間開時帶醉游人插連隂被叟移晨前清露濕宴後惡風吹香少傳何計姸多畫半遺島蘇漣水脉庭綻粒松枝偶泛因沉硯閒飄欲亂碁遶山
生玉壘和郡徧坤維負賞慙休飲牽吟分失饑明年應不見留此贈巴兒　宋王禹偁〈商山海棠〉錦里名雖盛商山艶更繁別疑天與態不類土生根淺著紅蘭染深於絳雪噴待開先釀酒怕落預呼魂香裏無勍敵花中是至尊桂須辭月窟桃合避仙源浮動冠頻側霓裳袖忽翻望夫臨水石窺客出墻垣贈別難饒栁忘憂肯讓萱輕輕飛燕舞脉脉息媯言蕙陋虚侵徑梨凡浪占園論心留蝶宿低面厭鶯喧不沗神仙品何辜造化恩自
期栽御苑誰使擲山村𦂶季荒祠畔仙娥古洞門烟愁思舊夢雨泣怨新㛰畫恐明妃恨移同卓氏奔祇教三月見不得四時存繡被堆籠勢臙脂浥淚痕貳車春未去應得伴芳樽　石延年〈和樞密侍郎因看海棠憶禁苑此花最盛〉君看海棠格羣花品詎同嬌嬈情自富蕭散艶非窮舊縠斑吳苑梅羅碎蜀宫錦窠杯裏影繡叚隟前烘心亂香無數莖𣐱動滿叢意分巫峡雨腰細漢臺風盛若霞藏日鮮於血灑空髙低千㸃赤深淺半開
紅妝指朱纔布膏唇檀更融色焦無可壓體瘦不成豐枝重輕浮外苞疎密閙中難勝蜂不定易入蝶能通　宋祁〈蜀海棠〉蜀國天餘煦珍葩地所宜濃芳不隱葉併艶欲燃枝襞影分羣萼均霞㸃萬蕤囘文錦成後夾煎燎烘時蜂蕊迎銜密鶯梢向坐危淺深䨇絶態啼笑兩妍姿絳節排烟竦丹釭落蒂垂童容障畏薄便面到憂遲媚日能徐照暄風肯遽吹惜歡當晼晩留恨付離披麗極都無比繁多僅自持損香饒麝柏照影欠瑤池畫
要精侔色歌須巧騁辭舉樽頻語客細摘玩芳期　〈海棠〉西域流根遠中都屬賞偏初無可並色竟不許勝妍薄暝霞烘爛平明露濯鮮長衾繡作地密帳錦為天淺影才欹檻橫柯欲照筵愁心隨落處醉眼著繁邊的的誇妝靚番番恃笑嘕何嘗間蘭媚要是掩櫻然艶足非他譽香輕且近傳所嗟名後出遺載楚臣篇　楊諤〈和燕龍圖海棠〉西漢欺盧橘東陽愛野棠許昌竒此遇子美欠先揚杜宇三春艶蠶叢一國香臙脂㸃亂雨生色
麗斜陽富艶東君節暄妍白帝方錦樓祈水色玉壘換山光風格林檎細腰肢郁李長天生笑容質時樣舞衣裳少吐深深染全開淡淡妝烟媒䕶綠蒂風陣損朱房旋失因臨水閒飄弗過墻佩亡愁殺甫簪脱即連姜蝶舞菱花照鶯啼罨畫堂仙如弄玉少墜似綠珠常不見還成悔相思幾欲狂春深濯錦水日晩浣紗方卧對移簾柙吟看近筆牀池清滿園倒鳥起一枝昂紫燕銜泥急黃蜂趁蜜忙化工真用意銷得與攜觴　沈立〈海棠
百韻〉岷蜀地千里海棠花獨姸萬株佳麗國二月艶陽天叢萼勻如布修蕤巧似編彤雲輕㸃綴赤玉碎雕鐫瑟瑟光輸瑩猩猩血借鮮淺深相向背疎密逓勾牽輕蒨重重染丹砂細細研蕊纖金粟拱鬚嫩紫絲拳紅蠟隨英滴明璣著顆穿初莖爭裊娜翹𠏉共蹁躚絶代知無價生香不減𥴈分靈應桂苑鍾粹定星躔木帝經邦相花王入室賢祥飈如翦拂卿靄共陶甄真宰隂推轂勾芒與著鞭不湏憂薄命好為惜流年贊翼施生柄扶
持煦嫗權主張韶令正調爕淑威宣和氣高低洽芳心次第還金釵人十二珠履客三千雲雨迷巫峡風波怨洛川娉婷宜住楚妖冶合居燕繡被通宵展華燈徹曙燃橫披前檻外半出假山巔暗羡遊蜂採偷輸蟻穴沿瘦嫌蛛網織𣐱怯女蘿纒蓄恨慿誰訊無言只自憐文君酒壚畔揚子草堂前品格生来別風流到老全繁中生悵望衆裏見喧闐暄暖精神出晴明意態便關關鶯對語兩兩燕髙騫天上宜封殖人間偶竚延共櫻圍別
館與杏擁斜阡清暖簾爭卷黃昬幕尚褰低籠金轣𨌠髙映畫鞦韆忽認梁園妓深疑閬苑仙怱怱来蕙圃遠遠別芝田羞隱暝濛霧輕如淡蕩烟乍逢開羽扇初喜下雲駢髣髴向星靨依稀帶翠鈿五銖衣宛轉七寳帳翩翾獨立挨霓節成行列彩旃困宜𣣱虎枕歩好襯金蓮舞定休囘袖妝濃不傅鉛蓋張松鬱鬱茵藉草芊芊馥郁蘭供夢扶蘇栁伴眠軀輕彌綽約腰細更便嬛婭姹常顒若幽𣐱自灑然侍兒羅白芷婢子列芳荃口口
濃檀注腮腮薄粉填觧圍施葉幄買笑有榆錢旖旎環瑤席婆娑匝玳筵嬌依屏曲曲泣對露涓涓南陌輕埃蔽東郊夕照連幾時休縹緲從此識嬋娟是處遺簪珥誰家不管絃妬姬貪恐失戲稚惜何顛折閃搔頭褪擎摐約腕揎戴遮鬟上鳳裝壓鬢邊蟬汲引新懽聚消磨宿忿蠲縱觀須倒載命宴必加籩翻曲教歌媛更詞送酒船鄉心須暫觧病眼當時痊迢逓来油壁從容住錦韉雅宜交讓比穠與棣華聫不憤參朱槿寧甘混木棉
酴醿潛失色躑躅敢差肩素奈思投迹夭桃恥備員梧桐愧金井芍藥濫花磚併壓辛夷俗潛排寳馬蔫天恩無久恃人寵莫長專布影交三徑敷榮徧一廛凝眸方曄曄囘首旋翩翩可忍驚飈挫胡煩急景煎珊瑚隨手碎綘雪繞枝旋拂漢霞初散當樓月自圓飄零隨蠛蠓散亂逐漪漣灼灼龜城外亭亭錦水邊抱愁應慘蹙有淚即潺湲午影迷蝴蝶朝寒怨杜鵑物情元𠋣伏人意莫拘攣擢秀髙羣木稱珍極八埏未開獨脉脉憂落固
悁悁別著新文紀重尋舊譜箋共知紅艶好誰辨赤心堅實似陪朱李根宜灌醴泉栽須鄰竹柏樹莫繞烏鳶恥託膏腴茂當隨富貴遷為多猶底滯因遠尙迍邅客思易成亂心期未省愆畫思摩詰筆吟稱薛濤牋醉目休頻送詩情豈易縁薛能誇麗句鄭谷賞佳篇止感芳姿美那憐託地偏山經猶罕記方志未多傳巧詠憂才竭㝠搜得意詮遐陬寡真賞僻境忍輕捐抽祕慚非據探竒敢讓先援毫叙名卉聊用放懐焉　程敦厚〈和冬
曦海棠〉花中名品異人重比甘棠苞嫩相思密紅深琥珀光好風傳馥郁凡卉愧芬芳爛熳雲成瑞葳蕤女有嬙生来先蜀國開處始朝陽賞即笙歌地題稱翰墨塲烟霞容易散蜂蝶等閒忙誰是多情侶欄邊重舉觴
子／醫家／御定佩文齋廣群芳譜／花譜　卷二十二至卷五十三／卷三十九　杜鵑等／杜鵑／集藻／五言排律(P.6-2)..[文淵閣四庫全書本]
［五言排律］
〔増〕唐白居易〈山石榴花〉曄曄復煌煌花中無比方艶夭宜小院條短稱低廊本是山頭物今為砌下芳千叢相向背萬朶互低昂照灼連朱檻玲瓏映粉墻風來添意態日出助晶光漸綻燕支萼猶含琴軫房離披亂翦綵斑駁未勻妝絳熖燈千炷紅裙妓一行此時
逢國色何處覓天香恐合栽金闕思將獻玉皇好差青鳥使封作百花王
子／醫家／御定佩文齋廣群芳譜／花譜　卷二十二至卷五十三／卷四十五　芍藥／集藻／頌(P.14-2)..[文淵閣四庫全書本]
〔頌〕
〔増〕傅統妻〈芍藥花頌〉曄曄芍藥植此前庭晨潤甘露晝晞陽靈
子／醫家／御定佩文齋廣群芳譜／花譜　卷二十二至卷五十三／卷五十一　菊花四／集藻／七言絶句(P.1-1)..[文淵閣四庫全書本]
欽定四庫全書
御定佩文齋廣羣芳譜卷五十一
花譜
菊花四
〔集藻〕
〔七言絶句〕
〔増〕唐白居易〈禁中九日對菊花酒憶元九〉賜酒盈杯誰共持宫花滿把獨相思相思只傍花邊立盡日吟君詠菊詩　〈重陽席上賦白菊〉滿園花菊鬱金黃中有孤叢色似霜還似今朝歌酒席白頭翁入少
年塲
〔原〕元稹〈菊花〉秋叢遶舍似陶家遍繞籬邊日漸斜不是花中偏愛菊此花開盡更無花
〔増〕鮑溶〈暮秋與裴居晦宴因見採菊之作〉菊花低色過重陽似憶王孫白玉觴今日王孫好收採高天已下兩囘霜　皮日休〈軍事院霜菊盛開因書一絶寄崔諫議〉金華千㸃曉霜凝獨對壺觴又不能已過重陽三十日至今猶自待王𢎞　崔璞〈酬霜菊見贈之什〉菊花開晩過秋風聞道芳香正滿叢爭奈病夫難强飲應湏速自召車公　陸
龜蒙〈和崔諫議先輩霜菊〉紫莖芳艶照西風祗怕霜華掠斷叢雖伴應劉還强酒路人終要識山公　〈憶白菊〉稚子書傳白菊開西成相滯未容廻月明階下窓紗薄多少清香透入來　司空圖〈華下對菊〉清香裛露對高齋泛酒偏能浣旅懷不似春風逞紅艶鏡前空墜玉人釵　〈白菊〉莫惜西風又起来猶能婀娜傍池臺不辭暫被霜寒挫舞袖招香即𨚫囘　為報繁霜且莫催窮秋湏到自低垂横拖長袖招人别只待春風𨚫舞來　登
高可羨少年塲白菊堆邊鬢似霜益算更希沾上藥今朝第七十重陽
〔原〕鄭谷〈十日菊〉節去蜂愁蝶不知曉庭還遶折殘枝自緣今日人心别未必秋香一夜衰
〔増〕鄭谷〈詠菊〉王孫莫把比荊蒿九日枝枝近鬢毛露濕秋香滿池岸由來不羨瓦松髙　日日池邊載酒行黃昬猶自繞黃英重陽過後頻來此甚覺多情勝薄情　韓偓和吳子華侍郎令狐昭化舍人歎白菊衰謝之絶正憐香雪披千片勿訝殘霞覆一叢還似妖姬長年後
酒酣䨇臉𨚫微紅　韋莊〈庭前菊〉為憶長安爛漫開我今移爾滿庭栽紅蘭莫笑青青色曾向龍山泛酒來　宋韓丕〈詠菊〉冷淡花枝寂寞闌只緣開晩少人看若教總似陶潛眼𡧓向芳春艶牡丹　王禹偁〈池邊菊〉緣池繞逕幾千栽準擬登高泛酒杯未到重陽歸闕去金英寂寞為誰開　韓琦〈重九菊未盛開席上偶成〉重九𨳩樽節未寒黃花初𤼵葉皆單待看旬日金鈴綻剩得東籬一醉懽　〈閱古堂前植菊二本九月十八日花猶未
開因以小詩嘲之〉只趁重陽選菊栽當欄殊不及時𨳩風霜日𦂳猶何待甚得迎春見識來
〔原〕歐陽修〈菊〉共坐欄邉日欲斜更將金蕊泛流霞欲知𨚫老延齡藥百草摧時始見花
〔增〕王安石〈城東寺菊〉黃花漠漠弄秋暉無數蜜蜂花上飛不忍獨醒孤爾去慇勤為折一枝歸　〈詠菊〉補落迦山傳得種閻浮檀水染成花光明一室真金色復似毗耶長者家　院落深深數菊叢緣花錯莫兩三峯密房歲晩能多少酒盞重陽自不供　蘇
軾〈趙昌寒菊〉輕肌弱骨散幽葩真是青帬兩髻丫便有佳名配黃菊應緣霜後苦無花　蘇轍〈五月園夫獻紅菊二絶句〉黄花九月傲清霜百草滿園無此香紅紫無端盗名字試尋本草細商量　南陽白菊有竒功潭上居人多老翁葉似皤蒿莖似棘未宜放入酒杯中
〔原〕黄庭堅誰將陶令黃金菊幻作酴醿白玉花小草真成有風味東園添我老生涯　呂園未肎輕沽我且寄田家砌下栽他日秋光𡡾重九清香知是故人來　韓駒
九日東籬採菊英白衣遥見眼能明而今自有杯中物一叚風流可得成
〔増〕呂本中〈謝送菊〉經旬霖雨足莓苔忽喜䨇盆送菊來已似風霜憔悴損主人云是待晴開　范成大〈菊樓〉東籬秋色照疎蕪挽結高花不用扶淨洗西風塵土面來看金碧萬浮圖　〈重陽不見菊二絶〉節物今年事事遲小春全未到東籬可憐短髪空欹㡌欠了黃花一兩枝　冷蕊蕭疎蝶懶飛商量何日是花時重陽過後開無害只恐先生不賦詩　〈重陽後菊
花二首〉寂寞東籬濕露華依前金靨照泥沙世情兒女無高韻只看重陽一日花　過了重陽菊又新酒徒詩客斷知聞恰如退士懸車後勢利交親不到門陸游〈九月十二折菊〉黃菊芬芳絶世竒重陽錯把配萸枝開遲愈見凌霜操堪笑兒童道過時　〈新菊〉已過重陽十日期菊叢初破兩三枝自憐短鬢蕭蕭白不似黃花驛裏時　〈枯菊〉翠羽金錢夢已闌空餘殘蕊抱枝乾紛紛輕薄随流水莫與桃花一様看　積雪嚴霜轉眼空春
囘無處不春風欲知造物無窮妙但看萱根與菊叢　嚴州多菊然率過重陽方𨳩或舉東坡先生菊花開時即重陽之語余謂此猶是未忘重陽者恐此花不肎也戲作一絶　無人喚醒賦歸翁滿把清香誰與同但辦對花頻舉酒莫横重九在胸中　楊萬里〈詠菊〉物性從來各一家誰貪寒瘦厭年華菊花自擇風霜國不是春光外菊花　〈黄菊〉鶯様黃裳錢様栽冷霜凉露濺秋埃比他紅紫開差晩時節來時畢竟開　陳傅良〈沈仲一送
菊自言封植之勞欲得詩為報為賦三絶〉東籬何在菊年年菊視陶詩竟孰賢未必縁詩花更好莫將詩與萬人傳　霜螯風味小槽春新様宫衣試麴塵一段秋光誰領此芙蓉凡子桂陳人　愁乾手自撘連筒苦雨丁丁𣏾小蓬乞得花開急催客明朝恐已著霜紅　〈高翥菊花四首〉白白黄黄自歲寒詩翁但作菊花看牡丹茉莉非吾事自是時人被眼瞞　親向東籬手自栽夕陽小徑重徘徊花應得似人乖角過了重陽爛漫開　愛
花千古說淵明肎把秋光不似春我重此花全晩節賸栽三徑伴閑身　新分菊本自鉏山手縛枯藤作矮欄比似著書空用力種花猶得一年看
〔原〕劉克莊〈菊〉羞與春花艶冶同殷勤培溉待西風不湏牽引淵明比隨分籬邉要幾叢　翁浩堂秋風兩度身為客已見重陽未到家村酒不堪供節事祗將青眼看黄花　趙信菴城荒落葉風颼颼淮水茫茫古渡頭白首不堪行樂地黄花㸃㸃是離愁　落托山園載酒來江梅含雪倚春
臺菊花無藉秋光老猶自離披帶雨開　黄花照眼又經秋山自青青江自流多謝龍頭鰲禁客年年把酒對江樓
〔增〕朱淑真〈黃花〉土花能白又能紅晩節由能愛此工寧可抱香枝上老不隨黃葉舞秋風　金宋九嘉酴醿風味醺人醉著莫東籬愛酒翁一夜金英全換骨冷香晴雪滿秋風　段克己〈菊花霜〉風簾斜揭玉鈎欄端正樓高燭影殘宿酒困人梳洗嬾從教殘粉涴金鈿　段成己〈菊花霜〉六宮試手學梅妝曾見飛英㸃額旁
香粉嚼餘濃不散唾花誤染縷金裳　李俊民〈野菊〉風露叢中取次芳愁邊過𨚫幾重陽秋光到處多無主不是閑花不肎香　〈晩菊集句〉白露寒花自繞籬羊士諤從他桃李笑開遲冉宗敏一年秋色吟中過沈彬門外重陽過不知僧齊己　元許有孚〈遶隄種菊〉酒熟同招隱士看饑來忍把落英餐春風無限閑桃李不似黃花耐歲寒　明高啓九月八日對菊　預向籬邉把一杯黄花多意已能開不憂風雨明朝阻懶逐時人鬭折來　袁凱〈己未
九日對菊大醉戲作〉老夫愛此黄金蕊兒子湏將白酒賖直到殘陽下天去更添燈火照欹斜　李東陽菊花寒影蕭蕭照墨池西園晩色正相宜蒼顔黑髪秋風裏應是陶翁半醉時　〈題戴文進畫菊〉黄花開滿院前坡醉殺西江計汝和忽見錢塘著色畫不知秋色較誰多　陳憲章〈對菊〉餐香誰亦到湘濱西埯東籬濫一巾去歲金英曾照我今年玉蕊又驚人　秋英如雪照沙濱扳折湏防小侍巾曲檻兩頭門盡掩先生原是惜花人
日日狂歌菊澗濱花神應識玉臺巾西風為掃繁華去不遣紅芳近老人　花舫誰撐緑渚濱道人醉脫碧方巾東籬不飲江州酒彭澤當年未盡人　扁舟何處剡溪濱夜半歸來雪滿巾爭似一瓢秋菊伴漆園風暖蝶疑人　我貌不如蘇穎濱秋風華髪已盈巾有錢不買重陽醉籬下黄花也笑人　謝九江〈惠菊〉誰將此菊種江濵物色當年漉酒巾若道淵明今我是清香還屬隔江人　紫菊移來紫水濱白頭對著白綸巾花前酌
酒笑未足酒後簮花笑殺人　故根迢逓九江濵歲晩相看此道巾不用詩流强分别種花人是賞花人　鶴袖披翻野水濱黄花簮破小烏巾腰間我有坡翁帶解與西鄰賣酒人　〈次韻李子長寒菊〉四尺霜莖一寸葩幽香何只暗浮了借令歲晩無人見不做人間九日花　水北一叢含數葩梅梢寒月過籬了茅茨可僦從人愛不賣廬山半畝花　〈五月菊〉露飲霜餐不記秋黄花三昧室中求區區形色多相似爭得先生為㸃頭　小
變春紅作淡裝山亭初見一枝黃醉中忽眩東籬眼起視金錢著屐忙　二頃南風秫正青督郵未到長官亭眼前雖有黄花在不與陶公管醉醒　〈正月菊〉春到東籬花亦知紅桃白李更當時東風自領芳菲去也為秋香作意吹　廬阜高歌九日杯盡將秋意放花開誰教也向東風裏㸃破千紅萬紫堆　〈對菊〉因花催酒酒催詩詩酒平生兩不虧秋到若無詩與酒菊花元似不曾知　菊逕旁通水背村秋光蕩漾短籬門與儂别様何
裝㸃笑插金英滿鬢根　映山映水兩三叢移上山亭愛殺儂千古冷香吹不斷長官頭上㡌簷風　沈周〈菊〉秋滿籬根始見花𨚫從冷淡遇繁華西風門逕含香在除𨚫陶家到我家　魏時敏〈賞菊〉短籬疎雨正離披淡白深紅朶朶宜自計老年才思减重陽過後不題詩
〔原〕張本花上清光花下隂素娥惜此萬黄金一杯寒露三更後誰信幽人更苦心　靳貴盈盈宫額半塗黄不減花前舊様妝笑殺阿嬌金屋貯香衾寒怯夜來霜
越孃初試素羅裳愛向秋風學靚妝一夜不勝瓊佩冷晩香亭館有新霜　戴君恩芳叢曄曄殿秋光嬌倚西風學道妝一自義熙人去後冷煙疎雨幾重陽　申時行冷艶疎枝擢素秋結茅相對轉清幽摘來自喜簮蓬髩只恐黄花笑白頭　于若瀛黄花應不插朱門自合移根老瓦盆露委烟斜看不足呼兒長夜倒芳尊　陸氏澹雲微雨暮秋天為愛黄花帶晩烟聞說名園千百種願分秋色到籬邉
子／醫家／御定佩文齋廣群芳譜／果譜　卷五十四至卷六十七／卷六十　荔支一／集藻／啟(P.21-2)..[文淵閣四庫全書本]
〔啟〕
〔增〕齊孔稚珪〈謝賜生荔支啟〉綠葉雲舒朱實星映離離昔聞曄曄今覩信西岻之佳珍諒東鄙之未識角昴興而𩄇華敷大火中而朱實繁灼灼丹華吐日離離繁星著天
子／醫家／御定佩文齋廣群芳譜／果譜　卷五十四至卷六十七／卷六十一　荔支二／集藻／文賦散句(P.32-1)..[文淵閣四庫全書本]
〔文賦散句〕
〔增〕漢司馬相如〈上林賦〉隱夫薁棣荅遝離支羅乎後宫列乎北園　〈魏文帝詔〉南方龍眼荔支寧比西國蒲萄石蜜乎　晉左思〈蜀都賦〉卬竹緣嶺菌桂臨
崖旁挺龍目側生荔支布綠葉之萋萋結朱實之離離迎隆冬而不凋常曄曄以猗猗　〈吳都賦〉其果則丹橘餘甘荔支之林
子／醫家／御定佩文齋廣群芳譜／果譜　卷五十四至卷六十七／卷六十七　甜瓜等／甜瓜／集藻／賦(P.13-1)..[文淵閣四庫全書本]
〔賦〕
〔增〕魏劉楨〈瓜賦並序〉在曹植坐厨人進瓜植命為賦促立成其辭曰布象牙之席薫玳瑁之筵憑彤玉之几酌縹碧之尊三星在隅溫風節暮枕翹於藤流美遠布黄花炳曄潛實獨著豐細異形圓方殊務揚暉發藻九
采雜糅厥初作苦終然允甘應時湫熟含蘭吐芳藍皮密理素肌丹瓤乃命圃師貢其最良投諸清流一浮一藏析以金刀四剖三離承之以雕盤羃之以纎絺甘逾蜜房冷亞氷圭　晉傅元〈瓜賦〉調土下種播之有經應運候時負甲徐生遂日就而月將既成母而盤縈次落莫之密葉兮交逶迤之修莖敷碧緑之純采金華炳其朗明育之以人功養之以六氣黄逾金緗青侔含翠雖貍首之甘美兮未若東門之奇偉舊有蜜筩及青括蔞
嘉味溢口鮮類寡儔一齧之頃至三揺頭選美芳園重簡其珍披以呉刀承以朱盤中割而破雖分若完質兼五味氣美芳蘭愈得冷而益甘兮怡神爽而解煩細肌密理多瓤少瓣豐㫖絶異食之不䬼
〔原〕陸機〈瓜賦〉佳哉瓜之為德邈衆果而莫賢殷中和之淳祐播滋榮於甫田背芳春以初載迎朱夏而自延奮修系之莫莫邁秀瓞之綿綿赴廣武以長蔓粲烟接以雲連感嘉時而促節䝉惠露而增鮮若乃紛敷雜錯鬱悦婆娑發彼適
此迭相經過熙朗日以熠耀扇和風其如波有葛虆之覃及象椒聊之衆多發金榮於秀翹結玉實於柔柯蔽翠景以自育綴修莖而星羅夫其種族類數則有括蔞定陶黄㼐白摶金文蜜筩小青大斑𤣥骭素椀貍首虎蹯東陵出於秦谷桂髓起於巫山五色比象殊形異端或濟貌以表内或惠心而醜顔或攄文而抱緑或披素而懷丹氣洪細而俱芬體修短而必圓芳郁烈其充堂味窮理而不䬼德𢎞濟於饑渴道殷流乎貴賤若夫濯
以寒水淬以夏凌越氣外斂溫液密凝體猶握虚離若剖氷
〔增〕張載〈瓜賦〉羊骹虎掌桂枝蜜筩𤣥表丹裏呈素含紅豐膚外偉緑瓤内醲甘柤夏熟丹柰冬芳朱李零於桂圃蒲萄潰於椒牀雖茲肴之孤起莫斯瓜之允臧超椰子於南海越橘柚於𢖍陽若乃㯽榔椰實龍眼荔枝徒以希珍難致為竒論實比德孰大於斯　嵇含〈瓜賦〉世云三芝瓜則處全焉故植根玉巖潤葉飛泉攬之者壽食之者仙是謂雲芝芙蕖振采擢莖元瀬闕二字
葩映莫此為最是謂水芝甘瓜普植用薦神祗其名龍膽其味亦奇是謂土芝乃剖甘瓜旣淳且馨荒者饗之忘困解酲流味通其五臟冷氣反其迷精　梁張纘〈瓜賦〉惟茲瓜之實茂體太素之純精翕元潤於浮霄含皇澤於夏庭於是蒼春發歲天地交和乃啓沃壤是殖是播納佳種於畦畹應時運而芽剖揮萌散蘖㘽葉負柯蓊茸鬱薈苯䔿婆娑晞慶雲以吐蕤仰旭日之敷花朝晞重陽夕承朗月淸露湛而宵降翔風穆以晨發振柯
翹之繞若顧惠風以滋悅感靈化而絪縕覩佳實之並結始懷徵而苦發終感宫而甘通信不和而自馨與九鼎乎齊功蔓草是藉密葉是蔽潛湫獨熟墮莖落蔕芬馥酷烈氣暢雲際申狄不能詳其味隸首不能為之計昔東陵之甘瓜美顯名於中古彼服閭之攸擔乃衆仙之所睹美人神之同好何厥用之𢎞普惟令實於無窮永可殖於靈圃
〔原〕唐康子玉〈瓜賦〉巫山之岡秦川之陽垂條引蔓布緑敷黄彌臯被野含芬吐芳轉晨風之
穆穆湛宵露之瀼瀼花葉則曄曄煒煒文彩則焜焜煌煌錦繡為之失色霞日為之奪光遠而望之粲兮爛繁星列兮曜長漢光色連延遙相暖廹而察之瓞兮緜明璣盈蚌媚重泉大鱗巨介近相連細雨流風每飄颻兮葉上遊蜂戲蝶時歴亂於花前爾其大則三尺二升美則金漿玉實貍頭羊骹之字黄㼐白摶之質感仙貴於孫鍾避世資於歩隲異蔕表於前代同心彰乎曩日旣而横綺席會嘉賓琴樽逸賞海陸具陳香分四座氣雜
八珍既取類於母子亦取辨乎君臣猗哉彼美流玩不已何以剖之金錯刀何以澆之玉英水邵平固植以著業阮籍托辭而興己非但留怨於戍夫抑亦取誡於君子
子／醫家／御定佩文齋廣群芳譜／木譜　卷六十八至卷八十一／卷八十　檀香等／丹木(P.20-1)..[文淵閣四庫全書本]
〔集藻〕
〔賛〕
〔増〕晉郭璞〈丹木賛〉爰有丹木生彼淆盤厥實如瓜其味甘酸蠲疴辟火用竒桂蘭　丹桂曄曄沸沸玉膏黄軒是服遂攀龍豪
子／醫家／御定佩文齋廣群芳譜／卉譜　卷八十七至卷九十二／卷八十七　芝／集藻／表(P.15-1)..[文淵閣四庫全書本]
〔集藻〕
〔表〕
〔増〕唐崔融〈皇太子賀芝草表〉伏承某月日芝草生於乾元殿瑞命天来符祥日至煌煌三秀分芰井而攢柯曄曄九光間梅梁而吐葉晉都宮閣何必靈芝之臺洛邑山川居然密芝之地伏惟天皇天臨海内帝有域中兼漢制而宅兩京用堯心而加百姓神精下降洽至道於丘陵靈液旁霑被深仁於草木觀其如葢如閣如日如星得五方之氣象合四時之景色仙人在上則車馬疑飛神龍居下則風雲不去謂蓬瀛之海列即崑
閬之山開魏皇之䨇榦莫儔漢帝之九莖為劣可以薦郊廟可以觴公卿臣謬踐儲闈祗膺守國不獲親承左右日覽休徵雖玉脛延齡在神仙而可致而刀圭入膳視朝夕而猶賖是用心馳仁夀之前慶集肅成之後　孫逖〈為宰相賀合鍊院産芝草表〉臣等伏見道士黄河清等奏興慶宫合鍊院内產芝草五色分輝六莖並秀神丹入鍊而轉精禎祥應期以如荅覩兹嘉瑞望宣付史官者伏以靈芝所致和氣之精著美仙經標名瑞典
陛下深仁契道至徳通神鍊液飛丹既啟長年之館敷華有葉遽呈三秀之祥五色有類於卿雲六莖且符於帝樂豈惟動植昭感以表於休徵固亦真仙叶應用彰於聖夀　常衮〈中書門下賀芝草嘉禾表〉伏見兵部尚書中書門下平章事李抱玉進芝草嘉禾者臣聞王者道洽則靈芝生天下和平則嘉禾應伏惟陛下誕膺景命憂濟生靈合太上之徳感元精之氣天地氤氲神眀滋液降此珍物叶於昌期垂葢連莖三華煥發離根合
穎一穗孤秀沐我渥澤扇其祥風衆草之英百穀之長以兆稔嵗以符太平昔周得唐郊之獻列篇於典策漢獲甘泉之祉薦歌於清廟三瑞之極一朝㑹同長發其祥無疆之慶　〈中書門下賀芝草表〉今日中使吳承清至宣示宋汴節度使御史大夫田神功所獻芝草一株紫葢黄莖叢生者天生神物王者嘉瑞竒秀之狀靈篇未書伏惟陛下孝通神眀徳至草木和氣所感禎祥屢彰煌煌靈芝郡國來獻垂以金葢發其瓊葩爛然紫雲
之色灼然紅蕖之秀王徳斯應皇家永昌固可寫狀圖牒薦於郊廟祗奉天意贊揚鴻休
子／醫家／御定佩文齋廣群芳譜／卉譜　卷八十七至卷九十二／卷八十七　芝／集藻／古歌樂章(P.32-1)..[文淵閣四庫全書本]
〔古歌樂章〕
〔原〕漢四皓〈紫芝歌〉莫莫髙山深谷逶迤曄曄紫芝可以療饑唐虞世遠吾將何歸駟馬髙葢其憂甚大富貴之畏人兮不如貧賤之肆志
〔増〕《漢書．郊祀歌》齋房産草九莖連葉宮童效異披圖案牒𤣥氣之精回復此都蔓蔓日茂芝成靈華　班固〈郊祀靈芝歌〉因露寢兮産靈芝象三徳兮瑞應圖延夀命兮光此都配上帝兮象太微參日月兮揚光輝　《宋史．上尊號樂章》曄曄靈芝生於殿闈照映華栱紛敷玉㽔感召元和光符
聖期祥篇恊吉百嵗咸宜　〈朝㑹樂章〉嘉瑞降臨應我皇徳曄曄神芝不根而植春秋三秀晝夜一色物播詩歌聲被金石　彼茁者芝茂英煌煌敷秀喬嶽實繁其房適符修貢封巒允臧永言登薦抑惟舊章　煌煌茂英不根而生蒲茸奪色銅池著名晨敷表異三秀分榮書於瑞典光我文眀
子／類書／藝文類聚／卷第十二／帝王部二／漢武帝(P.230)
漢武帝
漢書曰．孝武皇帝諱徹．景帝中子也．元封元年．行自雲陽．北歷上郡西河五原．出長城．登單于臺．臨北河．勒兵十八萬騎．旌旗千餘里．威震匈奴．還．登封泰山．又自潯陽浮江．親射蛟江中．獲之．舳艫千里．又
登之罦．東來(漢書武紀注作萊．)有之罦山祠．浮大海．山稱萬歲．　又曰．漢承百王之弊．高祖撥亂反正．文景務在養民．至于稽古禮文之事．猶多闕焉．孝武初立．卓然罷黜百家．表章六經．遂疇咨海內．舉其俊民．與之立功．興太學．修郊祀．改正朔．定曆數．協音律．作詩樂．建封禪．祀百神．號令文章．煥焉可述．後嗣得遵洪業．而有三代之風．如武帝之雄材大略．不改文景之恭儉．以濟斯民．雖詩書所稱．何有加焉．　荀悅漢紀曰．武皇帝恢萬世業．內脩文學．外曜武威．延天下之士．濟濟盈朝．興事創制．無所不施．先王之風．粲然存矣．然猶好其文．未盡其實．發其始．不克其終．奢侈無限．窮兵極武．百姓空竭．萬民罷弊．當此之時．天下騷然．海內无聊．而孝文之業衰矣．　劉歆七略曰．孝武皇帝．勑丞相公孫弘．廣開獻書之路．百年之間．書積如丘山．故外則有太常太史博士之藏．內則有延閣廣內祕室之府．　桓子新論曰．漢武帝材質高妙．有崇先廣統之規．故即位而開發大志．考合古今．模獲前聖故事．建正朔．定制度．招選俊傑．奮揚威怒．武義四加．所征者服．興起六藝．廣進儒術．自開闢以來．唯漢家最為盛焉．故顯為世宗．可謂卓爾絕世之主矣．然上多過差．既欲斥境廣土．又乃貪利爭物之無益者．聞西夷大宛國有名馬．即大發軍兵．攻取歷年．士衆多死．但得數十疋耳．又歌兒衞子夫．因幸愛重．乃陰求陳皇后過惡而廢退之．即立子夫．更其男為太子．後聽邪臣之譖．衞后以憂死．太子出走滅亡．不知其處．信其巫蠱．多徵會邪僻．求不急之方．大起宮室．內竭府軍．○太平御覽八十八作庫．外罷天下．百姓之死亡．不可勝數．此可謂通而蔽者也．　典論曰．孝武承四世之遺業．遇中國之殷阜．府庫餘金錢．倉廩畜腐粟．因此有意乎
滅匈奴．而得清邊境矣．故即位之初．從王恢之畫．設馬邑之謀．自元光以迄征和．四五十載之間．征匈奴四十餘舉．盛餘○二字御覽八十八引無．此有譌脫．踰廣漢．絕梓嶺．封狼居．禪姑幕．梁北河．觀兵潮○御覽八十八作瀚．海．刈單于之旗．剿閼氏之首．探符離之窟．掃五王之庭．納休屠昆耶之附．獲祭天金人之寶．斬名王以千數．馘酋虜以萬計．既窮追其散亡．又摧破其積聚．虜不暇於救死扶傷．疲困於孕重墮殞．元封初．躬執武節．告以天子自將．懼以兩越之誅．彼時號為威震匈奴矣．【述】後漢班固武帝述曰．世宗曄曄．思弘祖業．疇咨熙載．髦俊並作．厥作伊何．百蠻是攘．恢我疆宇．薄于四荒．武功既抗．亦迪斯文．憲章六學．統一聖真．封禪郊祀．祭旅百神．協律改王．饗茲永年．【贊】魏陳王曹植漢武帝贊曰．世宗光光．文武是攘．威震百蠻．恢拓土疆．簡定律曆．辨脩舊章．封天禪土．功越百王．　周庾信漢武帝聚書贊曰．獻書路廣．藏書府開．秦儒出谷．漢簡吹灰．芝泥印上．玉匣封來．坐觀風俗．不出蘭臺．
子／類書／藝文類聚／卷第十六／儲宮部／公主(P.304)
公主
公羊傳曰．天子嫁女于諸侯．必使諸侯同姓者主之．　史記曰．李斯長男由．為三川守．諸男皆尚秦公主．女悉嫁諸公子．由告歸咸陽．斯置酒于家．百官長皆前為壽．門庭車騎以千數．　漢書曰．周勃下廷尉．吏侵辱之．勃以千金與獄吏．迺書牘背示之曰．以公主為證．公主．孝文女也．勃子勝尚之．故獄吏教引為證．　又曰．宣平侯張敖．尚惠帝姉魯元公主．有女．惠帝既立．呂太后欲為重親．以公主女配帝．又曰．孝武衞皇后．字子夫．為平陽主謳者．武帝即位數年．無子．過平陽主．既飲．謳者進．帝獨說子夫．帝起更衣．子夫侍尚衣軒中．得幸．還坐甚忻．賜平陽主金千斤．子夫上車．主拊其背曰．行矣．強飯勉之．即貴．願無相忘也．　又曰．烏孫以馬千疋娉漢女．元封中．遣江都王建女細君為公主．以妻焉．賜乘輿服御物．為備官屬．侍御數百人．贈送甚盛．烏孫昆莫以為右夫人．公主至其國．自治宮室．歲時再過．昆莫
年老．言語不通．公主悲愁．自為作歌．天子聞而憐之．　范曄後漢書曰．制．皇女皆封縣公主．儀服同列侯．其尊崇者．加號長公主．儀服同蕃王．諸王皆封鄉亭侯．公主儀服同鄉亭侯．　又曰．光武姉湖陽公主．新寡．帝與共論朝臣．微觀其意．公主曰．宋公威容德器．羣臣莫及．帝曰．方且圖之．後宋弘被引見．帝令公主坐屏風後．因謂弘曰．喭言貴易交．富易妻．人情乎．弘曰．臣聞貧賤之知不可忘．糟糠之妻不下堂．帝顧謂主曰．事不諧矣．　又曰．董宣為洛陽令．湖陽公主蒼頭．白日殺人．因匿主家．吏不能得．及主出行．而以奴驂乘．宣於夏門亭候之．乃駐車叩馬．以刀畫地大言數主之失．叱奴下車．因格煞之．主即還宮訴帝．帝大怒．召宣．欲箠煞．宣叩頭曰．願乞一言而死．帝曰．欲何言．宣曰．陛下聖德中興．而縱奴煞良民．將何以治天下乎．臣不須箠．請得自殺．即以頭擊楹．流血被面．帝令小黃門持之．使宣叩頭謝主．宣不從．帝強使頓之．宣兩手據地．終不肯俯．主曰．文叔為白衣時．藏亡匿死．吏不敢至門．今為天子．威不能行一令乎．帝大笑曰．天子不與白衣同．　又曰．竇融長子穆．尚內黃公主．子勳．尚東海王強女比○後漢書五十三竇融傳作泚．王氏集解云．當作沘．陽公主．又子固．亦尚世祖女沮陽公主．竇氏一公兩侯三公主．親戚功臣中莫與為比．　又曰．館陶公主為子求郎．明帝不許．而賜錢千萬．謂羣臣曰．郎官上應列宿．出宰百里．苟非其人．則民受其殃．是以難之矣．　魏末傳曰．何晏婦金鄉公主．即晏同母妹．公主賢明．謂其母沛王太妃曰．晏為惡日甚．將不保身．母笑曰．汝得無妬晏耶．俄而晏死．有一男．年五六歲．宣王遣人錄之．晏婦藏其子王宮中．向使者搏頰．乞所活之．使者具以白宣王．宣王亦聞晏婦有先見之言．
心常嘉之．且為沛王故．特原不煞．　晉中興書曰．臨海公主．惠帝弟四女．羊皇后所生．初封清河公主．未出適．值永嘉亂．□○太平御覽一百五十二作傳．賣長城民錢溫．溫以送女．女遇主甚酷．主自告吳興太守周禮○按晉書三十一賈后傳．此事在建興中．據晉書五十八周札傳．札時正為吳興內史．禮當是札字之訛．以聞．於是殺溫及女．適譙國曹統．　臧榮緒晉書曰．賈后二女．宣華女彥．封宣華弘農郡公主．女彥年八歲．聰明歧嶷．便能書學．諷誦詩論．病困．賈后欲議封女以長公主．彥語后曰．我尚小．未及成人．禮不用公主．及薨．謚哀獻皇女．以長公主禮塟送．　列仙傳曰．朱仲．會稽販珠人也．高后時．獻三寸珠．魯元公主私以七百金．從仲求珠．仲獻珠四寸．事具寶部．【碑】魏溫子昇常山公主碑曰．啟泰微之層搆．闢閶闔之重扉．據天下以為家．苞率土而光宅．然則昆山西跱．爰有夜光．漢水東流．是生明月．公主稟靈宸極．資和天地．芬芳有性．溫潤成質．自然祕遠．若上元之隔絳河．直置清高．類姮娥之依桂樹．令淑之至．比光明於宵燭．幽閒之盛．匹穠華於桃李．託體宮闈．而執心撝順．婉然左辟．率禮如賓．舉華燭以宵征．動鳴佩而晨去．致肅雍於車乘．成好合於琴瑟．立行潔於清冰．抗志高於黃鵠．停輪表信．闔門示禮．終能成其子姓．貽厥孫謀．而鍾漏相催．日夜不息．川有急流．風無靜樹．奄辭身世．從宓妃於伊洛．遽捐館舍．追帝子於瀟湘．銘曰．龍轡莫援．日車遂往．奄離形神．忽歸丘壤．祖歌薤露．出奏巫山．永厝中野．終掩窮泉．蕭瑟神道．荒涼墓田．松檟徒列．琬琰空傳．【墓誌】宋謝莊豫章長公主墓誌銘曰．稟中樞之照．體星軒之華．肅恭在國．掖庭欽其風．恪勤衡館．庶族仰其德．神葉靈條．爰自帝堯．文信啟魯．肇京于楚．宵燭載照．娥英
是從．婉娩絺綌．優柔肅雍．蘅蕙有寶．金碧不居．泉庭一夜．里館長蕪．　齊王融永嘉長公主墓誌銘曰．作儀阿媛．取儷漢妃．相金漏質．穠李慚暉．肅穆婦容．靜恭女德．顧史求箴．披圖問則．慶善郁夷．與仁冥默．宵燧亡明．曉挽已聲．松門嚴闊．泉帳寒清．悠哉白日．鬱彼佳城．　齊謝朓臨海公主墓誌銘曰．長發有祥．瑤臺乃搆．玄鳥歸飛．北音斯奏．聿來徐土．禎符爰授．帝體靈柯．穠華以秀．飾館東魯．言歸景族．有教公宮．無繫車服．既肅簪珥．亦崇湯沐．率禮衡門．降情雲屋．彼月斯望．在釣維緍．瞻須配景．望燭齊神．霾華崑岫．滅采上春．慈纏雲陛．悲動外姻．鬱彼崇芒．睠然城輦．輜翟按轡．龍旒徐轉．　又新安長公主墓誌銘曰．氛氳長發．時惟睿文．誕茲明淑．玉振蘭芬．譽宣女師．德侔高行．肅穆嬪風．優遊閫正．撫事成箴．臨圖作鏡．如何冥默．方春委盛．【誄】魏陳王曹植平原懿公主誄曰．俯振地紀．仰錯天文．悲風激興．霜飈雪雰．凋蘭犮蕙．良幹以泯．於惟懿主．瑛瑤其質．協策應期．含英秀出．岐嶷之姿．寔朗貴．○初學記十作寔朗寔一．此有脫訛．生在十旬．察人識物．儀同聖表．聲協音律．驤眉識往．俛瞳知來．求顏必笑．和音則孩．阿保接手．侍御充傍．常在襁抱．不停笫牀．專愛一宮．取玩聖皇．何圖奄忽．罹天之殃．魂神遷移．精爽翾翔．號之不應．聽之莫聆．帝用于嗟．嗚呼○初學記十作咽．失聲．嗚呼哀哉．憐爾早歿．不逮陰光．改封大郡．惟帝舊疆．建土開家．邑移蕃王．緄珮惟鮮．朱紱斯煌．國號既崇．哀爾孤獨．配爾名子．華宗貴族．爵以列侯．銀艾優渥．成禮于宮．靈轜交轂．生雖異室．歿同山岳．爰構玄宮．玉石交連．朱房晧壁．暠曜電鮮．飾終備衞．法生象存．長埏繕脩．神閨掩扉．二柩並降．雙魂孰依．人誰不歿．憐爾尚微．阿保激摧．聖上傷悲．
城闕之詩．以日喻歲．况我愛子．神光長滅．扃關一闔．曷其復晣．　晉潘岳南陽長公主誄曰．昔唐女嬪媯．書敍釐降之美．周姬適齊．詩詠肅雍之歌．漢之新野．以節義垂號千載．伊晉之獻主．以聰明叡智．考終定謚．茲可謂母儀純備．邁蹤古烈者已．惜乎不永．背世湮．爰託素旂．式章徽音．主之誕育．既慕洪冑．德之休明．亦固天授．思心婉孌．淑質純茂．母儀不忒．內則靡疚．肇自弱笄．有馥其芬．言告言歸．作合于荀．在貴思降．處逸能勤．上虔諸姑．傍接支嬪．內諧閨閾．外和族姻．終溫且惠．淑慎其身．積善餘慶．啟茲名胤．厲以惠肅．誨以柔順．主實體化．不言而信．二子遵式．匪嚴而峻．於穆獻后．奕代熙盛．重作大司．黎牧火正．國之仁姑．家之慈母．天道輔賢．宜享遐壽．如何短命．曾不華首．寑疾弗興．繁榮摧朽．嗚呼哀哉．容車戒路．祖奠在庭．騑驂躊躇．服馬悲鳴．皇輿親臨．望旗失聲．列辟咸起．灑淚霑纓．嗚呼哀哉．既次墓門．降柩升輴．靈衣從風．素幕生塵．明燎守夜．竦紼俟晨．噭噭遺嗣．焭焭孤臣．號無廢音．涕不輟中．又皇女誄曰．厥初在鞠．玉質華繁．玄髮儵曜．蛾眉連娟．清顱橫流．明眸朗鮮．迎時夙智．望歲能言．亦既免懷．提攜紫庭．聰惠機警．授色應聲．亹亹其進．好曰之經．辭合容止．閑于幼齡．猗猗春蘭．柔條含芳．落英彫矣．從風飄颺．妙妙弱媛．窈窕淑良．孰是人斯．而離斯殃．靈殯既祖．次此暴廬．披覽遺物．徘徊舊居．手澤未改．領膩如初．孤魂遐逝．存亡永殊．嗚呼哀哉．　晉左九嬪萬年公主誄曰．昔滿○疑當作蒲．衣早智．周晉夙成．咸以岐嶷．名存典經．猗歟公主．在幼尅哲．方德比齒．有邈先烈．何德之盛．而年或闕．何華之繁．而實不結．雨墜風逝．形影長滅．赫赫京室．河洛所經．陰精發曜．降茲淑靈．篤生公主．誕膺休禎．秀
生紫微．日暉月明．既睇豔姿．徽音孔昭．盼蒨其媚．婉曼其嬌．寵玩軒陛．如瓊如瑤．雖則弱齒．雙德兼苞．五福所集．聞之先民．積善鍾慶．祜德輔仁．宜終淑美．光暉日新．云何降戾．景命不振．曄曄榮曜．英蕤始芳．何辜于天．猥遇降霜．焭焭稚魂．飄颻遐翔．於戲何辜．痛茲不福．生而何晚．歿而何速．酷矣皇靈．謬哉司祿．嗚呼哀哉．日月載馳．白露凝結．自主薨徂．奄離時節．吉凶乖邈．存亡異制．將遷幽都．潛神永翳．嗚呼公主．魂豈是綏．岌岌靈轜．駿駟騑騑．挽僮齊唱．悲音激摧．士女歔欷．高風增哀．一日不見．採蕭作歌．况我公主．形滅體訛．精靈遷逝．幽此中阿．言思言念．涕淚滂沱．嗚呼哀哉．【表】宋江斆當尚世祖女表讓婚○據宋書四十一．孝武王皇后傳．乃劉駿使人為斆作．曰．伏承詔旨．當以臨海公主降嬪．榮出望表．恩加典外．顧審輶蔽．跪處憂遑．臣寒門悴族．人凡質陋．閭閻有對．本隔天姻．年近將冠．皆已有室．荊釵布裙．足得成禮．自晉氏以來．配尚王姬者．雖累經美冑．亟有名才．至如王敦懾氣．桓溫斂迹．王偃無仲都之質．而祼雪於北階．何瑀闕龍工之姿．而見投於深井．謝莊殆自同於矇瞍．殷仲幾不免於強鋤．制勒甚於僕隸．防閑過於婢妾．行來出入．人理之常．當待賓客．朋從之義．而令掃轍息駕．無窺門之期．廢筵抽席．絕接對之理．非惟交友離異．仍乃兄弟疎闊．姆妳爭媚．相勸以急．尼媼競說．相諂以嚴．其間又有應答問訊．止○宋書作卜．巫師母．乃至殘餘飲食．詰辨與誰．衣被故弊．必責顯○宋書作頭．領．或進不獲前．或入不聽出．不入則嫌於欲疎．求出則疑於有別意．召必以三更為期．遣必以日出為限．夕不見晚魄．朝不識曙星．至於夜步月而弄琴．晝拱袂而被○宋書作披．卷．一生之內．與此乖矣．又聲影表聞．則少婢奔迸．
裾袂向席．而醜老藂來．左右整刷．以疑寵見嫌．賓客未冠．以小○宋書作少．容致斥．如臣門介．○宋書作分．代荷殊榮．足定家聲．便預提拂．青宮美官．或由才升．一切婚戚．咸成恩侵．是以仰冒非宜．披露丹款．非唯上陳一己．規全身願．寔乃廣申諸門．受患之切．若恩詔難降．扱請不申．便當刑膚翦髮．投山竄海．
子／類書／藝文類聚／卷第三十一／人部十五／贈答(P.544)
藝文類聚卷第三十一
人部十五　贈答
贈答
毛詩曰．無言不詶．　又．周公乃為詩以貽王．名之曰鴟鴞焉．　又．吉甫作頌．其詩孔碩．其風肆好．以贈申伯．　晏子曰．曾子將行．晏子送之曰．君子贈人以軒．不如贈人以言．　史記曰．孔子適周．見老子．辭去．老子送之曰．吾聞富貴者送人以財．仁者送人以言．吾竊仁者之號．請送子以言．　孫卿子曰．贈人以言．重於金石珠玉．勸人以言．美於黼黻文章．聽人以言．樂於鍾鼓琴瑟．　莊子曰．凡交近則必相靡以信．遠則必忠之以言．　韓子曰．鄭人有遺燕相書者．夜書．火不明．因謂持燭者曰．舉燭．而過書舉燭．非書意也．燕相國受書而悅之曰．舉燭者．高明也．舉賢任之．司○太平御覽八百七十作國．以治．　穆天子傳曰．穆王饗西王母于瑤池之上．上賦詩往來．辭義可觀．　漢書曰．古者諸侯卿大夫．交接鄰國．以微言相感．常揖讓之時．必稱詩以喻其志．　又曰．陳遵為河南太守．既至官．常遣從使西．召善書吏十人於前．治私書．謝京師親故．遵憑几．占書數百封．親疏各有意．　文士傳曰．桓驎伯父烏○太平御覽三百八十五作焉．此訛．官至太尉．驎年十二．在座．焉告客曰．吾此弟子．知有異才．殊能作詩賦．各○據御覽．當作客．乃
為詩曰．甘羅十二．楊烏九齡．昔有二子．今則桓生．驎即應聲答曰．邈矣甘羅．超等絕倫．伊彼楊烏．命世稱賢．嗟予憃弱．殊才偉年．仰慙二子．俯媿過言．　漢雜事曰．高彪謁馬融．辭疾不見．彪覆刺與書曰．聞高風為日久矣．故不待介者．造君子之門．冀一見龍光．敍腹心之願．不圖辭之以疾．昔者周公兄父文武．九命作伯．以君華夏．猶握沐吐飡．以接白屋之士．天下歸德．歷載邈矣．今君不能相見．宜哉．融省書大慙．遣人辭謝追請．徑去不還．　先賢行狀曰．杜安入太學．時號曰神童．時貴戚慕安高行．多有與書者．不輙發．以慮後患．常鑿壁藏書．當時皆嘉其慮遠．　會稽典錄曰．陳業少特操．沛國桓儼．當世英俊．避地會稽．聞業高節．欲與相見．終不獲．後儼浮海南入交州．臨去．遺書與業曰．不因行李．以係陰山白樓．曰．從容養高．動靜履直．季世多艱．爰適樂土．聞高風飢渴語言．知乃深隱邈然．終時求仁．斯得勤而無憾．齊蹤古賢．何其優哉．　蜀志曰．馬良使吳．良謂諸葛亮曰．今銜國命．協睦二家．幸為良介於孫將軍．亮曰．君試自為文．良即為草曰．寡君遣掾馬良．通聘繼好．以紹昆吾豕韋之勳．其人吉士．荊楚之令．鮮於造次之華．而有克終之美．願降心有納．以慰將命．權大悅之．　文章敍錄曰．杜摯與毌丘儉鄉里相親．故為詩與儉．求仙人藥一丸．欲以感切儉．求助也．　荀氏家傳曰．荀勗．蜀平之後．遣使通吳．司馬文王．用公所作書與孫皓．皓報命和親．王謂公曰．君前作書．使吳思順．勝十萬之衆也．　楚辭曰．結微情以陳詞兮．矯以遺夫美人．【詩】後漢蔡邕答對元式詩曰．伊余有行．爰戾茲邦．先進博學．同類率從．濟濟羣彥．如雲如龍．君子博文．貽我德音．辭之集矣．穆如清風．　又答卜元嗣詩曰．斌斌碩人．貽我
以文．辱此休辭．非余所希．敢不酬答．賦誦以歸．　魏王粲贈蔡子篤詩曰．悠悠世路．亂離多阻．濟岱江衡．邈焉異處．風流雲散．一別如雨．　魏徐幹答劉楨詩曰．與子別無幾．所經未一旬．我思一何篤．其愁如三春．雖路在咫尺．難涉如九關．陶陶朱夏別．草木昌且繁．　魏應瑒報趙淑麗詩曰．朝雲不歸．久結成陰．離羣猶宿．永思長吟．有鳥孤栖．哀鳴北林．嗟我懷矣．感物傷心．　魏繁欽贈梅公明詩曰．瞻我北園．有條者桑．遘此春景．既茂且長．氤氳吐葉．柔潤有光．黃條蔓衍．青鳥來翔．日月其邁．時不可忘．公子瞻旃．勳名乃彰．　魏程曉贈傅休弈詩曰．煢煢獨夫．寂寂靜處．酒不盈觴．肴不掩俎．厥客伊何．許由巢父．厥醴伊何．玄酒瓠脯．　又贈傅休弈詩曰．三光飛景．玉衡代邁．龍集甲子．四時成歲．權輿授代．徐陳蕩穢．元服初嘉．萬福咸會．赫赫應門．嚴嚴朱闕．羣后傷傷．○明本作摥摥．庭燎晳晳．　魏邯鄲淳答贈詩曰．我受上命．來隨臨菑．與君子處．曾未盈朞．見召本朝．駕言趣期．羣子重離．首命于時．餞我路隅．贈我嘉辭．既受德音．敢不答之．余惟薄德．既局且鄙．見養賢侯．於今四祀．既庇西伯．永誓沒齒．今也被命．我在不俟．瞻戀我侯．又慕君子．行道遲遲．體逝情止．豈無好爵．懼不我與．聖主受命．千載一遇．攀龍附鳳．必在初舉．行矣去矣．別易會難．自強不息．人誰獲安．願子大夫．勉匱成山．天休方至．萬福爾臻．　晉張華答何劭詩曰．良朋貽新詩．示我以遊娛．穆如灑清風．煥若春華敷．自昔同寮寀．於今比園墟．衰夕近辱殆．庶幾並懸輿．散髮重陰下．把杖臨清渠．屬耳聽鳴禽．流目玩儵魚．從容養餘日．取樂於桑榆．　又詩曰．駕言歸外庭．放志永棲遲．相伴步園疇．春草鬱鬱滋．榮觀雖盈目．親友莫與偕．悟物增隆思．結戀
慕同儕．援翰屬新詩．永歎有餘懷．　又贈摯仲治詩曰．君子有逸志．棲遲於一丘．仰蔭高林茂．俯臨淥水流．恬淡養玄虛．況精研聖猷．　何劭贈張華詩曰．四時更代謝．萬物迭卷舒．暮春忽復來．和風與節俱．俯臨清泉涌．仰觀嘉木敷．在昔同班司．今者並園墟．私願階黃髮．逍遙樂琴書．舉爵茂陰下．攜手共躊躇．奚用遺形骸．忘筌在得魚．　晉潘岳為賈謐贈陸機詩曰．神農更生．軒轅承紀．畫野離彊．爰封衆子．夏殷既襲．宗周繫祀．綿綿瓜瓞．六國互峙．彊秦兼并．吞滅四隅．子嬰面櫬．漢祖應符．霊獻微弱．在則渝．三雄鼎足．孫啟南吳．南吳伊何．僭號稱王．大晉統天．仁風遐揚．偽孫銜璧．奉土歸疆．婉婉長離．陵江而翔．長離云誰．咨余陸生．鶴鳴九臯．猶載厥聲．況乃海隅．播名上京．爰應旌招．撫翼紫庭．蕃岳作鎮．輔我京室．旋及桑梓．帝弟作弼．式云國官．清塗攸失．吾子洗然．恬淡自逸．廊廟惟清．俊乂是延．擢應嘉舉．自國而遷．齊轡羣龍．光贊納言．優遊省闥．珥筆華軒．昔余與子．繾綣同朝．脩日朗月．攜手逍遙．自我離羣．二周于今．雖簡其面．分著情深．子其超矣．實慰我心．發言為詩．望俟好音．欲崇其高．必重其曾．在南稱甘．度北則橙．崇子鋒穎．不騫不崩．　晉陸機答賈謐詩曰．先天創物．景命是膺．降及羣后．迭毀迭興．邈矣終古．崇替有徵．在漢之季．皇綱幅裂．雄臣騰騖．義夫赴節．釋位揮戈．言謀王室．王室之亂．靡邦不泯．如彼墜景．曾不可振．乃眷三哲．俾乂斯民．啟土綏難．改物承天．天厭霸德．皇祚告釁．獄訟違魏．謳歌逼晉．陳留歸蕃．我皇登禪．庸崏稽顙．三江改獻．惟公太宰．光翼二祖．誕育洪冑．纂戎于魯．昔我逮茲．時惟下僚．及子棲遲．同林異條．年殊志密．服舛義禂．遊跨三春．情固二秋．祗承皇命．出納無違．往踐蕃
朝．來步紫微．升降祕閣．我服載暉．孰云匪懼．仰肅明威．分索則易．攜手實難．念昔良遊．茲焉永歎．公之云感．貽此音翰．蔚彼高藻．如玉如蘭．民之胥好．指狂厲聖．儀形在昔．爭聞子命．　又答潘尼詩曰．於穆同心．如瓊如琳．我東日徂．來餞其琛．彼美潘生．實綜我心．探子玉懷．疇爾惠音．　又贈馮文羆詩曰．嗟我人斯．戢翼江潭．有命集上．翻飛自南．出彼幽谷．及爾同林．雙情交映．遺物識心．　又贈潘尼詩曰．水會於海．雲翔于天．道之所混．孰後孰先．及子雖殊．同升太玄．舍彼玄冕．襲此雲冠．遺情市朝．永志丘園．靜猶幽谷．動若揮蘭．　又贈從兄車騎詩曰．孤獸思故藪．離鳥悲舊林．翩翩遊宦子．辛苦難為心．髣髴谷水陽．婉孌崑山陰．營魄懷茲土．精爽若飛．　又贈波丘令馮文羆詩曰．夙駕出東城．送子臨江曲．密席接同志．羽觴飛酃淥．登樓望峻陂．時逝一何速．　又贈紀士詩曰．瓊瓌俟豐價．窈窕不自鬻．有美蛾眉子．惠音清且淑．修嫮協姝麗．華顏婉如玉．　又贈顧彥先詩曰．清夜不能寐．悲風入我軒．立影對孤軀．哀聲應苦言．　晉傅玄答程曉詩曰．弈弈兩儀．昭昭太陽．四氣代升．三朝受祥．濟濟羣后．峩峩聖皇．元服肇御．配天垂光．伊周作弼．王室惟康．顒顒兆民．蠢蠢戎羶．率土充庭．萬國奉蕃．皇澤雲行．神化風宣．六合咸熙．遐邇同歡．赫赫明明．天人合和．下罔遺滯．焦朽斯華．矧我良朋．如玉之嘉．穆穆雝雝．興頌作歌．　又答程曉詩曰．羲和運玉衡．招搖賦朔旬．嘉慶形三朝．美德揚初春．聖主加元服．萬國望威神．伊周敷玄化．並世霑天人．洪涯歌山岫．許由嗟水濱．　又傅咸贈褚武良詩曰．爰暨于褚．惟晉之禎．肇振鳳翼．羽儀上京．聿作喉舌．納言紫庭．光贊帝道．敷皇之明．方任之重．實在江揚．乃授旄鉞．宣曜威
霊．悠悠遐邁．東夏于征．　又贈建平太守李叔龍詩曰．弘道興化．實在良守．悠悠建平．皇澤未流．朝選於衆．乃子之授．南荊注望．心乎克副．　又贈太尉司馬虞顯機詩曰．帝崇元淑．妙選其屬．命子是佐．增袞之縟．　又贈崔伏二郎詩曰．英妙之選．二生之授．顒顒兩城．歡德之茂．君子所居．九夷非陋．無狹百里．而不垂覆．人之好我．贈我清詩．示我周行．心與道期．誠發自忠．義形於辭．古人辭讜．豈不爾思．　又與尚書同僚詩曰．非望之寵．謬加于己．猥授非據．奄司萬里．煌煌朱軒．服驥參騄．曄曄初延．肅肅臣僕．暉光顯赫．衆目所屬．斯之弗稱．匪榮伊辱．質弱尚甫．受任鷹揚．德非樊仲．王命是將．百城或違．無能有匡．一州之矜．將弛其綱．得意忘言．言在意後．夫惟神交．可以長久．我心之孚．有盈于缶．與子階○疑當作偕．老．豈曰執手．出司萬里．牧彼朔濱．服冕乘軒．六轡既均．威風先邁．百城肅震．　又答潘尼詩并序曰．司州秀才潘正叔．識通才高．以文學溫雅為博士．余性直而處清論襃貶之任．作詩以見規．雖襃飾之舉．非所敢聞．而斐粲之辭．良可樂也．答之雖不足以相詶報．所盍各言志也．詩曰．貽我妙文．繁春之榮．匪榮斯尚．乃新其聲．吉甫作頌．有馥其馨．寔由樊仲．其德克明．授此瓦礫．廁彼瑤瓊．貺非其喻．聞寵若驚．　又答欒弘詩并序曰．安樂令欒弘．太傅鉅平侯羊公辟．未就而公薨．後應司州之命．舉秀才．博文通濟之士．余失和於府．當換為護軍司馬．賦詩見贈．答之云爾．鉅平作宰．是貴是欽．弓旌仍招．嘉命胥尋．鸞鳳養儀．戢翼幽林．未附雅調．以和韶音．鉅平遐逝．厲志彌深．肅肅京司．清風裁邁．乃延羣彥．龍集鳳會．亦既斯降．萬里有賴．聲發響應．好結傾蓋．　晉潘尼答傅咸詩序曰．司徒左長史傅長虞．會定九
品．左長史宜得其才．屈為此職．此職執天下清議．宰割百國．而長虞性直而行．或有不堪．余與之親．作詩以規焉．悠悠羣吏．非子不整．嗷嗷衆議．非子不靖．忽荷略紐．握綱提領．矯矯貞臣．惟國之屏．　又贈吳王郎中令陸士衡詩曰．東南之美．曩惟延州．顯允陸生．於今斯疇．振鱗南海．濯翼洪流．婆娑翰林．容與墳丘．玉以瑜潤．隨以光融．乃漸上京．乃儀儲宮．玩爾清藻．味爾芳風．泳之彌廣．揖之彌冲．崑山何有．有瑤有珉．及爾同僚．具惟近臣．予涉素秋．子登青春．媿無老成．廁彼日新．祁祁大邦．惟桑與梓．穆穆伊人．南國之紀．帝曰爾諧．惟王卿士．俯僂從命．奚恤奚喜．　又答陸士衡詩曰．顧茲蓬蔚．廁根蘭陂．膏澤雖均．華不足披．逮春不茂．未秋先萎．子濯鱗翼．我挫羽儀．願言難常．載今載離．昔遊禁闥．祗畏夕惕．今放丘園．縱心夷易．口詠新詩．目玩文跡．予志耕圃．爾勤王役．慙無琬琰．以詶尺璧．　又贈隴西太守張仲治詩曰．二八由唐顯．周以多士隆．羣霊感韶運．理翮應翔風．張生拔幽華．蘋蘩登二宮．未幾振朱錦．剖符撫西戎．及子仍同僚．贈言貽爾躬．威刑有時用．唯德可念終．　又贈劉佐詩曰．要言將誰苦．聊以貽友生．念我二三賢．規我無隱情．　又送大將軍掾盧晏詩曰．贈物雖陋薄．識意在忘言．瓊琚尚交好．桃李貴往還．蕭艾苟見納．貽我以芳蘭．　又贈汲郡太守李茂彥詩曰．離索何惆悵．後會未可希．河朔貴相忘．歧路安足悲．　又贈長安令劉正伯詩曰．遊鸞憑太虛．騰鱗託浮霄．過蒙嘉時會．假翼陵扶搖．疲憊充時乏．及余再同寮．並跡侍儲宮．攜手登皇朝．劉侯撫西都．邁績參豹喬．德厚化必深．政明姦自消．萬尋由積匱．千里一步超．爾其騁逸軌．遠塗固可要．　又答楊士安詩曰．逝將辭儲宮．栖遲集南畿．
不悞百里賤．徒惜年志衰．躊躇顧城闕．怨戀慕端闈．俊德貽妙詩．敷藻發清徽．媿彼襃崇過．感此歧路悲．　又贈榮陽太守吳子仲詩曰．大晉盛得人．儲宮畜髦士．吳侯降高質．剖符授千里．垂覆豈他鄉．迴光臨桑梓．寮類感歧路．黎庶思知恥．老氏喻小鱗．曹參寄獄市．無謂弊邑陋．覆簣由茲起．　晉張載贈虞顯度詩曰．疇昔協蘭房．繾綣在華年．嘉好結平素．分着寮友前．謂得終遐日．綢繆永周旋．吾子遭不造．遘閔丁憂艱．俾我失良朋．誰與吐話言．一日為三秋．歲況乃三年．離居一何闊．結思如迴川．　晉石崇贈棗腆詩曰．久官無成績．栖遲於徐方．寂寂守空城．悠悠思故鄉．恂恂二三賢．身遠屈龍光．攜手沂泗閒．遂登舞雩堂．文藻譬春華．談話由蘭芳．消憂以觴醴．娛耳以名娼．博弈逞妙思．弓矢威邊疆．　晉司馬彪贈山濤詩曰．苕苕椅梧樹．寄生於南岳．上陵青雲霓．下臨千仞谷．處身自孤危．於何託余足．晉曹攄贈石崇詩曰．涓涓谷中泉．鬱鬱巖下林．泄泄羣翟飛．咬咬春鳥吟．野次何索漠．薄暮愁人心．三軍望衡蓋．歎息有餘音．臨肴忘肉味．對酒不能斟．人言重別離．斯情効於今．　晉劉琨贈盧諶詩曰．時光不我與．去乎若雲浮．朱實隕勁風．繁英落素秋．狹路傾華蓋．駭駟摧雙輈．何意百鍊剛．化為繞指柔．　又重贈劉琨詩○按本詩系劉琨下．則題不當云重贈劉琨．疑當作重贈盧諶．此有訛誤．馮惟訥晉詩紀逕改作盧諶詩．然按詩義．乃劉答盧詩．疑非．曰．璧由識真顯．龍因慶雲翔．茨棘非所憩．翰飛遊高岡．余音非九韶．何以儀鳳皇．新城非芝圃．曷由殖蘭芳．　晉盧諶答劉琨詩曰．隨寶產漢濱．摛此夜光真．不待卞和顯．自為命世珍．　晉棗腆贈石季倫詩曰．深蒙君子眷．雅顧出羣俗．受寶取諸懷．所贈非珠玉．凡我二三子．執手攜
玉腕．嘉言從所好．企予結雲漢．望風整輕翮．因虛舉雙翰．朝遊清渠側．日夕登高館．　又答石崇詩曰．昔我不造．備嘗顛沛．后土傾基．皇天隕蓋．少懷蒙昧．長無耿介．遺訓莫聞．出入靡賴．我舅敷命．于彼徐方．載詠陟岵．言念渭陽．乃泝洪流．汎身餘艎．宵寢晨逝．曷路之長．亦既至止．願言以寫．爰有石侯．作鎮東夏．寬以撫戎．從容柔雅．我聞有言．居安思危．位極則遷．勢至必移．上德無欲．貴道不為．妙識先覺．通夢皇羲．竊覩堂奧．欽蹈明規．　晉摯虞答杜育詩曰．越有杜生．既文且哲．龍躍穎豫．有聲彰澈．賴茲三益．如瓊如切．好以義結．友以文會．豈伊在高．分定傾蓋．其人如玉．美彼生蒭．鍾鼓匪樂．安用百壺．老夫灌灌．離羣索居．懷戀結好．心焉恨如．　晉歐陽建答棗腆詩曰．於鑠我舅．明德塞違．俾扞東藩．在徐之邳．載播其惠．載揚其威．濟寬以猛．方夏以綏．光啟先業．增曜重暉．咨余沖人．艱苦攸離．過庭無聞．頑固匪移．寔賴茲誨．導之軌儀．仰遵嘉訓．俯蹈明規．如葛斯蔓．如樛斯垂．我遘君子．仰之彌高．巖巖其高．即之惟溫．居盈思沖．在貴忘尊．縱酒嘉讌．自明及昏．無幽不妍．靡奧不論．人樂其量．士感其敦．　晉石崇答棗腆詩曰．言念將別．覩物傷情．贈爾話言．要在遺名．唯此遺名．可以全生．　晉．杜育贈摯仲治詩曰．之子于歸．言秣其駒．矧乃斯人．乃邁乃徂．雖非顯甫．餞彼百壺．雖非張仲．將膾河魚．人亦有言．貴在同音．雖曰翻飛．曾未異林．顧戀同枝．增其慨心．望爾不遐．無金玉音．　晉棗據答阮德猷詩曰．有朋顧之．貽我良箴．玩之無斁．終詠斯音．燕鼎在舟．雖重不．庶憑嘉謨．高迹可尋．　宋顏延之贈王太常僧達詩曰．玉水記方流．琁源載圓折．蓄寶每希聲．雖祕猶彰澈．聆龍九州．聞鳳窺丹穴．歷聽豈多士．唯然
覯時哲．舒文廣國華．敷言遠朝烈．德煇灼邦茂．芳風被鄉耋．側同幽人居．郊扉常晝閇．林閭時晏開．亟迴長者轍．庭昏見野陰．山明望松雪．靜惟浹羣化．徂生入窮節．豫往誠歡聚．悲來非樂闋．屬美謝繁翰．遙懷具短札．　又直東宮答鄭尚書道子詩曰．皇居體寰極．設險協天功．兩闈阻通軌．對禁阻○文選二十六作限．清風．　宋鮑昭贈顧墨曹詩曰．昏明易遠．離會難揆．雲撤泉分．西艫東軌．　宋鮑令暉題書寄行人詩曰．自君之出矣．臨軒不解顏．砧杵夜不發．高門晝恆關．帳中流熠燿．庭前華紫蘭．物枯識節異．鴻來知客寒．　又寄行人詩曰．桂吐兩三枝．蘭開四五葉．是時君不歸．春風徒笑妾．　齊王儉贈徐孝嗣詩曰．婉婉遊龍．載遊載東．靡靡行雲．並躍齊蹤．無類不感．有來斯雍．之子云邁．嗟我莫從．歲云暮止．述職戒行．崇蘭罷秀．孤松獨貞．悲風宵遠．乘雁晨征．撫物遐想．念別書情．　齊徐孝嗣答王儉詩曰．書帷停月．琴袖承飈．結芳幽谷．解珮明椒．去德滋永．懷德滋深．行雲傳想．歸鴻寄音．　又齊王融贈族叔衞軍詩曰．台曜澄華．鉉岳裁峻．經天為象．麗地作鎮．不器其德．有匪斯文．質起瑚璉．才逸卿雲．搖筆泉瀉．動詠霙紛．德馨伊何．如蘭之宣．貞筠抽箭．潤璧懷山．六樂畢該．五禮備貫．七訓是敷．三英有粲．惟旦惟公．惟公惟旦．　齊謝朓夜發新林至京邑詩．贈西府同僚．大江流日夜．客心悲未央．徒望關山近．終知返路長．秋河曙耿耿．寒渚夜蒼蒼．引領望京邑．宮雉正相望．金波麗鳷鵲．玉繩低建章．驅車鼎門外．思見昭丘陽．池暉不可接．何況隔兩鄉．風煙有鳥路．江漢限無梁．常恐鷹隼擊．時菊委嚴霜．寄言罻羅者．寥廓已高翔．　又在郡呈沈尚書詩曰．淮陽股肱守．高臥猶在茲．況復南山曲．何異幽棲時．高閤常
晝掩．荒階少諍詞．珍簟清夏室．輕扇動涼颸．夏李朱實．秋藕折輕絲．良辰竟何許．夙昔夢佳期．坐嘯徒可積．為邦歲已朞．　齊陸厥奉答內兄顧希叔詩曰．平原十日飲．中散千里遊．渤海方流滯．宜城誰獻詶．屏居南山下．臨此歲方秋．惜哉時不與．日暮無輕舟．　梁簡文帝贈張纘詩曰．儀表咸推挹．牆仞難窺踐．既富垂帷學．復折波濤辯．綺思曖霞飛．清文煥飈轉．宋旗赫容與．彫棨紛曜煜．波搖白鱧舟．風動蒼鷹舳．九嶷勢參差．江天相蔽虧．三春澧浦葉．九月洞庭枝．洞庭枝褭娜．澧浦葉參差．芬芳與搖落．俱應傷別離．　梁沈約詶謝宣城朓詩曰．王喬飛鳧舃．東方金馬門．從宦非宦侶．避世非避諠．揆予發皇鑒．短羽屢飛翻．晨趨朝建禮．晚沐臥郊園．賓至下塵榻．憂來命綠樽．昔賢侔時雨．今守馥蘭蓀．神交疲夢寐．路遠隔思存．　又詶孔逷通直懷蓬居詩曰．閶闔既洞啟．龍樓亦高闢．兩宮集鸞步．二闥引通籍．伊邇事清塗．紛吾供賤役．　梁任昉答劉孝綽詩曰．閱水既成瀾．藏舟遂移壑．彼美洛陽子．投我懷秋作．久敬類誠言．吹噓似嘲謔．兼稱夏雲盡．復陳秋樹索．詎慰耋嗟人．徒深老夫託．　梁范雲贈沈左衞詩曰．伊昔霑嘉惠．出入承明宮．遊息萬年下．經過九龍中．越鳥憎北樹．胡馬畏南風．願言反漁蓨．津梁肯見通．　梁劉孝綽答張左西詩曰．相思如三月．相望非兩宮．持此連枝樹．暫作背飛鴻．若人惠思我．摛藻蔚彫蟲．仙掌方晞露．霊烏正轉風．方假排虛翮．相與北山藂．　又贈任中丞詩曰．步出金華省．遙望承明廬．壯哉宛洛地．佳麗實皇居．虹蜺拖飛閣．蘭芷覆清渠．白雲夏峯盡．青槐秋葉疎．但願長閑暇．酌醴焚枯魚．　梁王僧孺贈顧倉曹詩．洛陽十二門．樓闕似西崑．曖曖罘罳下．想望隔畫垣．畫垣向
阿閣．栖鳳復栖鴛．五曹均趍奏．六尚等便煩．朝爐何馥馥．夜錦有餘溫．日中驅上駟．驤首遍京宛．晨趍魏公子．夕宿韓王孫．夙昔今何在．生平弃不論．譬如卷葹草．心謝葉空存．誰復三承．獨念九飛魂．又秋日愁居答孔主簿詩曰．首夏雲物善．盡暑旦猶清．日華隨水汎．樹影逐風輕．依簾野馬合．當戶昔耶生．物我一無際．人鳥不相驚．儻遇北山北．聊訪法喬卿．　又寄何記室詩曰．思君不得見．望望獨長嗟．夜風入寒水．曉露拂秋花．何由假日御．暫得寄風車．　梁王筠寓直中庶坊贈蕭洗馬詩曰．龍樓實九重．薄寒起殊早．玉階泣清露．銅池結秋潦．霜被守宮槐．風驚護門草．之子擅文華．縱橫富辭藻．舒錦慙光麗．握珠謝奇寶．媿予非工文．何用披懷抱．　又東陽還經嚴陵瀨贈蕭大夫詩曰．子陵徇高尚．超然獨長往．釣石宛如新．故態依可想．　梁裴子野答張貞成臯詩曰．匈奴時未滅．連年被甲兵．明君思將帥．方聽鼓鞞聲．吾生姿逸翮．撫劍起徂征．非徒慕辛李．聊欲逞良平．出車既方軌．絕幕且橫行．豈伊長纓繫．行見黃河清．雖令懦夫勇．念別猶有情．感子盈編贈．握玩以為榮．改予振旅凱．含毫備勒銘．梁蕭子雲贈海法師還甑山詩曰．直心好丘壑．偏悅幽棲人．忽聞甑山旅．萬里自相親．泬寥晚霖霽．重疊晴雲新．秋至蟬鳴柳．風高露起塵．動予憶山思．惆悵惜荷巾．　又寒夜直坊憶袁三公詩曰．滴滴雨鳴階．愔愔茲夜靜．風落宣猷樹．寒凋承光屏．高帷獨曉垂．華燭夜空冷．所思不相見．方知寒漏永．　又東郊望春詶王建安儁晚遊詩曰．金塘綠泉滿．上園梨蘂落．蛺蝶戀殘花．黃鸎對妖萼．芳菲滿郊甸．惠氣生蘭薄．子家冠蓋里．我館幽棲郭．綠楊垂長溪．便橋限清洛．相去能幾許．一水終疎索．　梁柳惲贈
吳筠詩曰．寒雲晦滄洲．奔潮溢南浦．相思白露亭．永望秋風渚．心知別路長．誰謂若燕楚．關候日遼絕．如何附行旅．願作野飛鳥．飄然自輕舉．　又贈吳筠詩曰．山桃落晚紅．野蕨開初紫．雲日自清明．蘋芷齊靃靡．離念已鬱陶．物華復如此．　又贈吳筠詩曰．遠遊濟伊洛．秣馬度清漳．邯鄲饒美女．豔色含春芳．鼓瑟未成曲．跕屣復翺翔．我本遊客子．情愛在淮陽．知誰新不樂．念舊苦人傷．　又贈吳筠詩曰．秋風度關隴．楚客奏歸音．颯颯避霜葉．離離出塞禽．　梁何遜落日贈范岫詩曰．緣溝綠草蔓．扶援雜花舒．輕煙澹柳色．重霞掩日餘．遙遙長路晚．寂寂行人疎．　又日夕望江贈魚司馬詩曰．湓城帶湓水．湓水縈如帶．日夕望高樓．耿耿青雲外．城中多宴賞．絲竹常繁會．管聲已流悅．絃聲復悽切．歌黛慘如愁．舞腰疑欲絕．仲秋黃葉下．長風正騷屑．早雁出雲歸．故鷰辭簷別．晝悲在異縣．夜夢還洛汭．洛汭何悠悠．起望登西樓．的的帆向浦．團團日隱洲．誰能一羽化．輕舉逐飛浮．　梁吳筠贈周興嗣詩曰．昔賢當路者．聲名振華夏．朱輪玳瑁牛．紫鞚連錢馬．朝花舞風中．夜月窺牕下．想君貴易朋．居然應見捨．　又入蘭臺贈王治書僧孺詩曰．故人楊子雲．校書麟閣下．寂寞少交遊．紛綸富文雅．予本隴西使．寓居洛陽社．相思非不深．行行避驄馬．　又答柳惲詩曰．閑房肅已靜．落月有餘暉．寒蟲隱壁思．秋蛾繞燭飛．絕雲斷更合．離禽去復歸．佳人今何在．迢遞江之沂．一為別鶴弄．千里淚沾衣．　又贈任黃門詩曰．相如體英彥．左右生容暉．已紆漢帝組．復解梁王衣．經過雲母扇．出入千門扉．連洲茂芳社．長山鬱翠微．欲言終未敢．徒然獨依依．　又詶郭臨丞詩曰．聞君立名義．我亦倦晨征．馬在城上蹀．○原作堞．據馮校本
改．劍自腰中鳴．白日遼川暗．黃塵壠坻驚．願君但銜酒．深知有素誠．　又詶聞人侍郎詩曰．悵然心不樂．萬里向悠悠．陵潮憩枉渚．泊暮遵江州．君住青門上．我發霸陵頭．相思自有處．春風明月樓．　又詣周承不值因贈此詩曰．竹枝任風轉．蘭心逐風卷．青雲葉上團．白露花中泫．聞君入綺疎．聊寄錦中書．一隨平原客．寧憶豫章徐．　又遙贈周承詩曰．巨石亂天崖．雜樹鬱參差．伯魚留蜀郡．長房還葛陂．練練波中月．亭亭雲上枝．高岑蔽人者．無處得相知．　又周承未還重贈詩曰．石渠闃無人．子雲今何在．顧望獨凝憂．銜杯竟誰待．散雪逐吹寒．蓬姿霜雪采．甘泉無竹花．鵷鶵欲還海．　隋江緫遇長安使寄裴尚書詩曰．傳聞令○文苑英華二百四十七作合．此訛．浦葉．遠向洛陽飛．北風尚嘶馬．南冠獨不歸．去雲目徒送．離琴手自揮．征蓬失處所．春草屢芳菲．太息關山月．風塵客子衣．【賦】梁劭陵王贈言賦曰．張雲麾問望之美．作牧南蕃．維舟江漢．留連飲餞．發邁有期．會面無日．依依別袂．恨恨江干．古人贈別以言．聊為贈言賦曰．昔人有感於知己．深情投分．如斯已矣．相知勢利之閒．實君子之所鄙．靜言神交之際．亦難得而具美．豈直鮮其令終．曾自聞其善始．日踰久而益敬．蓋惟一人者爾．語同志而好合．諒今古之皆然．荀託御而自說．徐因蒭而請前．況英聲與茂實．乃絕後而光先．似臨潭而鏡對．若披霧而覩天．欽愛顧之罔己．良佩服之在旃．資淑美之上才．超羣雄而獨峻．德既深於萬頃．牆有高乎數仞．思若神而泉涌．文如華而玉振．伊薄軀之固陋．謬攝官於夏汭．知美錦之難裁．處棼絲而易結．幸中途而遘止．仰旌旆之踟躕．似德星之東邁．類祥雲之西徂．亟留連於河渚．或終宴於城隅．賞既延於賓友．懽亦
洽於僕夫．嗟灰琯之易逝．慨離袂之云促．惜日車之不駐．恨流影之難續．觀善誘而不倦．飡好音而未足．佇浮雲之可寄．願無比乎金玉．　梁張纘懷音賦并序曰．西平劭陵王．以親賢作蕃夏首．下走叨竊時命．驅傳湘羅．久託下風．素蒙淑顧．及塗經鄢郢．淹泊累旬．君王彈隨珠於千仞．乃貽之以麗則．詩云懷我好音．敢為懷音賦云爾．伊宗周之令望．巡召南而述職．襟帶鄖夏之鄉．宣條江漢之域．服詩書於懷袖．抱仁義於胷臆．緫九德以栖身．橫四溟而撫翼．循微躬之末迹．謬馳傳於衡嶷．由洞庭而左轉．指酃醴而為期．仰芳塵於夏汭．路將近而彌滋．棹陵波以遄務．舟望浦而倦遲．自清光之末覯．逾一紀以歷茲．敢憑情於往昔．逢君恩之未遺．陪桂苑之良遊．接蘭臺之高會．既醉酒以飽德．亦傾羞而緩帶．感平原之愛客．傷歧路之難留．戀西園之餘賞．泣南浦之徂舟．結煩言於將贈．情有重乎琳球．顧龍門其不見．過夏首而西浮．申服義之未沫．長寄言於還郵．　梁陸倕感知己賦贈任昉曰．夜申旦而不寐．獨匡坐而怨咨．命僕夫而夙駕．指南館而為期．學窮書府．文究辭林．既耳聞而存口．又目見而登心．似臨淄之借書．類東武之飛翰．軫工遲於長卿．踰巧速於王粲．固乃度平子而越孟堅．何論孔璋而與公幹．或欲涉其涯涘．求其界畔．則浩浩淃淃．彪彪．譬長鋏於削中．若龍淵與蜀漢．濟濟冠蓋．祁祁儁逸．有竊風以味道．咸交臂而屈膝．或望路以窺門．罕升堂而入室．彼春蘭及秋菊．尚無絕於衆芳．矧重仁與襲義．信遼遼兮未央．言追意而不逮．辭欲書而復忘．竊仰高而希驥．忽脂車而秣馬．既一顧之我隆．亦東壁之余假．似延州之如舊．同伯喈之倒屣．附蒼蠅於驥尾．託明鏡於朝光．謂虛無而為有．布籍甚
於游揚．於是柔條颯其成勁．白露變而為霜．歲忽忽而遒盡．憂與愛兮未忘．聚落莖於虛室．聽羈雀於枯楊．忳鬱悒其誰語．獨撫抱而增傷．託異人以蠲憂．類其文而愈疾．索黃瓊之寄居．造安仁之狹室．車出門其已歡．無論銜杯與促膝．譬鄒子之吟松．故未寒而能慄．徒納壤以作高．陋吞舟而為罔．值墨子之愛兼．逢太丘之道廣．陪九萬以齊征．激三千而同上．識公沙於杵臼．拔孝相於無名．非夫人之為惑．孰云感於余情．指北芒以作誓．期鬱鬱於佳城．　梁任昉答陸倕感知己賦曰．原知己之時義．故相知之信然．乃貪廉之異貫．奈勇怯之相懸．貪在物而成累．怯在我而可甄．既自得於為御．又甘心於執鞭．矧相知其如此．獨攬涕而潺湲．雖有望於己知．更非謂其知己．信偉人之世篤．本侯服於陸卿．緬風流與道素．襲袞衣與繡裳．逮伊人而世載．並三駿而龍光．過龍津而一息．望鳳條而載翔．彼白玉之雖潔．此幽蘭之信芳．思在物之取譬．非升斛而能量．匹方峙於東岳．比凝厲於秋霜．不一飯以忘過．每三錢以投渭．匪蒙袂之敢嗟．豈溝壑之能衣．既蘊籍其有餘．又淡然而無味．得意同乎卷懷．違方似乎仗氣．類平叔而靡雕．似子臺而不朴．冠衆善而胎操．綜羣言而名學．折高戴於后臺．異鄒顏乎董幄．探三詩於河閒．訪九師於淮曲．術兼口傳之書．藝廣鏗鏘之樂．時坐睡而懸梁．裁據梧而錐幄．唯忘年之陸子．定一遇於班荊．余獲田蘇之價．爾得海上之名．信落魄而無產．終長勤於短生．飢虛表於徐步．逃責顯於疾行．子比我於叔則．又方余於耀卿．心照情交．流言靡惑．萬類闇求．千里懸渴．言象可廢．筌蹄自默．居非連棟．行待舟車．冬夜不長．夏日靡餘．肴核非餌．絲竹豈娛．我未捨駕．子已迴輿．中飲相顧．悵然動
色．邦壤雖殊．離會難測．存異山陽之居．沒非要離之側．以膠投漆中．離婁豈能識．【書】後漢崔瑗與葛元甫書曰．今遣奉書．錢千為贄．并送許子十卷．貧不及素．但以紙耳．　後漢馬融與竇伯向書曰．孟陵奴來．賜書．見手迹．歡喜何量．次於面也．書雖兩紙．紙八行．行七字．七八五十六字．百一十二言耳．後漢延篤答張奐書曰．惟別三年．夢想言念．何日有違．伯英來．惠書盈四紙．讀之三復．喜不可言．　後漢張奐與陰氏書曰．篤念既密．文章燦爛．名實相副．奉讀周旋．紙弊墨渝．不離于手．　晉庾冰與王羲之書曰．得示．連紙一丈．致辭一千．祗增其歎耳．了無解於往懷．
子／類書／藝文類聚／卷第三十四／人部十八／哀傷(P.594)
哀傷
毛詩曰．終風．衞莊姜傷己也．遭州吁之難．傷己不見答於先君．以至困窮．　又曰．我心憂傷．惄焉如擣．　左傳曰．魯襄仲殺公子惡及視．而立宣公．夫人姜氏歸于齊．哭而過市曰．天乎．仲為不道．殺適立庶．市人皆哭．魯人謂之哀姜．　又．晉不哀吾喪．而滅吾同姓．　禮記曰．墟墓之間．未施哀於民而民哀．　又曰．陽門之介夫死．而司城子罕哭之哀．而民說．　又曰．孔子過泰山側．有婦人哭於墓者而哀．夫子使子貢問之．對曰．昔吾舅死於虎．吾夫又死焉．今吾子又死焉．　又曰．知生者弔．知死者傷．　又曰．傷哉貧也．生無以養．死無以為禮．　又曰．孔子過衞．遇舊館人之喪．夫子入哭之．出．使子貢脫驂而
賻之．曰．予向者入而哭之．過於一哀而出涕．　論語曰．關雎樂而不淫．哀而不傷．　又曰．臨喪不哀．吾何以觀之哉．　家語曰．閔子騫三年喪畢．見於孔子．與之琴．使之絃．切切而悲．孔子曰．君子也．哀未盡．能斷之以禮．事具品藝篇．焦贑易林曰．秋風生哀．華落悲心．　說苑曰．鮑叔死．管仲舉上衽而哭之．泣下如雨．從者曰．非君臣父子也．管仲曰．生我者父母知我者鮑子也．士為知己者死．而况為之哀乎．列子曰．燕人生長於楚．及老而還本國．過晉國．同行者誑之．指城曰．此燕國之城．其人愀然變容．指社曰．此君里之社．乃喟然而歎．指舍曰．此君先人之廬．乃潸然而泣．指壠曰．此君先人之冢．其人哭不自禁．　文子曰．九夷八狄之哭．異聲而皆哀．　吳志曰．呂岱親愛徐源．源性忠壯．好直言．及源死．哭之甚哀．曰．益友不幸．岱復何聞乎．　王隱晉書曰．庾袞兄子孤卒．袞既哀其孤．又痛其成人而未娶．撫柩而號．每哭．聽者皆泣．人不哀其喪．感其哀也．　又曰．阮籍鄰家女．未嫁而死．籍往哭之．甚哀．　俗說曰．阮光祿大兒喪．哀過．遂得失心病．　琴操曰．孔子遊於泰山．見薪者哭甚哀．孔子問之．薪者曰．吾自傷．故哀爾．　沈約宋書曰．世祖與羣臣至寵姬殷貴妃墓．謂劉德願曰．卿等哭貴妃若悲者．當加厚賞．德願應聲便號慟．涕泗交橫．上甚悅．以為豫州刺史．上又令羊志哭．志亦嗚咽甚哀．他日有問志者．卿那得此副急淚．志答曰．我爾日自哭亡妾耳．　秦川記曰．隴西郡有隴山．山東人升此而顧瞻者．莫不悲思哀傷．【詩】魏文帝寡婦詩曰．友人阮元瑜早亡．傷其妻子孤寡．為作此詩．霜露紛兮交下．木葉落兮萋萋．候鴈叫兮雲中．歸鷰翩兮徘徊．妾心感兮惆悵．白日急兮西頹．守長夜兮思君．魂一夕兮九乖．悵
延佇兮仰視．星月隨兮天迴．徒引領兮入房．竊自憐兮孤栖．願從君兮終沒．愁何可兮久懷．　魏阮瑀七哀詩曰．丁年難再遇．富貴不重來．良時忽一過．身體為土灰．冥冥九泉室．漫漫長夜臺．身盡氣力索．精魂靡所能．嘉肴設不御．旨酒盈觴杯．出壙望故鄉．但見蒿與萊．　又詩曰．臨川多悲風．秋日苦清涼．客子易為戚．感此用哀傷．攬衣久躑躅．上觀心與房．三星守故次．明月未收光．雞鳴當何時．朝晨尚未央．還坐長歎息．憂憂難可忘．　魏王粲七哀詩曰．西京亂無象．犲虎方遘患．復弃中國去．遠身適荊蠻．親戚對我悲．朋友追相攀．出門無所見．白骨蔽平原．南登灞陵岸．迴首望長安．悟彼下泉人．喟然傷心肝．　又詩曰．荊蠻非我鄉．何為久滯淫．方舟遡大江．日暮愁我心．山岡有餘映．巖阿增重陰．流波激清響．猴猨臨岸吟．獨夜不能寐．攝衣起撫琴．絲桐感人情．為我發悲音．　晉張載七哀詩曰．秋風吐商氣．蕭瑟掃前林．陽鳥收和響．寒蟬無餘音．朱光馳北陸．浮景想西沈．顧望無所見．唯覩松柏陰．肅肅高桐枝．翩翩孤栖禽．仰聽離鴻鳴．俯聞蜻蛚吟．哀人易感傷．覽物增悲心．　晉潘岳關中詩曰．哀此黎元．無罪無辜．肝腦塗地．白骨交衢．夫行妻寡．父出子孤．俾我晉民．化為狄俘．　又哀詩曰．漼如葉落樹．邈若雨絕天．雨絕有歸雲．葉落何連山．時氣冒崗嶺．長風鼓松柏．堂虛聞鳥聲．室暗如日夕．晝愁奄逮昏．夜思忽終昔．展轉獨悲窮．泣下霑枕席．人居天地間．飄若遠行客．先後詎能幾．誰能獘金石．　又悼亡詩曰．皎皎窗中月．照我室南端．清商應秋至．溽暑隨節闌．凜凜凉風升．始覺夏衾單．豈曰無重纊．誰與同歲寒．歲寒無與同．朗月何朧朧．展轉眄枕席．長簟竟牀空．牀空委清塵．室虛來悲風．霑胸安能已．悲懷
從中起．寢興目存形．遺音猶在耳．　又悼亡詩曰．荏苒冬春謝．寒暑忽流易．之子歸窮泉．重壤永幽隔．望廬思其人．入室想所歷．帷屏無髣髴．翰墨有餘跡．流芳未及歇．遺桂猶在壁．悵脫如或存．迴遑忡驚惕．如彼翰林鳥．雙栖一朝隻．如彼游川魚．比目中路隔．　又思子詩曰．造化甄品物．天命代虛盈．奈何念稚子．懷奇隕幼齡．追想存髣髴．感道傷中情．一往何時還．千載不復生．　宋顏延之除弟服詩曰．徂沒離二秋．淹泣備三冬．往辰緬難紀．來筭忽易窮．升沒奄朞晦．洒掃易禮容．縞衣變余體．長逝歸爾躬．　又辭難潮溝詩曰．徘徊眷郊甸．俛仰引單襟．一塗苟不豫．百慮畢來侵．永懷交在昔．有願諐瑟琴．寫言勞者事．將用慰亡簪．　齊謝朓銅爵臺妓詩曰．繐帷飄井幹．尊酒若平生．鬱鬱西陵樹．詎聞歌吹聲．芳襟染淚跡．嬋媛空復情．玉坐猶寂寞．況乃妾身輕．　梁簡文帝傷美人詩曰．昔聞倡女別．蕩子無歸期．今似陳王歎．流風難重思．翠帶留餘結．苔階沒故基．圖形更非是．夢見反成疑．燻鑪含好氣．庭樹吐華滋．香燒日有歇．花落無還時．　梁任昉哭范僕射詩曰．平生禮數絕．式瞻在國禎．一朝萬化盡．猶我故人情．已矣平生事．詠歌盈篋笥．兼復相嘲謔．常與虛舟值．何時見范侯．還叙平生意．　梁沈約蕭丞相弟詣世子車中作詩曰．廉公失權勢．門館有虛盈．貴賤猶如此．況乃曲池平．高車塵未滅．珠履故餘聲．賓階綠錢滿．客位紫苔生．唯當九原上．鬱鬱望佳城．　梁蕭子範入元襄王第詩曰．伏軾窺東苑．收淚下玉橋．昔時方轂處．於今共寂寥．夾池猶裊裊．仙榭尚迢迢．一同西靡柏．徒思芳樹蕭．　梁王筠和蕭子範入元襄王第詩曰．昔入睢陽苑．連步披風雲．今遊故臺處．向望闃無人．皓壁留餘篆．蕙圃有
餘芬．行人皆隕涕．何獨孟嘗君．　梁吳筠傷友詩曰．可憐桂樹枝．懷芳君不知．摧折寒山裏．遂死無人窺．　梁何遜行經范僕射故宅詩曰．旅葵應蔓井．荒藤已上扉．寂寂空郊暮．無復車馬歸．瀲灩故池水．蒼茫落日暉．闃寂今如此．行客盡霑衣．　又銅爵臺妓詩曰．秋風木葉落．蕭瑟絃管清．望陵歌對酒．向帳舞空城．寂寂檐宇曠．飄飄帷幔輕．曲終相顧起．日暮松柏聲．　梁劉孝綽銅爵臺妓詩曰．爵臺三五日．歌吹似佳期．定對西陵晚．松風飄素帷．危絃斷更接．心傷於此時．何言留客袂．翻掩望陵悲．　梁庾肩吾亂後經吳郵亭詩曰．郵亭一迴望．風塵千里昏．青袍異春草．白馬即吳門．獯戎鞭伊洛．雜種亂轘轅．輦道同關塞．王城似太原．休明鼎尚重．秉禮國猶存．殷牖爻雖．堯城吏轉尊．泣血悲東走．橫戈念北奔．方憑七廟略．誓雪五陵寃．人事今如此．天道共誰論．　周庾信傷周處士詩曰．冥漠爾遊岱．悽凉予向秦．雖言異生死．同是不歸人．悵然張仲蔚．悲哉鄭子真．三山猶有鶴．五柳更應春．遂令從渭水．投釣往江濱．　周王褒送觀寧侯葬詩曰．丹旐書空位．素帳設虛樽．楚琴南操絕．韓書舊說存．西靡傷新樹．東陵惜故園．自憐悲谷影．彌念玉關門．餘暉天盡末．夕霧起山根．平原看獨樹．臯亭望列村．寂寥還蓋靖．荒茫歸路昏．挽鐸已流唱．童歌行自喧．眷言千載後．誰將遊九原．　又送劉中書葬詩曰．昔別傷南浦．今悲去北邙．書生空託夢．久客每思鄉．塞近邊雲黑．塵昏野日黃．陵谷俄遷變．松柏易荒凉．題銘無復迹．何處驗龜長．　陳沈烱望郢州城詩曰．魂兮何處反．非死復非仙．坐柯如昨日．石合未淹年．歷陽頓成浦．東海果為田．空憶扶風詠．誰見峴山傳．世變才良改．時移民物遷．悲哉孫驃騎．悠悠哭彼
天．　又長安還至方山愴然自傷詩曰．秦軍坑趙卒．遂有一人生．雖還舊鄉里．危心曾未平．淮源比桐柏．方山似削成．猶疑屯虜騎．尚畏值胡兵．空村餘拱木．廢邑有頹城．舊識莫不盡．新知皆異名．百年三萬日．處處此傷情．　陳陰鏗和樊晉陵傷妾詩曰．畫梁朝日盡．芳樹落花辭．忽以千金笑．長作九泉悲．鏡前塵劇粉．機上網多絲．戶餘雙入鷰．床有一空帷．名香不可得．何見反魂時．　陳張正見銅爵臺詩曰．荒凉銅爵晚．搖落墓田通．雲慘當歌日．松吟欲舞風．人疎瑤席冷．曲罷繐帷空．可惜年將淚．俱盡望陵中．　隋江緫奉和東宮經故妃舊殿詩曰．故殿看看冷．空階步步悲．猶憶窺窗處．還如解珮時．苔生無意早．鷰入有言遲．若令歸就月．照見不須疑．　又傷顧野王詩曰．獨酌一樽酒．高詠七哀詩．何言蒿里別．非復竹林期．階荒鄭公草．戶闃董生帷．人隨暮槿落．客共晚鸎悲．年髮兩如此．傷心獨幾時．　又和張源傷往詩曰．小婦當鑪夜．夫壻凱師年．正歌千里曲．翻入九重泉．機中未斷素．瑟上本留絃．空帳臨窗掩．孤燈向壁燃．還悲塞壟曙．松短未生煙．【賦】漢武帝李夫人賦曰．飾新宮以延佇．泯不歸乎故鄉．慘鬱鬱其蕪穢．處隱隱而懷傷．釋輿馬於山椒．奄修夜之不陽．秋氣憯以悽戾．桂枝落而消亡．神煢煢以遙思．精浮遊而出彊．託陰以曠久．惜繁華之未央．念窮極之不逮．惟要妙而相佯．　後漢蘇順歎懷賦曰．悲終風之隕．條枝梢以摧傷．桂敷榮而方盛．遭暮冬之隆霜．華菲菲之將實．中夭零而消亡．童烏濬其明哲．悲何壽之不將．嗟劉生之若茲．奄彌留而永喪．　魏文帝悼夭賦曰．族弟文仲．亡時年十一．母氏傷其夭逝．追悼無已．予以宗族之愛．乃作斯賦．氣紆結以填胸．不知涕之縱橫．時徘徊
於舊處．覩靈衣之在牀．感遺物之如故．痛爾身之獨亡．愁端坐而無聊．心慼慼而不寧．步廣廈而踟蹰．覽萱草於中庭．悲風蕭其夜起．秋氣憯以厲情．仰瞻天而太息．聞別鳥之哀鳴．　又寡婦賦曰．陳留阮元瑜早亡．每感存其遺孤．未嘗不愴然傷心．故作斯賦．惟生民兮艱危．在孤寡兮常悲．人皆處兮歡樂．我獨怨兮無依．撫遺孤兮太息．俛哀傷兮告誰．三辰周兮遞照．寒暑運兮代臻．歷夏日兮苦長．涉秋夜兮漫漫．微霜隕兮集庭．鷰雀飛兮我前．去秋兮就冬．改節兮時寒．水凝兮成冰．雪落兮翻翻．傷薄命兮寡獨．內惆悵兮自憐．　又感物賦曰．喪亂以來．天下城郭丘墟．惟從太僕君宅尚在．南征荊州．還過鄉里．舍焉．乃種諸蔗于中庭．涉夏歷秋．先盛後衰．悟興廢之無常．慨然永歎．乃作斯賦．伊陽春之散節．悟乾坤之交霊．瞻玄雲之蓊鬱．仰陰之杳冥．降甘雨之豐霈．垂長溜之泠泠．掘中堂而為圃．植諸蔗于前庭．涉炎夏而既盛．迄凜秋而將衰．豈在斯之獨然．信人物其有之．　魏陳王曹植慰子賦曰．彼凡人之相親．小離別而懷戀．況中殤之愛子．乃千秋而不見．入空室而獨倚．對牀帷而切歎．痛人亡而物在．心何忍而復觀．日晼晚而既沒．月代照而舒光．仰列星以至晨．衣霑露而含霜．惟逝者之日遠．愴傷心而絕腸．　魏高貴鄉公傷魂賦曰．王師東征．宗正曹並．以宗室材能．兼侍中從行．到頃得疾．數日亡．意甚傷之．為作此賦．宗臣充于常伯．體材藝而中良．何旻天之不怙．遘暴疾而隕亡．惟厥疾之初發．若常疾之輕微．未經日而況篤．氣惙惙而耗衰．歧鵲騁技而弗救．豈藥石之能追．精魂忽已消散．神眇眇而長違．　魏王粲傷夭賦曰．惟皇天之賦命．實浩蕩而不均．或老終以長世．或昏夭而夙泯．物雖存而人
亡．心惆悵而長慕．哀皇天之不惠．抱此哀而何愬．求魂神之形影．羌幽冥而弗迕．淹低徊以想像．心彌結而紆縈．晝忽忽其若昏．夜烱烱而至明．　又思友賦曰．登城隅之高觀．忽臨下以翺翔．行遊目於林中．覩舊人之故場．身既沒而不見．餘迹存而未喪．滄浪浩兮迴流波．水石激兮揚素精．夏木兮結莖．春鳥兮愁鳴．平原兮泱莽．綠草兮羅生．超長路兮逶迤．實舊人兮所經．身既逝兮幽翳．魂眇眇兮藏形．又寡婦賦曰．闔門兮却掃．幽處兮高堂．提孤孩兮出戶．與之步兮東廂．顧左右兮相怜．意悽愴兮摧傷．觀草木兮敷榮．感傾葉兮落時．人皆懷兮歡豫．我獨感兮不怡．日掩曖兮不昏．朗月皎兮揚暉．坐幽室兮無為．登空牀兮下幃．涕流連兮交頸．心憯結兮增悲．　魏丁廙妻寡婦賦曰．惟女子之有行．固歷代之彝倫．辭父母而言歸．奉君子之情塵．如懸蘿之附松．似浮萍之託津．何性命之不造．遭世路之險迍．榮華曄其始茂．所恃奄其徂泯．靜閉門以却掃．魂孤煢以窮居．刷朱扉以白堊．易玄帳以素幬．含慘悴以何訴．抱弱子以自慰．時翳翳以東陰．日亹亹以西墜．雞斂翼以登棲．雀分散以赴肆．還空牀以下帷．拂衾褥以安寐．想逝者之有憑．因宵夜之髣髴．痛存沒之異路．終窈漠而不至．時荏苒而不留．將遷霊以大行．駕龍轜於門側．設祖祭於前廊．彼生離其猶難．矧永絕而不傷．自銜恤而在疚．履冰冬之四節．風蕭蕭而增勁．寒凜凜而彌切．霜悽悽而夜降．水溓溓而晨結．瞻霊宇之空虛．悲屏幌之徒設．仰皇天而歎息．腸一日而九結．惟人生於世上．若馳驥之過櫺．計先後其何幾．亦同歸乎幽冥．　晉陸機歎逝賦曰．昔每聞長老．追計平生同時親故．或曾共遊一途．同宴一室．十年之外．索然已盡．以是思哀．哀可
知矣．賦曰．悲夫．川閱水以成川．水滔滔而日度．世閱人而為世．人冉冉而行暮．人何世而弗新．世何人之能故．亮造化之若茲．吾安取夫久長．痛靈根之夙隕．怨具爾之多喪．悼堂構之隤瘁．愍城闕之丘荒．親彌懿其已逝．交何戚而不亡．彌年時之詎幾．夫何往而不殘．或冥邈而既盡．或寥廓而僅半．信松茂而柏悅．嗟芝焚而蕙歎．苟性命之弗殊．豈同波而異瀾．年彌往而念廣．塗薄暮而迫迮．顧舊要於遺存．得十一於千百．　又愍思賦曰．予屢抱孔懷之痛．而奄復喪同生姊．銜恤哀傷．一載之間．而喪制便過．故作此賦．以紓慘惻之感．時方至其儵忽．歲既去其晼晚．樂來日之有繼．傷頹年之莫纂．覽萬物以澄念．怨伯姊之已遠．尋遺塵之思長．瞻日月之何短．升降乎階際．顧眄兮屏營．雲承宇兮藹藹．風入室兮泠泠．僕從為我悲．孤鳥為我鳴．　又大暮賦曰．夫死生是失得之大者．故樂莫甚焉．哀莫深焉．使死而有知乎．安知其不如生．如遂無知耶．又何生之足戀．故極言其哀．而終之以達．庶以開夫近俗云．夫何天地之遼闊．而人生之不可久長．日引月而並隕．時惟歲而俱喪．徒假願於須臾．指夕景而為誓．忽呼吸而不振．奄神徂而形獘．於是六親雲起．姻族如林．爭塗掩淚．望門舉音．敷幄席以悠想．陳備物而虞靈．仰寥廓而無見．俯寂寞而無聲．肴饛饛其不毀．酒湛湛而每盈．屯送客於山足．伏埏道而哭之．扃幽戶以大畢．泝玄闕而長辭．歸無塗兮往不反．年彌去兮逝彌遠．彌遠兮日隔．無塗兮曷因．庭樹兮葉落．暮草兮根陳．　晉潘岳悼亡賦曰．伊良嬪之初降．幾二紀以迄茲．遭兩門之不造．備荼毒而嘗之．嬰生艱之至極．又薄命而早終．含芬華之芳列．翩零落而從風．神飄忽而不反．形焉得而久安．襲時服於遺
質．表鉛華於餘顏．問筮嬪之何期．宵過分而參闌．詎幾時而見之．目眷戀以相屬．聽諏人之唱籌．來聲叫以連續．聞冬夜之恒長．何此夕之一促．且伉儷之片合．垂明哲乎嘉禮．苟此義之不謬．乃全身之半體．吾聞喪禮之在妻．謂制重而哀輕．既履冰而知寒．吾今信其緣情．夕既昏兮朝既清．延爾族兮臨後庭．入空室兮望靈座．帷飄飄兮燈熒熒．燈熒熒兮如故．帷飄飄兮若存．物未改兮人已化．饋生塵兮酒停樽．春風兮泮冰．初陽兮戒溫．逝搖搖兮浸遠．嗟煢煢兮孤魂．　又寡婦賦曰．樂安任子咸者．予少而歡焉．不幸弱冠而終．其妻又吾姨也．故作斯賦．伊女子之有行．爰奉嬪於高族．承慶雲之光覆．荷君子之恩渥．奉蒸嘗之効順．供洒埽以彌載．榮華曄其始茂．良人忽以損背．愁煩寃其誰告．提孤孩於坐側．時曖曖而向昏．日杳杳而西匿．雀羣飛而赴楹．雞登棲而斂翼．歸空館而自憐．撫衾幬以歎息．耳傾想於疇昔．目髣髴乎平素．雖冥冥而罔覿．猶依依以憑附．自仲夏而在疾．踰履霜以踐冰．雪霏霏而驟落．風瀏瀏而夙興．意惚恍以遷越．神一夕而九升．庶浸遠而哀降．情惻惻而彌甚．願假夢以通靈．目烱烱而不寑．夜漫漫以悠悠．寒悽悽以凜凜．氣憤薄以乘胷．涕交橫而流枕．重曰．仰皇天兮歎息．私自憐兮何極．省微躬兮孤弱．顧稚子兮未識．如涉川兮無津．若陵虛兮失翼．　晉王渾妻鍾遐思賦曰．惟仲秋之慘悽．百草萎悴而變衰．鷰翔逝而歸海．蟋蟀鳴而相追．坐虛堂而無寥．嗟我心之多懷．悵遐思而內結．嗟爾姜任．邈不我留．謀民生之未幾．吾何為其多愁．凉風蕭條．露霑我衣．憂來多方．慨然永懷．感飛鳥之反鄉．詠衞女之思歸．於是周遊容與．逍遙彷徨．悲民生之局促．願輕舉之遐翔．　晉劉○按當作紐．
滔母孫氏悼艱賦曰．伊稟命之不辰．遭天難之靡忱．夙無父之何怙．哀壅瘁以抽心．覽蓼莪之遺詠．詠肥泉之餘音．經四位之代謝．雖積祀而思深．伊三從而有歸．爰奉嬪於他族．仰慈姑之惠和．荷仁澤之陶渥．釋褧服以斬衣．代羅帷以縞布．仰慈尊以飲泣．撫孤景以協慕．遇飛廉之暴骸．觸驚風之所會．扶搖奮而上躋．頹雲下而無際．頓余邑之當春．望峻陵而鬱青．瞻空宇之寥廓．愍宿草之發生．顧南枝以永哀．向北風以飲泣．情無觸而不悲．思無慼而不集．　宋孝武帝擬漢武帝李夫人賦曰．觀周氏之逸篇．覽漢室之遺篆．弔新宮之掩映．嗟璧臺之蕪踐．雖媛德之有載．竟滯悲其何遣．念桂枝之秋霣．惜瑤華之春翦．彤殿閇兮素塵積．翠戺蕪兮紫苔生．寶羅暍兮春幌重．珍簟空兮夏幬局．秋臺惻兮碧煙凝．冬宮冽兮朱火青．流津有終．深心無歇．徙倚雲日．徘徊風月．思玉步於鳳墀．想金聲於鸞．　宋謝靈運感時賦曰．夫逝物之感．有生所同．頹年致悲．時懼其速．豈能忘懷．乃作斯賦．相物類以迨已．閔交臂之匪賒．揆大耋之或遄．指崦嵫於西河．鑒三命於予躬．怛行年之蹉跎．于鶗鴂之先號．挹芬芳而夙過．微靈芝之頻秀．迫朝露其如何．雖發歎之早晏．諒大暮之同科．　又傷己賦曰．嗟夫．卞賞珍於連城．孫別駿於千里．彼珍駿以貽愛．此陋容其敢擬．丁曠代之渥惠．遭謬眷於君子．眺徂歲之驟經．覩芳春之每始．始春芳而羨物．終歲徂而感己．貌憔悴以衰形．意幽翳而苦心．出衾裯而載坐．闢襜幌以迥臨．望步襜而周流．眺幽閨之清陰．想輕綦之往跡．飡和聲之餘音．播芬煙而不燻．張明鏡而不照．歌白華而絕曲．奏蒲生之促調．　宋顏延之行殣賦曰．嗟我來之云遠．覩行殣於水隅．崩朽棺以掩曠．仰枯顙而
枕衢．資沙礫以含實．藉水草之襚儲．撫躬中塗．太息蘭渚．行徘徊於永路．時悄愴於川侶．　宋鮑昭傷逝賦曰．晨登南山．望美中河．露團秋槿．風卷寒蘿．悽愴傷心．悲如之何．盡若窮煙．離若箭弦．如影滅地．猶星殞天．弃華宇於明世．閑金扃於下泉．修堂廡而下降．歷幃戶而升基．志存業而遺緒．身先物而長辭．日月飄而不留．命鯈忽而誰保．髮迎憂而送華．貌先悴而收藻．　梁沈約傷美人賦曰．信美顏其如玉．咀清畦而度曲．思佳人而未來．望餘光而躑躅．拂螭雲之高帳．陳九枝之華燭．虛翡翠之珠被．空合歡之芳褥．言歡愛之可永．庶羅袂之空裁．曾未申其巧笑．忽淪軀於夜臺．伊芳春之仲節．夜猶長而未遽．悵徙倚而不眠．住徘徊於故處．　梁江淹傷友人賦曰．靜然霑衣兮．悲袁友之英秀．系神緒而作氏．胤靈枝而作冑．轢四代而式昌．洎十葉而克茂．友人之生．川岫降明．譬如冬雪．既華既潔．將似秋月．至麗至徹．乃上代而少雙．故叔世而曠絕．弔蕙若之暫芳．慟琬琰之永缺．余幼好於斯人．乃神交於一顧．邈疇年之繾綣．窈生平之遊遇．懷愛重於素璧．結分珍於黃金．捨一世而笑淺．訪古人而求深．固齊術而共徑．豈異袖而同襟．爾凝情於霜柏．我發志於冬桂．帶瑤玉而爭光．握隨珠而比麗．予結誼兮梁門．復從宦兮朱蕃．何人徑之亟阻．而天道之匪存．凋碧玉之神樹．銷紫芝之靈根．承遠書於江澨．結深痛於爾魂．　梁蕭子範傷往賦曰．彼蘭菊之芳茂．及蕖槿之榮色．終於邑乎繁霜．俱飄颻於路側．引輕華之微珍．猶見嗟於有識．况獨立之妍媛．信盈盈而挺植．去倡家而來儀．承君子之宴息．摧麗容而思進．豈蛾眉之肯抑．詠美媵而自箴．歌忠妾而為式．痛妖姿之不留．惜華年之中夭．冀羆祥之永慶．忽從飈
而先摽．魂一逝而莫追．夕有長而無曉．惟君侯之惆悵．覽遺物而霑巾．惟半垂而將下．尚仿像而疑真．懷方士之良術．顯有憑而致神．　周庾信哀江南賦曰．粵以戊辰之年．建亥之月．大盜移國．金陵瓦解．信年始二毛．即逢喪亂．狼狽流離．至于暮齒．燕河遠別．悲不自勝．楚老相逢．泣將何及．鍾儀君子．入就南冠之囚．季孫行人．留守西河之館．申包胥之頓地．碎之以首．蔡威公之淚盡．加之以血．孫策以天下為三分．衆裁一旅．項羽用江東之子弟．人唯八千．遂乃分裂山河．宰割天下．豈有百萬義師．一朝卷甲．芟夷斬伐．如草木焉．江淮無涯岸之阻．亭壁無蕃籬之固．將非江表王氣．應終三百年乎．嗚呼．山岳崩頹．既有危亡之運．春秋迭代．必有去故之悲．天意人事．可以悽愴傷心者矣．賦曰．始則王子召戎．姦臣介冑．既官政而離逷．遂師言而泄漏．爾乃傑黠構扇．憑陵畿甸．青袍如草．白馬如練．天子履端廢朝．單于長圍高宴．竟遭夏臺之禍．遂覩堯城之變．遂乃韓分趙裂．鼓臥旗折．失羣班馬．迷輸亂轍．猛士嬰城．謀臣卷舌．昆陽之戰象走林．常山之陣蛇奔穴．五郡則兄弟相悲．三州則父子離別．於是桂林顛覆．長洲麋鹿．潰潰沸騰．茫茫慘黷．競動天關．爭迴乾軸．探雀鷇而未飽．待熊蹯而詎熟．乃有車側郭門．筋懸廟屋．鬼同曹社之謀．人有秦庭之哭．西瞻博望．地臨玄圃．月榭風臺．池平樹古．仁壽之鏡徒懸．茂陵之書空聚．中宗之夷凶靜亂．大雪寃恥．去代邸而承基．遷唐郊而纂祀．反舊章於司隸．歸餘風於正始．猜則方逞其欲．藏疾則自矜於己．天下之事沒焉．諸侯之心搖矣．既而齊交北絕．秦患西起．况背關而壞楚．異端委而開吳．驅綠林之散卒．拒驪山之叛徒．問諸淫昏之鬼．求諸厭劾之巫．荊門遭廩延之戮．
夏口濫逵泉之誅．况以沴氣宵浮．妖精夜殞．赤鳥則終朝夾日．蒼雲則七重圍軫．亡吳之歲既窮．入郢之年斯盡．周含鄭怒．楚結秦怨．有南風之不競．值西隣之責言．俄而梯衝亂舞．冀馬雲屯．棧秦車於暢轂．沓漢鼓於雷門．雖復楚有七澤．人稱三戶．辭洞庭兮落木．去涔陽兮極浦．熾火兮焚旗．貞風兮害蠱．乃使玉軸揚灰．龍文析柱．下江餘城．長林故營．徒思□○本集作拑．馬之秣．未見燒牛之兵．章曼友以轂走．宮之奇以族行．河無小而馬渡．關未曉而雞鳴．忠臣解骨．君子吞聲．章華望祭之所．雲夢偽遊之地．荒谷縊於莫敖．冶甫囚乎羣師．○本集作帥．硎穽摺拉．鷹鸇．于時瓦解冰泮風飛雹散．渾然千里．淄沔一亂．雪暗如沙．冰橫如岸．逢赴洛之陸機．見離家之王粲．莫不聞隴水而掩泣．向關山而長歎．　又傷心賦曰．予五福無徵．三靈用譴．至于繼體．多從夭折．二男二女．並得勝衣．金陵喪亂．相守亡沒．苗而不秀．頻有所悲．唯覺傷心．遂以傷心為賦．悲哉秋氣．搖落變衰．魂兮遠矣．何去何依．望思無望．歸來不歸．未達東門之意．空懼西河之譏．在昔金陵．天下喪亂．王室版蕩．生人塗炭．兄弟則五郡分張．父子則三州離散．地鼎沸於袁曹．人犲狼於楚漢．或有擁樹離災．藏衣遭難．未設桑弧．先空柘館．人惟一丘．亭遂千秋．邊韶永恨．孫楚長愁．張壯武之心亡．羊南城之淚流．痛斯傳體．尋茲世載．天道斯慈．人倫此愛．膝下龍摧．掌中珠碎．芝在室而先枯．蘭生庭而早刈．况乃流寓秦川．飄颻播遷．從宦非宦．歸田不田．對玉關而羇旅．坐長河而暮年．以觸目之萬恨．更傷心於九泉．【哀辭】魏陳王曹植金瓠哀辭．予之首女．雖未能言．固以授色知心矣．生十九旬而夭折．乃作此辭曰．在襁褓而撫育．向孩笑而未言．不終年
而夭絕．何負罰於皇天．信吾罪之所招．悲弱子之無諐．去父母之懷抱．滅微骸於糞土．天地長久．人生幾時．先後無覺．從爾有期．　又行女哀辭曰．行女生于季秋．而終于首夏．三年之中．二子頻喪．伊上靈之降命．何短修之難裁．或華髮以終年．或懷姙而逢災．感前哀之未闋．復新殃之重來．方朝華而晚敷．比晨露而先晞．感逝者之不追．情忽忽而失度．天蓋高而無階．懷此恨其誰訴．　又仲雍哀辭曰．曹喈．字仲雍．魏太子之中子也．三月生而五月亡．昔后稷之在寒冰．鬬穀之在楚澤．咸依鳥憑虎．而無風塵之災．今之玄第文茵．無寒冰之慘．羅幬綺帳．暖於翔禽之翼．幽房閑宇．密於雲夢之野．慈母良保．仁乎烏菟之情．卒不能延期於朞載．離六旬而夭沒．彼孤蘭之眇眇．亮成幹其畢榮．哀綿綿之弱子．早背世而潛形．且四孟之未周．將何願乎一齡．陰雲迴於素蓋．悲風動其扶輪．臨埏闥以歔欷．淚流射而霑巾．　晉陸機吳大司馬六公少女哀辭曰．冉冉晞陽．不遂其茂．曄曄芳華．凋芳落秀．遵堂涉室．髣髴興想．人皆有聲．爾獨無響．　晉潘岳哀永逝辭曰．逝日長兮生年淺．憂患衆兮歡樂尠．悵悵兮遲遲．遵古路兮凶歸．思其人兮已滅．覽餘跡兮未夷．昔同塗兮今異世．憶舊歡兮增新悲．謂原隰兮無畔．謂川流兮無岸．視天日兮蒼茫．面邑里兮蕭散．匪外物兮或改．固歡哀兮情換．歸反哭兮殯宮．聲有止兮哀無終．既顧瞻兮家道．長寄心兮爾躬．　又傷弱子辭曰．予之長安．次于新安千秋亭．而弱子夭．感嬴博之哀．乃傷之曰．奈何兮弱子．邈弃爾兮丘林．還眺兮墳瘞．草莽莽兮木森森．伊遂古之遐冑．逮祖考之永延．咨吾家之不嗣．羌一適之未甄．仰崇堂之遺構．若無津而涉川．葉落永離．覆水不收．赤子何辜．罪我
之由．　又金鹿哀辭曰．嗟我金鹿．天資特挺．鬒髮凝膚．蛾眉蠐領．柔情和泰．朗心聰警．嗚呼上天．胡忍我門．良嬪短世．令子夭昏．既披我幹．又翦我根．槐如瘣木．枯荄獨存．捐子中野．遵我歸路．將反如疑．迴首長顧．　又陽城劉氏妹哀辭曰．鳥鳴于桓．烏號于荊．徘徊躑躅．立聞其聲．相彼羽族．矧伊人情．叩心長叫．痛我同生．誕育聖王．發奇稚齒．如彼名駒．昴昴千里．劉氏□○馮校本云．氏下缺文．懷寶．未曜隨和．伊予輕弱．弗克負荷．祿微於朝．財匱于家．俾我令妹．勤儉備加．珍羞罕御．器服靡華．撫膺恨毒．逝矣奈何．哀哀母氏．蒸蒸聖慈．震慟擗摽．何痛如之．魂而有靈．豈不慕思．嗟哉往矣．當復何時．　又悲邢生曰．周文公之苗裔．予元舅之洪冑．厲操確其不拔．鄉譽著而日就．妙邦畿而高察．雄州閭以擢秀．茂實暢矣．而休名未衍．其財至貧．其位至賤．而死之日．奔者盈庭．停余車而在郊．撫靈櫬以增悲．瞻轜容而想像．曾無覿乎餘輝．送子兮境垂．永訣兮路歧．一別兮長絕．盡哀兮告離．　又京陵女公子王氏哀辭曰．猗歟公子．季女惟王．生自洪冑．稟茲義方．盼倩粲麗．窈窕淑良．如彼春蘭．吐葩含芳．葩以霜隕．芳以歇盡．彼蒼者天．胡寧斯忍．曾未弱笄．無疾而隕．宮朝震驚．靡人不愍．嗟爾母氏．劬勞撫鞠．恩斯勤斯．是長是育．帷屏媚子．奄離顧復．哀無廢心．涕不輟目．于以祖之．于掖閨庭．于以送之．陵崗崔嵬．僕馬迴眷．旗旐旋飛．夕陽失映．晴鳥忘歸．皎皎宵月．載盈載微．冥冥公子．一往不追．長夜無旦．孤魂曷依．　又為任子咸妻作孤女澤蘭哀辭曰．茫茫造化．爰啟英淑．猗猗澤蘭．應靈誕育．鬚髮蛾眉．巧笑美目．顏耀榮苕．華茂時菊．如金之精．如蘭之馥．淑質彌暢．聰惠日新．朝夕顧復．夙夜盡勤．彼蒼者天．哀此矜人．胡寧不惠．
忍予眇身．俾爾嬰孺．微命弗振．俯覽衾襚．仰訴穹旻．弱子在懷．既生不遂．存靡託躬．沒無遺類．耳存遺響．目想餘顏．寢蓆伏枕．摧心剖肝．相彼鳥矣．和鳴嚶嚶．矧伊蘭子．音影冥冥．彷徨丘壟．徙倚墳塋．【文】又為楊長文作弟仲武哀祝文曰．悠悠上天．我獨何辜．祖考早世．兄弟幼孤．備嘗艱毒．同集蓼荼．父兮生我．過庭靡聞．母兮鞠我．寧一苦辛．日顧日復．我弟我身．並自垂髮．越于成人．濬哲聰朗．純粹溫良．烈烈清風．邦族之望．母氏劬勞．庶爾之報．彼蒼者天．子何不弔．殲我令弟．窮泉是造．無父何怙．無弟何友．煢煢此身．哀哀慈母．煩寃痛毒．撫心思咎．哀爾薄祐．逢家多阻．弱冠未室．盛年絕緒．喪庭寥廓．廬位無主．冥冥長夜．窈窈玄宇．當復何時．見我仲武．于以祔之．于其王父．魂而有靈．神其寧處．　晉孫楚和氏外孫道生哀文曰．嗟爾道生．和氏之寶．玉顏豐下．曜於懷抱．暮春而育．孟冬而夭．二十三旬．奇于五日．方之期頤．百分之一．命之脩短．始則有終．誰能長久．與天無窮．籛翁近千．殤子幼冲．俱反無形．冥昧之中．造化多少．豈獨爾躬．　又和氏外孫小同哀文曰．曄曄蕣華．朝生夕落．爾命方之．猶為淺薄．暫有冥質．尋友冥漠．譬彼蜉蝣．不識晦朔．死尚未知．生亦焉知．爾雖旬月．我未之視．萬物混焉．天地一指．杪末嬰孩．安足稱誄．大人達觀．同之一揆．　又胡母夫人哀辭曰．滔滔汶川．浩浩雲漢．乃眷洪族．裁育英媛．幼挺芳烈．暉光日新．有美其猗．有彪其文．華茂春芳．志厲秋霜．邂逅之遇．遘茲良會．豈惟中饋．義形于外．恒憑賢明．以自休賴．冀享永年．偕老一世．景命伊何．忽然長逝．　梁簡文帝大同哀辭曰．大同予第十子也．生於仲秋．殞於冬末．悲夫夕坐．於是申旦．當以食○文苑英華九百九十九作食以．之不甘．客
謂予曰．死生常也．夭壽命也．陳蕃所憩之家．久記玄錄之歲．華歆○原訛欹．據馮校本改．所間○英華作聞．之語．已定北陵之期．上聖所以忘情．賢者所以達節．將何戚焉．予對之曰．觀其明眸豐下．玉色和聲．豈不登髫歲而擬觸藩．反○英華作及．紈袴而仰折李．靈心摧於毫末．慧識挫於跬步．豈不傷哉．乃為辭曰．彼神蔡之靈長．獲萬春之悠緬．有蕣華之灼灼．寄一朝之浮淺．信歡慰之未幾．悼夭零之云及．乃變樂而為悲．遂改笑而成泣．【書】晉劉臻妻陳氏答舅母書曰．元方春秋始富．德業亦隆．弘道博文．才質兼備．冀志與時暢．榮耀當年．豈意一朝．冥然長往．元方冲幼．過庭莫聞．聖善明訓．業成三徙．亦既冠婚．雙譽允集．庶幾偕老．色養膝下．而殃厲橫流．艱禍仍遘．媛姊傾逝．宗模永絕．姉方玄華．並夭戚年．豈慮豈圖．禍降彌酷．良才夭於始立．崇基殞於一匱．仰痛殄滅．俯悼二弟．斯人斯命．當可奈何．母年踰耳順．備經百罹．一紀之中．四遘至痛．目前廓然．三從靡託．窮悼中發．情馳難處．　梁任昉與沈約書曰．范僕射遂不救疾．范侯淳孝睦友．在家必聞．直道正色．立朝斯著．一金之俸．必徧親倫．鍾庾之秩．散之故舊．佐命興王．心力俱盡．謀猷忠允．諒誠匪躬．破產而字死友之孤．開門而延故人之殯．則惟其常．無得而稱矣．器用車馬．無改平生之憑．素論款對．不易布素之交．若斯人者．豈云易遇．昉將莅此邦．務在遄速．雖解駕流連．再貽款顧．將乖之際．不忍告別．無益離悲．祗增今恨．永念平生．忽焉疇曩．追尋笑緒．皆成悲端．　又弔樂永世書曰．永世孝友之至．發自天真．皎絜之操．曾非矯飾．意有所固．白刃不移．理有所託．淄澠自辨．餘息惟存．視陰無幾．終始之託．方寄祁侯．豈謂樂生．反先朝露．以理遣滯．鄙識未曉．以事尋
悲．哀楚交至．宿草易滋．傷恨不滅．松檟可拱．悲緒無窮．　梁劉孝標追答劉沼書曰．劉侯既有斯難．值予有天倫之職．○文選四十三作戚．竟未之致也．尋而此君長逝．化為異物．緒言餘論．蘊而莫傳．或有自其家得而示予者．予悲其音徽未沫．而其人已亡．青簡尚新．而宿草將列．泫然不知涕之無從也．雖隟駟不留．尺波電謝．而秋菊春蘭．英華靡絕．故存其梗槩．更詶其旨．若使墨翟之言無爽．宣室之談有徵．冀東平之樹．望咸陽而西靡．蓋山之泉．聞弦歌而赴節．但懸劍空壠．有恨如何．
子／類書／藝文類聚／卷第三十五／人部十九／愁(P.618)
愁
左傳曰．晉人謀去故絳．諸大夫曰．必居郇瑕氏之地．沃饒而近盬．魏獻子曰．不如新田．土厚水深．居之不疾．郇瑕氏土薄水淺．其惡易覯．覯則民愁．愁則墊隘．於是乎有溺重膇之疾．　又曰．吳公子札來聘．請觀於周樂．為之歌頌．曰．至矣哉．哀而不愁．知命也．樂而不荒．節之以禮．莊子曰．不知乎人．謂朱愚．知乎則反愁我軀．不仁則害人．仁則反傷吾身．不義則傷彼．義則反愁我己．　吳越春秋曰．越王念吳．欲復讎．愁心苦志．中夜抱柱而哭．承之以嘯．羣臣聞之曰．君王何愁心之甚也．夫復讎謀敵．非君王之憂．自臣下之急務也．　史記曰．虞卿著書八篇．號曰虞氏春秋．太史公曰．虞卿非窮愁．不能著書．自見於後世．　後漢書曰．梁冀妻色美．善為妖態．作愁眉．具美婦人．　楚辭曰．天問者．屈原所作也．屈原放逐．憂心愁悴．彷徨山澤．經歷陵陸．嗟號日聞．仰天歎息．楚有先王之廟．及公卿祠堂．圖畫天地山川．神靈
奇偉．及古賢聖怪物行事．周流罷倦．休息其下．仰見圖畫．因書其壁．呵而問之．以洩憤懣．舒寫愁思．又曰．漁父者．屈原所作也．屈原馳逐江湘之閒．憂愁吟歎．而漁父避世隱身．釣魚江濱．欣然自樂．時遇屈原川澤之域．怪而問之．遂相應答．　晉書曰．王丞○按當作承．下同．參下郭子條．去官東渡．是時道路寇盜．人懷危懼．丞每過艱險．處之若夷然．雖家人．不見其愁喜之色．　郭子曰．王東海初過江．王丞(太平御覽四百六十九作承．)字安期．登琅邪山．歎曰．我由來不愁．今日直欲愁．【詩】後漢張衡四愁詩曰．我所思兮在泰山．欲往從之梁甫艱．側身東望涕霑翰．美人贈我金錯刀．何以報之英瓊瑤．路遠莫致倚逍遙．何以懷愁心煩勞．　又曰．我所望兮在桂林．欲往從之湘水深．側身南望涕霑襟．美人贈我翠琅玕．何以報之雙玉盤．　又曰．我所思兮在漢陽．欲往從之隴坂長．側身西望涕霑裳．美人贈我貂襜褕．何以報之明月珠．　又曰．我所思兮在鴈門．欲往從之雪紛紛．側身北望涕霑巾．美人贈我錦繡段．何以報之青玉案．　晉張載擬四愁詩曰．我所思兮在南巢．欲往從之巫山高．佳人遺我筒中布．何以報之流黃素．　又曰．我所思兮在朔湄．欲往從之白雪霏．佳人遺我雲中翮．何以贈之連城璧．　又曰．我所思兮在隴原．欲往從之隔秦山．佳人遺我雙角端．何以贈之雕玉環．　又曰．我所思兮在營州．欲往從之路阻脩．佳人遺我綠綺琴．何以贈之雙南金．　宋王徽詠愁詩曰．自予抱羈思．眇與日月長．載離非宋遠．誰謂河難航．憂隨積霖密．慨因朗旭彰．負之苦不勝．即之竟無方．如彼引鯤魚．待盡守空梁．天地豈私貧．運至豈固當．既悟非形兆．茲數詎可攘．　梁王僧孺夜愁示諸賓詩曰．簷露滴為珠．池水合如璧．
萬行朝淚瀉．千里夜愁積．孤帳閉不開．寒膏盡復益．誰知心眼亂．看朱忽成碧．　又忽不任愁聊示固遠詩曰．去秋客舊吳．今春投故越．淚逐東歸水．心挂西斜月．未應歲貶顏．直以憂殘髮．　梁劉孝綽夜不得眠詩曰．夜長愁反覆．懷抱不能裁．披衣坐惆悵．當戶立徘徊．風音觸樹起．月色度雲來．夏葉依窗落．秋花當戶開．光陰已如此．復持憂自催．　梁劉孝先和兄孝綽夜不得眠詩曰．夜愁眠不安．起望臺南端．葉慘風聲異．樓空月色寒．笙冷調簧數．弦脆上琴難．百年行詎幾．萬慮坐相攢．誰家有明鏡．蹔借照心看．【賦】魏陳王曹植敍愁賦曰．時家二女弟．故漢皇帝聘以為貴人．家母見二弟愁思．故令予作賦曰．嗟妾身之微薄．信未達乎義方．遭母氏之聖善．奉恩化之彌長．迄盛年而始立．脩女職於衣裳．承師保之明訓．誦六列之篇章．觀圖像之遺形．竊庶幾乎皇英．委微軀於帝室．充末列於椒房．荷印紱之令服．非陋才之所望．對牀帳而太息．慕二親以增傷．揚羅袖而掩涕．起出戶而彷徨．顧堂宇之舊處．悲一別之異鄉．　又愁思賦曰．四節更王兮秋氣悲．遙思惝怳兮若有遺．原野蕭條兮煙無依．雲高氣靜兮露凝衣．野草變色兮莖葉希．鳴蜩抱木兮鴈南飛．歸室解裳兮步庭前．月光照懷兮星依天．居一世兮芳景遷．松喬難慕兮誰能仙．長短命也兮獨何怨．　又九愁賦曰．嗟離思之難忘．心慘毒而含哀．踐有畿之末境．超引領之徘徊．眷浮雲以太息．願攀登而無階．匪徇榮而愉樂．信舊都之可懷．恨時王之謬聽．受姦枉之虛辭．揚天威以臨下．忽放臣而不疑．登高陵而反顧．心懷愁而荒悴．念先寵之既隆．哀後施之不遂．雖危亡之不豫．亮無遠君之心．刈桂蘭而秣馬．舍予車於西林．願接翼於歸鴻．羌高飛
而莫攀．因流景而寄言．嚮一絕而不還．傷時俗之趍險．獨惆悵而長愁．感龍鸞而匿迹．如吾身之不留．竄江介之曠野．獨眇眇而汎舟．思孤客之可悲．愍予身之翩翔．豈天監之孔明．將時運之無常．謂內思而自策．筭乃昔之愆殃．以忠言而見黜．信無負於時王．俗參差而不齊．豈毀譽之可同．競昏瞀以營私．害予身之奉公．共朋黨而妬賢．俾予濟乎長江．嗟大化之移易．悲性命之悠遭．愁慊慊而繼懷．恆慘慘而情挽．曠年載而不迴．長去君乎悠遠．御飛龍之蜿蜿．揚翠霓之華旌．絕氣霄而高騖．飄弭節於天庭．披輕雲而下觀．覽九土之殊形．顧南郢之邦壤．咸蕪穢而倚傾．驂盤桓讓路以悲服．仰御驤以悲鳴．紆予袂而收涕．僕夫感以失聲．履先王之正路．豈淫徑之可遵．知犯君之招咎．恥干媚而求親．顧旋復之無軌．長自弃於遐濱．與麋鹿而為羣．宿林藪之葳蓁．野蕭條而極望．曠千里而無人．民生期於必死．何自苦以終身．寧作清水之決泥．不為濁路之飛塵．踐蹊徑之危阻．登岧嶢之高岑．見失羣之離獸．覿偏栖之孤禽．懷憤激以切痛．若回刃之在心．愁戚戚其無為．遊綠林而逍遙．臨白水以悲嘯．猿驚聽而失條．亮無怨而弃逐．乃全行之所招．　魏繁欽愁思賦曰．何旻秋之慘悽．處閑夜而懷愁．潛白日於玄陰．翳朗月於重幽．零雨濛其迅集．潢淹汩以橫流．聽峻階之回霤．心切以增憂．嗟王事之靡盬．士感時而情悲．願出身以徇役．式簡書以忘歸．時陟岵以旋顧．涕漸纓而鮮晞．聽鳴鶴之哀音．知我行之多違．悵俯仰而自憐．志荒悃而摧威．聊弦歌以厲志．勉奉職於閨闈．　又弭愁賦曰．傷有閑之淑女．採薜荔於朝陽．露素質之皎皎．綰玄髮以流光．結翠葉於珠簪．擢丹華於綠房．點圜的之熒熒．暎雙輔而相望．
襲遊閑之妓服．褥阿縠之桂裳．紉畹蘭於纓佩．動晻曖以遺芳．既容冶而多好．且妍惠之纖微．顧見予之獨立．知我情之思歸．鳴環瑱以回眄．若欲進而行遲．眷紅顏之曄曄．何的皪之少羣．整桂冠而自飾．敷綦藻之華文．從景炎而猗靡．粲綿邈以繽紛．時瞭眇以含笑．收婉媚以愁人．　梁簡文帝序愁賦曰．情無所治．志無所求．不懷傷而忽恨．無驚猜而自愁．玩飛花之入戶．看斜暉之度寮．雖復玉觴浮椀．趙瑟含嬌．未足以袪斯耿．○句有脫文．息此長謠．【文】魏陳王曹植釋愁文曰．予以愁慘．行吟路邊．形容枯悴．憂心如焚．有玄虛先生見而問之曰．子將何疾．以至於斯．答曰．吾所病者愁也．先生曰．愁是何物．而能病子乎．答曰．愁之為物．惟惚惟怳．不召自來．推之弗往．尋之不知其際．握之不盈一掌．寂寂長夜．或羣或黨．去來無方．亂我精爽．其來也難進．其去也易追．臨餐困於哽咽．煩寃毒於酸嘶．加之以粉飾不澤．飲之以兼肴不肥．溫之以火石不消．摩之以神膏不稀．受之以巧笑不悅．樂之以絲竹增悲．醫和絕思而無措．先生豈能為我蓍龜乎．先生作色而言曰．予徒辯子之愁形．未知子愁所由生．吾獨為子言其發矣．今大道既隱．子生末季．溺流俗．眩惑名位．濯纓彈冠．諮諏榮貴．坐不安席．食不終味．遑遑汲汲．或慘或悴．所鬻者名．所拘者利．良由華薄．凋損正氣．吾將贈子以無為之藥．給子以澹泊之湯．刺子以玄虛之針．灸子以淳朴之方．安子以恢廓之宇．坐子以寂寞之牀．使王喬與之○本集作子．攜手而游．黃公與子詠歌而行．莊生為子具養神之饌．老聃為子致愛性之方．趣遐路以棲跡．乘輕雲以高翔．於是精駭意散．改心回趣．願納至言．仰崇玄度．衆愁忽然．不辭而去．
子／類書／藝文類聚／卷第七十九／靈異部下／神(P.1347)
藝文類聚卷第七十九
靈異部下　神　夢　魂魄
神
左傳曰．有神降于莘．惠王問諸內史過曰．是何故也．對曰．國之將興．明神降之．監其德也．將亡．神又降之．觀其惡也．故有得神以興．亦有以亡．虞夏商周皆有之．　山海經曰．西海水赤．有章尾山．有神人面虵身而赤．身長千尺．其眠乃晦．其視乃明．不食不寢．風雨是謁．能請致風雨．是謂燭龍．　又曰．蚩尤作兵．犯黃帝．黃帝乃令應龍攻於冀州之野．蚩尤謂○太平御覽八百八十二作請．風伯．所從大風雨．黃帝乃下天女．止雨．遂殺蚩尤．不得復上．故所居不雨．　三齊略記曰．始皇作石橋．欲過海觀日出處．于時有神人．能驅石下海．城陽一山石．盡起立．嶷嶷東傾．狀似相隨而去．云石去不速．神人輒鞭之．盡流血．石莫不悉赤．至今猶爾．　又曰．始皇於海中作石橋．非人功所建．海神為之豎柱．始皇感其惠．通敬其神．求與相見．海神答曰．我形醜．莫圖我形．當與帝會．乃從石塘上入海三十餘里相見．左右莫動手．巧人潛以脚畫其狀．神怒曰．帝負我約．速去．始皇轉馬還．前脚猶立．後脚隨崩．僅得登岸．畫者溺於海．衆山之石皆住．今猶岌岌．無不東趣．　史記曰．伍子胥死．吳人憐之．為立祠於江上．因名曰胥山．　又曰．始
皇西南渡淮．之衡山南郡．浮江至湘山祠．逢大風．幾不得渡．上問博士曰．湘君何神．對曰．聞堯女舜之妻也．而葬於此．於是始皇大怒．使刑徒三千人．伐湘山樹．赭其山上．　列女傳曰．舜陟方．死於蒼梧．二妃葬於江湘之間．俗謂之湘君．　搜神記曰．蔣子文者．廣陵人也．嗜酒好色．常自謂己骨清．死當為神．漢末為秣陵尉．逐賊至於鍾山之下．賊擊傷額．因解綬以縛之．有頃遂死．及吳先主之初．其吏見文於道．乘白馬．執白羽扇．侍從如平生．文曰．我當為此土地神也．為吾立祠．不爾．使蟲入耳為災．吳主以為妖言．後果有蟲入人耳．皆死．醫不能治．又云．不祠我．將有大火．是歲數有大火．吳主患之．封為都中侯．加印綬．立廟堂．改鍾山為蔣山．以表其靈也．　又曰．濟北弦超．嘉平中．夜夢神女從之．自稱天上玉女．東郡人．姓成公．字智瓊．早失母．天帝哀其孤苦．令得下嫁從夫．當其夢也．嘉喜非常．覺寤欽想．如此三夕四旦．顯然來遊．駕輜軿車．從八婢．服綾羅綺繡．狀若飛仙．自言年十七．遂為夫婦．贈詩曰．飄颻浮勃述．敖曹雲石滋．神仙豈虛降．應運來相之．　又杜蘭香別傳曰．杜蘭香．自稱南陽人．以建興四年春．數詣張傳．傳年十七．望見其車在門外．婢通言．阿母所生．遣授配君．君可不敬從．傳先改名碩．碩呼女前．視可十八九．說事邈然久遠．有婦子二人．大者萱支．小者松支．鈿車青牛．上飲食皆備．作詩曰．阿母處靈岳．時遊雲霄際．衆女侍羽儀．不出墉宮外．飄輪送我來．豈復耻塵穢．從我與福俱．嫌我與禍會．至其年八月旦來．復作詩曰．逍遙雲霧間．呼嗟發九嶷．流汝不稽路．弱水何不之．出署豫子三枚．大如雞子．云．食此．令君不畏風波．辟寒溫．碩食二．欲留一．不肯．令碩盡食．言本為君作妻．情無曠遠．以年命未合．
其小乖．太歲東方卯．當還求君．　王隱晉書曰．鎮南劉弘．以故刺史王毅子衡陽太守矩為廣州．矩至長沙．見一人長大．著布單衣．自持奏在岸上．矩省奏云．京兆杜靈之．仍入舡共語．稱敍希闊．矩問君京兆人．何時發來．答曰．朝發．矩怪京兆去此數千．那得朝發今到．杜答云．僕天上京兆．去此乃數萬．何止數千乎．　異苑曰．衡陽山九嶷．皆有舜廟．漢世零陵文學姓奚．於泠道縣舜祠下．得笙玉管．舜時西王母獻．　又曰．陸機初入洛．次河南之郾師．時夕．望道左若有民居．因往逗宿．見一年少．神姿端達．與機言玄門妙物．機心伏其能．無以詶抗．機提緯古今．緫驗名實．此年少不堪欣解．既曉便去．機稅驂逆旅．逆旅嫗曰．此東數十里無村落．止有山陽王家墓耳．機乃怪．悵然．還睇昨路．空野霾雲．栱木蔽日．知所遇者信王弼墓也．　又曰．吳相伍員廟．永嘉中．吳郡人叔父為臺郎．在洛．值京都傾覆．歸塗阻塞．當濟江．南風不得進．既投奏．即日得渡．　又曰．長沙羅縣．有屈原自投之川．山水明淨．異於常處．民為立廟．在汨潭之西．岸側盤石．馬跡尚存．相傳云．原投川之日．乘白驥而來．　幽明錄曰．王輔嗣注易．輒笑鄭玄為儒．云老奴無意．王時夜分．忽然聞外閤有着屐聲．須臾進．自云鄭玄．責之曰．君年少．何以輕穿文鑿句．而妄譏誚老子耶．極有忿色．言竟便退．輔嗣心生畏惡．少年遇厲疾而卒．【詩】梁簡文帝祠伍員廟詩曰．去國資孝本．循忠全令名．舟裏多奇計．蘆中復吐誠．偃月交吳艦．魚麗入楚營．光功摧妙筭．手載籍餘聲．洪濤猶鼓怒．靈廟尚凄清．行潦承椒奠．按歌雜鳳笙．無勞晉后璧．詎用楚臣纓．密樹臨寒水．疎扉望遠城．窗寮野霧入．衣帳積苔生．惟有三青鳥．斂翅時逢迎．　梁劉遵和簡文帝賽漢高帝廟
詩曰．分蛇綸霸迹．提劍滅雄威．空餘清祀處．無復瑞雲飛．仙車照丹穴．霓裳影翠微．投玦要漢女．吹管召湘妃．幸逢懷精日．豫奉沐休歸．　梁徐陵和詩曰．山宮類牛首．漢寢若龍川．玉椀無秋酎．金燈滅夜煙．丹帷迫靈岳．紺席下羣仙．堂空沛筑響．釵低戚舞妍．何殊后廟裏．子建作華篇．　梁劉孝儀和詩曰．珪幣崇明祀．牲樽禮貴神．風驚如集廟．光至似來陳．徘徊靈駕入．叫咷倡歌新．將言非為己．致敬乃祈民．多才與多事．今古獨為鄰．　梁王臺卿和詩曰．沐芳事椒糈．駕言遵壽宮．瑤臺斜接岫．玉殿上凌空．樹出垂巖影．竹引帶山風．階長霧難歇．窗高雲易通．所悲樽俎撤．按歌曲未終．　梁王僧孺湘夫人詩曰．桂棟承薜帷．眇眇川之湄．白蘋徒可望．綠芷竟空滋．日暮思公子．銜意嘿無辭．【賦】楚宋玉高唐賦曰．楚襄王與宋玉遊於雲夢之臺．望高唐之觀．其上獨有雲氣．崪兮直上．忽兮改容．須臾之間．變化無窮．王問玉曰．此何氣也．玉對曰．所謂朝雲者也．昔者先王嘗遊高唐．怠而晝寢．夢婦人曰．妾巫山之女也．為高唐之客．聞君遊高唐．願薦枕席．王因幸之．去辭曰．妾在巫山之陽．高丘之阻．旦為朝雲．暮為行雨．朝朝暮暮．陽臺之下．朝視之如言．故為立廟．號曰朝雲．始出狀若何．玉對曰．其少進也．晣兮若妖姬揚袂障日而望所思．忽兮改容．偈兮若駕駟馬而建羽旗．湫兮如風．凄兮如雨．風止雨霽．雲無處所．惟高唐之大體．殊無物類之可儀比．巫山赫其無疇．道互折而曾累．遇天雨之新霽．觀百谷之俱集．濞洶洶其無聲．潰淡淡而並入．中阪遙望．玄木冬榮．煌煌曄曄．奪人目精．爛兮若列星．曾不可殫形．綠葉紫裹．朱莖白蔕．纖條悲鳴．聲似竽籟．清濁相和．五變四會．感心動耳．迴腸傷氣．長吏隳官．賢士失志．愁
思無已．歎息垂淚．王乃乘玉輿．駟蒼螭．於是乃縱獵者．基趾如星．傳言羽獵．銜枚無聲．蜺為旌．翠為蓋．風起雨止．千里而逝．　又神女賦曰．楚襄王與宋玉進於雲夢之浦．使玉賦曰．高唐之事．其夜王寢．夢與神女遇．其狀甚麗．王異之．明日以白玉曰．其始來也．曜乎若白日初出照屋梁．其少進也．皎若明月舒其光．須臾之間．美貌橫生．燁乎如華．溫乎如瑩．五色並施．不可殫形．振繡衣．被袿裳．醲不短．纖不長．步裔裔兮曜殿堂．忽兮改容．婉若遊龍．乘雲翔．何神女之妖麗．合陰陽之渥飾．被華藻之可好．若翡翠之奮翼．毛嬙障袂．不足程式．西施掩面．比之無色．望余帷而延視．若流波之將瀾．奮長袖以正衽．立躑躅以不安．意似近而既遠．若將來而復旋．褰余幬而請御．顧女師．命大傅．歡情未接．將辭而去．遷延引身．不可親附．　魏陳王曹植洛神賦曰．黃初三年．余朝京師．還濟洛川．古人有言．斯水之神．名曰宓妃．感宋玉對楚王說神女之事．其辭曰．余從京域．言歸東藩．背伊闕．越轘轅．經通谷．凌景山．稅駕乎蘅臯．秣駟乎芝田．容與乎楊林．流盻乎洛川．於是精移神駭．忽焉思散．俯則未察．仰以殊觀．覩一麗人．于巖之畔．其形也翩若驚鴻．婉若遊龍．榮曜秋菊．華茂春松．髣髴兮若輕雲之蔽月．飄颻兮若流風之回雪．遠而望之．皎若太陽升朝霞．迫而察之．灼若芙蕖出綠波．濃纖得衷．脩短合度．　魏陳琳神女賦曰．漢三七之建安．荊野蠢而作仇．贊皇師以南假．濟漢川之清流．感詩人之攸歎．想神女之來遊．儀營魄於髣髴．託嘉夢以通精．望陽侯而瀇瀁．覩玄麗之軼靈．文絳虯之弈弈．鳴玉鸞之嚶嚶．答玉質於苕華．擬豔姿於蕣榮．感仲春之和節．歎鳴鴈之噰噰．申握椒以貽予．請同宴乎奧房．苟好樂之嘉合．永絕世而
獨昌．既歎爾以艷采．又悅我之長期．順乾坤以成性．夫何若而有辭．　魏王粲神女賦曰．惟天地之普化．何產氣之淑真．陶陰陽之休液．育夭麗之神人．稟自然以絕俗．超希世而無羣．體纖約而才足．膚柔曼以豐盈．髮似玄鑒．鬢類刻成．戴金羽之首飾．珥昭夜之珠璫．襲羅綺之黼衣．曳縟繡之華裳．錯繽紛以雜袿．佩熠爚而焜煌．退變容而改服．冀致態以相移．稅衣裳兮免簪笄．施華的兮結羽儀．揚娥微盻．懸藐流離．婉約綺媚．舉動多宜．稱詩表志．安氣和聲．探懷授心．發露幽情．彼佳人之難遇．真一遇而長別．顧大罰之淫愆．亦終身而不滅．心交戰而貞勝．乃回意而自絕．　魏楊脩神女賦曰．惟玄媛之逸女．育明曜乎皇庭．吸朝霞之芬液．澹浮遊乎太清．余執義而潛厲．乃感夢而通靈．盛容飾之本艷．奐龍采而鳳榮．翠黼翬裳．纖縠文袿．順風揄揚．乍合乍離．飄若興動．玉趾未移．詳觀玄妙．與世無雙．華面玉粲．韡若芙蓉．膚凝理而瓊絜．體鮮弱而柔鴻．回肩襟而動合．何俯仰之妍工．嘉今夜之幸遇．獲帷裳乎期同．情沸踊而思進．彼嚴厲而靜恭．微諷說而宣諭．色歡懌而我從．　晉張敏神女賦曰．世之言神仙者多矣．然未之或驗也．至如絃氏之婦．則近信而有證者．夫鬼魅之下人也．無不羸病損瘦．今義起平安無恙．而與神女飲宴寢處．縱情極意．豈不異哉．余覽其歌詩．辭旨清偉．故為之作賦．皇覽余之純德．步朱闕之崢嶸．靡飛除而入秘殿．侍太極之穆清．帝愍余之勤肅．將休余於中州．託玄靜以自處．寔應夫子之好仇．於是主人憮然而問之曰．爾豈是周之褒姒．齊之文姜．孽婦淫鬼．來自藏乎．儻亦漢之遊女．江之娥皇．猒真．倦仙侍乎．於是神女乃斂袂正襟而對曰．我實貞淑．子何猜焉．且辯言知禮．恭為令
則．美姿天挺．盛飾表德．以此承歡．君有何惑．爾乃敷茵席．垂組帳．嘉旨既設．同牢而饗．微聞芳澤．心盪意放．於是尋房中之至嬿．極長夜之懽情．心眇眇以忽忽．想北里之遺聲．賦斯時之要妙．進偉服之紛敷．俛撫衽而告辭．仰長歎以欷吁．乘雲霧而變化．遙弃我其焉如．　晉楊該三公山下神祠賦曰．南極鬱紆．飛龍在天．太一白石．巨靈據山．二后殊位．惟公在焉．下則歸雲縫勃．綠水流離．爭湍趣戾．衝石會谿．高岸為谷．嶢阻．梗林柰條．逼塗迮蹊．行者息駕．步趾於斯．陟大．登岑岡．踰爽塏．歷朝陽．曄華殿之顯敞．覩應門之嶈嶈．神木鬱蓊．百堵周乎洞房．進排閶闔．顧盻靈堂．聚楹列峙．丹飾煌煌．千櫨浮跂．夭蹻騰驤．累層岌嶪．齊載長梁．敷山藻於前梲．綴榱槁以采章．文綺雘其紛鱗．洪葩曄之披楊．爾乃逡巡降趾．遊坐東廂．日不逮昏．炎燎已光．縣宰致祀．嘉旨備詳．陰祚顯應．偏澤圻疆．普此士女．樂彼豐穰．　宋謝靈運江妃賦曰．招魂定情．洛神清思．單曩日之敷陳．盡古來之妍媚．矧今日之逢逆．邁前世之靈異．姿非定容．服無常度．兩宜歡嚬．俱適華素．于時升月隱山．落日映岐．收霞斂色．迴飈拂渚．每馳情於晨暮．矧良遇之莫敍．投明瑱以申贈．顗色授而魂與．況分岫湘岸．延情蒼陰．隔山川之表裏．判天地之浮．承嘉約於往昔．寧更貳於在今．儻借訪於交甫．知斯言之可諶．蘭音未吐．紅顏若輝．留盻光溢．動袂芳菲．散雲轡之絡驛．按靈輜而徘徊．建羽旌而逶迤．奏情管之依微．慮一別之長絕．眇天末而永違．　梁江淹水上神女賦曰．江上丈夫．遊宦荊吳．首衞國．望燕路．歷秦關．出宋都．徧覽下蔡之女．且說淇上之姝．乃造南中．度炎州．經玉澗．越金流．路逶迤而無軌．野忽漠而尠儔．既而精飛視亂．意去心
移．倚靡蓋．悵望蕙枝．一麗女子．碧渚之崖．冶異絕俗．奇麗不常．青琴羞豔．素女慙光．恨精影之不滯．悼光晷之難借．閱有無於俄頃．驗變化於咫尺．野田田而虛翠．水湛湛而空碧．乃唱桂棹．陵衝波．背橘浦．向椒阿．苟懸天子有命．永離訣其若何．【碑】梁簡文帝吳興楚王神廟碑曰．昔者武王詢於太公．五神之禮正．伊陟贊於巫咸．三篇之義作．抑又玄矩司於坎宮．漢興北畤．黃虵感於通夢．秦作西郊．幽則鬼神．其來已尚．楚王既弘茲釋教．並止獻車牛．既舍黃駒．安俟騂角．掌擊無左滌之勞．牧人止楅衡之務．周房殷俎．惟有玄澗芳芝．玉斝瑤樽．止陳丹桂清酌．漸符不殺之教．方行大士之心．比夫黃樹赤光．紫衣朱．蔑矣哉．王制云．山川神祇．有不舉者．為不敬．太守元景仲．稽諸古典．於茲往烈．永傳不朽．式樹高碑．翠石勒文．事偕神掌．靈龜負字．還擬洛書．【祭文】齊謝朓祭文○文字疑衍．大雷周何二神文曰．大過在運．小雅盡缺．瓊鏡曰淪．金車未晣．周生電斷．神謨英冠．正因部奇．風斂雲散．晉德如燬．功資叶贊．山無猛鷙．時曠忠賢．流王于彘．龜鼎忽焉．忠肅布衣．君親自然．驅狐上國．斬鯢中川．紛綸凱入．氛氳配天．　梁邵陵王祀魯山神文曰．敬奠魯君之靈．竊以首山鬱律．表二叔之清風．趙國隱淪．擅三公之靈迹．北坂祠城．流光夜起．東嶺叢室．甘雨晝零．故能徵應不褰．介福無爽．金壇玉宇．是衆妙之遊遨．丹崖翠幄．信靈人之響像．霓裳孔蓋．轉日車而競前．駕象乘豹．載靈旗而緫集．江妃漢女．含睇來趨．湘娥洛嬪．宜言在側．鳴璆撫劍．俠席徘徊．絳節陳竽．滿堂繁會．奠椒懷糈之歡．傳已代舞之樂．桂醑溢於羽樽．蕙肴盈於蘭藉．既醉既飽．景福攸同．不震不騰．神保是格．炰胾之薦已畢．慶報之澤攸先．願化
昌而俗阜．俾多祐之在旃．同匪石之無轉．欣滯穗之有年．惟東皇兮戾止．等南山而不騫．　梁沈約賽蔣山廟文曰．我皇體天御宇．望日表尊．備樂變乎笙鏞．鬱禮華於俎豆．邇無不懷．遠無不肅．鳥革玄素之容．草移丹綠之狀．泉露改味．日月重光．仰惟大王．年踰二百．世兼四代．揚玉桴．布瑤席．秦梁楚趙之巫．把瓊茅而延佇．燕衞宋鄭之音．結流風而成曲．九疑之來蔽日．三山之駕若雲．
子／類書／藝文類聚／卷第八十一／藥香草部上／芍藥(P.1383)
芍藥
本草經曰．芍藥一名白犬．生山谷及中岳．　古今注．芍藥一名可離．　毛詩曰．惟士與女．伊其相謔．贈之以芍藥．【賦】宋王徽芍藥華賦曰．原夫神區之麗草兮．憑厚德而挺授．翕光液而發藻兮．颺風暉而振秀．【頌】晉傅統妻芍藥花頌曰．曄曄芍藥．植此前庭．晨潤甘露．晝晞陽靈．曾不踰時．荏苒繁茂．綠葉青葱．應期秀吐．緗蘂攢挺．素華菲敷．光譬朝日．色豔芙蕖．媛人是採．以廁金翠．發彼妖容．增此婉媚．惟昔風人．抗茲榮華．聊用興思．染翰作歌．
子／類書／藝文類聚／卷第八十一／藥香草部上／草　香附出(P.1387)
草香附出．
爾雅曰．卉．百草．緫名也．草謂之榮．榮而實謂之英．荄．根也．　方言曰．蘇芬莽草也．江淮南楚之間曰蘇．自關西曰草．或曰莽．南楚江湘之間．謂之莽．　周書曰．霜降之日．草木黃落．　周官曰．薙氏掌殺草．春始生而萌之．夏日至而夷之．秋繩而芟之．冬日至而耜之．含實曰繩．　毛詩曰．無草不死．無木不萎．　又曰．野有蔓草．零露團兮．　又曰．湛湛露斯．在彼豐草．　大戴禮曰．孟春冰泮．百草權輿．　師曠占曰．黃帝問師曠曰．吾欲知苦樂善惡．可知否．對曰．歲欲豐．甘草先生．甘草薺也．歲欲苦．苦草先生．苦草亭藶也．歲欲惡．惡草先生．惡草水藻也．歲欲旱．旱草先生．旱草蒺蔾也．歲欲疫病．病草先生．病草艾也．　博物志曰．黃帝問天老曰．天地所生．豈有食之令人不死者乎．天老曰．太陽之草．名黃精．餌之可以長生．
太陰之草．名曰鈎吻．不可食之．入口立死．人信鈎吻之殺人．不信黃精之益壽．不亦惑乎．【序】嵇含懷香賦序曰．余以太蔟之月．登于歷山之陽．仰眺崇巒．俯察幽坂．及覩懷香．生蒙楚之間．曾見斯草．植於廣廈之庭．或被帝王之圃．怪其遐弃．遂遷而樹于中唐．華麗則珠采婀娜．芳實則可以藏書．又感其棄本高崖．委身階庭．似傅說顯殷．四叟歸漢．故因事義賦之．【詩】古詩曰．四顧何茫茫．東風搖百草．　又詩曰．新樹蘭蕙葩．雜用杜衡草．終朝採其華．日暮不盈抱．採之欲遺誰．所思在遠道．　又曰．穆穆清風至．吹我羅裳裾．青袍似春草．長條從風舒．　又曰．青青陵中草．傾葉晞朝日．陽春被惠澤．枝葉可攬結．　魏劉楨詩曰．青青女蘿草．上依高松枝．幸蒙庇養恩．分惠不可貲．風雨雖急疾．根株不傾移．　梁元帝細草詩曰．依堦疑綠癬．傍渚若青苔．漫生雖欲遍．人迹會應開．　梁丘遲玉階春草詩曰．發溜始參差．扶階方沃若．雜葉半藏蜻．叢花未隱雀．葳蕤亂碧紫．蒼黃間濃薄．　陳劉刪詠青草詩曰．雨沐三春葉．風傳十步香．映袍憐色重．臨書喜帶長．【賦】晉傅玄紫華賦曰．紫華一名長樂華．舊生於蜀．其東界特饒．中國奇而種種．余嘉其華純耐久．可歷冬而服．故與友生．各為之賦．有遐方之奇草．稟二氣之純精．仰紫微之景曜．因令色以定名．剛莖勁立．纖條繁列．從回風以搖動．紛蘭暢而蕙絜．蔚青葱以增茂．並含華而未發．於是散綠葉．秀紫榮．蘊若芝草之始敷．灼若百枝之在庭．獨參差以炤燿．何光麗之雜形．渙渙昱昱．奪人目精．下無物以借喻．上取象於朝霞．妙萬物而比豔．莫茲草之可嘉．梁蕭子暉冬草賦曰．有閑居之蔓草．獨幽隱而羅生．對離披之苦節．反葳蕤而有情．若夫火山滅焰．湯
泉沸瀉．日悠揚而少色．天陰霖而四下．於時直木先摧．曲蓬多隕．衆芳漼而萎絕．百卉颯以徂盡．未若茲草．凌霜自保．挺秀色於冰塗．厲貞心於寒道．已矣哉．徒撫心其何益．但使萬物之後凋．夫何獨知於松柏．　梁沈約愍衰草賦曰．愍衰草．衰草無容色．憔悴荒徑中．寒荄不可識．昔時兮春日．昔日兮春風．銜華兮佩實．垂綠兮散紅．巖陬兮海岸．冰多兮霰積．布緜密於寒臯．吐纖疏於危石．彫芳卉之九衢．霣靈茅之三脊．風急崤道難．秋至客衣單．既傷簷下菊．復悲池上蘭．飄落逐風盡．方知歲早寒．流螢暗明燭．鴈聲斷裁續．霜奪莖上紫．風銷葉中綠．秋鴻兮疏引．寒烏兮聚飛．徑荒寒草合．草長荒徑微．園庭漸蕪沒．霜露日霑衣．【贊】卞敬宗懷香贊曰．有卉惟翠．因實制名．濛濛菉葉．荏荏弱莖．寄芬微風．寓秀閑庭．懷而芳之．為翫于情．　宋謝惠連仙人草贊曰．余之中園．有仙人草焉．春穎其苗．夏秀其英．秋有貞實．冬無雕色．可謂貫四時而不改者也．既嘉其名．而美其質．染筆作詠．庶以攄述云．園有嘉草．名曰仙人．曄曄煒煒．莫莫臻臻．穎發炎暑．苗秀和春．奇爾靈質．迺植中鄰．
子／類書／藝文類聚／卷第八十六／菓部上／石榴(P.1480)
石榴
廣雅曰．若榴．石榴也．　陸機與弟雲書曰．張騫為漢使外國十八年．得塗林安熟○太平御覽九百七十作石．榴也．【詩】梁元帝賦得詠石榴詩曰．塗林未應發．春暮轉相催．然燈疑夜火．連珠勝早梅．西域移根至．南方釀酒來．葉翠如新翦．花紅似故栽．還憶河陽縣．暎水珊瑚開．　梁沈約詠山榴詩曰．靈圓同佳稱．幽山有奇質．停采久彌鮮．含華豈期實．長願微名隱．無使孤株出．【賦】晉潘尼安石榴賦曰．安石榴者．天下之奇樹．九州之名菓．是以屬文之士．或敍而賦之．蓋感時而騁思．覩物而興辭．余遷舊宇．爰造新居．前臨曠澤．却背清渠．實有斯樹．植于堂隅．華實並麗．滋味亦殊．可以樂志．可以充虛．朱芳赫弈．紅萼參差．含英吐秀．乍合乍披．遙而望之．煥若隋珠燿重川．詳而察之．灼若列宿出雲間．湘涯二后．漢川遊女．攜類命疇．逍遙避暑．託斯樹以栖遲．遡祥風而容與．爾乃擢纖手兮舒皓腕．羅袖靡兮流芳散．披綠葉於脩條．輟朱華乎弱幹．豈金翠之足珍．寔茲葩之可翫．商秋授氣．收華斂實．滋味浸液．馨香流溢．　晉張載安石榴賦曰．有若榴之奇樹．肇結根於西海．仰青春以啟萌．晞朱夏以發采．揮光垂綠．擢幹曜鮮．熻若羣翡俱栖．爛若百枝並然．煥乎郁郁．焜乎煌煌．仰暎清霄．俯燭蘭堂．似西極之若木．譬
東谷之扶桑．於是天迴節移．龍火西夕．流風晨激．行露朝白．紫房既熟．赬膚自拆．部之則珠散．含之則冰釋．　晉張協安石榴賦曰．考草木於方志．覽華實於園疇．窮陸產於苞貢．差莫奇於若榴．耀靈葩於三春．綴霜滋於九秋．爾乃飛龍啟節．揚飈扇埃．含和澤以滋生．鬱敷萌以挺栽．傾柯遠擢．根下盤．繁莖篠密．豐幹林攢．揮長枝以揚綠．披翠葉以吐丹．流暉俯散．迴葩仰照．爛若柏枝並燃．爀如烽燧俱燎．曒如朝日．晃若龍燭．晞絳采於扶桑．接朱光於若木．爾乃赬萼挺蔕．金牙承蕤．蔭佳人之玄髻．發窈窕之素姿．遊女一顧傾城．無鹽化為南威．於是天漢西流．辰角南傾．芳實壘落．月滿虧盈．爰採爰收．乃剖乃折．內憐幽以含紫．外滴瀝以霞赤．柔膚冰潔．凝光玉瑩．漼如冰碎．泫若珠迸．含清冷之溫潤．信和神以理性．　晉應貞安石榴賦曰．余往日職在中書時．直廬前有安石榴樹．枝葉既盛．華實甚茂．為之作賦．挹微露以鮮采．承輕風而動葩．南拂陰檐．北扇陽阿．其傍則有大廈崇房．重廊高廡．皇籍帝典．圖書之府．時移節變．大火西旋．丹葩結秀．朱實星懸．膚拆理阻．爛若珠駢．　晉潘岳河陽庭前安石榴賦曰．雖小縣陋館．聊可以遊賞．有嘉木曰安石榴．脩條外暢．榮幹內樛．扶疎偃蹇．冉弱紛柔．於是暮春告謝．孟夏戒初．新莖擢潤．膏葉垂腴．丹暉綴於朱房．緗的點乎紅鬚．煌煌煒煒．熠爍入蘂．似長離之栖鄧林．若珊瑚之暎綠水．既乃攢乎狹庭．載阨載褊．土階無等．肩牆惟淺．壁衣蒼苔．瓦被駮蘚．處悴而榮．在幽彌顯．其華可玩．其實可珍．羞于王公．薦於鬼神．豈伊仄陋．用渝厥真．菓猶如之．而況於人．　晉夏侯湛若石榴賦曰．接翠萼於綠葉．冒紅芽於丹鬚．赩然含蕤．漼爾散珠．雪酲解．怡神實氣．冠百品以奇仰．
邁衆菓而特貴．　晉傅玄安石榴賦曰．鳥宿中而纖條結．龍辰升而丹華繁．其在晨也．灼若旭日拪扶桑．其在昏也．奭若燭龍吐潛光．苞玄黃之烈輝．紛煒曄而焜煌．發朱榮於綠葉．時從風而飄揚．　晉庾儵石榴賦曰．于時仲春垂澤．華葉甚茂．炎夏既戒．忽乎零落．是以君子居安思危．在盛慮衰．可無慎哉．乃作斯賦．綠葉翠條．紛乎葱青．丹華照爛．曅曅熒熒．遠而望之．粲若摛繢被山阿．迫而察之．赫若龍燭．輝耀綠波．　晉范堅安石榴賦曰．縈紅根以磐峙．擢脩幹而扶疎．荑應春以吐綠．葩涉夏而揚朱．　宋顏測山石榴賦曰．風觸枝而翻蘤．雨淋條而殞芬．環青軒而燧列．繞翠波而星分．視栖翡之失榮．顧彫霞之無文．【頌】梁江淹山石榴頌曰．縹葉翠萼．紅華絳采．炤烈泉石．芬披山海．奇麗不移．霜雪空改．
子／類書／藝文類聚／卷第八十七／菓部下／荔支(P.1497)
荔支
廣志曰．荔支樹高五六丈．大如桂樹．綠葉蓬蓬．冬夏榮茂．青華朱實．大如雞子．核黃黑．似熟蓮子．實白如昉．甘而多汁．似安石榴．有甜醋者．至日將中．翕然俱赤．則可食也．一樹下子百斛．　東觀漢記曰．單于來朝．賜橙橘龍眼荔支．　謝承後漢書曰．汝南唐羌．為臨武長．縣接交州．州舊貢荔支及生犀獻之．羌上書諫．乃止．　吳錄曰．蒼梧多荔支．生山中．人家亦種之．　魏文帝詔羣臣曰．南方有龍眼荔支．寧比西園○太平御覽九百七十一作國．蒲萄石蜜．　竺法真登羅山疏曰．荔支似冬青．夏至日子赤．可食．　南中八郡志曰．犍為僰道縣出荔支．【詩】梁劉霽詠荔支詩曰．叔師貴其珍．武仲稱斯美．良由自遠致．含滋不留齒．【賦】後漢王逸荔支賦曰．曖若朝雲之興．森如橫天之彗．湛若大廈之容．鬱如峻嶽之勢．脩幹紛錯．綠葉臻臻．灼灼若朝霞之暎日．離離如繁星之著天．皮似丹罽．膚若明璫．潤侔和璧．奇喻五黃．仰歎麗表．俯嘗嘉味．口含甘液．心受芳氣．兼五滋而無常主．不知百和之所出．卓絕類而無儔．超衆菓而獨貴．【啟】齊孔稚珪謝賜生荔支啟曰．綠葉雲舒．朱實星映．離離昔聞．曄曄今覩．信西之佳珍．諒東鄙之未識．　王逸賦．○已見上．角卯興而靈華敷．大火中而朱實繁．灼灼丹華吐日．離離繁星著天．　七命．坼龍眼之房也．
子／類書／藝文類聚／卷第八十八／木部上／桑(P.1519)
桑
爾雅曰．女桑桋桑．桋音荑．長條者為女桑．檿桑山桑．　山海經曰．宣山上有桑．大五十尺．其枝四衢．支交四出．葉大尺．赤理青華．名之曰帝女之桑．　又曰．陽谷上有扶桑．十日所浴．　毛詩曰．蠶月條桑．條桑．被落枝．采其葉．　又曰．猗彼女桑．少枝長條不落．束而采之．　又曰．肅肅鳵行．集于包桑．　禮記儀注曰．后妃齋戒．將夫人世婦出採桑．　左傳曰．晉公子重耳出奔．及齊．齊桓公妻之．將行．舅犯等謀於桑下．蠶妾在上聞之．以告姜氏．姜氏殺之．姜氏．重耳妻也．謂公子曰．子有四方之志．其聞之者．吾殺之矣．　又曰．趙宣子田於首山．舍於翳桑．見靈輒餓．曰．不食三日矣．為之簞食與肉．寘諸櫜以與之．既而與為公介．介．田(太平御覽九百五十五作甲．)士也．倒戟以禦公徒而免之．問何故．曰．翳桑之餓人也．　春秋孔演圖曰．孔子母徵在．遊大冢之陂．睡．夢黑帝使請與已交．語曰．女乳必於空桑之中．覺則若感．生丘於空桑之中．乳．生也．穆天子傳曰．甲寅．天子作居范宮．離宮別名．以觀桑者．乃飲于桑中．桑林之中．天子命桑虞出桑者．用禁暴民．虞．主桑者也．不得令民暴犯桑．　列子曰．晉文公會欲伐衞．公子鉏仰而笑．公問何笑．曰．臣之隣人．有送其妻適私家者．道見桑婦．悅而與言．然顧視其妻．亦有招之者矣．臣竊笑此．公悟其言．乃止．引師還．未至
而有伐其北鄙者．　離騷○太平御覽九百五十五作楚辭．曰．路室女之方桑．路室．客舍也．孔子遇之以自待．以其貞信自待．　呂氏春秋曰．伊尹之母．居伊水之上．孕．夢有神告之曰．臼出水而東走．無顧．明日視臼出水．告其鄰．東走．顧其邑盡為水．身因化為桑．有侁氏採桑．得嬰兒空桑之中．獻之於君．君令乳之．命曰伊尹．　史記曰．吳公子光伐楚．拔居巢鍾離．初楚邊邑卑氏之處女．與吳邊邑之女爭桑．二女家相怒．喧兩國邊邑．邊邑長聞之怒．而攻滅吳之邊邑．吳王怒．故遂伐楚兩都．　又．貨殖傳曰．齊魯千畝桑．其人與千戶侯等．　典術曰．桑木者．箕星之精神．木蟲食葉為文章．人食之．老翁為小童．　列女傳．齊宿瘤女者．初閔王遊東郭．百姓盡觀．宿瘤女採桑如故．王怪．召問之．對曰．妾受父母教採桑．不受教觀大王．王曰．此奇女也．娉迎之．　又曰．陳辨女者．陳國採桑之女也．晉大夫解君甫使於宋．道過陳．過採桑之女．止而戲之曰．女為我歌．吾將舍女．女乃歌曰．墓門有棘．斧以斫之．夫也不良．國人知之．　東觀漢記曰．蔡君仲．汝南人．至孝．王莽亂．人相食．君仲取桑椹．赤黑異器．賊問所以．云黑與母．赤自食．賊義之．遺鹽二斗．　謝承後漢書曰．張堪為漁陽太守．勸民耕種．百姓歌曰．桑無附枝．麥穗兩歧．張君為政．樂不可支．　蜀志曰．先主舍東南角籬上．有桑樹生．高五丈餘．遙望憧憧．如小車蓋．往來者皆怪此樹非凡．或謂當出貴人．先主少時．與宗中諸兒．於樹下戲．言吾必當乘此羽葆車蓋．　益部耆舊傳曰．何祗．夢桑生井中．趙直占曰．桑非井中之物．桑字四十八．君壽恐不過此．祗年四十八而卒．　搜神記曰．舊說有人遠征．家有一女．馬一疋．女思父．乃戲馬曰．爾能為我迎得父．吾將嫁汝．馬乃頓韁而去．迎得父來．
後馬見女輒怒．父問之．女具以告．父乃殺馬．曝皮於庭．女之皮所曰．爾馬也．而欲人為婦．自取屠剝何如．言未竟．蹶然忽起．卷女而行．父失女後．於大桑樹枝閒．得女及皮．盡化為蠶．績樹上．其蠒厚大異常．鄰婦取養之．其收亦倍．今世謂蠶為女兒．古之遺語也．　易曰．繫于苞桑．　尚書禹貢曰．厥貢檿絲．毛詩曰．桑之落矣．其黃而隕．　又曰．無折我桑．　禮記．古者天子諸侯．必有公桑蠶室．近川而為之．春秋元命苞曰．姜嫄遊閟宮．其地扶桑．履大人迹．生稷．　陳留申屠蟠．恥郡無義士．遂閉門養志．蓬戶萊室．依大桑樹．以為棟梁．○本條太平御覽九百五十五作謝承後漢書．　又曰．汝南尹昆．為汝陰縣功曹．令新到官．問曰．園中有桑．以食蠶．何如．昆曰．非初至所務．　崔晃○太平御覽九百五十五作鴻．三十國春秋．後燕錄曰．初晃之遷于龍城．植松為社主．及秦滅燕．大風吹拔．後數年．度社處．忽有桑二根生焉．先是遼川無桑．及廆通于晉．求種江南．平州之桑．息○御覽作悉．由晃來．　晉令曰．丞尉以官舍有桑果．皆給之．其無桑及不滿三百株．皆使吏卒隨閒．於官舍種桑．滿三百株．　山海經曰．東北海外．赤水在圓丘南．有三桑．無枝．皆高百仞．　神異經曰．東方有樹焉．高八十丈．敷張自輔．葉長一丈．廣六尺．名曰扶桑．有椹焉．長三尺五寸．　述異記曰．桓仲○太平御覽九百五十五作冲．為江州刺史．遣人周行廬山．冀覩靈異．既陟崇巘．有一湖．生桑樹．有敗艑赤鱗魚．使者渴極．欲往飲水．赤鱗張鰭向之．使者不敢飲．　列女傳．秋胡子納妻五日而婦採桑．○此有脫文．自投河死．事具金部．　十洲記曰．扶桑在碧海中．上有天帝宮．東王所治．有椹樹．長數千丈．二千圍．同根更相依倚．故曰扶桑．仙人食根．○太平御覽九百五十五作椹．體作紫色．其
樹雖大．椹如中夏桑也．九千歲一生實．味甘香．　括地圖曰．化民食桑．二十七年．化而身裏．九年生翼．十年而死．　孟子曰．五畝之宅．樹之以桑．　禮曰．鳴鳩拂羽．戴勝降桑．　氾勝之書曰．五種桑．因取椹著水中濯洗．取子陰乾之．治肥田十畝荒久不耕者．先好耕治之．黍椹子各三升．合種之．黍桑俱生．鉏之．桑令疎條適．黍熟穫之．放火燒之．當逆風起火．桑至春生．一畝食三簿蠶．　本草經曰．桑根旁行出土上者．名伏虵．治心痛．　伊陟相太戊．亳有祥桑穀．共生於朝．○本條太平御覽九百五十五引作書曰．　詩曰．桑之未落．其葉沃若．春日載陽．爰求柔桑．　交交黃鳥．止于桑．　星言夙駕．稅于桑田．　烝在桑野．禮曰．季春之月．命野虞．無伐桑柘．　桑弧蓬矢．　衡山多桑．　山海經．定山帝女之桑．湯谷有扶桑．十日所沐浴．　穆天子傳曰．居范宮．以觀桑．　賈后廢愍懷太子．時桑生於西廂．長數日枯．十二月．后生太子．○本條太平御覽九百五十五作晉書．后生作后廢．　枯桑知天風．○太平御覽九百五十五作古詩．　齊太祖宅在武進．宅南有桑樹．擢本三丈．橫出四枝如車蓋．上年數歲．遊於下．從兄敬宗謂曰．此樹為汝生也．○本條太平御覽九百五十五作齊書．【詩】後漢宋子侯董嬌饒詩曰．洛陽城東路．桃李生路旁．花花自相對．葉葉自相當．春風東北起．花葉正低昂．不知誰家子．提籠行採桑．纖手折其枝．花落何飄颺．請謝彼姝子．何為見損傷．高秋八九月．白露變為霜．終年會飄墮．安得久馨香．秋時自零落．春月復芬芳．何如盛年去．歡如永相忘．吾欲竟此曲．此曲愁人腸．歸來酌美酒．挾琴上高堂．　魏陳王曹植豔歌曰．出自薊北門．遙望湖池桑．枝枝自相植．葉葉自相當．　梁簡文帝採桑詩曰．春色暎空來．先發院邊梅．細萍重疊
長．新花歷亂開．連珂往淇上．接幰至叢臺．叢臺可憐妾．當窗望飛蝶．忌趺行衫領．熨斗成褫襵．寄語採桑伴．訝今春日短．枝高攀不及．葉細籠難滿．　梁吳筠採桑詩曰．賤妾思不堪．採桑渭城南．帶減連枝繡．髮亂鳳皇篸．花舞依長薄．蛾飛愛綠潭．無由報君信．流涕向春蠶．　又陌上桑詩曰．嫋嫋陌上桑．蔭陌復垂塘．長條暎白日．細葉隱鸝黃．蠶飢妾復思．拭淚且提筐．　梁劉邈萬山見採桑人詩曰．倡女不勝愁．結束下青樓．逐伴西蠶路．相攜南陌頭．葉盡時移樹．枝高乍易鈎．絲繩挂且脫．金籠寫復收．蠶飢日已暝．詎為使君留．　梁王臺卿詠陌上桑詩曰．令月開和景．處處動春心．桂筐須葉滿．息惓重枝陰．　陳徐伯陽賦得日出東南隅詩曰．朱城壁日啟朱扉．青樓含照本暉暉．遠暎陌上春桑葉．斜入秦家緗綺衣．羅敷粧粉能佳麗．鏡前新梳倭墮髻．圓籠裊裊挂青絲．鐵鉤冉冉勝丹桂．蠶飢日晚蹔生愁．忽逢使君南陌頭．五馬停珂遣借問．雙臉含嬌特好羞．妾婿府中輕小吏．即今來往專城裏．欲識東方千騎歸．藹藹日暮紅塵起．【賦】魏繁欽桑賦曰．上似華蓋．紫極比形．下象鳳．萬桷一楹．叢枝互出．乃錯乃并．曄曄隆暑．涼風自生．微條纖繞．隨風浮．陽蜩鳴其南枝．寒蟬噪其北陰．秋氣忽其將來．咸感節而悲吟．玩庇蔭之厚惠．情眷眷而愛深．　晉陸機桑賦曰．皇太子便坐．蓋本將軍直廬也．初世祖武皇帝為中壘將軍．植桑一株．世更二代．年漸三紀．扶疏豐衍．抑有瑰異焉．夫何佳樹之洪麗．超託居乎紫庭．羅萬根以下洞．矯千條而上征．豈民黎之能植．乃世武之所營．故其形瑰族類．體豔衆木．黃中爽理．滋榮煩縟．綠葉興而盈尺．崇條蔓而曾尋．希太極以延峙．暎承明而廣臨．華飛鴞之流響．想鳴鳥
之遺音．惟歷數之有紀．恒依物以表德．豈神明之所相．將我皇之先識．跨百世而勿翦．超長年以永植．　晉潘尼桑樹賦曰．從明儲以省膳．憩便房以偃息．觀茲樹之特瑋．感先皇之攸植．蔚蕭森以四射．邈洪傭而端直．爾乃徘徊周覽．俯仰逍遙．俛睨靈根．上眺脩條．洞芳泉於九壤．含溢露於清霄．倚增城之飛觀．拂綺窗之疏寮．下迢遞以極望．上扶疏而參差．匪衆鳥之攸萃．相皇鸞之羽儀．理有微而至顯．道有隱而應期．豈皇晉之貞瑞．兆先見而啟茲．起尋抱於纖毫．崇萬匱於始基．　晉傅咸桑樹賦曰．世祖昔為中壘將軍．於直廬種桑一株．迄今三十餘年．其茂盛不衰．皇太子入朝．以此廬為便坐．伊茲樹之僥倖．蒙生生之渥惠．降皇躬以斯植．遂弘茂於聖世．厥茂伊何．其大連尋．脩柯遠揚．洪條梢槮．布簟枝之沃若．播密葉以垂陰．蔭華而作涼．清隆暑之難任．以厥樹之巨偉．登九日於朝陽．且積小以高大．生合抱於毫芒．猶帝道之將升．亦累德以彌光．湯躬禱於斯林．用獲雨而興商．惟皇晉之基命．爰於斯而發祥．從皇儲於斯館．物無改於平生．心惻切以興思．思有感於聖明．步旁遑以周覽．庶髣髴於儀形．【贊】晉郭璞帝女桑贊曰．爰有洪桑．生濱淪潭．厥圍五丈．枝相交參．園客是採．帝女所蠶．
集／總集／文選／卷第一　賦甲之一／京都上之一／班孟堅兩都賦二首／西都賦(P.5)
「爾乃盛娛游之壯觀，奮泰武乎上囿。因茲以威戎夸狄，耀威靈而講武事。史記，相如封禪書曰：斯事天下之壯觀。禮記曰：西方曰戎，北方曰狄。又曰：孟冬之月，天子乃命將帥講武習射御。毛詩序曰：有常德以立武事。命荊州使起鳥，詔梁野而驅獸。毛群內闐，飛羽上覆。接翼側足，集禁林而屯聚。尚書曰：荊及衡陽惟荊州。又曰：華陽黑水惟梁州。然則南方多獸，故命使之。枚乘兔園賦曰：翺翔群熙，交頸接翼。水
衡虞人，修其營表。種別群分，部曲有署。周禮，水衡注「周禮水衡」　茶陵本「水」作「川」，是也。袁本亦誤「水」。。鄭玄曰：川，流水也；衡，平其大小也。周禮曰：虞人萊所田之野為表。鄭司農曰：表，所以識正行列也。司馬彪續漢書曰：將軍皆有部，大將軍營五部，部有校尉一人，部下有曲，曲有軍候一人。罘網連紘，籠山絡野。列卒周匝，星羅雲布。鄭玄禮記注曰：獸罟曰罘，扶流切。紘，罘之網也注「紘罘之網也」　案：「網」當作「綱」。各本皆譌。，胡萌切。方言曰：絡，繞也，來各切。羽獵賦曰：渙若天星之羅。韓子曰：雲布風動。於是乘鑾輿於是乘鑾輿　案：「鑾」字衍也。注引獨斷以解乘輿，中間不得有「鑾」字甚明。考後漢書，章懷注引獨斷與此同，亦不得有「鑾」字。今本皆衍耳。上林賦曰：「於是乘輿弭節徘徊」。甘泉賦曰：「於是乘輿乃登夫鳳皇兮。」句例相似，孟堅之所出也。袁、茶陵二本「鑾」作「鸞」，詳五臣濟注，仍言「乘輿」，是其本初無「鸞」字，各本之衍，當在其後。讀者罕察，今特訂正。又東都賦「乘輿乃出」注云：「乘輿，已見上文。」指謂此，可借證。，備法駕，帥群臣。披飛廉，入苑門。蔡雍獨斷曰：天子至尊，不敢渫瀆言之，故託於乘輿也。又曰：天子出，車駕次第，謂之鹵簿，有法駕。司馬彪曰：法駕，六馬也。漢書武紀曰：長安作飛廉館。遂繞酆鄗，歷上蘭。六師發逐，百獸駭殫。震震爚爚，雷奔電激。草木塗地，山淵反覆。蹂躪其十二三，乃拗怒而少息。世本曰：武王在酆、鄗。杜預左氏傳注曰：酆，在始平鄠東注「酆在始平鄠東」　袁本、茶陵本「鄠」下有「縣」字，是也。，孚宮切。說文曰：鎬，在上林苑中。鎬與鄗同，胡道切。三輔黃圖曰：上林有上蘭觀。尚書曰：司馬掌邦政，統六師。又曰：百獸率舞。震震爚爚，光明貌也。震，之人切。字指曰：儵爚，電光也，弋灼切。說文曰：電，陰陽激耀也。漢書曰：一敗塗地，廣雅曰：塗，汙也。反覆，猶傾動也。字林曰：蹂，踐也，汝九切。說文曰：蹸，轢也。躪與蹸同，力振切。拗，猶抑也，於六切。爾乃期門佽飛，列刃鑽鍭，要趹追蹤。鳥驚觸絲，獸駭值鋒。機不虛掎，弦不再控。矢不單殺，中必疊雙。漢書，武帝與北地良家子期諸殿門，故有期門之號。又曰：佽飛，掌弋射。佽，音次。蒼頡篇曰：攢，聚也。鑽與攢同，作官切。爾雅曰：金鏃箭羽，謂之鍭，胡溝切。廣雅曰：趹，奔也，古穴切。孔安國尚書傳：機，弩牙也。說文曰：掎，偏引也，居蟻切。又曰：匈奴名引弓曰控。控，引也。颮颮紛紛，矰繳相纏。風毛雨血，灑野蔽天。颮颮紛紛，眾多之貌也。
說文曰：颮，古飇字也，俾姚切。周禮曰：矰，矢也。鄭玄曰：結繳於矢謂之矰。矰，高也。說文曰：繳，生絲縷也，之若切。又曰：灑，所買切。平原赤，勇士厲，猨狖失木，豺狼懾竄。郭璞山海經注曰：猨，似獼猴而大，臂長便捷，色黑。蒼頡篇曰：狖，似狸，與救切。爾雅曰：豺，狗足。郭璞曰：腳似狗也。說文曰：狼，似犬，銳頭白頰。淮南子曰：猨狖顛蹶而失木。鄭玄毛詩箋曰：懾，懼也，章涉切。爾乃移師趨險，並蹈潛穢。窮虎奔突，狂兕觸蹶。爾雅曰：潛，深也。慎子曰：獸伏就穢。字書曰：穢，蕪也。爾雅曰：兕，似牛。廣雅曰：蹶踶，跳也。蹶，居衛切。踶，徒帝切。跳，達彫切。許少施巧，秦成力折。掎僄狡，扼猛噬。脫角挫脰，徒搏獨殺。許少、秦成，未詳。說文曰：捉，搤也。搤與扼，古字通，於責切。王弼周易注曰：噬，齧也，音誓。鄭玄禮記注曰：挫，折也，祖過切。何休公羊傳曰注「何休公羊傳曰脰」　陳云「傳」下脫「注」字，是也。各本皆脫。：脰，頸也，徒鏤切。爾雅曰：暴虎，徒搏也。郭璞曰：空手執曰搏，補洛切。挾師豹，拖熊螭。曳犀犛，頓象羆。超洞壑，越峻崖。蹶嶄巖，鉅石隤。松栢仆，叢林摧。草木無餘，禽獸殄夷。爾雅曰：狻猊，如虦貓，食虎豹。郭璞曰：即師子也。狻，先丸切。猊，五奚切。虦，音棧。貓，音苗。說文曰：拖，曳也，徒可切。熊，獸，似豕，山居，冬蟄。歐陽尚書說曰：螭，猛獸也，勑離切。郭璞山海經注曰：犀，似水牛而豬頭，黑色，有三蹄三角，一在頂上，一在額上，一在鼻上。又曰：犛，黑色，出西南徼外，力之切。又曰：象，獸之最大者也，長鼻，大者牙長丈。爾雅曰：羆，似熊而黃色。毛萇詩傳曰：嶄巖，高峻之貌也注「嶄巖高峻之貌也」　袁本、茶陵本「高」上有「石」字，是也。，七咸切。說文曰：仆，頓也。爾雅曰：殄，盡也。杜預左氏傳注曰：夷，殺也。於是天子乃登屬玉之館，歷長楊之榭。覽山川之體勢，觀三軍之殺獲。原野蕭條，目極四裔。禽相鎮壓，獸相枕藉。漢書宣紀曰：行幸長楊宮屬玉觀注「行幸長楊宮屬玉館」　陳云「長」當作「萯」。案：所校「最是長楊」，別注在下。各本皆誤。此所引文，在甘露二年。。服虔曰：以玉飾，因名焉。三輔
黃圖曰：上林有長楊宮，爾雅曰：閣謂之臺注「閣謂之臺」　何校「閣」改「闍」，陳同，是也。各本皆誤。，有木謂之榭，辭夜切。羽獵賦曰：三軍忙然注「三軍忙然」　何校「忙」改「芒」，是也。各本皆譌。。楚辭曰：山蕭條而無獸。左氏傳曰：投諸四裔，以禦螭魅。然後收禽會眾，論功賜胙。陳輕騎以行炰，騰酒車以斟酌。割鮮野食，舉烽命釂。左氏傳曰：歸胙于公。毛詩曰：炰之燔之。毛萇曰：以毛曰炰，薄交切。子虛賦曰：割鮮染輪。孔安國尚書傳曰：鳥獸新殺曰鮮。方言曰：烽，虞，望也。郭璞曰：今烽火是也。說文曰：釂，飲酒盡，子曜切。饗賜畢，勞逸齊。大路鳴鑾，容與徘徊。禮記，大路者，天子之車也。白虎通曰：天子大路。周禮曰：巾車掌玉輅。凡馭輅儀，以鑾和為節。鄭玄曰：鑾在衡，和在軾，皆以金鈴也。集乎豫章之宇，臨乎昆明之池。左牽牛而右織女，似雲漢之無涯。茂樹蔭蔚，芳草被隄。蘭茝發色，曄曄猗猗。若摛錦布繡若摛錦布繡　袁本、茶陵本「錦」下有「與」字。案：後漢書無，或尤依彼刪耳。，爥燿乎其陂。三輔黃圖曰：上林有豫章觀。漢書曰：武帝發讁吏穿昆明池。漢宮闕疏曰：昆明池有二石人，牽牛、織女象。毛詩曰：倬彼雲漢。蒼頡篇曰：蔚，草木盛貌。說文曰：隄，塘也，都奚切。爾雅曰：芹茝，蘼蕪。郭璞曰：香草也。茝，齒改切。漢書曰：華曄曄，固靈根。說文曰：曄，草木白華貌。毛詩曰：瞻彼淇澳，綠竹猗猗。毛萇曰：猗猗，美貌。說文曰：摛，舒也，勑離切。楊雄蜀都賦曰：麗靡摛爥，若揮錦布繡。鳥則玄鶴白鷺鳥則元鶴白鷺　何云：後漢書無「鳥則」二字。今據文義，當以後漢書為是。案：各本蓋傳寫衍。，黃鵠鵁鸛。鶬鴰鴇鶂，鳧鷖鴻鴈。朝發河海，夕宿江漢。沈浮往來，雲集霧散。上林賦曰：轥玄鶴。爾雅曰：鷺，舂鋤。郭璞曰：白鷺也。說文曰：鵠，黃鵠也。爾雅曰：鴢，頭鵁。郭璞曰：似鳧。鴢，鳥絞切。鵁，呼交切。毛萇詩傳曰：鸛，水鳥也。爾雅曰：鶬，麋鴰也。鴰，音括。郭璞曰：即鶬鴰也。郭璞上林賦注曰：鴇，似鴈，無後指。鴇，音保。杜預左氏傳注曰：鶂，水鳥也，五激切。爾雅曰：舒鳧，鶩。毛萇詩傳曰：鳧，水鳥。鄭玄詩箋曰：鷖，鳧屬也。毛萇詩傳曰：大曰鴻，小曰鴈。孝經鉤命決曰：雲委霧
散。於是後宮乘輚輅，登龍舟，張鳳蓋，建華旗。袪黼帷，鏡清流。靡微風，澹淡浮。埤蒼曰：輚，臥車也，士眼切。淮南子曰：龍舟鷁首，浮吹以虞。桓子新論曰：乘車，玉爪華芝及鳳皇三蓋之屬。上林賦曰：乘法駕，建華旗。高誘淮南子注曰：袪，舉也。劉歆甘泉賦曰：章黼黻之文帷。澹淡，蓋隨風之貌也。澹，達濫切。淡，徒敢切。櫂女謳，鼓吹震。聲激越，謍厲天。鳥群翔，魚窺淵。方言曰：楫謂之櫂，直教切。說文曰：謳，齊歌也，於侯切。漢武帝秋風辭曰：簫鼓鳴兮發櫂歌。爾雅曰：越，揚也。聲類曰：謍，音大也，呼宏切。韓詩曰：翰飛厲天。薛君曰：厲，附也。說文曰：翔，回飛也。方言曰：窺，視也，缺規切。招白鷴，下雙鵠。揄文竿，出比目。西京雜記曰：閩越王獻高帝白鷴、黑鷴各一雙。爾雅曰：下，落也。戰國策，更嬴曰：臣能虛發而下鳥。說文曰：揄注「說文曰揄」　袁本、茶陵本「說」上有「投與揄同」四字。案：此尤校刪之也。疑本云「揄與投同」，故五臣因此改正文作「投」，二本誤互易「揄」「投」二字耳。刪者未必是。，引也，音頭。文竿，竿以翠羽為文飾也。毛詩曰：籊籊竹竿。爾雅曰：東方有比目魚焉，不比不行，其名謂之鰈，他合切。撫鴻罿，御繒繳。方舟並騖，俛仰極樂。爾雅曰：繴謂之罿。罿，罬也，竹劣切。郭璞曰：繴，音壁。爾雅曰：大夫方舟。郭璞曰：併兩船。莊子曰：俛仰之間。杜預左氏傳注曰：俛，俯也，音免。遂乃風舉雲搖，浮遊溥覽。前乘秦嶺，後越九嵕。東薄河華，西涉岐雍。宮館所歷，百有餘區，行所朝夕，儲不改供。孔安國尚書傳曰：薄，迫也。河，黃河也。華，華山也。漢書，右扶風美陽縣有岐山。又右扶風有雍縣也。禮上下而接山川，究休祐之所用。采遊童之讙謠，第從臣之嘉頌。尚書曰：並告無辜于上下神祇。又曰：望于山川。列子曰：昔堯理天下五十年，不知天下治歟﹖亂歟﹖堯乃微服遊於康衢，聞兒童謠曰：立我蒸人，莫匪爾極，不識不知，順帝之則。漢書曰：宣帝頗好儒術，王襃與張子僑等並待詔，所幸宮館，輒為歌頌，第其高下，以差賜帛也。于斯
之時，都都相望，邑邑相屬。國藉十世之基，家承百年之業。士食舊德之名氏，農服先疇之畎畝。商循商循族世之所鬻　袁本、茶陵本「循」作「脩」。案：後漢書亦是「脩」字。族世之所鬻，工用高曾之規矩。粲乎隱隱，各得其所。周易曰：食舊德，貞厲終吉。漢書音義，如淳曰：今隴西俗，麻田歲歲糞種，為宿疇也。尚書曰：濬畎澮。孔安國曰：廣尺深尺曰畎，古犬切。淮南子曰：古者至德之時，賈便其肆，農安其業，大夫安其職，而處士循其道注「而處士循其道」　何校「循」改「脩」，陳同，是也。各本皆譌。案：章懷注後漢書所引正作「脩」。。穀梁傳曰：古者有士人，有商人，有農人，有工人。
「若臣者，徒觀跡於舊墟，聞之乎故老。十分而未得其一端，故不能徧舉也。」
集／總集／文選／卷第四　賦乙之二／京都中之二／左太沖蜀都賦(P.175)
「於前則跨躡犍乾牂臧，枕之鴆輢交趾。經途所亘，五千餘里。山阜相屬，含谿懷谷。崗巒糺紛，觸石吐雲。阜，大山也。巒，山長而狹也。一曰山小而銳也。水注川曰谿，注壑曰谷。善曰：漢書志有犍為郡、牂牁郡，並屬益州，又有交趾郡，屬交州。輢，寄也，於蟻切。春秋元命包曰：山有含精藏雲，故觸石而出也。鬱葐汾蒀於文以翠微，崛魚物巍巍以峨峨。干青霄而秀出，舒丹氣而為霞。翠微，山氣之輕縹也。霞，赤雲也。嚴夫子哀時命曰：紅霓紛其朝霞。山澤氣通，故曰舒丹氣以為霞也。善曰：甘泉賦曰：騰青霄而軼浮景。河圖曰：崑崙山有五色水，赤水之氣，上蒸為霞而赫然也。龍池胡角瀑步角濆扶刎注「胡角」又注「步角」又「扶刎」　袁本作「胡角切瀑步角切」八字，在注中「水沸之聲也」下，「濆扶刎切」四字，在「涌泉也」下，是也。茶陵本有「呼角切」四字，餘無，皆刪削也。但「胡」作「呼」為是。 其隈，漏江伏流潰胡內其阿。汨骨若湯谷之揚濤，沛普賴若濛汜似之涌波。龍池在朱堤南十里注「在朱堤南十里」　陳云「堤」當作「提」。下「生朱堤南廣縣」，何改「提」，陳同，是也。各本皆譌。，地周四十七里。漏江在建寧，有水道，伏流數里復出。故曰漏江。湯谷，日所出也。濛汜，日所入也。善曰：瀑，水沸之聲也。公羊傳曰：濆泉者何，涌泉也。淮南子曰：日出于湯谷，浴于咸池。楚辭云：日出于陽谷，入于濛汜注「淮南子曰」下至「入于濛汜」　袁本此二十五字作「湯谷已見東京賦」，是也，茶陵本複出，非。。濛汜，見西京賦。於是乎邛竹緣嶺，菌桂臨崖宜。旁挺龍目，側生荔枝。布綠葉之萋萋，結朱實之離離。迎隆冬而不凋，常曄曄
以猗猗。邛竹出興古盤江以南，竹中實而高節，可以作杖。神農本草經曰：菌桂出交阯，圓如竹，為眾藥通使。一曰：菌，薰也，葉曰蕙，根曰薰。南裔志曰：龍眼，荔枝，生朱堤南廣縣，犍為僰道縣。隨江東至巴郡江州縣，往往有荔枝樹，高五六丈，常以夏生，其變赤可食。龍眼似荔枝，其實亦可食。邛竹、菌桂、龍眼、荔枝，皆冬生不枯，鬱茂於山林。善曰：王逸荔枝賦曰：緣葉蓁蓁。又曰：朱實叢生。孫卿子曰：松柏經隆冬而不凋，蒙霜雪而不攣。曄曄、猗猗，已見西都賦。孔翠群翔，犀象競馳。白雉朝雊，猩猩生夜啼。金馬騁光而絕景，碧雞儵忽而曜儀。火井沈熒於幽泉，高爓飛煽扇於天垂。孔，孔雀也。翠，翠鳥也。孔雀特出永昌南涪縣。翡翠常以二月、九月群翔興古十餘注「群翔興古十餘」　陳云「餘」下疑脫「日」字，是也。各本皆脫。。白雉出永昌。猩猩生交趾封溪，似猨，人面，能言語，夜聞其聲，如小兒啼。春秋傳曰：豕人立而啼。服子慎曰：啼，呼也。淮南子曰：猩猩知往。地理志曰：金馬、碧雞，在越嶲青蛉縣禺同山。漢宣帝時，方士言益州有金馬、碧雞之神，可以醮祭而置也注「可以醮祭而置也」　陳云「置」當作「致」，是也。各本皆脫。。宣帝使諫議大夫王褒持節而求之，褒道病卒，竟不能致也。蜀郡有火井，在臨邛縣西南。火井，鹽井也。欲出其火，先以家火投之，須臾許，隆隆如雷聲，爓出通天，光輝十里，以筩盛之，接其光而無炭也。煽，熾也。善曰：廣雅曰：熒，光也。說文曰：爓，火焰也，音艷注「火焰也音艷」　袁本、茶陵本「焰」作「爓」，又袁「艷」下有「煽音扇」三字，是也。茶陵無，非也。。天垂，天四垂也。其間則有虎珀丹青，江珠瑕英。金沙銀礫金沙銀礫　茶陵本「礫」作「鑠」，云五臣作「礫音歷」。袁本作「礫」，用五臣也。尤以五臣亂善，非。下「歷」亦五臣音耳。 歷，符采彪筆尤炳，暉麗灼酌爍舒藥切。永昌博南縣出虎珀。牂牁有白曹山，出丹青、曾青、空青也。本草經云：皆出越嶲郡。瑕，玉屬也。楊雄蜀都賦云：瑕英江珠。永昌有水出金，如糠在沙中。興古盤町山出銀。符采，玉之橫文也。灼爍，艷色也。善曰：博物志曰：虎珀，一名江珠。
集／總集／文選／卷第三十七　表上／表上／孔文舉薦禰衡表(P.1667)
文選卷第三十七
表上表者，明也，標也，如物之標表。言標著事序，使之明白，以曉主上，得盡其忠，曰表。三王已前，謂之敷奏。故尚書云敷奏以言，是也。至秦并天下，改為表。總有四品：一曰章，謝恩曰章；二曰表，陳事曰表；三曰奏，劾驗政事曰奏；四曰駮，推覆平論，有異事進之曰駮。六國及秦、漢兼謂之上書，行此五事。至漢、魏已來，都曰表。進之天子稱表，進諸侯稱上疏。魏已前天子亦得上疏。
薦禰衡表薦禰衡表　袁本、茶陵本「表」下有「一首」二字。案：有者是也。後每題下盡同，卷首所列子目亦同。下卷放此。
孔文舉范曄後漢書曰：孔融，字文舉，魯國人也。幼有異才，性好學，舉高第，拜御史，歷官至將作大匠，遷少府。曹操既積嫌忌，奏誅之。下獄棄市。
臣聞洪水橫流，帝思俾乂，孟子曰：當堯之時，天下猶未平，洪水橫流，泛濫於天下。尚書曰：湯湯洪水方割，有能俾乂。孔安國傳曰：俾，使；乂，治也。旁求四方，以招賢俊。尚書曰：旁求天下。孔安國曰：旁，非一
方也。昔世宗繼統，將弘祖業，世宗，孝武廟號也。李奇漢書注曰：統，緒也。班固漢書紀述曰：世宗曅曅，思弘祖業。疇咨熙載，群士響臻。尚書云：帝曰：疇咨若時登庸。又曰：有能熙帝之載。班固漢書述曰：疇咨熙載，髦俊並作，響臻如應而至也。孫卿子曰：下之和上，譬響之應聲也。陛下睿聖陛下睿聖　茶陵本「睿」作「叡」，云五臣作「睿」。袁本云善作「叡」。案：范書作「叡」，此尤以五臣亂善。，纂承基緒，陛下，謂獻帝也。班固高紀述曰：纂堯之緒。爾雅曰：纂，繼也。遭遇厄運，勞謙日仄。說文曰：遇，逢也。周易曰：勞謙君子有終吉。尚書曰：文王自朝至于日中，弗遑暇食。維嶽降神，異人並出。毛詩曰：維嶽降神，生甫及申。
集／總集／文選／卷第五十七　誄下　哀上／誄下／潘安仁夏侯常侍誄　并序(P.2449)
文選卷第五十七
誄下　　　哀上
誄下
夏侯常侍誄　并序
潘安仁
夏侯湛，字孝若，譙人也譙人也　袁本、茶陵本「譙」下有「國譙」二字，是也。此尤本脫。。少知名，弱冠辟太尉府辟太尉府　何校「府」下添「掾」字，陳同。案：此非也。袁本云善無「掾」字。茶陵本失著校語，何、陳誤依之。，臧榮緒晉書曰：湛早有名譽，為太尉掾。賢良方正徵，仍為太子舍人仍為太子舍人　袁本、茶陵本無「仍」字，是也。此尤本衍。，尚書郎，野王令，臧榮緒晉書曰：湛舉賢良，對策，拜郎中，進補太子舍人，轉尚書郎，出宰野王令。漢書曰：何武賢良方正徵也。中書郎，南陽相。臧榮緒晉書曰：湛除中書侍郎，出補南陽相。又曰：秦王柬，武帝第三子也，初封南陽王，後徙封秦王。家艱乞還。毛詩曰：未堪家多難，余又集于蓼。頃之，選為太子僕，未就命而世祖崩。世祖，武皇帝也。穀梁傳曰：高曰崩，厚曰崩，尊曰崩。天子之崩以尊也。其崩何？以在人上，故曰崩。天子以為散騎常侍，從班列也。天子，惠帝也。春秋四十有九，元康元年夏
五月壬辰，寢疾卒于延喜里第。嗚呼哀哉！乃作誄曰：
禹錫玄珪，實曰文命。尚書曰：禹錫玄圭，告厥成功。又曰：文命敷于四海。史記曰：夏禹名曰文命。克明克聖，光啟夏政。尚書曰：居上克明。又曰：克齊聖廣淵。左氏傳，宋向戌曰：以偪陽光啟寡君。其在于漢，邁勳惟嬰。漢書曰：夏侯嬰為太僕，常奉車從擊項籍。思弘儒業，小大雙名。班固漢書述曰：世宗曄曄，思弘祖業。漢書曰：夏侯勝，字長公，少好學，從夏侯始昌受尚書。又曰：勝從父兄子建，字長卿，自師事勝。又曰：由是尚書有大、小夏侯之學。顯祖曜德，牧兗及荊。王隱晉書曰：夏侯威，字季權，歷荊、兗二州刺史。史記，祭公謀父曰：先王曜德不觀兵。父守淮岱，治亦有聲。王隱晉書曰：威次子莊，淮南太守。毛詩曰：文王有聲。英英夫子，灼灼其儁。飛辯摛藻，華繁玉振。孔融薦禰衡表曰：飛辯騁辭。班固答賓戲曰：摛藻如春華。孟子曰：集大成也者，金聲而玉振。如彼隨和，發彩流潤。淮南子曰：隨侯之珠，和氏之璧，得之而富，失之而貧。禮記，孔子曰：夫玉溫潤而澤仁也。如彼錦繢，列素點絢。論語，子夏問曰：巧笑倩兮，美目眄兮，素以為絢兮。何謂也？子曰：繢事後素。鄭玄曰，繢，畫文也。人見其表，莫測其裏。尚書大傳，孔子謂子夏曰：子見其表，未見其裏。法言曰：或問聖人表裏，曰：威儀文辭，表也；德行忠信，裏也。徒謂吾生，文勝則史。論語，子曰：文勝質則史。心照神交，唯我與子。莊子，子綦曰：其寐也魂交。論語，子謂顏回曰：唯我與爾有是夫！且歷少長，逮觀終始。孝經曰：夫孝始於事親，中於事君，終於立身。子之承親，孝齊閔參。漢書，武帝詔曰：孝子順孫，願自竭以承其親。論語，子曰：孝哉閔子騫！禮記，公明儀問曾子曰：夫子可以為孝乎？曾子曰：君子之所謂孝者，先意承志，諭
父母於道。參直養者，安能為孝乎？子之友悌，和如瑟琴。毛詩曰：妻子好合，如鼓瑟琴。事君直道，與朋信心。論語，柳下惠曰：直道而事人。又，子夏曰：與朋友交，言而有信。雖實唱高，猶賞爾音。宋玉對問曰：曲彌高者，其和彌寡。曹植求自試表曰：或有賞音而識道。
史／正史／史記／表　凡十卷／卷二十一　建元已來王子侯者年表第九(P.1071)..[底本：金陵書局本]
【索隱述贊】漢氏之初，矯枉過正。欲大本枝，先封同姓。建元已後，藩翰克盛。主父上言，推恩下令。長沙濟北，中山趙敬。分邑廣封，振振在詠。扞城禦侮，曄曄輝映。百足不僵，一人有慶。
史／正史／漢書／列傳　凡七十卷／卷一百下　敍傳第七十下(P.4235)..[底本：王先謙漢書補注本]
漢書卷一百下
敍傳第七十下
固以為唐虞三代，詩書所及，世有典籍，故雖堯舜之盛，必有典謨之篇，然後揚名於後世，冠德於百王，[一]師古曰：「德為百王之上也。」故曰「巍巍乎其有成功，煥乎其有文章也！」[二]師古曰：「此篇論語載孔子美堯舜之言也。」漢紹堯運，以建帝業，至於六世，史臣乃追述功德，私作本紀，[三]師古曰：「謂武帝時司馬遷作史記。」編於百王之末，廁於秦、項之列。太初以後，闕而不錄，故探篹前記，綴輯所聞，[四]師古曰：「篹與撰同。輯與集同。」以述漢書，起元高祖，終于孝平王莽之誅，十有二世，二百三十年，綜其行事，旁貫五經，上下洽通，[五]師古曰：「固所撰諸表序及志，經典之義在於是也。」為春秋考紀、表、志、傳，凡百篇。[六]師古曰：「春秋考紀，謂帝紀也。而俗之學者不詳此文，乃云漢書一名春秋考紀，蓋失之矣。」其敍曰：[七]師古曰：「自『皇矣漢祖』以下諸敍，皆班固自論撰漢書意，此亦依放史記之敍目耳。史遷則云為某事作某本紀、某列傳。班固謙，不言（然）〔作〕而改言述，不言（然）〔作〕而改言述，　景祐本作「作」。蓋避作者之謂聖，而取述者之謂明也。但後之學者不曉此為漢書敍目，見有述字，因謂此文追述漢書之事，乃呼為『漢書述』，失之遠矣。摯虞尚有此惑，其餘曷足怪乎！」
皇矣漢祖，纂堯之緒，實天生德，聰明神武。秦人不綱，罔漏于楚，[一]師古曰：「言秦失綱維，故高祖因時而起。罔漏于楚，謂項羽雖有害虐之心，終免於患也。一說，楚王陳涉初起，後又破滅也。」爰茲發迹，斷蛇奮旅。神母告符，朱旗乃舉，粵蹈秦郊，嬰來稽首。革命創制，三章是紀，應天順民，五星同晷。[二]師古曰：「晷，景也。」項氏畔換，黜我巴、漢，[三]孟康曰：「畔，反也。換，易也。不用義帝要，換易與高祖漢中也。」師古曰：「此說非也。畔換，強恣之貌，猶言跋扈也。詩大雅皇矣篇曰『無然畔換』。」西土宅心，戰士憤怨。[四]劉德曰：「宅，居也。西方人皆居心於高祖，猶係心也。書曰『惟衆宅心』。」晉灼曰：「西土，關西也。高祖入關，約法三章，秦民大悅，皆宅心高祖。」乘釁而運，席卷三秦，割據河山，保此懷民。[五]師古曰：「保，安也。懷民，懷德之人也。」股肱蕭、曹，社稷是經，爪牙信、布，腹心良、平，龔行天罰，赫赫明明。述高紀第一。
孝惠短世，高后稱制，罔顧天顯，呂宗以敗。[一]劉德曰：「罔，無也。顧，念也。顯，明也。言呂氏無念天之明道者，徒念王諸呂，以至於敗亡。」述惠紀第二，高后紀第三。
太宗穆穆，允恭玄默，化民以躬，帥下以德。農不供貢，辠不收孥，[一]張晏曰：「除民田租之稅，是不供貢也。」宮不新館，陵不崇墓。[二]師古曰：「墓，合韻音謨。」我德如風，民應如屮，[三]師古曰：「論語稱孔子曰：『君子之德風，小人之德屮也。』故引以為辭。」國富刑清，登我漢道。[四]師古曰：「登，成也。」述文紀第四。
孝景蒞政，諸侯方命，[一]孟康曰：「尚書云『方命圮族』，言鯀之惡，壞其族類。吳楚七國亦然。」克伐七國，王室以定。匪怠匪荒，務在農桑，著于甲令，民用寧康。[二]師古曰：「甲令，即景紀令甲也。」述景紀第五。
世宗曄曄，思弘祖業，[一]師古曰：「曄曄，盛貌也。」疇咨熙載，髦俊並作。[二]師古曰：「疇，誰也。咨，謀也。熙，興也。載，事也。謀於衆賢，誰（能）〔可〕任用，誰（能）〔可〕任用，　景祐、殿本都作「可」。王先謙說作「可」是。故能興其事業也。作，起也。」厥作伊何？百蠻是攘，[三]師古曰：「攘，卻也。」恢我疆宇，外博四荒。[四]師古曰：「恢，廣也。博，大也。」武功既抗，亦迪斯文，[五]劉德曰：「迪，進也。」憲章六學，統壹聖真。封禪郊祀，登秩百神；協
律改正，饗茲永年。[六]張晏曰：「改正謂從建寅之月也。」述武紀第六。
孝昭幼沖，冢宰惟忠。燕、蓋譸張，實叡實聰，[一]如淳曰：「譸音輈。」應劭曰：「譸張，誑也。」辠人斯得，邦家和同。述昭紀第七。
中宗明明，夤用刑名，[一]鄧展曰：「夤，敬也。」時舉傅納，聽斷惟精。[二]李奇曰：「時，是也。於是時也，選用賢者。」師古曰：「傅讀曰敷。虞書舜典曰『敷納以言』。敷，陳也，謂有陳言者則納而用之。」柔遠能邇，燀燿威靈，[三]師古曰：「虞書舜典曰『柔遠能邇』。柔，安也。能，善也。故引之云。燀，熾也，音充善反。」龍荒幕朔，莫不來庭。[四]孟康曰：「謂白龍堆荒服沙幕也。」師古曰：「龍，匈奴祭天龍城，非謂白龍堆也。朔，北方也。」丕顯祖烈，尚於有成。[五]師古曰：「丕，大也。烈，業也。」述宣紀第八。
孝元翼翼，高明柔克，[一]師古曰：「翼翼，敬也。尚書洪範云『高明柔克』，謂人雖有高明之度，而當執柔，乃能成德也。敍言元帝有柔克之姿也。」賓禮故老，優繇亮直。[二]師古曰：「故老謂貢禹、薛廣德也。優繇謂寬容也。亮直謂朱雲也。繇讀與由同。」外割禁囿，內損御服，離宮不衞，山陵不邑。[三]張晏曰：「不徙民著縣也。」閹尹之啙，穢我明德。[四]如淳曰：「任弘恭、石顯使為政，以病其治也。」師古曰：「謂宦人為閹者，言其精氣奄閉不泄也，一曰（王）〔主〕奄閉門者。一曰（王）〔主〕奄閉門者。　景祐、殿本都作「主」，此誤。尹，正也。啙與疵同。」述元紀第九。
孝成煌煌，臨朝有光，威儀之盛，如圭如璋。壼闈恣趙，朝政在王，[一]師古曰：「趙謂趙皇后及昭儀也。王謂外家王鳳、王音等。」炎炎燎火，亦允不陽。[二]張晏曰：「天子盛威，若燎火之陽，今委政王氏，不炎熾矣。」師古曰：「允，信也。」述成紀第十。
孝哀彬彬，克㩜威神，[一]師古曰：「彬彬，文質備也。言哀帝忿孝成之時權在臣下，故自㩜持其威神也。㩜，執取也，其字從手。」彫落洪支，底剭鼎臣。[二]服虔曰：「彫落洪支，廢退王氏也。底，致也。周禮有屋誅，誅大臣於屋下，不露也。易曰『鼎折足，其形渥，凶』，謂誅朱博、王嘉之屬也。」晉灼曰：「剭，刑也。」師古曰：「剭者，厚刑，謂重誅也，音握。服言屋下，失其義也。」婉孌董公，惟亮天功，大過之困，實橈實凶。[三]應劭曰：「以董賢為三公，乃欲共成天功也。易大過卦『棟橈，凶』，言以小材而為棟梁，不堪其任，至於折橈而凶也。」師古曰：「婉孌，美貌。亮，助也。尚書舜典曰『夤亮天功』，故引之也。橈，曲也，音女教反。」述哀紀第十一。
孝平不造，新都作宰，不周不伊，喪我四海。[一]師古曰：「造，成也。遭家業不成。周頌曰『閔予小子，遭家不造』，故引之也。言其自號（寧）〔宰〕衡，言其自號（寧）〔宰〕衡，　景祐、殿、局本都作「宰」，此誤。而無周公、伊尹之忠也。」述平紀第十二。
史／正史／後漢書／列傳　凡八十卷／卷四十上　班彪列傳第三十上／班固　上／兩都賦　一(P.1335)..[底本：宋紹興本]
自為郎後，遂見親近。時京師脩起宮室，濬繕城隍，而關中耆老猶望朝廷西顧。固感前世相如、壽王、東方之徒，造搆文辭，終以諷勸，[一]相如作上林、子虛賦，吾丘壽王作士大夫論及驃騎將軍頌，東方朔作客難及非有先生論，其辭並以諷喻為主也。乃上兩都賦，盛稱洛邑制度之美，以折西賓淫侈之論。其辭曰：
有西都賓問於東都主人曰：[一]中興都洛陽，故以東都為主，而謂西都為賓也。「蓋聞皇漢之初經營也，嘗有意乎都河洛矣。輟而弗康，寔用西遷，作我上都。主人聞其故而覩其制乎？」[二]皇，大也。尚書曰：「厥既得吉卜則經營。」高祖五年，劉敬說上都關中，劉敬說上都關中　殿本「劉」作「婁」。按：婁敬說高祖都關中，封奉春君，賜姓劉氏，故亦作「劉敬」，然下文「奉春建策」注又作「婁敬」，前後亦不一致也。上疑之。左右大臣皆山東人，多勸都洛陽，此為有意都河洛矣。張良曰：「洛陽其中小不過數百里，四面受敵，非用武之國。關中金城千里，天府之國也。」於是上即日西都關中，此為輟而弗康也。輟，止也。康，安也。主人曰：「未也。願賓攄懷舊之蓄念，發思古之幽情，[三]廣雅曰攄，舒也。博我以皇道，弘我以漢京。」賓曰：「唯唯。」
漢之西都，在于雍州，寔曰長安。[一]前書音義曰：「長安本秦之鄉名，高祖都焉。」左據函谷、二崤之阻，表以（泰）〔太〕華、終南之山。表以（泰）〔太〕華終南之山　張森楷校勘記謂「太華」字本不作「泰」，後人誤以為范曄避其父諱，改「泰」為「太」，遂並非諱改者而亦回改為「泰」。今據改。[二]函谷，關名也。左傳曰「崤有二陵，其南陵夏后臯之墓，其北陵文王之所避風雨」，故曰二崤。太華，山也，山海經曰，華首之西六十里曰太華。終南，長安南山也。詩曰：「終南何有。」注云：「終南，周之名山中南也。」右界襃斜、隴首之險，帶以洪河、涇、渭之川。帶以洪河涇渭之川　按：校補謂文選此下有「眾流之隈，汧涌其西」語。[三]襃斜，谷名，南口曰襃，北口曰斜，在今梁州。隴首，山名，在今秦州。洪，大也。華實之毛，則九州之上腴
焉；防禦之阻，則天下之奧區焉。[四]華實之毛謂草木也。左傳曰：「食土之毛。」前書曰：「秦地九州膏腴。」尚書雍州「厥田上上」。防禦謂關禁也。楊雄衛尉箴曰：「設置山險，盡為防禦。」奧，深也。言秦地險固，為天下深奧之區域。是故橫被六合，三成帝畿，[五]前書音義曰：「關西為橫。」被猶及也。呂氏春秋曰：「神明通于六合。」高誘注云：「四方上下為六合。」周禮曰：「方千里曰王畿。」三成謂周、秦、漢並都之也。周以龍興，秦以虎視。及至大漢受命而都之也，[六]龍興虎視，喻盛彊也。孔安國尚書序曰：「漢室龍興。」易曰：「虎視眈眈。」仰寤東井之精，俯協河圖之靈，[七]寤猶曉也。協，合也。高祖至霸上，五星聚於東井。又河圖曰：「帝劉季，日角戴勝，斗匈龍股，長七尺八寸。昌光出軫，五星聚井，期之興，天授圖，地出道，予張兵鈐劉季起。」東井，秦之分野，明漢當代秦都關中。奉春建策，留侯演成，[八]奉春君，婁敬也。春者，四時之始。婁敬亦始建遷都之策，故以號焉。留侯，張良也。蒼頡篇曰：「演者引也。」天人合應，以發皇明，乃眷西顧，寔惟作京。[九]天謂五星聚東井也。人謂婁敬等進說也。皇明謂高祖也。西顧謂入關也。詩云：「乃眷西顧。」於是睎秦領，睋北阜，挾酆霸，據龍首。[一０]睎，望也，音希。睋，視也，音蛾。秦領在今藍田東南。北阜即今三原縣北有高阜，東西橫亘者是也。豐水出鄠縣南山豐谷。霸水出藍田谷。三秦記曰：「龍首山六十里，頭入渭水，尾達樊川。」在傍曰挾，在上曰據也。圖皇基於億載，度宏規而大起，度宏規而大起　惠棟謂李善曰「度」或為「慶」，慶與羌古字通，小爾雅云羌，發聲也。按：王念孫謂李善本度字本作「慶」，今本作「度」者，後人據五臣本及班固傳改之耳。善注原文當云「小雅曰羌，發聲也，『慶』與『羌』古字通，『慶』或為『庋』。」又謂作「慶」是。慶，語詞。「宏規」與「大起」相對為文，言肇建都邑，先宏規之而後大起之也。肇自高而終平，世增飾以崇麗，歷十二之延祚，故窮奢而極侈。故窮奢而極侈　按：王先謙謂固集及文選「奢」並作「泰」，此亦范氏避其父諱而改。[一一]肇，始也。始自高祖，終於平帝，為十二代也。建金城其萬雉，呀周池而成淵，披三條之廣路，立十二之通門。[一二]金城言堅固也。張良曰：「金城千里。」杜預注左傳云：「方丈為堵，三堵為雉。」字林曰：「呀，大空也。」音火加反。周禮：「國方九里，旁三門。」每門有大路，故曰三條。鄭玄注周禮云「天子城十二門，通十二子」天子城十二門通十二子　按：此周禮「匠人營國方九里旁三門」鄭玄注文，章懷引之以釋「立十二之通門」也。文選注同。各本誤引周禮地官「司門」鄭注，作「司門若今城門校尉，主王城十二門」。也。內則街衢洞達，閭閻且千，九市開場，貨別隧分，人不得顧，車不得旋，闐城溢郭，傍流百廛，紅塵四合，煙雲相連。[一三]字林曰：「閭，里門也。閻，里中門也。」且千，言多也。漢宮閣疏曰漢宮閣疏曰　汲本、殿本「閣」作「闕」。按：後文「披香」注引「漢宮閣名」，殿本「閣」作「闕」，文選注亦作「闕」。又後文「左牽牛而右織女」注引「漢宮閣疏」，殿本亦作「閣」，而文選注則作「闕」。又按：「漢宮閣疏」或「漢宮闕疏」與「漢宮閣名」或「漢宮闕名」，隋志俱不著錄，唐志有漢宮闕簿，史記高祖紀索隱、初學記居處部、御覽居處部十二引「漢宮殿疏」，北堂書鈔舟部上引「漢宮室疏」，殆即一書也。：「長安九市，其六在道西，三在道東。」隧，列肆道也。鄭玄注禮記曰：「廛，市物邸舍也。」於是既庶且富，娛樂無疆，都人士女，殊異乎五方，游士擬於公侯，列肆侈於姬、姜。[一四]論語：「子適衛，冉有僕。子曰：『庶矣哉！』冉有曰：『既庶矣，又何加焉？』曰：『富之。』」詩周頌云：「惠我無疆。」疆，境也。詩小雅曰：「彼都人士。」毛萇注云：「城郭之域曰都。」五方謂四方及中央也。前書曰：「秦地五方雜錯。」鄭玄注周禮曰：「肆，市中陳物處也。」杜元凱注左傳云「姬、姜大國之女」也。鄉曲豪俊游俠之雄，鄉曲豪俊游俠之雄　按：文選「俊」作「舉」，李注引史記魏公子無忌曰「平原之遊，徒豪舉耳」。蓋以「鄉曲豪舉」為句。此以「鄉曲豪俊」與「游俠之雄」連讀為句，故注云「豪俊游俠謂朱家、郭解、原涉之類也」。節慕原、嘗，名亞春、陵，連交合眾，騁騖乎其中。[一五]豪俊游俠謂朱家、郭解、原涉之類也。原、嘗〔謂〕平原君趙勝、孟嘗君田文也，原嘗〔謂〕平原君趙勝孟嘗君田文也　據汲本、殿本補。春、陵謂春申君黃歇、信陵君無忌也，並招致賓客，名高天下也。
若乃觀其四郊，浮遊近縣，則南望杜、霸，北眺五陵，名都對郭，邑居相承，英俊之域，黻冕所興，冠蓋如雲，七相五公。[一]浮遊謂周流也。杜、霸謂杜陵、霸陵，在城南，故南望也。五陵謂長陵、安陵、陽陵、茂陵、平陵，在渭北，故北眺也。並徙人以置縣邑，故云名都對郭。蒼頡篇曰：「黻，綬也。冕，冠也。」其所徙者皆豪右、富貲、吏二千石，故多英俊冠蓋之人。如雲，言多也。詩曰：「出其東門，有女如雲。」七相謂丞相車千秋，長陵人，黃霸、王商，並杜陵人也，韋賢、平當、魏相、王嘉，並平陵人也。五公謂田蚡為太尉，長陵人，張安世為大司馬，朱博為司空，並杜陵人，平晏為司徒，韋賞為大司馬，並平陵人也。與乎州郡之豪桀，五都之貨殖，三選七遷，充奉陵邑，蓋以彊幹弱枝，隆上都而觀萬國。[二]前書音義曰：「五都謂洛陽、邯鄲、臨淄、宛、成都也。」三選，選三等之人，謂徙吏二千石及高貲富人及豪桀并兼之家於諸陵，蓋以彊幹弱枝，非獨為奉山園也。見前書。自元帝已後不遷，故唯七焉。爾雅曰：「觀，指示也。」「選」或為「徙」，義亦通。封畿之內，厥土千里，逴犖諸夏，逴犖諸夏　按：李慈銘謂「犖」文選作「躒」。兼其所有。[三]前書曰：「秦地沃野千里，人以富饒。」逴犖猶超絕也。逴音卓。犖音呂角反。諸夏謂中國也。其陽則崇山隱天，幽林穹谷，陸海珍藏，藍田美玉，商、洛緣其隈，鄠、杜濱其足，[四]穹谷，深谷。東方朔曰：「漢興，去三河之地，止灞、滻之西，都涇、渭之南，此謂天下陸海之地也。」范子計然曰：「玉出藍田。」商及上洛皆縣名。隈，山曲也。濱猶近也。鄠、杜，二縣名，近南山之足。爾雅云：「麓，山足也。」源泉灌注，陂池交屬，竹林果園，芳草甘木，郊野之富，號曰近蜀。[五]孔安國注尚書曰：「澤障曰陂，停水曰池。」前書曰：「巴、蜀土地肥美，有山林竹樹蔬食果實之饒。」今南山亦有之，與巴、蜀相類，故曰近蜀。爾雅曰：「邑外曰郊，郊外曰野。」其陰則冠以九嵕，陪以甘泉，乃有靈宮起乎其中。秦、漢之所極觀，淵、雲之所頌歎，於是乎存焉。[六]陰謂北也。九嵕山尤高峻，故稱冠云。甘泉山在雲陽北，秦始皇於上置林光宮，漢又起甘泉宮、益壽、延壽館、通天臺，故云「秦、漢之所極觀」。王襃字子泉，王襃字子泉　汲本、殿本「泉」作「淵」，下「泉雲頌歎」之「泉」亦作「淵」。按：「淵」作「泉」，當是章懷避唐諱改。作甘泉頌，楊子雲作甘泉賦，故云「泉、雲頌歎」。下有鄭、白之沃，衣食之源，隄封五萬，疆埸綺分，溝塍刻鏤，原隰龍鱗，決渠降雨，荷臿成雲，五穀垂穎，桑麻敷棻。[七]史記曰：「韓使水工鄭國說秦，令引涇水為渠，傍北山，東注洛，溉田四萬餘頃，名曰鄭國渠。」武帝時，趙中大夫白公奏穿渠引涇水，首起谷口，尾入櫟陽，溉田四千餘頃，因名白渠。時人歌之曰：「田於何所？池陽谷口。鄭國在前，白渠起後。舉臿為雲，決渠為雨。涇水一石，其泥數斗。且溉且糞，長我禾黍。衣食京師，億萬之口。」前書曰：「天子畿方千里，隄封百萬井。」音義曰：「隄謂積土為封限也，音丁奚反。」廣雅曰：「埸，界也。」音亦。周禮曰：「夫閒有遂，十夫有溝。」說文曰：「塍，田畦也。」塍音繩。刻鏤謂交錯如鏤也。爾雅曰：「高平曰原，下溼曰隰。」言如龍鱗之五色也。五穀，黍、稷、菽、麥、稻也。〔小〕爾雅曰：「禾穗謂之穎。」〔小〕爾雅曰禾穗謂之穎　按：校補謂此見小爾雅廣物篇，文選李善注引作「小雅曰」，文選注於小爾雅皆省稱「小雅」，此則脫去「小」字也。今據補。〔小〕爾雅曰：「敷，布也。」〔小〕爾雅曰敷布也　按：爾雅無「敷布也」之訓，此見小爾雅廣詁篇。今據補。棻，茂盛也，音芬。東郊則有通溝大漕，潰渭洞河，泛舟山東，控引淮、湖，與海通波。[八]漕，水運也。蒼頡篇曰：「潰，傍決也。」前書武帝穿漕渠通渭。史記曰：「滎陽下引河東南為鴻溝，以與淮、泗會。」西郊則有上囿禁苑，林麓藪澤，陂池連乎蜀、漢，繚以周牆，四百餘里，離宮別館，三十六所，神池靈沼，往往而在。[九]上囿謂林苑也。穀梁傳曰：「林屬於山為麓。」鄭玄注周禮曰：「澤無水曰藪。」繚猶繞也，音了。三輔黃圖曰：「上林有建章、承光等一十一宮，平樂、繭觀等二十五，凡三十六所。」三秦記曰：「昆明池中有神池，通白鹿原。」詩曰：「王在靈沼。」其中乃有九真之麟，大宛之馬，黃支之犀，條枝之鳥，踰崐崘，越巨海，殊方異類，至三萬里。[一０]宣帝詔曰：「九真郡獻奇獸。」晉灼漢書注云：「駒形，麟色，牛角。」武帝時，李廣利斬大宛王首，獲汗血馬來。又黃支國自三萬里貢生犀。條支國臨西海，有大鳥，卵如甕。條支與安息接，武帝時，安息國發使來獻之。又曰：「崐崘山高二千五百里。」並見前書。
其宮室也，體象乎天地，經緯乎陰陽，據坤靈之正位，放（泰）〔太〕、紫之圓方。放（泰）〔太〕紫之圓方　按：「泰」當作「太」，今改，參閱上「表以（泰）〔太〕華終南之山」條。[一]圓象天，方象地。南北為經，東西為緯。楊雄司空箴曰：「普彼坤靈，侔天作合。」放，象也。太、紫謂太微、紫宮也。劉向七略曰：「明堂之制：內有太室，象紫宮；南出明堂，象太微。」春秋合誠圖曰：「太微，其星十二，四方。」史記天官書曰：「環之匡衞十二星，藩臣，皆曰紫宮。」是太微方而紫宮圓也。樹中天之華闕，豐冠山之朱堂，因瑰材而究奇，抗應龍之虹梁，列棼橑以布翼，荷棟桴而高驤。[二]列子曰：「周穆王作中天之臺。」說文曰：「闕，門觀也。」前書蕭何作東闕、北闕。豐，大也。冠山謂在山之上也。埤蒼曰：「瑰瑋，珍奇也。」廣雅曰：「有翼曰應龍。」梁作應龍之形，而又曲如虹也。說文曰：「棼，複屋之棟。」橑，椽也。翼，屋之四阿也。荷，負也。驤，舉也。爾雅曰：「棟謂之桴。」音浮。雕玉瑱以居楹，裁金璧以飾璫，發五色之渥采，光爓朗以景彰。[三]廣雅曰：「磌，礩也。」音田。「瑱」與「磌」通。楹，柱也。雕玉為礩以承柱也。上林賦曰：「華榱璧璫。」韋昭注曰：「璫，榱頭也。」渥，光潤也。爓音豔。於是左（𤨟）〔墄〕右平，於是左（𤨟）〔墄〕右平　據殿本改。按：集解引柳從辰說，謂字書玉部無𤨟字，應從土。重軒三階，閨房周通，門闥洞開，列鍾虡於中庭，立金人於端闈，仍增崖而衡閾，臨峻路而啟扉。[四]摯虞決疑要注曰：「墄者為階級，平者以文塼相亞次也。」「域」亦作「墄」。域亦作墄　按：刊誤謂案文當作「墄亦作域」，言「墄」字有作「域」者也。言階級勒墄然，音七則反。王逸楚辭注曰：「軒，樓板也。」周禮夏后氏「世室九階」，鄭玄注云「南面三階，三面各二」也。爾雅曰：「宮中之門謂之闈，小者謂之閨。」簴以懸鍾也。史記：「秦始皇收天下兵器，聚之咸陽，銷以為金人十二，置宮中。」端闈，宮正門也。三輔黃圖曰：「秦宮殿端門四達，以則紫宮。」仍，因也。衡，橫也。閾，門限。徇以離殿別寢，徇以離殿別寢　按：校補謂文選「殿」作「宮」。承以崇臺閒館，煥若列星，紫宮是環。[五]徇猶繞也。崇，高也。閒音閑。煥，明也。言周回宮館，明若列星之環繞紫宮也。環，協韻音宦。清涼
宣溫，神仙長年，金華玉堂，白虎麒麟，區宇若茲，不可殫論。[六]三輔黃圖曰：「未央宮有清涼殿、宣室殿、中溫室殿、金華殿、大玉堂殿、中白虎殿、麒麟殿，長樂宮有神仙殿。」殫，盡也。增槃業峨，增槃業峨　按：文選作「增盤崔嵬」。登降炤爛，殊形詭制，每各異觀，乘茵步輦，唯所息宴。[七]增，重也。槃，屈也。業峨，高也。業音五臘反。峨音我。詭，異也。茵，褥也。駕人曰輦。後宮則有掖庭椒房，后妃之室，合歡增成，安處常寧，茝若椒風，披香發越，蘭林蕙草，鴛鸞飛翔之列。[八]漢官儀曰：「婕妤以下皆居掖庭。」三輔黃圖曰：「長樂宮有椒房殿。」前書曰：「班婕妤居增成舍。」桓譚新論曰：「董賢女弟為昭儀，居舍號曰椒風。」漢宮閣名長安有披香殿、鴛鸞殿、飛翔殿。餘未詳。昭陽特盛，隆乎孝成，屋不呈材，牆不露形，裛以藻繡，絡以綸連，隨侯明月，錯落其閒，金釭銜璧，是為列錢，翡翠火齊，流燿含英，懸黎垂棘，夜光在焉。[九]昭陽殿，成帝趙昭儀所居也。說文曰：「裛，纏也。」音於業反。綸，糾，青絲綬也。「綸」或作「編」。淮南子曰：「隨侯之珠，和氏之璧。」高誘注云：「隨侯行見大蛇傷，以藥傅之。後蛇銜珠以報之，因曰隨侯珠。」說文曰：「釭，轂鐵也。」音江，又音工。謂以黃金為釭，其中銜璧，納之於（璧）〔壁〕帶，納之於（璧）〔壁〕帶　按：校補云前書音義「壁帶謂壁中之帶也」，此「壁」字當從土，各本皆從玉，涉上「銜璧」而誤。今據改。為行列歷歷如錢也。前書曰：「昭陽殿璧帶，往往為黃金釭，函藍田玉璧，明珠翠羽飾之。」異物志曰：「翠鳥形如燕，赤而雄曰翡，青而雌曰翠，其羽可以飾幃帳。」韻集曰：「火齊，珠也。」戰國策曰：「應侯謂秦王曰『梁有縣黎』。」左傳曰：「晉荀息請以垂棘之璧假道於虞。」言懸黎、垂棘之玉，並夜有光輝也。於是玄墀釦切，玄墀釦切　按：文選「切」作「砌」。玉階彤庭，碝磩采緻，琳珉青熒，珊瑚碧樹，周阿而生。[一０]前書曰：「昭陽殿中庭彤朱，而殿上髹漆。」髹音休。漆黑故曰玄。墀，殿上地也。又曰：「切皆銅沓，黃金塗，白玉階。」釦音口。碝、磩，琳、珉，並石次玉者。碝音而兗反，磩音戚。綵緻，其文理密也。青熒，其光色也。其光色也　按：張森楷校勘記謂「色」下當有脫文一字，據上文「其文理密也」知之。漢武故事曰：「武帝起神堂，植玉樹，葺珊瑚為枝，以碧玉為葉。」淮南子曰：「崐崘山有碧樹在其北。」高誘注云：「碧，青石也。」謂以珠玉假為樹而植之於殿曲。阿，曲也。紅羅颯纚，綺組繽紛，精曜華燭，俯仰如神。[一一]薛綜注西京賦曰：「颯纚，長袖貌。颯音素合反，纚音山綺反。」綺，文繒也。組，綬也。繽紛，盛皃。燭，照也。言精彩華飾照燿也。戰國策張儀謂秦王曰：「彼周、鄭之女，粉白黛黑立於衢，非知而見之者以為神也。」後宮之號，十有四位，窈窕繁華，更盛迭貴，處乎斯列者，蓋以百數。[一二]前書曰：「漢興，因秦之稱號，正嫡稱皇后，妾皆稱夫人。凡十四等，有昭儀、婕妤、娙娥、傛華、美人、八子、充衣、七子、良人、長使、少使、五官、順常，順常　按：「順」原譌「須」，逕據汲本、殿本改正。是為十三等；又有無涓、共和、娛靈、保林、良使、夜者，秩祿同，共為一等，合十四位也。」窈窕，幽閑也。繁華，美麗也。百數謂以百而數之也。左右廷中，朝堂百僚之位，蕭曹魏邴，謀謨乎其上。[一三]蕭何、曹參並沛人，魏相字弱翁，濟陰人，邴吉字少卿，魯國人，並為丞相。佐命則垂統，輔翼則成化，流大漢之愷悌，蕩亡秦之毒螫。[一四]李陵書曰：「其餘佐命立功之士。」司馬相如曰：「垂統理順易繼也。」統，業也。禮記曰：「保者慎其身以輔翼之。」愷，樂也。悌，易也。楊雄長楊賦曰：「今朝廷出愷悌，行簡易。」王襃四子講德論曰：「秦之處位任政者，並施毒螫。」前書曰：「孝惠、高后之時，海內得離戰國之苦，君臣俱欲無為，而天下晏然，衣食滋殖。」又曰：「近觀漢相，高祖開基，蕭、曹為冠。孝宣中興，丙、魏有聲。」是時黜陟有序，眾職修理，公卿多稱其位，海內興於禮讓也。故令斯人揚樂和之聲，作畫一之歌，功德著於祖宗，膏澤洽于黎庶。[一五]孔叢子曰：「古之帝王，功成作樂，其功善者其樂和。」前書曰，蕭何薨，曹參代之，百姓歌之曰：「蕭何為法，較若畫一，曹參代之，守而勿失。」祖宗謂高祖、中宗也。又有天祿石渠，典籍之府，命夫諄誨故老，名儒師傅，講論乎六蓺，稽合乎同異。[一六]三輔故事曰：「天祿、石渠並閣名，在未央宮北，以閣祕書。」諄誨謂殷勤教告也。詩大雅曰：「誨爾諄諄。」鄭玄注云：「我教告王，口語諄諄然。」諄音之純反。六蓺謂詩、書、禮、樂、易、春秋也。稽，考也。前書，甘露中詔諸儒講五經同異，令蕭望之平奏其議。又有承明金馬，著作之庭，大雅宏達，於茲為羣，元元本本，周見洽聞，周見洽聞　按：校補謂文選「周」作「殫」。啟發篇章，校理祕文。[一七]承明，殿前之廬也。金馬，署名也。門有銅馬，故名金馬門，待詔者皆居之。宏亦大也。元其元，本其本。祕文，祕書也。孝經鉤命決曰「丘掇祕文」也。周以鉤陳之位，衞以嚴更之署，總禮官之甲科，羣百郡之廉孝。[一八]周，環也。前書音義曰：「鉤陳，紫宮外星也，宮衞之位亦象之。」嚴更之署，行夜之司也。禮官，奉常也，有博士掌試策，考其優劣，為甲乙之科，即前書曰「太常以公孫弘為下第」是也。言百郡，舉全數。前書又曰：「興廉舉孝。」虎賁贅衣，閹尹閽寺，陛戟百重，各有攸司。[一九]虎賁，宿衞之臣。贅衣，主衣之官。贅，綴也，音之銳反。尚書曰：「綴衣虎賁。」閹尹、閽寺並宦官，周禮有閹人、寺人。陛戟，執戟於陛也。百重，言多也。攸，所也。司，主也，協韻音伺。周廬千列，徼道綺錯。[二０]廬謂宿衞之廬，周於宮也。千列，言多也。史記：「衞令曰周廬，設卒甚謹。」徼道，徼巡之道。綺錯，交錯也。前書曰「中尉掌徼巡京師」也。輦路經營，脩涂飛閣。脩涂飛閣　按：校補謂文選「涂」作「除」，注「除，樓陛也」。[二一]前書音義曰：「輦道，閣道也。」「涂」亦「塗」也，古字通用。自未央而連桂宮，北彌明光而絙長樂，陵墱道而超西墉，混建章而外屬，混建章而外屬　按：校補謂文選「而」下有「連」字。設璧門之鳳闕，上柧棱而棲金雀。[二二]未央宮在西，長樂宮在東，桂宮、明光宮在北，言飛閣相連也。墱，陛級也，音丁鄧反。墉，城也。混，同也。建章宮在城西。屬，連也。前書曰：「建章宮，其東則鳳闕，（門）高二十餘丈，（門）高二十餘丈　據刊誤刪。其南有璧門之屬。」說文曰「柧棱，殿堂上最高之處也。」柧音孤，棱音力登反。其上棲金雀焉。三輔故事曰「建章宮闕上有銅鳳皇」，即金雀也。內則別風之嶕嶢，眇麗巧而竦擢，張千門而
立萬戶，順陰陽以開闔。[二三]三輔故事曰：「建章宮東有折風闕。」關中記曰：「折風一名別風。」嶕嶢，高也。嶕音焦，嶢音堯。前書曰，建章宮度為千門萬戶。合謂之陰，開謂之陽。易曰：「闔戶謂之坤，闢戶謂之乾。」爾乃正殿崔巍，層構厥高，臨乎未央，經駘盪而出馺娑，洞枍詣與天梁，上反宇以蓋戴，激日景而納光。[二四]正殿即前殿也。層，重也。臨乎未央，言高之極也。關中記建章宮有駘盪、馺娑、枍詣殿。天梁亦宮名也。駘音殆，盪音蕩。馺音素合反，娑音素可反。枍音烏計反。小雅曰小雅曰　按：小雅即小爾雅之省稱，下所引乃小爾雅廣詁文。：「蓋戴，覆也。」反宇謂飛檐上反也。激日謂日影激入於殿內也。神明鬱其特起，遂偃蹇而上躋，軼雲雨於太半，虹霓回帶於棼楣，雖輕迅與僄狡，猶愕眙而不敢階。[二五]神明，臺名也。躋，升也。偃蹇，高貌也。軼，過也。前書音義曰：「凡數三分有二為太半。」說文曰：「棼，棟也。」爾雅曰：「楣謂之梁。」郭璞云：「門戶上橫梁也。」方言曰：「僄，輕也。」音匹妙反。鄭玄注禮記曰：「狡，疾也。」字書曰：「愕，驚也。」音五各反。字林曰：「眙，驚貌也。」音丑吏反。攀井幹而未半，目眴轉而意迷，舍櫺檻而卻倚，若顛墜而復稽，魂怳怳以失度，巡回涂而下低。[二六]井幹，樓名也。前書曰：「武帝作井幹樓，高五十丈，輦道相屬焉。」蒼頡篇曰：「眴，視不明也。」音眩。櫺檻，樓上欄楯也。櫺音零。稽，留也。既懲懼於登望，降周流以彷徨，步甬道以縈紆，又杳窱而不見陽。[二七]淮南子曰：「甬道相連。」高誘注云：「甬道，飛閣複道也。」廣雅曰：「窈窱，深也。」「杳」與「窈」通。窱音它鳥反。陽，明也。既創前之登望，乃下巡於複道，宮宇深邃，又不見明者。排飛闥而上出，若游目於天表，似無依（之）〔而〕洋洋。似無依（之）〔而〕洋洋　文選「之」作「而」，王先謙謂作「而」是。今據改。[二八]飛闥，閣上門也。王逸注楚辭曰：「洋洋，無所歸皃。」前唐中而後太液，攬滄海之湯湯，揚波濤於碣石，激神嶽之嶈嶈，濫瀛洲與方壺，蓬萊起乎中央。[二九]前書曰：「建章宮，其西唐中數十里。」音義曰：「唐，庭也。」其北太液池中有蓬萊、方丈、瀛洲、壺梁，象海中神山。湯湯，流貌也。蒼頡篇曰：「濤，大波也。」碣石，海畔山也。說文曰：「濫，泛也。」列子曰：「海中有神山，一曰岱輿，二曰員嶠，三曰方壺，四曰瀛洲，五曰蓬萊。」於是靈草冬榮，神木叢生，巖峻崔崒，金石崢嶸。[三０]靈草、神本謂不死藥也。史記曰：「海中神山，仙人不死藥在焉。」崢嶸，高峻也。崔音徂回反，崒音才律反。崢音仕耕反，嶸音宏。抗仙掌（與）〔以〕承露，抗仙掌（與）〔以〕承露　據汲本、殿本改。擢雙立之金莖，軼埃壒之混濁，鮮顥氣之清英。[三一]前書曰，武帝時作銅柱承露僊人掌之屬。三輔故事云：「建章宮承露槃，高二十丈，大七圍，以銅為之。上有仙人掌承露，和玉屑飲之。」金莖即銅柱也。軼，過也。埃壒，塵也。鮮，絜也。說文曰：「顥，白皃。」音皓。騁文成之丕誕，馳五利之所刑，庶松喬之羣類，時游從乎斯庭，實列仙之攸館，匪吾人之所寧。[三二]丕，大也。誕，欺也。前書曰：「齊人李少翁以方士見上，上拜為文成將軍，言於上曰：『即欲與神通，宮室被服非象神，神物不至。』乃作甘泉宮，中為臺，畫天、地、泰一諸鬼神，而置祭具以致天神。」又曰：「膠東人欒大多方略而敢為大言，言曰：『臣常往東海中，見安期、羨門之屬。』乃拜為五利將軍。」刑，法也。列仙傳曰：「赤松子者，神農時雨師也，服水玉以教神農。」又曰：「王子喬者，周靈王太子晉，道士浮丘公接以上嵩山。」
爾乃盛娛游之壯觀，奮大武乎上囿，因茲以威戎夸狄，燿威而講事。燿威而講事　按：王先謙謂文選作「耀威靈而講武事」。[一]大武謂大陳武事也。月令「孟冬之月，天子乃命將帥講武，習射御」也。命荊州使起鳥，詔梁野而驅獸，毛羣內闐，飛羽上覆，接翼側足，集禁林而屯聚。[二]荊州，江、湘之地，其俗習於捕鳥，故使起之。梁野，巴、漢之人，其俗習於逐獸，故使其人驅之。闐音田。聚音才諭反。水衡虞人，理其營表，種別羣分，部曲有署。[三]前書曰：「上林苑屬水衡都尉。虞人，掌山澤之官。」周禮曰：「虞人萊所田之野為表。」鄭司農曰：「表，所以識正行列也。」續漢書「將軍領軍皆有部，大將軍營五部，部校尉一人，部下有曲，曲有軍候一人」也。罘罔連紘，籠山絡野，列卒周帀，星羅雲布。[四]鄭玄注禮記曰：「獸罟曰罘。」音浮。紘，罘之綱。於是乘（鑾）輿備法駕，於是乘（鑾）輿備法駕　刊誤謂案注所解乘輿之義，則此多「鑾」字。今據刪。按：上林賦「於是乘輿弭節徘徊」，甘泉賦「於是乘輿乃登夫鳳皇兮」，句例相似，班賦之所出也。帥羣臣，披飛廉，入苑門。[五]蔡邕獨斷曰：「天子至尊，不敢渫瀆言之，故託於乘輿。天子車駕有大駕、法駕、小駕。大駕則公卿奉引，備千乘萬騎。法駕，公〔卿〕不在鹵簿中，法駕公〔卿〕不在鹵簿中　據汲本、殿本補。唯執金吾奉引，侍中驂乘。」飛廉，館名也，武帝所作。前書音義曰：「飛廉，神禽，能致風氣，身似鹿，頭如雀，有角而蛇尾，文如豹文。於館上作之，因以名焉。」遂繞酆鎬，歷上蘭，六師發冑，六師發冑　按：文選「冑」作「逐」，近人高步瀛文選李注義疏引胡紹瑛說，謂逐冑音同，文選作「逐」，後漢書作「冑」，並「駎」之假，玉篇「駎，徐救切，競馳也」。百獸駭殫，震震爚爚，雷奔電激，草木塗地，山淵反覆，蹂蹸其十二三，乃拗怒而少息。[六]酆，文王所都，在鄠縣東。鎬，武王所都，在上林苑中。三輔黃圖云，上林苑有上蘭觀。尚書曰：「司馬掌邦政，統六師。」又曰：「百獸率舞。」駭殫，言驚懼也。震震爚爚，奔走之貌。爚音躍。塗，污也。反覆猶傾動也。車騎既多，視之眩亂，有似傾動。蹂，踐也，音汝九反。蹸，轢也，音力刃反。拗猶抑也，音於六反。言且抑六師之怒而少停也。爾乃期門佽飛，列刃鑽鍭，要趹追蹤，鳥驚觸絲，獸駭值鋒，機不虗掎，弦不再控，矢無單殺，中必疊雙，颮颮紛紛，矰繳相纏，風毛雨血，灑野蔽天。[七]前書曰，武帝與北地良家子期於殿門，故號「期門」。又曰：「募佽飛射士」。音義：「佽飛，本秦左弋官也。武帝改為佽飛官，有一令九丞，在上林中。紡矰繳，弋鳧鴈，歲萬頭，以供宗廟。」蒼頡篇曰：「攢，聚也。」「鑽」與「攢」通。爾雅曰：「金鏃翦羽謂之鍭。」音侯。廣雅曰：「趹，奔也。」音決。機，弩牙也。說文曰：「掎，偏引也。」音居綺反。颮颮紛紛，眾多也。說文曰：「颮，古飇字。」鄭玄注周禮曰：「結繳於矢謂之矰。」矰，高也。平原赤，勇士厲，猨狖失木，豺狼攝竄。[八]郭璞注山海經曰：「猨似猴而大，臂長，便捷，色黑。」蒼頡書曰：「狖似狸。」音以救反。淮南子曰：「猨狖顛蹷而失木枝。」懾，懼也，音之葉反。竄，走也，協韻音七外反。爾乃移師趨險，並蹈潛穢，窮虎奔突，狂兕觸蹷。[九]潛，深也。穢謂榛蕪之林，虎兕之所居也。爾雅曰：「兕似牛。」郭璞曰：「一角，青色，重千斤。」廣雅曰：「蹷，跳也。」音居衞反。許少施巧，
秦成力折，掎僄狡，㧖猛噬，脫角挫脰，徒搏獨殺。[一０]許少、秦成，並未詳。僄狡，獸之輕捷者。說文曰：「搤，捉也。」音戹。「搤」與「㧖」通。噬，囓也。挫，折也。脰，頸也。徒，空也。謂空手搏殺之也。爾雅曰：「暴虎，徒搏也。」殺音所界反。挾師豹，拖熊螭，頓犀犛，曳豪羆，超迥壑，越峻崖，蹷巉巖，鉅石隤，松栢仆，叢林摧，草木無餘，禽獸殄夷。[一一]師，師子也。說文曰：「拖，曳也。」音徒可反。杜預注左傳云：「螭，山神，獸形。」郭璞注山海經曰：「犀似牛而猪頭，黑色，有三角，一在頂上，一在額上，一在鼻上。犛牛黑色，出西南徼外。」犛音力之反。爾雅曰：「羆似熊而黃。」巉巖，山石高峻之貌也。殄，盡也。夷猶殺也。於是天子乃登屬玉之館，歷長楊之榭，歷長楊之榭　按：「楊」原作「揚」，逕據汲本、殿本改，注同。覽山川之體埶，觀三軍之殺獲，原野蕭條，目極四裔，禽相鎮厭，獸相枕藉。[一二]前書，宣帝幸萯陽宮屬玉觀。音義曰：「屬玉，水鳥也，似鵁鶄，於觀上作之，因以名焉。」三輔黃圖曰：「上林有長揚宮。」鄭玄注禮記曰：「土高曰臺，有木曰榭。」獲，協韻音胡卦反。楚詞曰：「山蕭條而無獸。」然後收禽會眾，論功賜胙，陳輕騎以行炰，騰酒車而斟酌，割鮮野食，舉燧命爵。舉燧命爵　按：校補謂文選作「舉烽命釂」。[一三]胙，餘肉也。左傳曰：「歸胙于公。」詩小雅曰：「炰之燔之。」毛萇注曰：「以毛曰炰。」音步交反。子虛賦曰：「割鮮染輪。」孔安國注尚書曰：「鳥獸新殺曰鮮。」饗賜畢，勞逸齊，大輅鳴鸞，容與裵回，集乎豫章之宇，臨乎昆明之池。[一四]大輅，玉輅也。周禮曰：「凡馭輅儀以鑾和為節。」鄭玄注曰：「鑾在衡，和在軾，皆金鈴也。」三輔黃圖曰：「上林苑有豫章觀。」左牽牛而右織女，似雲漢之無崖，茂樹蔭蔚，芳草被堤，蘭茝發色，曄曄猗猗，若摛錦布繡，燭燿乎其陂。[一五]漢宮閣疏曰：「昆明池有二石人，牽牛、織女之象也。」雲漢，天河也。郭璞注爾雅云：「茝，香草。」音昌改反。曄曄猗猗，美茂之貌。說文曰：「摛，舒也。」玄鶴白鷺，玄鶴白鷺　按：校補謂文選句上有「鳥則」二字。黃鵠鵁鸛，鶬鴰鴇鶂，鶬鴰鴇鶂　按：「鴇」原作「鳵」，逕據文選改，注同。鳧鷖鴻鴈，朝發河海，夕宿江漢，沈浮往來，雲集霧散。[一六]郭璞注爾雅云：「鵁似鳧，脚近尾，略不能地行，江東謂之魚鵁。」音火交反。說文曰：「鸛，鸛雀也。」爾雅曰：「鶬，麋鴰。」音括。郭璞注曰：「即鶬鴰也，今關西呼為鴰鹿。」鴇似鴈而大，無指。音保。鶂，水鳥也。莊子曰：「白鷁之相視，眸子不運而風化。」李巡注爾雅曰：「在野曰鳧，在家曰鶩。」並鴨也。鄭玄注詩云：「鷖，鳧屬也。」音一兮反。周處風土記曰：「鷖，鷖也，以名自呼，大如鷄，生卵於荷葉上。」毛萇注詩云：「大曰鴻，小曰鴈。」於是後宮乘輚路，登龍舟，張鳳蓋，建華旗，袪黼帷，鏡清流，靡微風，澹淡浮。[一七]埤蒼曰：「輚，臥車也。」音仕板反。淮南子曰：「龍舟鷁首，浮吹以虞。」桓譚新論曰：「乘車，玉爪、華芝及鳳皇三蓋。」上林賦曰：「乘法駕，建華旗。」高誘注淮南子曰：「袪，舉也。」澹，隨風之貌也。澹音徒濫反。淡音徒敢反。櫂女謳，鼓吹震，聲激越，謍厲天，鳥羣翔，魚闚淵。[一八]櫂，楫也。謳，歌也。震，協韻音真。謍，聲也，音火宏反。招白閒，下雙鵠，揄文竿，出比目。[一九]招猶舉也。弩有黃閒之名，此言白閒，蓋弓弩之屬。本或作「白鷳」，謂鳥也。西京雜記曰：「越王獻高帝白鷳、黑鷳各一雙。」說文曰：「揄，引也。」音投。文竿，以翠羽為文飾也。（闕）〔闞〕子曰（闕）〔闞〕子曰　據殿本改。：「魯人有好釣者，以桂為餌，鍛黃金之鈎，錯以銀碧，垂翡翠之綸。」爾雅曰：「東方有比目魚，不比不行。」撫鴻幢，御矰繳，方舟並騖，俛仰極樂。[二０]廣雅曰：「幢謂之幬。」幢音直江反，即舟中之幢蓋也。本或作「罿」。罿，鳥網也，音𧘂。矰，弋矢也。繳，以繫箭也。方舟，並兩舟也。遂風舉雲搖，浮遊普覽，前乘秦領，後越九嵕，[二一]協韻音綜。東薄河華，西涉岐雍，宮館所歷，百有餘區，行所朝夕，儲不改供。[二二]薄，迫也。岐，山；雍，縣。在扶風。儲，積也。供，協韻音九用反。禮上下而接山川，究休祐之所用，採遊童之歡謠，第從臣之嘉頌。[二三]上下謂天地也。接亦祭也。究，盡也。用謂犧牷玉帛之物也。列子曰：「堯理天下五十年，不知天下理歟？亂歟？堯乃微服遊於康衢，聞兒童謠曰：『立我蒸人，莫匪爾極，不識不知，順帝之則。』」言今同於堯也。前書曰：「宣帝頗好神仙，宣帝頗好神仙　按：「仙」原譌「伯」，逕改正。王襃、張子僑等並待詔，所幸宮館，輒為歌頌，第其高下，以差賜帛焉。」于斯之時，都都相望，邑邑相屬，國藉十世之基，家承百年之業，士食舊德之名氏，農服先疇之畎畝，商修族世之所鬻，工用高曾之規矩，粲乎隱隱，各得其所。[二四]十代、百年，並舉全數也。易曰：「食舊德，貞厲終吉。」穀梁傳曰：「古者有士人、商人、農人、工人。」淮南子曰「古者至德之時，賈便其肆，農安其業，大夫安其職，而處士修其道」也。
若臣者，徒觀迹乎舊墟，聞之乎故老，什分而未得其一端，故不能徧舉也。
史／正史／隋書／志　凡三十卷／卷十四　志第九　音樂中／周／祀五帝歌辭(P.336)..[底本：宋刻遞修本]
皇帝初獻黃帝，奏雲門舞：
三光儀表正，四氣風雲同。戊己行初曆，黃鍾始變宮。平琮禮內鎮，陰管奏司中。齋壇芝曄曄，清野桂馮馮。夕牢芬六鼎，安歌韻八風。神光乃超忽，佳氣恒葱葱。
史／正史／舊唐書／志　凡三十卷／卷三十一　志第十一／音樂四／玄宗開元七年享太廟樂章十六首(P.1136)..[底本：清懼盈齋刻本]
太宗文武聖皇帝室奠獻用崇德之舞一章
皇合一德，朝宗百神。削平天下，大拯生人。上帝配食，單于入臣。戎歌陳舞，曄曄震震。
子／醫家／本經疏證／卷六　中品石三味草七味／雄黃(P.1-1)..[清道光二十九年(1849)刻本]
本經疏證第六卷
中品石三味草七味
【雄黃味苦】甘【平寒】大溫有毒【主寒熱鼠瘻惡瘡疽痔死肌】療疥蟲䘌瘡目痛鼻中息肉及絕筋破骨百節中大風積聚癖氣中惡腹痛鬼疰【殺精物惡鬼邪氣百蟲毒勝五兵】殺諸蛇虺毒解藜蘆毒悅澤人面【鍊食之輕身神仙】餌服之皆飛入人腦中勝鬼神延年益壽保中不飢得銅可作金【一名黃食石】生武都山谷燉煌之陽採無時
石爲從土化金雄黃尤鬆脆易解是質僅似金土性
未除且成塊時赤如雞冠有光曄曄旣研爲末則黃如鵝喙黯淡無華其能解土中浮火著於皮膚者何疑凡土中之火必溼與熱久相醞釀乃成故得以雄黃剛土性寒治之而其味辛辛生皮毛故僅能主其在外者卽土中實結之火非所能治也觀金匱面赤斑斑如錦文者名曰陽毒則用之若面目靑者名曰陰毒則去之可證雄黃能治中土之火著於外者又卽可證陽毒陰毒爲由土中溼熱醞釀而成矣卽雄黃善殺蛇蛇獨非土中溼熱醞釀以成者乎巢元方云鼠瘻者由飲食不擇毒物所化入於府藏出於衇稽畱衇內不去使人寒熱又非由內及外久蓄而成
者耶言惡瘡疽痔死肌而不及癰者以癰裹大膿血潰決而出不得爲死肌也死肌不必盡由惡瘡疽痔惡瘡疽痔不必盡爲死肌惟由惡瘡疽痔而爲死肌者方是由中及外久蓄而成之毒乃得以雄黃主之也若有蟲蝕肛雖亦溼熱所化由內至外第旣在外而內無他患則取此外治薰而殺之斯已矣
集／總集／全唐詩補編／續拾／卷三十一／張曄(P.1155)
張曄
曄，字日章，南陽人。應進士舉，未第。工古律詩。咸通十一年卒，年五十五。詩一首。(《全唐詩》無張曄詩)
集／總集／全唐文／唐文拾遺／卷六十一／闕名　九／唐造像記(P.11060-1)
唐造像記
上缺幽苦攻金攻玉。式傳□身威神力約缺五字擬陳郡袁通。恭恪成性。操□行約缺六字命今也則亡。刑于寡妻。撫爾約缺五字人之產購當□之工儀形金仙追約缺六字聖像□開毫光天龍儼然。勢未約缺七字誰能敵之。期乎廓冥路之肧約缺六字閫閾君子若曰銘以志之。頌曰。約缺六字曄曄神功潛運脫苦業不騫不崩。下缺十一月五日畢。金石苑
