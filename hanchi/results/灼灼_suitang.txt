子／醫家／御定佩文齋廣群芳譜／卷首／目録上(P.1-1)..[文淵閣四庫全書本]
卷十七　　　　　　蔬譜五
菜瓜
稍瓜
黄瓜
南瓜
絲瓜
冬瓜
壺盧
瓠子
茄子苦茄
緬茄以上食實
土菌
木耳石耳
地耳以上菌屬
嘉樹菜
雞候菜
優殿
葙
買菜
專蹄菜
芸薇
冬風菜
榖菜
荶菜
菹菜
䕦菜
繤菜
藒菜
葟菜
蓶菜
䓠菜
羞菜以上竒蔬
佛土菜
孟娘菜
眞珠菜
雪裏蕻
白鼓釘
剪刀股
猪殃殃
絲蕎蕎
牛塘利
浮薔
水菜
看麥娘
狗脚跡
破破衲
燕子不來香
猢猻脚跡
眼子菜
猫耳朶
籓籬頭
鴈腸子
野籬落
羊耳秃
黄花菜
油灼灼
燈蛾兒
芽兒拳
板蕎蕎
天藕兒
老鸛筋
鵞觀草
牛尾瘟
兎絲根
草鞋片
抓抓兒
雀舌草
羅漢菜
根子菜
龍芽菜
杏葉菜
歪脖菜
龍巓菜
高河菜
蓮花菜以上雜蔬
子／醫家／御定佩文齋廣群芳譜／天時譜　卷一至卷六／春　卷一至卷三／卷一　春／集藻／文賦㪚句(P.12-1)..[文淵閣四庫全書本]
〔文賦㪚句〕
〔増〕晉傅𤣥〈陽春賦〉乾坤絪緼冲氣穆清幽蟄蠢動萬物樂生依依楊柳翩翩浮萍桃之夭夭灼灼其
榮繁華曄而燿野煒芬葩而揚英　湛方生〈懷春賦〉麥芃芃而含秀桑藹藹而敷榮華照灼以爛林葉婀娜以媚莖　王廙〈春可樂賦〉春可樂兮樂孟月之初陽冰泮渙以微流土冐橛而觧剛野暄卉以揮緑山蔥蒨以𤼲蒼　李顒〈四時賦〉平臯眇莽中林蔥青野馬飛澗晨虹𡸁旌陽燕南徂隂鴈北征青華皓皓丹秀熒熒　謝萬〈春遊賦〉青陽司候勾芒御辰陳條灌以摧枯初莖蔚其曜新羃豐葉而為幄靡翠草而成茵　宋劉義恭〈感春賦〉
天晻曖而流寒日隂翳而淪精風淑穆而吹蘭雨濛濛而洗莖草承澤而擢秀花順氣而飛馨　梁元帝〈春賦〉洛陽小苑之西長安大道之東苔染池而盡緑桃含山而併紅露霑枝而重葉網縈花而曵風　隋蕭慤〈春賦〉落花無限數飛鳥排花度禁苑玉饒風吹花春滿路　唐王勃〈春思賦〉蜀川風𠉀隔秦川今年節物異常年霜前柳葉銜霜翠雪裏梅花犯雪妍霜前雪裏知春早看栁看梅覺春好思萬里之佳期憶三秦之逺道澹蕩
春色悠揚懷抱野何樹而無花水何隄而無草
〔原〕宋之問〈春宴韋曲莊序〉萬株果樹色雜雲霞千畝竹林氣含煙霧激樊川而縈碧瀬浸以成波望太乙而鄰少微森然逼座　鋪落花以為藉結垂楊而代幄霽景含日晩霞五彩而丹青韶光卷雲春臯一色而凝黛　李邕〈春賦〉楊廻曲沼李雜芳園條煙濃而曵地花錦縟而當軒　李白〈春夜宴桃李園序〉幽賞未已高談轉清開瓊筵以坐花飛羽觴而醉月　〈惜餘春賦〉平原萋兮綺色
愛芳草兮如翦惜餘春之將䦨每為恨而不淺
子／醫家／御定佩文齋廣群芳譜／天時譜　卷一至卷六／夏　卷四／夏／集藻／五言律詩(P.5-1)..[文淵閣四庫全書本]
〔五言律詩〕
〔增〕唐駱賔王〈夏日遊目〉暫屏塵囂累言尋物外情致逸心逾黙神幽體自輕浦夏荷香滿田秋麥氣
清詎假滄浪上將濯楚臣纓　〈夏日遊山家〉返照下層岑物外狎招尋蘭徑薰幽佩槐庭落暗金谷静風聲徹山空月色深一遣樊籠累唯餘松桂心　杜審言〈夏日過鄭七山齋〉共有樽中好言尋谷口來薜蘿山徑入荷芰水亭開日氣含殘雨雲隂送晚雷洛陽鐘鼓至車馬繫遲囘　韋應物〈夏花明〉夏條綠已宻朱萼綴明鮮炎炎日正午灼灼火俱燃翻風適自亂照水復成妍𡚖視窓間字熒煌滿眼前　許渾〈長興里夏日南鄰避暑〉侯
家大道𠊓蟬噪樹蒼蒼開鏁洞門逺下簾賔舘涼欄圍紅藥盛架引綠蘿長永日一欹枕故山雲水鄉　宋韓琦〈夏景即事〉槐耳籠前檻雲峯透曲櫺涼風即崑閬煩思入滄溟荷弱翻青蓋榴新倒綠缾晚來收驟雨一枕夢魂醒　邵雍〈春盡後園閒歩〉綠樹成隂日黄鶯對語時小渠初瀲灧新竹正參差倚杖閒吟乆擕童引步遲好風知我意故故向人吹　張耒〈夏日〉過雨芰荷亂繁隂竹樹多雛聲知鳥哺萍動見魚過細徑饒苔蘚隂墻
引薜蘿角巾從倒側踈懶欲如何　蚓壤排晴圃蝸涎印雨階花鬚嬌帶粉樹角老封苔問字病多忘過鄰慵却廻晚涼還盥櫛對竹引清杯　細徑依原僻茅蓬四五家山田來雉兔溪雨熟桑麻竹籠晨收果茅菴夜守瓜頗知農事樂從此問生涯　金龎鑄〈喜夏〉小暑不足畏深居如退藏青奴初薦枕黄妳亦升堂鳥語竹隂宻雨聲荷葉香晚涼無一事歩屧到西厢　明仁宗〈池亭納涼〉夏日多炎𤍠臨池憩午涼雨滋槐葉翠風過藕花
香舞燕來青𤨏流鶯出建章援琴彈野操民物樂時康
子／醫家／御定佩文齋廣群芳譜／桑麻譜　卷十一至卷十二／卷十一　桑　柘／桑／集藻／五言古詩(P.20-2)..[文淵閣四庫全書本]
〔五言古詩〕
〔増〕〈漢樂府陌上桑〉日出東南隅照我秦氏樓
秦氏有好女自名為羅敷羅敷善採桑採桑城南隅青絲為籠系桂枝為籠鈎頭上倭墮髻耳中眀月珠緗綺為下帬紫綺為上襦行者見羅敷下擔捋髭鬚少年見羅敷脫㡌著帩頭耕者忘其犂鋤者忘其鋤来歸相怒怨但坐觀羅敷使君従南来五馬立踟蹰使君遣吏往問是誰家姝秦氏有好女自名為羅敷羅敷年㡬何二十尚不足十五頗有餘使君謝羅敷寜可共載不羅敷前致辭使君一何愚使君自有婦羅敷自有夫東方千
餘騎夫壻居上頭何用識夫壻白馬従驪駒青絲繋馬尾黄金絡馬頭腰中鹿盧劒可直千萬餘十五府小史二十朝大夫三十侍中郎四十専城居為人潔白晳鬑鬑頗有鬚盈盈公府歩冉冉府中趨坐中數千人皆言夫壻殊　〈晋樂府採桑度〉蠶生春三月春桑正含緑女兒採春桑歌吹當春曲　繋條採春桑採葉何紛紛採桑不装鈎牽壊紫羅裙　採桑盛陽月綠葉何翩翩攀條上樹表牽壊紫羅𧟆　陶潛〈擬古〉種桑長江邉三年
望當採枝條始欲茂忽值山河改柯葉自摧折根枝浮滄海春蠶既無食寒衣欲誰待本不植髙原今日復何悔
〔原〕陶潛〈歸田園居〉野外罕人事窮巷寡輪鞅白日掩荆扉虚室絶塵想時復墟曲中披草共来往相見無雜言但道桑麻長桑麻日已長吾土日已廣常恐霜霰至零落同草莽
〔増〕宋謝靈運〈種桑〉詩人陳條柯亦有羙攘剔前修為誰故後事資紡績常佩知方誡愧㣲富教益浮陽騖嘉月藝桑迨閒隙疎欄𤼵近郛長行達廣
域壙流始毖泉湎塗猶跬跡𠈷此将長成慰我海外役　梁吴均〈採桑〉賤妾思不堪採桑渭城南帶減連枝繡髮亂鳳凰篸花舞依長薄蛾飛愛綠潭無由報君信流涕向春蠶　〈陌上桑〉嫋嫋陌上桑䕃陌復垂塘長條映白日細葉𨼆鸝黄蠶飢妾復思拭淚且提筐故人寜知此離恨煎人腸　劉邈〈萬山見採桑人〉倡妾不勝愁結束下青樓逐伴西城路相攜南陌頭葉盡時移樹枝髙乍易鈎絲繩挂且脫金籠寫復收蠶飢日已暝詎為使
君留　王䑓卿〈陌上桑〉令月開和景處處動春心挂筐湏葉滿息倦重枝隂　沈君攸〈採桑〉南陌落花移蠶妾畏桑萎逐便牽低葉爭多避小枝摘駛籠行滿攀髙腕易疲看金怯舉意求心自可知　北周王褒〈陌上桑〉人傳陌上桑未曉已含光重重相䕃映輭弱自芬芳秋胡未住馬羅敷未滿筐春蠶朝已老安得久徬徨　陳傅縡〈採桑〉羅敷試採桑出入城南傍綺裙映珠珥絲繩提玉筐度身攀葉聚聳腕及枝長空勞使君問自有侍中
郎　賀徹〈採桑〉蠶妾出房櫳結伴類花叢度水春衫綠映日晚妝紅釧聲時動樹衣香自入風鈎長嫩枝曲葉盡細條空競採須盈手爭歸欲滿籠自憐公府歩誰與少年同　唐劉希夷〈採桑〉楊栁送人行青青西入秦誰家採桑女樓上不勝春盈盈灞水曲歩歩春芳綠紅臉耀眀珠絳唇含白玉囬首渭橋東遙憐春色同青絲嬌落日緗綺弄春風攜籠長嘆息逶迤戀春色看花若有情倚樹疑無力薄暮思悠悠使君南陌頭相逢不相識
歸去夢青樓
〔原〕李白〈陌上桑〉羙女渭橋東春還事蠶作五馬如飛龍青絲結金絡不知誰家子調笑来相謔妾本秦羅敷玉顔艶名都緑條映素手採桑向城隅使君且不顧况復論秋胡寒螀愛碧草鳴鳳栖青梧託心自有處但怪旁人愚徒令白日暮髙駕空踟蹰　〈子夜吳歌〉秦地羅敷女採桑綠水邊素手綠條上紅妝白日鮮蠶飢妾欲去五馬莫留連　常建〈陌上桑〉翳翳陌上桑南枝交北堂羙人金梯出素手自提筐非但畏蠶飢
盈盈嬌路傍
〔増〕李彦逺〈採桑〉採桑畏日髙不待春眠足攀條有餘愁那矜貌如玉千金豈不贈五馬空躑躅何以變貞性幽篁雪中綠　王建〈採桑〉鳥鳴桑葉間綠條復柔柔攀看去手近散作長長鈎黄花盖野田白馬少年遊所念豈廻顧良人在髙樓　劉駕〈桑婦〉墻下桑葉盡春蠶半未老城南路迢迢今日起更早四鄰無去伴醉臥青樓曉妾顔不如誰所貴守婦道一春常在樹自覺身如鳥歸来見小姑新妝弄百草　于濆〈田翁歎
桑〉手植千樹桑文杏作中梁頻年徭役重盡属富家郎富家田業廣用此買金章昨日門前過軒車滿垂楊歸来説向家兒孫竟咨嗟不見千樹桑一浦芙蓉花　元趙孟頫〈題織圖〉〈正月〉正月新獻嵗最先理農噐女功並時興蠶室臨期治初陽力未勝早春尚寒氣𥦗户當奥密勿使風雨至田疇耕耨動敢不脩耒耜經冬牛力弱相戒勤飯飼萬事非預備倉卒恐不易田家亦良苦舍此復何計　〈二月〉仲春凍初解陽氣方滿盈旭日照原
野萬物皆欣榮是時可種桑插地易抽萌列樹徧阡陌東西各縦横豈惟籬落間採葉憚逺行大哉皇元化四海無交兵種桑日已廣彌望綠雲平匪惟錦綺謀祇以厚民生　〈三月〉三月蠶始生纎細如牛毛婉孌閨中女素手握金刀切葉以飼之擁紙散周遭庭樹鳴黄鳥𤼵聲和且嬌蠶飢當採桑何暇事逰遨田時人力少丈夫方種苗相将挽長條盈筐不終朝數口望無寒敢辭終嵗勞　〈四月〉四月夏氣清蠶大已屬眠髙首何昻昻蛾
眉復娟娟不憂桑葉少徧野如綠煙相呼携筐去迢遞立逺阡梯空伐條枚葉上露未乾蠶飢當早歸秉心靜以専飭躬修婦事僶勉當盛年救忙多女伴笑語方喧然　〈五月〉五月夏以半谷鸎先弄晨老蠶成雪繭吐絲亂紛紜伐葦作簿曲束縛齊榛榛黄者黄如金白者白如銀爛然滿筐筥愛此顔色新欣欣舉家喜稍慰經時勤有客過相問笑聲聞四鄰論功何所歸再拜謝蠶神　〈六月〉釜下燒桑柴取繭投釜中纖纖女兒手抽絲疾
如風田家五六月緑樹隂相蒙但聞繰車響逺接村西東旬日可經絹弗憂杼柚空婦人能蠶桑家道當不窮更望時雨足二麥亦稍豐酤酒田家飲醉倒嫗與翁　〈七月〉七月暑尚熾長日弄機杼頭蓬不暇梳揮手汗如雨嚶嚶時鳥鳴灼灼紅榴吐何心娱耳目往来忘傴僂織為機中素老㓜要紉補青燈照夜梭蟋蟀𥦗外語𨐌勤亦何有身體衣㡬縷嫁為田家婦終嵗服勞苦　〈八月〉池水何洋洋漚麻水中央數日庶可取引過兩手長
織絹能㡬時織布已復忙依依小兒女嵗晚歎無裳布襦不掩脛念之𤍠中腸朝緝滿一籃暮緝滿一筐行看機中布計日漸可量我衣苟已成不憂天早霜　〈九月〉季秋霜露降凛凛寒氣生是月當授衣有布織未成天寒催刀尺機杼可無營教女學紡纑舉足疾且輕舍南與舍北嘒嘒聞車聲通都富豪家華屋貯娉婷被服雜羅綺五色相間眀聽說貧家女惻然當動情　〈十月〉豐年禾黍登農心稍逸樂小兒漸長大終嵗荷鋤钁目不
識一字每念心作惡東鄰方迎師收拾令上學後月日南至相賀因舊俗為女裁新衣脩短巧量度龜手事塞向庶禦北風虐人生真可歎至老長力作　〈十一月〉冬至陽来復草木潛滋萌君子重其然吾道自此亨父母坐堂上子孫列前榮再拜稱上夀所願百福并人生属眀時四海方太平民無札瘥者厚澤敷羣情衣食苟給足禮義自此生願言興學校庶㡬教化成　〈十二月〉忽忽嵗将盡人事可稍休寒風吹桑林日夕聲颼飀墻南
地不凍墾掘為坑溝斫桑埋其中眀年芽早抽是月浴蠶種自古相傳流蠶出易脫殻絲纊亦倍收及時不努力知有来嵗不手凍不足惜冀免號寒憂　眀李東陽〈采桑玉堂隂二首答篁墩學士〉采桑玉堂隂分蠶長安郭一勞累百枚再分連數箔寜知富貴地此物能沃若平生𤱶畝憂黽勉懐力作嗟彼衣錦児空言養蠶樂吳機詠濯濯周葉歌莫莫遺我通家人同心故相託愛之敢輕棄弱女方就學　采桑玉堂隂隂濃樹婆娑一采
不滿筐竟日能㡬何乃知富貴地不及窮山阿蠶成忽滿眼所得良亦多人言繋家運或者隂陽和向非夙夜勤豈恃葉與柯衣多必思寒吾民本同科欲将分蠶意廣被無偏頗
子／醫家／御定佩文齋廣群芳譜／蔬譜　卷十三至卷十七／卷十七　菜瓜等／油灼灼(P.46-2)..[文淵閣四庫全書本]
油灼灼
〔増〕《野菜譜》油灼灼生水邊葉光澤生熟皆可食又可作乾菜食
子／醫家／御定佩文齋廣群芳譜／花譜　卷二十二至卷五十三／卷二十五　杏花　桃花一／桃花一／彚考(P.25-1)..[文淵閣四庫全書本]
［彚考］
〔原〕《詩‧周南》桃之夭夭灼灼其華［傳］桃有華之盛者
夭夭其少壯也灼灼華之盛也　〈召南〉何彼穠矣花如桃李　《禮記‧月令》仲春之月桃始華　《史記‧李将軍傳》［贊］諺云桃李不言下自成蹊
〔増〕《易通卦驗》驚蟄曰大壯初九桃不花倉庫多火
〔原〕《春秋運斗樞》玉衡星之精散為桃
〔増〕《管子》五沃之土其木宜桃
〔原〕《荀子》桃李倩粲于一時時至而殺至於松栢經隆冬而不凋蒙霜雪而不變可謂得其性矣
〔増〕《十洲記》東海有山名度索山有大桃𣗳屈盤數千里曰蟠桃　《拾遺記》扶桑
東五萬里有磅磄山上有桃𣗳百圍其花色青黑萬嵗一實
〔原〕《神仙傳》樊夫人與夫劉剛俱學道術各自言勝中庭有兩大桃𣗳夫妻各咒其一桃便相鬭擊良乆剛所咒者𣗳走出籬外
〔増〕《晉宮閣名》華林園桃七百三十八株白桃三株侯桃三株　《妬記》武厯陽女嫁阮宣武絶忌家有一桃𣗳華葉灼燿宣歎美之即便大怒使婢取刀斫𣗳摧折其華
〔原〕《史畧》北齊盧士深妻崔林義之女有才學春日以桃花和雪靧兒面咒曰取紅
花取白雪與兒洗面作光悦取白雪取紅花與兒洗面作妍華取花紅取雪白與兒洗面作光澤取雪白取花紅與兒洗面作華容
〔増〕《景龍文館記》景龍四年春上宴於桃花園羣臣畢從學士李嶠等各獻桃花詩上令宮女歌之辭既清婉歌仍妙絶獻詩者舞蹈稱萬嵗上勅太常簡二十篇入樂府號曰桃花行
〔原〕《開元天寳遺事》御苑新有千葉桃花帝親折一枝插於妃子寳冠上曰此箇花尤能助嬌態也　明皇禁苑中初有千葉
桃盛開帝與貴妃日宴於𣗳下帝曰不獨萱草忘憂此花亦能銷恨
〔増〕《北户録》桑苧翁謂李復云天寳末有韋長史虗舟寓于廬山瀑布泉時夏月多雨見瀑布之中流出一桃葉濶五寸長一尺二寸
〔原〕《劇談録》武宗朝術士王瓊妙於化物無所不能方冬以藥栽培桃杏數株一夕繁英盡𤼵芳蕊濃艶月餘方謝　《本事詩》唐崔䕶舉進士不第清明獨遊都城南得村居花木叢萃叩門乆之有女子自門隙問對曰尋春獨行酒渇求飲
女子啟關以盂水至獨倚小桃柯佇立而屬意殊厚崔辭起送至門如不勝情而入後絶不復至及來嵗清明徑徃尋之門庭如故而扃矣因題詩於左扉云去年今日此門中人面桃花相映紅人面不知何處去桃花依舊笑春風後數日復徃聞其中哭聲䕶叩門有老父出曰君非崔䕶耶曰然曰君殺我女吾女笄年未嫁自去年以來常恍惚如有所失比日與之出歸見左扉字入門遂病絶食數日而死崔大感慟請入哭之尚儼然在
牀崔舉女首枕以股大呼曰䕶在斯䕶在斯湏㬰開目半日復活老父大喜以女歸之
〔増〕《清異録》江南後主同氣宜春王從謙𡮢春日與妃侍遊宮中後圃妃侍覩桃花爛開意欲折而條髙小黃門取綵梯獻時從謙正乗駿馬擊毬乃引鞚至花底痛採芳菲顧謂嬪妾曰吾之緑耳梯何如　《外史檮杌》蜀孟知祥僭位召百官宴芳林園賞紅桃花其葉六出　《彦周詩話》春時穠麗無過桃栁桃之夭夭楊栁依依詩人言之也老杜云顛狂
栁絮随風舞輕薄桃花逐水流不知縁誰而波及桃花與楊栁矣
〔原〕《𡌨雅》桃性早華又華於仲春故周南以興女之年時俱富也　《雞肋編》范純仁女孫病狂𡮢閉於室中窓外有大桃𣗳一株花適盛開一夕斷櫺登木食桃花幾盡自是遂愈　《孫公談圃》石曼𡖖通判海州以山嶺髙峻人路不通畧無花卉㸃綴照映使人以泥裹桃核抛擲于山嶺上不數年間花𤼵滿山爛如錦繡
〔増〕《老學庵筆記》歐陽公梅宛陵王文恭集皆有小桃
詩歐詩云雪裏花開人未知摘來相顧共驚疑便湏索酒花前醉初見今年第一枝初但謂桃花有一種早開者耳及游成都始識所謂小桃者上元前後即著花狀如垂絲海棠曽子固雜識云正月二十開天章閣賞小桃正謂此也　《全唐詩話》劉禹錫元和十年自朗州召至京戲贈看花君子云紫陌紅塵拂面來無人不道看花回𤣥都觀裏桃千𣗳盡是劉郎去後栽再游𤣥都觀絶句并序云余貞元二十一年為屯田郎時此觀未有
花是嵗出牧連州貶朗州司馬居十年召至京師人人皆言有道士手植仙桃滿觀如紅霞遂有前篇以志一時之事旋又出牧今十有四年復為主客郎中重遊𤣥都蕩然無復一𣗳惟兎葵燕麥動揺春風耳因再題二十八字以俟後游時太和二年三月也詩云百畝庭中半是苔桃花净盡菜花開種桃道士歸何處前度劉郎今又來　鄭志道《劉阮洞記》鳴玉澗之東有塢植桃數畦花光射目落英繽紛㸃綴芳草流紅縹緲随水而下
此昔人食桃輕舉之地也遂名曰桃花塢　《六朝事迹》桃花塢在蔣山寳公塔之西北舊有桃花甚盛今不復存　霹靂溝在城東五里王荊公詩云霹靂溝西路柴荊四五家憶曽騎欵叚随意入桃花　《花經》碧桃千葉桃三品七命緋桃花五品五命　王維楨〈游石城山記〉茅公𡮢與余遊石城山中其時三月矣而桃尚未華茅公訝之而問故余謂草木期雖至猶湏日曝之乃𤼵耳今四面連𡶶雲霧恒𤼵其上見日最難桃華能乎故得
日苟先梅常侵臘得日苟後桃乃失春斯未足訝也　王叔承〈茅山記〉夜次毘陵桃花園桃花數十畝映月如朝霞忽忽身在華陽夢中也　《聞鴈齋筆談》桃之品無慮數十絳碧夭緋總堪極目然夭者故是正色耶至于人面桃則桃之變極矣瑩白如雪光浮白外素者故艷不艶于此方之梅花則今古雅俗正復迥然藉使敷蘤一時堪作梅嬖夭夭者雲從可也　《香宇詩談》今花始開曰試花張司業新桃行植之三年餘今夏初試花月
令桃始華亦讀如試　王立程〈天台山記〉桃源洞即漢永平中劉晨阮肇遇仙處澗之東塢有桃數畦春時花光射目紅雨㸃綴芳草如踏錦茵　《江郎山志》山多緋桃華而不實　《黃山志》桃花𡶶下有桃花源桃花溪處處皆桃花　《武𡗝雜記》春山霽時滿鼻皆新緑香訪鼓樓坑十里桃花杖策獨行随流折步春意尤閒　《西湖志》包家山多桃花宋時有匾曰蒸霞二月遊人最盛號小桃源董嗣杲詩綺霞蒸日透林梢一簇南山尚姓包
冷水峪邉苔色老冲雲樓下𣗳隂髙園鄰古道傳耕籍臺倚青城想拜郊欲趁桃花尋隐去關門無鎖不湏敲　西湖棲霞嶺以嶺上桃花爛漫色如凝霞故名
〔原〕《𤣥中記》寧波府城東舊傳劉阮采藥於此春月桃花萬𣗳儼若桃源　《花史》茅山乾元觀道士姜麻子閻蓬頭弟子也從揚州乞爛桃核數石空山月明中種之不避豺虎自茶庵至觀中有桃花五里餘　志勤禪師在溈山因桃花悟道偈曰自從一見桃花後三十年來更不
疑　簡州天水一碧放目無際春月桃花甚繁　潘岳為河陽令栽桃李號河陽滿縣花　劉公幹居鄴下一日桃李爛漫值諸公子延賞久之方去公幹問僕曰損花乎僕曰無但愛賞而已公幹曰珍重輕薄子不損折使老夫酒興不空也遂飲花下　錢伸仲于錫山所居作芳美亭種桃數千百株蔡載作詩曰髙人不惜地自種無邉春莫随流水去恐汙世間塵　古田縣黃蘖山多桃𣗳下有桃塢桃湖桃洲春月不減武陵桃溪在黃
蘖山下春風㣲和夭桃夾岸亦勝境也　漵浦一名華蓋山昔人𡮢種桃千𣗳至今呼桃花圃
〔増〕《一統志》平樂府仙巖富州口多桃花旁有碧潭游魚可掬
子／醫家／御定佩文齋廣群芳譜／花譜　卷二十二至卷五十三／卷二十五　杏花　桃花一／桃花一／集藻／記(P.32-2)..[文淵閣四庫全書本]
［集藻］
［記］
〔原〕晉陶潛〈桃花源記〉晉太元中武陵人捕魚為業縁溪行忘路之逺近忽逢桃花林夾岸數百步中無雜𣗳芳草鮮美落英繽紛漁人甚異之復前行欲窮其林林盡水源便得一山山有小口髣髴若有光便舍船從口入初極狹纔通人復行數十步豁然開朗土地平
曠屋舍儼然有良田美池桑竹之屬阡陌交通雞犬相聞其中徃來種作男女衣著悉如外人黃髮垂髫並怡然自樂見漁人乃大驚問所從來具答之便要還家設酒殺雞作食村中聞有此人咸來問訊自云先世避秦時亂率妻子邑人來此絶境不復出焉遂與外人間隔問今是何世乃不知有漢毋論魏晉此人一一為具言所聞皆歎惋餘人各復延至其家皆出酒食停數日辭去此中人語云不足為外人道也既出得其船便扶向
路處處志之及郡下詣太守説如此太守即遣人随其徃尋向所志遂迷不復得路南陽劉子驥髙尚士也聞之欣然規徃未果尋病終後遂無問津者
〔增〕明王衡〈東門觀桃花記〉盖今人多偽為雅而吾吳尤甚蘭菊幾家置一譜焉次則君竹而友松第而至桃花極矣廼余性獨深愛桃花毎春未𡮢不游游必徧今年二月之十七日余與汝増約使人徃探城四隅問花之所止而之焉具報東門好則步出東門踏菜花行望見一邨居小
有花栁可觀則酒鎗與蒲席已次第設矣其居在小溪中桃花左右溪約有三四十株甚嫩美既又移至吳氏莊莊宅與池相遶畧同前而廣五倍之花碩大且繁中一緋色據水上者特異長楊數章立池外如偉丈夫衣冠拱手而䕶少女于内桃花亦醉面垂垂傍水洗妝不輕見頭額也飲𣗳下留連乆之顧日尚未晡廼復信步尋花其在水濵者墻角橋畔者菜花栁𣗳叢中者輙灑水施茵曰與而延客或遇之矮簷下及坑塹竈突之間
則含酒滿舌噀之曰為汝浣衣席暖更移酒盡復買忘其去城之遂逺也汝增曰夫桃價不堪與牡丹作奴人且以市娼辱之子何好之甚余笑曰子品花乎品價乎夫價則百十桃者有之然皆如口脂面粉不粘人意刻畫綵繢人能盗天夫桃也逺而睇之光浮浮然近而即之若有暖暈然盖頌桃徳者夭夭近之灼灼則已下矣擬之于春殆㢲女乎陽出震而得梅桃與梅其得氣獨完故於香味色中具有别韻即刻畫綵繢者巧愈不似
似愈不真子舍是而貴夫盆盎拳握之觀何歟且夫天下之貴賤失所久矣餖飣貴而梁肉賤土偶貴而人物賤品題貴而考課賤桃之賤于子無惑也汝増無以對遂以筆誌其語
子／醫家／御定佩文齋廣群芳譜／花譜　卷二十二至卷五十三／卷二十五　杏花　桃花一／桃花一／集藻／賦(P.35-1)..[文淵閣四庫全書本]
［賦］
〔増〕陳張正見〈衰桃賦〉巖巖秀𡶶吐桂榮松獨夭桃之灼灼輕擢采於寒蹤爾乃萬株成錦千林似翼苔畫波
文花然𣗳色𤼵秦源而逸氣飄漢綬而流芳譬蘭釭之夜炷似明鏡之朝妝成蹊列徑光崖𧰟氾間真定之蒼棃雜房陵之縹李紛芳難歇照曜無儔舒若霞光欲起散似電采将收既而風落新枝霜飛故葉歎垂釣之妖童怨傾城之麗妾
〔原〕唐皮日休〈桃花賦并序〉余𡮢慕宋廣平之為相貞姿勁質剛態毅狀疑其鐵腸與石心不解吐婉媚辭然覩其文而有梅花賦清便富艶得南朝徐庾體殊不類其為人也後蘓相味道得而稱之廣
平之名遂振嗚呼夫廣平之才未為是賦則蘇公果暇知其人哉将廣平困于窮阨于躓強為是文耶日休于文尚矣狀花卉體風物非有所諷輙抑而不𤼵因感廣平之所作復為桃花賦其辭曰伊祁氏之作春也有𧰟外之𧰟華中之華衆木不得融為桃花厥花伊何其美實多臺隸衆芳縁餙陽和開破嫩萼壓低柔柯其色則不淡不深若素練輕茜玉顔半酡若夫美景姸時春含曉滋密如不幹繁若無枝妦妦婉婉夭夭怡怡或俛者
若想或閉者如癡或向者如步或倚者如疲或温黁而可薰或婑媠而莫持或幽柔而旁午或撦冶而倒披或翹矣如望或凝然若思或奕偞以作態或窈窕而騁姿日将明兮似喜天将慘兮若悲近榆錢兮妝翠靨映楊栁兮顰愁眉輕紅拖裳動則裊香宛若鄭袖初見楚王夜景皎㓗閧然秀𤼵又若嫦娥欲奔明月蝶散蜂寂當閨脉脉又若妲己未聞裂帛或開故楚𧰟𧰟春曙又若息媯含情不語或臨金塘或交綺井又若西子浣紗見
影玉露厭浥妖紅墜濕又若驪姬将譛而泣或在水濵或臨江浦又若神女見鄭交甫或臨廣筵或當髙會又若韓娥将歌斂態㣲動輕風婆娑暖紅又若飛燕舞于掌中半霑斜吹或動或止又若文姬将賦而思丰茸旖旎互交逓倚又若麗華侍讌初醉狂風猛雨一陣紅去又若褒姒初随戎虜滿地春色階前砌側又若戚姬死于鞫域花品之中此花最異以衆為繁以多見鄙自是物情非關春意若氏族之斥素流品秩之卑寒士他目
則目他耳則耳或以昵而稱珍或以疎而見貴或有實而花乖或有花而實悴其花可以暢君之心目其實可以充君之口腹匪乎兹花他則碌碌我欲脩花品以此花為第一懼俗情之橫議我曰不然為之則已我目吾目我耳吾耳姸媸决于心取舍斷于志豈惟草木之品獨然信為國兮如此
子／醫家／御定佩文齋廣群芳譜／花譜　卷二十二至卷五十三／卷二十六　桃花二／集藻／五言古詩(P.1-1)..[文淵閣四庫全書本]
欽定四庫全書
御定佩文齋廣羣芳譜卷二十六
花譜
桃花二
［集藻］
［五言古詩］
〔原〕晉陶潛〈桃花源詩〉嬴氏亂天紀賢者避其世黃綺之商山伊人亦云逝往迹𣹰復湮來徑遂蕪廢相命肄農耕日入從所憩桑竹垂餘䕃菽稷随時藝春蠶取長絲秋熟靡王税荒路曖交通雞犬互鳴吠
爼豆猶古法衣裳無新製童孺縱行歌斑白歡遊詣草榮識節和木衰知風厲雖無紀歴誌四時自成嵗怡然有餘樂于何勞智慧竒蹤𨼆五百一朝敞神界淳薄既異源旋復還幽蔽借問遊方士焉測塵囂外願言躡輕風髙舉尋吾契　梁簡文帝〈詠桃〉初桃麗新彩照地吐其芳枝間留紫燕葉底𤼵輕香飛花入露井交幹拂華堂若映窓前栁端疑紅粉妝
〔增〕沈約〈詠桃〉風來吹葉動風去畏花傷紅英已照灼况復含日光歌童暗理曲
游女夜縫裳詎减當春淚能斷思人腸　任昉〈詠池邉桃〉已謝西王苑復揖綏山枝聊逢賞者愛棲趾傍蓮池開紅春灼灼結實夏離離　隋蕭慤〈奉和詠龍門桃花〉舊聞開露井今見植龍門𣗳少知非塞花髙異小園論時應未𤼵故欲影歸軒祇言經摘罷猶勝逐風翻　唐孔紹安〈應詔詠夭桃〉結葉還臨影飛香欲徧空不意餘花落翻沉露井中
〔原〕李白〈古風〉桃花𨳩東園含笑誇白日偶蒙東風榮生此艶陽質豈無佳人色但恐花不
實宛轉龍火飛零落早相失詎知南山松獨立自蕭瑟　〈寄東魯二稚子〉吴地桑葉緑吴蠶已三眠我家寄東魯誰種龜隂田春事已不及江行復茫然南風吹歸心飛堕酒樓前樓東一株桃枝葉拂青烟此𣗳我所種别來向三年桃今與樓齊我行尚未旋嬌女字平陽折花倚桃邉折花不見我淚下如流泉小兒名伯禽與姊亦齊肩䨇行桃𣗳下撫背復誰憐念此失次第肝腸日憂煎裂素冩逺意因之汶陽川
〔增〕張籍〈新桃〉桃生葉婆
娑枝葉四面多髙未出墻顛蒿莧相凌摩植之三年餘今年初試花秋來未成實其隂良已嘉青蟬不來鳴安得迅羽過常恐牽𢇁蟲蒙羃成網羅顧託戯童兒勿折吾柔柯明年結甘實磊磊充汝家　白居易〈種桃歌〉食桃種其核一年核生芽二年長枝葉三年桃有花憶昨五六嵗灼灼盛芬華迨兹八九載有减而無加去春已稀少今春漸無多明年後年後芳意當如何命酒𣗳下飲停杯拾餘葩因桃忽自感悲吒成狂歌　宋梅堯臣
〈通判桃花㕔〉種桃西庭下有意延東風東風與雨至染出枝上紅花底有小鳥其字曰桃蟲既於桃得名為桃言女工剪羅作舞衣奉君歡莫窮舉杯無愧者避世武陵翁　蘇軾〈次韻表兄程正輔江行見桃花〉曲士賦懐沙草木傷莽莽徳人無荊棘坐失嶺嶠阻我兄瑚璉姿流落漳江浦净眼見桃花紛紛墮紅雨蕭然振衣裓笑問散花女我觀解語花粉色如黃土一言破千偈况爾初不語可憐一轉話他日如何舉故復此微吟聊和嘔
啞櫓江邊閒草木閑客當為主邇來子羙痩正坐作詩苦袖手焚筆研清篇真漫與願君理北轅六轡去如組上林桃花開水煖鴻北翥　元劉詵〈和羅昌逢千葉桃〉閏贏首增春朔霽久連望梅殘不留玉桃盛忽成障異姿奪衆妍姝萼同一狀重緋雜裼襲叠綵迷下上淚明露借光影堕日分𣻌紛披競年華翦刻費天匠先生被花惱書罷時亦訪亭空晝無人山鳥立幽桁橫波繞碧帶老𣗳入古像同遊無前度得句有孤倡仙源誰與期
㣲風起衣浪　明仁宗〈桃園春曉〉曙光猶未分芳園露華炫碧桃千萬𣗳鮮妍如錦絢隔林鶯語滑兩兩間闗囀掖垣將啟扉漏箭傳聲逺花底𠉀宫車更覺東風軟　袁凱〈桃谿〉繁花亦何言人至迹愈顯因石自髙下緑源屢回轉鶯啼隂久匝雨霽苔猶淺漁父欲問津烟中聞雞犬
子／醫家／御定佩文齋廣群芳譜／花譜　卷二十二至卷五十三／卷二十六　桃花二／集藻／七言律詩(P.12-2)..[文淵閣四庫全書本]
［七言律詩］
〔原〕唐杜甫〈題桃𣗳〉小徑升堂舊不斜五株桃𣗳亦從遮髙秋總餧貧人實來嵗還舒滿眼花簾户每宜通乳燕兒童莫信打慈鵶寡妻羣盗非今日天下車
書正一家
〔增〕白居易〈晩桃花〉一𣗳紅桃亞拂池竹遮松䕃晩開時非因斜日無由見不是閒人豈得知寒地生材遺較易貧家飬女嫁常遲春深欲落誰憐惜白侍郎來折一枝　温庭筠〈反生桃花𤼵因題〉病眼相逢四壁空夜來山雪破東風未知王母千年熟且共劉郎一笑同已落又開橫晩翠似無如有帶朝紅僧䖍蠟炬髙三尺莫惜連宵照露叢　唐彦謙〈緋桃〉短墻荒圃四無鄰烈火緋桃照地春坐久好風休掩袂夜來細雨已沾
巾敢同俗態期青眼似有微辭動綘唇盡日更無鄉井念此時何必見秦人　李咸用〈緋桃花〉茫茫天意為誰留深染夭桃備勝遊未醉已知醒後憶欲開先為落時愁癡蛾亂撲燈難滅躍鯉傍驚電不収何事梨花空似雪也稱春色是悠悠　李中〈詠桃花〉祗應紅杏是知音灼灼偏宜間竹隂幾𣗳半開金谷曉一溪齊綻武陵深艶舒百葉時皆重子熟千年事莫尋誰𡵯宋墻明月下好香和影上衣襟　韋莊〈詠庭前桃〉曾向桃源爛漫遊
也同漁父泛仙舟皆言洞裏千株好未勝庭前一𣗳幽帶露似𡸁湘女淚無言如伴息媯愁五陵公子饒春恨莫引香風上酒樓　宋梅堯臣〈和江鄰幾省中賞小桃〉年年二月賣花天唯有小桃偏占先初見嫩紅無不喜終知俗艶幾多妍鄰翁已折郊園裏貴客争誇粉署邊可惜工夫吟向此會須重醉牡丹前　〈次韻和王舍人憶省中小桃寄江學士〉淺綻臙脂紫蠟芳深斟吴酎白瓊觴鳳池人憶去年艶雉省客無今日狂髣髴物華先
上苑依稀歌吹下昭陽平明社雨莫催促應翫移牀欲近傍　蔡襄〈過楊樂道宅西桃花盛開〉城隈繞舍似山家舍下新桃已放花無限幽香風正好不勝狂艶日初斜自憐馬上空愁望誰向樽前與醉誇京國難逢春氣味莫隨塵事度年華　孔武仲〈館中桃花〉蓬壺深絶鎖芳菲初出仙桃第一枝天近自應風景别春長莫恨化工遲相從朱户人稀到半掩香苞蝶未知想像江南今盛𤼵亦經頻雨稍離披　陸游〈連日至梅仙塢及花涇
觀桃花〉千載桃源信不通鏡湖西塢擅春風舟行十里畫屏上身在兩山紅雨中俗事挽人常故故夕陽𡚖櫂莫匆匆豪華無復當年樂爛醉狂歌亦足雄　桃花塢近釣魚磯不比劉郎萬里𡚖水底紅雲迷醉眼樽前絳雪㸃春衣病依几杖猶能出老愛風光未忍違天借清遊每窮日夜深炬火𠉀柴扉
〔原〕張虛菴笑披初服返林臯小築精廬牓慕陶已買扁舟浮緑水更依疎栁插紅桃春風荏苒來三徑嵗月侵尋入二毛却笑文章縁
業在篋書重簡課兒曹
〔增〕金王寂〈桃花〉應嗔國色朝酣酒賜與羽衣如太真道士厭㸔千𣗳老令君别換一城新緗梅拂額更不俗栗玉削肌殊可人想得乞漿尋舊約春風不似去年春　元楊載〈碧桃〉一枝如玉照芳春㡬度憑闌欲殢人翠被夜寒愁灑淚珠簾月冷怕傷神劉郎陌上栽仍舊王母池邊賞又新不是梨花飄雪𣗳望中淸絶更無倫　曹文晦〈桃源春曉〉數㸃殘星掛緑蘿㸔桃行入舊山阿洞門花霧紅成陣沙𪋤巖前翠
作渦天外曙光驚鶴夢水邊啼鳥和漁歌劉郎去後無人到吟𠋣東風草色多　馬臻〈桃花〉淺碧繁紅又滿枝化工消息本無機艶滋曉露鶯揺落香漬春泥燕掠歸金谷園中芳草在𤣥都觀裏昔人非自從雲隔天台路劉阮如今夢亦稀　黃可玉〈碧桃〉洗盡嬌紅出翠帷玉人無語背斜暉緑華前度通仙譜天水何年染素衣宴罷瑶池春夢斷影寒姑射夜深歸禁烟時莭多風雨莫遣繁英一片飛　明楊基〈桃花〉深深翠竹映嬋娟湘女
梳妝立曉烟流水落花成悵望舞裙歌袖是因縁也無人折休相妬纔有鶯啼更可憐却憶東闌碧千葉暖風香雨為誰妍　陳鴻〈詠紅白桃花〉䨇艶如從露井㸔妝分濃淡映雕欄玉膚中酒冰綃薄粉面窺人錦帳寒杏雨並隨窓外度梨雲同入帳中殘膽瓶不是餘香在定訝珊瑚間木難
〔原〕申時行〈山中㸔桃花〉萬山廻合似天台二月桃花已遍𨳩映水却疑乘浪煖縁崖故是𠋣雲栽亂紅飛雨沾衣袂碎錦分霞入酒杯謾道武陵仙
路逺探竒有客問津來　方廣徳露井花時露未晞紫文丹萼鬭芳菲佳人南國還嬌艶仙種西池定是非浥雨别含濃淡態籠烟怯逗淺深暉祇縁瓊貌難為侣獨傍房陵片玉飛　曹大章竹徑寥寥空碧苔䨇星忽漫照髙臺唾飛白玉風前落舄度青雲江上來螭尾清班原帝侍虎頭詞客總仙才相逢莫問年來事惟有桃花似舊開
〔增〕胡師閔〈粉紅桃花〉温情膩質可憐生浥浥輕韶入粉匀新暖透肌紅沁玉曉風吹酒淡生春窺墻
有態如含笑對面無言故惱人莫作尋常輕薄㸔楊家姊妺是前身
子／醫家／御定佩文齋廣群芳譜／花譜　卷二十二至卷五十三／卷二十六　桃花二／集藻／七言絶句(P.19-1)..[文淵閣四庫全書本]
［七言絶句］
御製〈雨後見桃花〉新雨濛濛宜五沃蒸霞始放見錢江初春錦繡鋪千𣗳落日微吟坐北窓
〔增〕唐李嶠〈從宴桃花園詠桃花應制〉嵗去無言忽憔悴時來含笑吐氛氲不能擁路迷仙客故欲開蹊待聖君　趙彦伯〈從宴桃花園詠桃花應制〉紅萼競然春苑曙丰茸新色御筵開長年願奉西王讌近侍慚無東朔才
蘇頲〈從宴桃花園詠桃花應制〉桃花灼灼有光輝無數成蹊㸃更飛為見芳林含笑待遂同温𣗳不言歸李乂〈侍宴桃花園詠桃花應制〉𦂶萼成蹊遍籞芳紅英撲地滿庭香莫將秋宴傳王母來比春華夀聖皇　張説〈桃園馬上應制〉林間艶色驕天馬苑裏穠華伴麗人願逐南風飛帝席年年含笑舞青春
〔原〕李白〈山中問荅〉問余何事棲碧山笑而不答心自閒桃花流水杳然去别有天地非人間　杜甫〈江畔獨𡵯尋花絶句〉黃師
塔前江水東春光嬾困𠋣微風桃花一簇開無主可愛深紅愛淺紅　〈漫興〉手種桃李非無主野老墻低還是家恰似春風相欺得夜來吹折數枝花　〈蕭八明府寔處覓桃栽〉奉乞桃栽一百根春前為送浣花村河陽縣裏雖無數濯錦江邊未滿園
〔增〕顧况〈崦裏桃花〉崦裏桃花逢女冠林間杏葉落仙壇老人方授上清籙夜聼歩虛山月寒
〔原〕劉禹錫〈竹枝詞〉山桃紅花滿上頭蜀江春水拍山流花紅易衰似郎意水流無限似儂愁
韓愈〈題百葉桃花〉百葉䨇桃晩更紅臨窓映竹見玲瓏應知侍史歸天上故伴仙郎宿禁中　王建〈宫詞〉𣗳頭𣗳底覓殘紅一片西飛一片東自是桃花貪結子錯教人恨五更風
〔增〕白居易〈寄題忠州小樓桃花〉再遊巫峽知何日總是秦人説向誰長憶小樓風月夜紅欄干外兩三枝　〈夜惜禁中桃花因懐錢員外〉前日歸時花正紅今夜宿時枝半空坐惜殘芳君不見風吹狼籍月明中　〈大林寺桃花〉人間四月芳菲盡山寺桃花始盛
開長恨春歸無覓處不知轉入此中來　〈下邽莊南桃花〉邨南無限桃花發唯我多情獨自來日暮風吹紅滿地無人解惜為誰開　元稹〈亞枝紅〉平陽池上亞枝紅悵望山郵是事同還向萬竿深竹裏一枝渾臥碧流中　南家桃𣗳深紅色日照霞光㸔不得𣗳小花狂風易吹一夜風吹滿墻北
〔原〕元稹〈劉阮妻〉芙蓉脂肉緑雲鬟罨畫樓䑓青黛山千𣗳桃花萬年藥不知何事憶人間　白敏中〈桃花〉千朶穠芳倚𣗳斜一枝枝綴亂雲霞
慿君莫厭臨風㸔占斷春光是此花
〔増〕杜牧〈酬王秀才桃花園見寄〉桃滿西園淑景催幾多紅艶淺深開此花不逐溪流出晉客無因入洞來
〔原〕雍陶〈過舊宅看花〉山桃野杏兩三栽𣗳𣗳繁花去後開今日主人相引㸔誰知曾是客移來　來鵬〈惜花〉東風漸急夕陽斜一𣗳夭桃數日花為惜紅芳今夜裏不知和月落誰家
〔増〕曹唐〈題武陵洞五首〉此生終使此身閒不是春時且要還寄語桃花與流水莫辭相送到人間　溪口回舟
日已昏却聼鷄犬隔前邨殷勤重與秦人别莫使桃花閉洞門　却恐重來路不通殷勤回首謝春風白雞黃犬不將去且寄桃花深洞中　桃花夾岸香何之花滿春山水去遲三宿武陵溪上月始知人世有春時　渡水傍山尋絶壁白雲飛處洞天開仙人來往無行迹石逕春風長緑苔　周朴〈桃花〉桃花春色暖先開明媚誰人不㸔來可惜狂風吹落後殷紅片片㸃莓苔　司空圖〈移桃栽〉獨臨官路易傷摧從遣春風恣意開禪客笑
移山上㸔流鶯直到檻前來　鄭谷〈小桃〉和烟和雨遮敷水映竹映邨連㶚橋撩亂春風耐寒食到頭贏得杏花嬌　吴融〈桃花〉滿𣗳如嬌爛漫紅萬枝丹彩灼春融何當結作千年實將示人間造化工　陸希聲〈桃花谷〉君陽山下足春風滿谷仙桃照水紅何必武陵源上去澗邊好過落花中　〈桃蹊〉芳草霏霏遍地齊桃花脉脉自成蹊也知百舌多言語住向春風盡意啼　無名氏〈桃花行〉源水叢花無數開丹跗紅萼間青梅從今結子
三千嵗預喜仙遊後摘來　宋王禹偁〈㸔桃花〉野桃無主滿山隈仙客擕樽獨自來盡月馨香㽞我醉每春顔色為誰開
〔原〕种放〈桃花〉習習香薰薄薄烟杏遲梅早不同妍山齋盡日無鶯蝶只與幽人伴醉眠
〔増〕梅堯臣〈和鄰幾學士桃花〉深殿有春人到稀武陵雖説昧當時躊躇莫憶人間世恐至塵中悔却遲　歐陽修〈和江鄰幾學士桃花〉草上紅多枝上稀芳條緑萼憶來時見桃著子始歸後誰道仙花開落遲　蔡襄〈後舍緋桃〉十
年𣗳底折香葩蔌蔌浮光弄晩霞只恨無情是風雨直將紅片入西家　〈南劍州芋陽舖見臘月桃花〉可笑夭桃耐雪風山家墻外見踈紅為君持酒一相向生意雖殊寂寞同　〈建溪桃花〉何物山桃不自羞欲乘風力占溪流仙源明有重來路莫下橫枝礙客舟　〈過南劍州芋陽舖見桃花〉七年相别復相逢墻外千枝依舊紅只有蒼顔日憔悴奈縁多感泣春風
〔原〕劉敞小樓西望那人家出屋香梢幾𣗳花只恐東風能作惡亂紅如雨
墮窓紗　邵雍〈二色桃〉施朱施粉色俱好傾國傾城艶不同疑是蕊宫䨇姊妺一時擕手嫁東風
〔増〕石延年〈詠小桃〉生色深紅綬帶長宫簾寒在井欄香誰家升上瑶池品先得春風一靣妝　范成大〈次韻周子𠑽正字館中緋碧兩桃花〉碧城香霧赤城霞染出劉郎未見花慿仗天風扶綘節為招萼緑過羊家　〈張恭甫正字折贈館中碧桃因次子𠑽韻〉滿枝晴雪照青霞舊識桃源暈碧花俯仰京塵隔年夢東風猶認故人家　陸游〈泛
舟觀桃花〉花徑二月桃花𤼵霞照波心錦裹山説與東風直須惜莫吹一片落人間　桃源只在鏡湖中影落清波十里紅自别西川海棠後初將爛醉荅春風　種桃亦解比封君世故紛紛寂不聞九轉金丹應已熟全家仙去隐紅雲　湖南小山花更多不醉將如春色何釣得鮮鱗堪斫膾任教㣲雨𣺯漁蓑　鄰曲一生花裏活邨翁疑是古遺民初來自被春㽞住枉道當時為避秦　楊萬里〈神堂舖前桃花〉北江二月正春寒初見桃
花喜未殘臘月潮州見桃李元來不作好春㸔　吴儆〈雪中桃花〉夭桃先已醉春風青女猶争造化工應與騷人嫌太赤故將鉛粉注深紅　粲粲乘鸞萬玉妃𡧓將紅艶鬭光輝只應侍宴瑶池罷猶帶天邊醉色歸
〔原〕曽季貍衣裁緗纈態纎穠猶在瑶池午醉中嫌近清明時節冷趁渠新火一番紅　趙信菴〈秋日桃花〉匼匝西園一徑通幾經霜盡野塘空桃花錯認東風暖却與芙蓉鬭小紅　陳月潭䨇槳春風欵欵移斜陽平半落芳
池不妨暫向橋邊駐更為桃花了一詩　黃静齋雨後桃花作片飛風前栁絮㸃人衣春歸不用怨風雨無雨無風春亦歸　蕭冰崖桃源花𤼵幾畨春聞説漁郎此問津秦帝漫勞方士遣神仙已是避秦人　朱淑真〈窓西桃花盛開〉盡是劉郎手自栽劉郎去後幾畨開東君有意能相顧蛺蝶無情更不來
〔増〕金髙士談〈二月十一日見桃花〉鳴鳩天色半隂晴竹屋松窓老寸心閉户不知春早晚桃花紅淺栁青深　元張𢎞範〈碧桃花〉應
是𤣥都觀裏仙為嫌白淡厭紅蔫故栽一種新顔色疑是飛仙墜翠鈿　王惲〈小桃〉梅粉飄零栁未𤇆一枝春色獨當軒今年盻得紅苞拆風雪禁持第幾番　鄭氏允端〈桃花〉細雨春寒江上時小桃欹𣗳出踈籬從教一簇開無主終不㽞題崔䕶詩　明陳憲章〈潘岳愛桃〉潘郎本自愛桃花種向河陽幾萬家世有長官如孟子還除花地𣗳桑麻　〈桃花〉雲鎖千峯午未開桃花流水更天台劉郎莫記歸時路只許劉郎一度來　山中兒女
不知秦無賴漁郎最惱人溪上桃花君莫種東風不貸武陵津　魯鐸〈桃溪〉世路悠悠已倦遊桃溪深處草堂幽東風自解幽人意不遣飛花逐水流　王弼〈次韻匏菴先生共月菴賞桃花二絶句〉斜月枝頭照返魂先生扶醉𠋣籬門花應欲識蒼然面莫遣風前絳燭昏　墻底芳樽嵗合開杖藜嵗約為花來醉翁慣作頺然醉先報東風掃緑苔　王叔承〈㸔梅後從太湖出吴江歸爛溪一路桃花盛開口占紀興〉千巖古𣗳幾浮槎數盡寒
英起暮霞百曲青溪歸亦好五湖春水徧桃花　陶望齡〈詠上苑桃花〉度索山頭駐彩霞蓬萊宫闕即仙家共傳西苑千秋實已著東風一𣗳花　董其昌〈上苑桃花二首〉宜春苑裏占春多爛漫紅霞𤼵早柯却憶禁林成徑處雲扶𡵯輦一經過　灼灼宫桃𣺯露華人間萬𣗳失芳葩有時源上随流水盡日天邊自雨花
〔原〕孫慎行桃源只在市城邊錦瑟明妝滿畫船莫怪道人囘首處朝來暮去已年年　孫齊之秋夜佳人歌木蘭瀟湘
幅上水雲寒誰教蕙帳㽞春色九月桃花鏡裏㸔　張公舉一年春事又成空擁鼻㣲吟半醉中夾道桃花三月暮馬蹄無處避殘紅　杜賛孔雀屏開春夢幽水晶簾捲篆烟浮深宫盡日渾無事間㸔桃花落御溝　鄧志謨風掃桃花片片飛夜闌不寐𠋣屏圍聲聲杜宇催歸去不向郎啼向妾啼　丘陵芳郊晴日草萋萋千𣗳桃花一鳥啼無數落紅隨水去又分春色入城西　徐臣不騁嬌姿媚艶陽却來冐雪並寒芳應嫌春色繁華
態故學梅花淺淡妝　張新緑淺紅深醉眼濃殢人何處不迷踪飛時莫浪隨流水自有春濤可化龍　儲氏夭桃灼灼𠋣窓前春色繽紛帶紫烟昨夜雨聲來枕上惜花人聼不曽眠
子／醫家／御定佩文齋廣群芳譜／花譜　卷二十二至卷五十三／卷二十七　李花　棃花／棃花／集藻／七言律詩(P.19-1)..[文淵閣四庫全書本]
［七言律詩］
〔増〕唐羊士諤〈成都從事蕭員外寄海棃花詩〉珠履行䑓擁附蝉外郎髙歩似神仙陳詩今見唐風盛從事遥瞻衛國賢擲地好辭凌彩茟浣花春水膩魚箋
東山芳意須同賞子著嚢盛㡬日傳　宋韓琦〈會壓沙寺觀棃花〉同賞棃花過淨坊壓沙幽闃面平岡孤園不治黃金界醉茟徒誇白雪香風急㡬翻雲影亂殿深全掩玉毫光朝来経雨低含淚競寫真妃寂寞妝　〈賞棃花〉興福棃珍號素封千株花𤼵此欣逢風開笑臉輕桃艶雨𢃄啼痕自玉容蝶舞只疑殘靨墜月明惟覺異香濃尋春已恨来時晩莫厭頻揮瀲灔鍾　寒食西藍賞素英白毫光裏亂雲騰荘嚴金地三千界顔色瑤䑓十
二層后土瓊花慚我寡唐昌玉蘂豈吾朋雪香預約為亭號修創終逢好事僧　周必大〈重九竹園見棃花懐子中兄〉春花著雨即塵埃何似深秋耐乆開菊尚無多饒瑞質霜如有意䕶香腮也知林下風光早不為山中厯日催望㫁行人思折寄却疑呼作嶺頭梅
〔原〕朱淑真〈棃花〉朝来𢃄雨一枝春薄薄香羅蹙葉勻冷艶未饒梅共色靚妝長與月為鄰許同蝶夢還如似替人愁却笑人須到年年寒食夜情懷為爾倍傷神
〔増〕金雷
淵〈棃花〉雪作肌膚玉作容不将妖艶嫁東風梅魂何物三春在桃臉真成一笑空雨細無情添寂寞月明有意助豐融相如病渇妨文賦想像甘寒結小紅
〔原〕張建〈棃花〉蠧𣗳枝髙茁朶稠嫩苞開破雪搓毬碎粘粉紫鬚齊吐潤卷丹黃葉半抽月影曉𥦗留好夢雨聲深院鎻清愁瓊苞已實香猶在散入長安賣酒樓
〔増〕元鮮于樞〈清明日宴集賢宋學士園時棃花盛開諸老屬僕同賦〉琪𣗳吹香蕩夕暉華簪人對雪霏霏漢宫新火初傳
燭楚女行雲乍濕衣一片花疑蝴蝶化滿枝春想玉釵肥蛾眉不用梨園曲唱徹瑶䑓醉未歸　張養浩〈秋日棃花〉雪香吹盡𣗳頭春誰遣西風為返魂月影已非前日夢雨容獨𢃄舊時痕只知秋色千林老爭信陽和一脈存莫訝𣪞韓太多事仙家元不計寒暄　鄭洪〈嚴希徳請賞棃花命妓行酒〉瀟灑東䦨一𣗳春雪膚氷骨月精神朝雲著處迷詩夢暮雨来時想玉人華屋洗妝歌小小銀缾推枕喚真真紫薇閣下繁華處芍藥荼䕷總
後塵　明吴𡩖〈棃花〉名果先從張谷来紛紛碎雪欲成堆淡妝自把蛾眉掃巧笑誰将瓠齒開園子豈求他種接主人能使及時栽夭桃灼灼驚凡目縞素應甘自不才
〔原〕文徴明〈棃花〉翦水凝霜妒蝶羣曲䦨風味玉清温粉痕浥露春含淚夜色籠烟月㫁魂十里香雲迷短夢誰家細雨鎻重門洗妝見説清明近旋典春衣置酒樽
〔増〕程嘉燧〈周家清明植棃花六月盛𨳩邀客賦詩〉清明院落夜溶溶籠栁嬌黃譲雪樷亂攪三眠飛絮白
浪攙百子石榴紅燒殘髙燭東風後掩却重門細雨中聞向花間歌法曲應憐江海白頭翁
子／醫家／御定佩文齋廣群芳譜／花譜　卷二十二至卷五十三／卷二十九　荷花一／集藻／表(P.15-1)..[文淵閣四庫全書本]
［集藻］
［表］
〔増〕唐崔融〈為百官賀千葉瑞蓮表〉伏奉恩旨𡸁示臣等千葉瑞蓮觀其綠裏紅葩緗莖素蕚露揺珠㸃霞坼金鬚百星交映羽盖張而一色萬目齊明車輪合而千状謂鸞翔之欲舞若羣鵷之並飛峯形聳而半天石勢蹲而臨海冲氣積其下恵風流其上服之可以登仙採之可以駐夀雖復釋梵天王之國千影離婁善住天子之地雙輝燦爛校之今日未可同年臣等謹按華
嚴經云蓮花世界是廬舍郍佛成道之國一蓮花有百億國無量清淨經云無量清淨佛七寶池中生蓮花上夫蓮花者出塵離染清淨無瑕有以見如来之心有以察如来之法道之行也曽不徒然伏惟天冊寶金輪聖神皇帝現此妙身當兹巨瑞符契㝠合影響不差非常之貺曠古未聞殊特之珍厯代一見手舞足蹈倍百常情無任慶躍之至　權徳輿〈中書門下賀神龍寺渠中瑞蓮表〉今日中書某至奉宣進止示臣等神龍寺殿前
渠中瑞蓮花圖其花一莖兩房者伏惟陛下仁聖感通𢎞被生植宥萬方之暇必順天心於九重之中别開佛刹絪縕降祉菡蓞敷榮瑞兹灼灼之花迥出田田之葉吉祥殿外芳馥殊常功徳池中光華交映扶疎𤼵越並秀相鮮𤣥功嘉應超𠜍圖牒彼芝稱三秀麥有兩岐雖驗休祥豈階妙法觀雙芙之挺茂荷一雨之均霑隂隲生成發輝嚴浄臣等沗居樞近倍萬歡心無任欣忭悦懌之至　張仲素〈賀西内嘉蓮表〉臣伏見今月九日中
書門下宣示百官西内池中嘉蓮圖其蓮一本兩花者臣聞明聖有作天人合應既彰化本必降祥符即事而推昭昭可見伏惟陛下儲精要道憂濟羣方致理大同猶懼不至所以恢𢎞聖教資福生靈𤣥造感通嘉瑞屡降况兹菡蓞儒釋同稱経文但喻乎淤泥詩人特歌於彼澤豈比夫躍銅池煥靈沼傳芳丹禁濯影清流特聳孤莖以表清浄之源一致對敷雙蕚是明内外之教齊興天雖不言假物明意臣仰披圖牒逖覽古先豈無禎
祥莫此昭著望雲就日徒深抃躍之誠舞徳歌功何報恩私之重無任忭賀慶躍之至　栁宗元〈為王京兆賀嘉蓮表〉今日某時中使某奉宣聖㫖出西内神龍寺前水渠内合歡蓮花圖一軸示百僚者祥圖煥開異彩交映賛天地之合徳表神人以同歡臣某誠歡誠慶稽首頓首伏惟皇帝陛下道協重華慶傳種徳調隂陽之粹羙孕造化之精英吉慶每見於天心𤼵祥必自於禁掖是使雙華擢秀蓮蒂𡸁芳香激大王之風影耀天泉之
水煥開宫沼旁映給園靈貺應期天龍䕶聖寶厯羣超於小刼神功允洽于大千臣某獲覩昇平濫居榮𠖥聞瑞應而稱慶仰繢事而増歡無任抃蹈喜躍之至
子／醫家／御定佩文齋廣群芳譜／花譜　卷二十二至卷五十三／卷二十九　荷花一／集藻／賦(P.20-2)..[文淵閣四庫全書本]
［賦］
御製〈西苑芙蕖賦〉惟澤芝誌於爾雅菡蓞詠於風詩繄金塘
之麗草允栁沼之朱儀夫其的爍輕莎翩躚清瀨玉節蟠根翠羽襞葢縷黃作鬚跗紫成𦷾䕃太液之漣漪蕩昆明之霧靄爾乃幽房晨折芳葩夜舒前迎丹殿後匝瑶除髙披直道斜嬝周廬萋萋川碧淼淼天虚光留錦騖隂唼文魚葉𣻌珠而錯落影翻月而軒渠若夫黛罨如烟華濃似𦂶藻采橫洲霱雲被沚或雪沁瓊英螺含碧蘤桃倩紅𧀮菊分金蕊競秀揚輝爛兮出水如仰如俯似低復昂𠅘𠅘交𠋣田田並将宛若瑶林之四映矯如朱鷺之載翔至於
萍合橋㾗蒲牽波縠溪静禽喧臺髙樹複梅雨滳而浮馨麥飈扇而散馥氤氲於講席之書郁烈乎侍臣之服間命沙棠之楫駕芙蓉之舟似搴華峰之種無待汾水之謳宴羣工於在鎬聊悦豫以凝庥盖其濯素挺生拔泥不滓外直中通花榮實㫖潔比髙人清同君子是以廬山則淵明屆焉濂溪則惇頤樂只余願賢士之釋荷裳乃睠幽姿而不自已
〔増〕漢閔鴻〈芙蓉賦〉乃有芙蓉靈草載育中川竦修幹以
凌波建綠葉之規圓灼若夜光之在𤣥岫赤若太陽之映朝雲乃有陽文修嫮傾城之色揚桂枻而来遊玩英華於水側納嘉賔兮傾筐珥紅葩以為餙感夭桃而歌詩申闗雎以自敕嗟留夷與蘭芷聴鶗鴂而不鳴嘉芙蓉之殊偉託皇居以𤼵英　魏曺植〈芙蓉賦〉覽百卉之英茂無斯華之獨靈結修根於重壤泛清流而擢莖其始榮也皦若夜光尋扶桑其揚暉也晃若九陽出暘谷芙蓉蹇産菡萏星屬𢇁條𡸁珠丹榮吐綠焜焜韡韡爛
若龍燭觀者終朝情猶未足於是狡童媛女相與同遊擢素手於羅袖接紅葩於中流　晉孫楚〈蓮花賦〉有自然之麗草育靈沼之清瀨結根繫於重壤森蔓延以騰邁爾乃紅花電𤼵暉光曄曄仰曜朝霞俯照緑水潜緗房之奥密兮含珍藕之甘腴攅聚星列纖離相扶㣲若𤣥黎披幽夜粲若鄧林飛鵷雛　潘岳〈蓮花賦〉偉𤣥澤之普衍嘉植物之並敷遊莫羙於春臺華莫盛於芙蕖於是恵風動冲氣和眄清池翫蓮花舒綠葉挺纖柯結
綠房列紅葩仰含清液俯濯素波修柯婀娜𣐱莖苒弱流風徐轉廻波㣲激其望之也曄若皦日燭崑山其即之也晃若盈尺映藍田　〈芙蓉賦〉䕃蘭池之豐沼育沃野之上腴課衆榮而比觀煥卓犖而獨殊狎獵雲布窋咤星羅光擬燭龍色奪朝霞丹煇揮紅飛鬚𡸁的紛披赩赫散煥熠爚流芬賦采風靡雲旋布濩磊落蔓衍夭閑𤼵清陽而增媚潤白玉而加鮮　夏侯湛〈芙蓉賦〉臨清池以遊覽觀芙蓉之麗華潜靈藕於𤣥泉擢修莖乎
清波煥然䕃沼灼爾星羅若乃廻縈外散菡萏内離的出艶𤼵葉恢花披綠房翠𦷾紫飾紅敷黃螺圓出𡸁蕤散舒纓以金牙㸃以素珠固陂池之麗觀尊終世之特殊爾乃採淳葩摘圓質析碧皮食素實味甘滋而清羙同嘉異乎橙橘参嘉果以作珍長𠑽御乎口實　宋傅𠅙〈芙蓉賦〉考庶卉之珍麗實總羙於芙蕖潜幽泉以育藕披翠蓮而挺敷汎輕荷以冒沼列紅葩而曜除徼旭露以滋采靡朝風而肆芳表麗觀於中沚播郁烈於蘭
堂在龍見而萌秀於火中而結房豈呈芬於芷蕙将越味於沙棠詠三閭之被服羙蘭佩而荷裳伊𤣥匠之有瞻悦嘉卉於中渠既輝映於丹墀亦納芳於𦂶䟽
〔原〕鮑照〈芙蓉賦〉感衣裳於楚賦詠憂思於陳詩訪羣英之艶絶標髙名於澤芝會春陂乎夕張搴芙蓉而水嬉抽我衿之桂蘭㸃子吻之瑜辭𨕖羣芳之徽號羙斯花之郁烈抱兹性之清芬稟若華之驚絶單蓲陽之妙手測淲池之光潔爍彤輝之朙媚粲雕霞之繁悦顧椒丘而
非偶豈圓桃而能埓彪炳以蒨藻翠莖而紅葩青房兮規接紫的兮圓羅𣗳妖婬之弱幹散菡萏之輕荷上星光而倒景下龍鱗而𨼆波戲錦鱗而夕映曜繡羽以晨過結游童之湘吹起榜妾之江歌備日月之温麗非盛明而謂何若乃當融風之暄盪承暑雨之平渥被瑶塘之周流繞金渠之屈曲排積霧而揚芳鏡洞泉而含綠葉折水以為珠條集露而成玉潤蓬山之瓊膏輝葱河之銀燭𠜍五華於仙草超四照於靈木雜衆姿於開卷
閲羣貌於昬明無長袖之容止信一笑之空城森紫葉以上擢紛緗蕊而不傾根雖割而琯徹柯既解而𢇁縈感盛衰之可懐質始終而常清故其為芳也綢繆其為媚也奔𤼵對妝則色殊比蘭則香越泛明彩於宵波飛澄華於曉月陋荊姬之朱顔笑夏女之光髮恨狎世而貽賤徒愛存而賞沒雖凌羣以擅竒終從嵗而零歇
〔増〕梁簡文帝〈採蓮賦〉望江南兮清且空對荷華兮丹復紅卧蓮葉而覆水亂髙房而出叢楚王暇日之歡麗人
妖艶之質且棄𡸁釣之魚未論芳䓑之實惟欲迴渡輕船共採新蓮傍斜山而屢轉乘橫流而不前於是素腕舉紅袖長迴巧笑堕鳴璫荷稠刺宻亟牽衣而綰裳人喧水濺惜虧朱而壊妝物色雖晚徘徊未返畏風多而榜危驚舟移而花逺謌曰𡮢聞蕖可愛採擷欲為裙葉滑不留綎心忙無暇薫千春誰與樂惟有妾随君　元帝〈採蓮賦〉紫莖兮文波紅蓮兮芰荷綠房兮翠盖紫實兮黃螺於時妖童媛女蕩舟心許鷁首徐廻兼傳羽杯
棹将移而藻挂船欲動而萍開爾其纎腰束素遷延顧歩夏始春餘葉嫩花初恐沾裳而淺笑畏傾船而斂裾故以水濺蘭橈蘆侵羅𧟆菊澤未反梧臺逈見荇濕霑衫菱長繞釧泛柏舟而容與歌採蓮於江渚歌曰碧玉小家女来嫁汝南王蓮花亂臉色荷葉雜衣香因持薦君子願襲芙蓉裳　昭明太子〈芙蓉賦〉色兼列彩體繁衆號初榮夏芬晩花秋曜興澤陂之徽章結江南之流調　江淹〈蓮花賦〉檢水陸之具品閲山海之異名珍爾
秀之不定乃天地之精英殖東國之流詠出西極而擅名方翠羽而結葉比碧玉而為莖蕊金光而赩色藕氷折而玉清載紅蓮以吐秀披絳葉以舒英故香氛感俗淑氣参靈躑躅人世茵蒀祇㝠青桂羞烈沉水慚馨於是生乎澤陂出乎江隂見彩霞之夕照覿雕雲之晝臨既翕赩於洲漲亦映曖於川潯奪夜月及熒光掩朝日與赩火出金沙而延曜被淥波而覃拖冠百草而絶羣出異𩔖之衆夥故仙聖傳圖英𨼆留記一為道珍二為
世瑞𤼵青蓮於王宫驗竒花於陸地若其江淡澤芬則照電爍日池光沼綠則明璧洞室曜長洲而瓊文映青崖而火質或凴大淵之清峭或殖疏圃之蒙宻故河北櫂歌之姝江南採菱之女春水厲兮楫潺湲秋風駛兮舟容與著縹芰兮出波擥湘蓮兮映渚迎佳人兮北燕送上客兮南楚知荷華之将晏惜玉手之空佇廼為謡曰秋雁度兮芳草殘琴柱急兮江上寒願一見兮道我意千里逺兮長路難若其花實各名根葉異辭既號芙
蕖亦曰澤芝麗詠楚賦艶歌陳詩非獨瑞草爰兼上藥味靈丹砂氣驗青艧乃可劍棄海岫龍舉雲㠋畫臺殿兮霞蔚圖縑縞兮炳爍永含靈於洲渚長不絶兮川壑
〔原〕唐王勃〈採蓮賦〉非登髙可以賦者惟採蓮而已矣况洞庭兮紫波復瀟湘兮綠水或暑雨兮朝霽乍凉飈兮暮起黛葉青跗烟周五湖紅葩絳蘤電爍千里尤見重於幽客信作謡於君子爾其珍族廣茂淑類博傳藻河渭之空曲被沮漳之淪漣燭澄灣而爛爛亘修漲之
田田豈直水區澤國江漘海壖是以吴娃越艶鄭婉秦妍感靈翹於上節悦瑞色於中年錦㠶映浦羅衣塞川飛木蘭之畫楫駕芙蓉之𦂶船問子何去幽潭採蓮已矣哉誠不知其所以然賞由物召興以情遷故其游泳一致悲欣萬緒至若金室麗妃璇宫佚女傷鳯臺之寂寞厭鸞扃之閑處侍飲南津陪歡北渚見磯岸之紆直覿旌旄之低舉上苑神池芳林御陂樓隂架沚殿彩乗漪張拜洛之容衞備橫汾之羽儀簫鼓𤼵兮龍文動鱗
羽喧兮鷁首移咸靚妝而麗服各分騖而並馳蘋縈漿礙荇觸船危視雲霞之沃蕩望林泉之蔽虧洪川泱泱兮菡萏積綠水湛湛兮芙蕖披惜嵗時兮易晚傷君王兮未知折紺房與湘菂攬紅葩及碧枝廻綃裙兮竊獨歎歩羅襪兮私自竒莫不驚香悼色畏别傷離復有濯宫年少期門公子翠髮蛾眉頳唇皓齒傅粉蘭堂之上偷香椒屋之裏亦復銜恩激誓佩𠖥緘愁承好賜之珍席奉嬉遊之彩斿繡楝曛兮翠羽帳瑶塘曙兮青翰舟
搴條拾蕊沿波泝流池心𡩖而藻薄浦口窄而萍稠和橈姬之衞吹接榜女之齊謳去復去兮水色夕採復採兮荷葉秋願承歡而卒嵗長接席而寡仇於是薊北無事𨵿西始樂霧盡江垠氣恬海寞消怪氣於沅澧照榮光於河洛殊方異類舞詠相錯王公𠨞士歌吹並作則有侯家瑣第戚里芳園穿池壩岸之曲蓄水河陽之源隄防谷口島嶼轘轅嘉木畢植靈草具繁沉桂北之丹藕濯荊南之紫根鬱凄凄而霧合燦曄曄而霞翻洎乎
氣徹都鄙景華川陸麥雨㣲凉梅飈淺燠命妖侣於石城嘯娱朋於金谷乃使綠珠捧棹青琴理舳樽芳醪藉珍餗汎玉潭之瀰漫遶金渠之隈隩石近水而苔濃岸連山而𣗳複排芰末而爭逺託蘆間而競逐赴汨凌波飛袿振羅風低綠幹水濺黃螺上客喧兮樂未已羙人醉兮顔将酡畏蓮色之如臉願衣香兮勝荷徘徊郢調悽慘燕歌念窮歡於水涘誓畢賞於川阿結漢女邀湘娥北溪蕊尚密南汀花更多恨光景兮不駐指芳馨兮
謂何若乃南楚義妻東吴信婦結䄜整佩承筐奉帚忽君子兮有行復良人兮逺征南討九真百粤北戍雞田雁城念去魂駭相視骨驚臨春渚兮一送見秋潭兮四平與子之别烟波望絶念子之寒江山路難水淡淡兮蓮葉紫風颯颯兮荷花丹翦瑤帶而猶欷折瓊英而不歡既而緣隈逗浦還栧歸㯭睠芳草兮已殘憶離居兮方苦延素頸於極漲攘皓腕於神滸惜佳期兮末由徒增思兮何補又若倡姬蕩媵命侣招羣淇上洛表湘臯
汝墳望洲草兮翡翠色動浦水兮驪龍文願觧佩以邀子思搴裳而從君悲時暮愁日曛鳴鐶釧兮響窈窕艶珠翠兮光繽紛憐曙埜之絳氣愛晴天之碧雲棹廵汀而栁拂船向渚而菱分掇翠莖以翳景襲朱蕚以為裙梃楫凌亂風流雨散鳴榔絡繹霧罷烟釋状飛虯之蜿蜿若驚鴻之奕奕艇怯奔潮篙憎淺石絲著手而偏繞刺牽衣而屢襞乃有貴子王孫乘間縱觀何平叔之符彩潘安仁之藻翰税龍馬於金堤命鳧舟于石岸錦纜
翻灑銀檣照爛日側光沉風驚浪深紆北渚之新贈恣東溪之密尋鴛鴦繡彩之文履瑇瑁瓊華之寶琴扣舷擊榜吴歈越吟溱與洧兮葉覆水淮與濟兮花冒潯值朙月之夕出逢丹霞之夜臨茱茰歌兮軫妾思芍藥曲兮傷人心伊採蓮之賤事信忘情之葢寡雖迹兆於水鄉遂風行於天下感極哀樂聲参鄭雅是以緬察谷底窮覽地維北盡豐鎬澇潏南究巴沲越沂莫不𠉀期應節沿濤汎湄薄言採之興言服之𤼵文扃之麗什動幽
幌之情詩使人結眷令人相思宜其色震百草香奪九芝棲碧羽之神雀負青𦫉之寶龜紫秩流記丹經秘詞豈徒加繡柱之光彩曄文井之華滋已矣哉向使時無其族代乏厥類獨秀上清之境不生中國之地學鸞鳯而時来與鶼鶼而間至必能使衆瑞彩沒羣貺色沮湯武齋戒伊臯延佇豈俾夫秦童趙僕倡姬艶女狎而玩之擷而採之乎時有東鄙幽人西園舊客常陪帝子之輿經侍天人之籍詠綠竹於風曉賦彤管於日夕暑徃
寒来忽矣悠哉蓬飄梗逝天涯海際似還卬之寥廓同適越之淫滯蕭索窮途飄颻一隅昔聞七澤今過五湖聼菱歌兮幾曲視蓮房兮幾株非鄴地之宴語異睢苑之歡娱况復殊方别域重瀛複嶂虞翻則故鄉寥落許靖則生涯惆悵感芳草之及時懼修名之或喪誓剗迹潁上棲影渭陽枕箕岫之孤石泛磻溪之小塘餐素實兮吸絳芳荷為衣兮芰為裳永潔已於丘壑長寄心於君王且為歌曰芳華兮修名竒秀兮異植紅光兮碧色
稟天地之淑麗承雨露之霑飾蓮有藕兮藕有枝才有用兮用有時何當娜婀華實移為君含香藻鳯池　宋之問〈秋蓮賦并序〉天授元年勑學士楊炯與之問分日於洛城西入閣每雞鳴後至羽林仗閽人奏名請龜契佇命拱立於御橋之西玉池清冷紅蕖菡萏謬履扃闥自春徂秋見其生視其長覩其盛惜其衰得終天年而無夭折者良以隔礙仙禁人莫由見向若生於瀟湘洞庭溱洧淇澳即有吴姬越客鄭女衞童芳心未成採擷
都盡今委以白露順以凉風榮落有期秋分畢矣斐然願歌其事乆之乃為秋蓮賦焉若夫西城秘掖北禁仙流見白露之先降悲紅蕖之已秋昔之菡萏齊秀芬敷競𤼵君門閟兮九重兵衞儼兮千列綠葉青枝緣溝覆池映連旗兮揺艶揮長劍兮陸離疏瀍兮裂榖交流兮相沃四繞兮丹禁三匝兮承明曉而望之若霓裳宛轉朝玉京夕而察之若霞標灼爍散赤城既如秦女艶日兮鳯鳴又似洛妃拾翠兮鴻驚足使瑶草罷色芳𣗳無
情複道兮詰曲離宫兮相屬飛閣兮周廬金鋪兮璧除君之駕兮旖旎蓮之葉兮扶疎萬乘顧兮駐綵騎六宫喜兮停羅裾仰仙遊而徳澤縱幽覽而神虚豈與夫溪澗兮沼沚自生兮自死海泝兮江沱萬里兮烟波泛漢女遊湘娥佩鳴玉戲清波中流欲渡兮木蘭楫幽泉一曲兮採蓮歌江南兮峴北汀洲兮不極既有芳兮莎城長無艶兮水國豈知移植天泉香飄列仙嬌紫臺之月露含玉宇之風烟雜葩兮照燭衆彩兮相宣鳥翡翠兮
丹青翰𣗳珊瑚兮林碧鮮夫其生也春風晝蕩爍日相煎夭桃盡兮穠李滅出大堤兮艶欲燃夫其謝也秋灰度管金氣騰天宫槐疎兮井桐變搖寒波兮風颯然歸根息艶兮八九月乘化無窮兮千萬年越人望兮已長久鄭女採兮無由緣何深蔕之能固何穠香之獨全别有待制揚雄悲秋宋玉夏之来兮翫早紅秋之暮兮悲餘綠禮盛燕臺人非楚材雲霧圖兮蘭為閣金銀酒兮蓮作杯落英兮徘徊風轉兮哀哀入黃扉兮灑錦石縈
白蘋兮覆綠苔寒暑忙忙兮代謝故葉新花兮往来何秋日之可表托芙蓉以為媒
〔増〕白居易〈荷珠賦〉迸水所集輕荷正敷引修莖而出葉凝玉液以成珠浄緑田田神龜之巢處斯在虚眀皎皎靈鵲之銜来豈殊既羅列其青葢又昭章於白榆亂㸃的爍分規青瑩仰虚無以上出掩晶熒而外映灑之不著湛兮逾浄時寄寓於傾欹每因依於平正可止則止必荷之中央在圓而圓得水之本性飃飈既息而常凝魚鳥頻衝而不定爾乃
一氣暗後初陽照前宿雨霽而猶在曉露裛而正鮮熠熠有光映空水而煥若纍纍無數遍池塘而炯然宛轉而魚目廻視冲融而蚌胎未堅因霑濡而大小随㪚合以虧全輕彩蕩𣻌芳濃厭浥眀璣而夜月争光丹粟而晨霞散入其息也與波俱停其動也與風皆急若轉於掌乃是江妃之珠如凝於盤遂成泉客之泣冰壺捧玉而殊倫水鏡沈精而莫及則知氣有相假物有相資惟雨露之留處當芙蓉之茂時雖賦象而無準必成形而
在兹喻於人則寄之生也擬於道則冲而用之自契𤣥珠之妙何求赤水之遺　宋歐陽修〈荷花賦〉𡵯蘭塘以清暑兮颯蘋風以中人擷杜若之春榮兮搴芙蓉於水濵嘉丹葩之耀質出綠水而含新䕃曲池之清泚𣻌波紋之淵淪披紅衣而耀彩寄清流而託根挺無華之淺艶靡競麗乎先春抱生意以自得兮及薫時之嘉辰若夫夏畹蘭衰夢池草密惨羣芳之已銷獨斯蓮之迥出可以嗅清香而折酲可以玩芳華而自逸况其晩浦烟
霞水𠅘風日投文竿而餌𡸁泳萍莖而波溢𢇁縈藕以全折杯卷荷以半側墜紫菂以𣣱烟斂紅芳而向夕可憐影兮相顧列金葩而返植清風遏以似起碧露合而乍失或兩兩以相扶漸𠅘𠅘而獨出𤼵臙脂於北土生異香於西域匪江妃之小腰即廣陵之清骨爾乃曲沼㣲陽橫塘細雨逐橋上之歸鞍笑堤邉之遊女堕虹梁而窺影𠋣風臺而欲舞覆翠被以薫香然犀燈而照浦雙心並根千株泣露湛月白而風清杳池平而𣗳古送
艇子於西州聞棹謳於北渚迎桃根而待檝逢宓妃而未渡廹而視之靚若星妃臨水而脉脉盈盈逺而望之杳如峡女行雲而朝朝暮暮其妖麗也其閒雅也香荃橈兮木蘭舟澹容與兮悵夷猶東西随葉𨼆上下逐波浮已見雙魚能比目應笑鴛鴦會白頭昔聞妃子貴東隣池上金花不染塵空留此日田田葉不見當時歩歩人　明申時行〈瑞蓮賦并序〉惟聖皇御歴十有四年道化滂流和氣翔洽於時崇慈寜之新構備尊飬之上儀
大孝潜孚靈貺昭答乃有嘉蓮獻異重臺𤼵祥萬乗臨觀六宫燕喜信熙時之上瑞馨徳之貞符爰付丹青用𡸁琬琰命臣等賦之臣謹拜手𥟵首而作賦曰若夫璇宫壯麗紫殿巍峩接蓬莱之仙苑環太液之㤙波渟泓𤣥澤醖釀醇和欣嘉生之咸鬯紛靈瑞其何多宛彼芙蕖嫣然沼沚載以文罌陳之金戺覆碧葉兮田田𣻌清漣兮泚泚被茝紉蘭抽黃曵紫既冉冉以流馨復重重而結𦂶爾其艶外生艶華中吐華剖碧房兮敷絳蕚幻
珠實兮成丹葩粲英英其疉起芬郁郁其交加乃若旭日方升𠨞雲有爛初抱赤兮若傾忽飛丹兮若煉如盤如葢臨金掌以曈曨非霧非烟照虹梁而璀璨又若桂輪乍滿蕙露初零凝清輝兮湛湛潄芳潤兮盈盈紺宇層樓接銀潢而瀲灔雲鬟髙髻開寶鏡以晶熒又若凉雨纔收薫風徐送濯雲錦兮澄鮮舞霓裳兮飛動凌波綽約宛洛浦之驚鴻翽羽翩躚恍秦臺之儀鳯至於星敷電𤼵霧變霞蒸觸景而生態隨物而賦形縦他卉之
穠麗未若茲花之最靈觀其托體慈闈敷榮秘殿映藻井以生妍傍𦂶疏而呈倩煒煌三秀之庭揺曳五明之扇載色載笑如承長樂之歡来㳺来觀每荷重瞳之眷詫神物之有知信人寰之僅見豈比夫駢花并寔連理分枝望舒生於漢圃合歡産於唐池太華峯頭徒咏如船之異麻姑壇上虚傳變碧之竒斯盖重申之佑命特顯象於昌期猗歟我皇徳如虞聖時業業以憂勤日䕫䕫而祇敬承顔順志極尊飬之隆解慍阜財布𡩖仁之
令故珍貺駢𩥚而竒祥疉應䋲繩繼繼用彰累葉之休赫赫眀眀式表重華之盛尚増修於𤣥徳庶永承乎天慶
〔原〕申時行〈後瑞蓮賦〉有韡者華婉如清揚菡萏為簮芙蓉為裳出五沃之上腴兮苞九疑之竒芳繄中通而外直兮洵䔍實而輝光徳可比於君子兮又奚遜夫國香羌託種於𩄇沼兮載移根於長樂挺翠盖之團團兮冒朱華之灼灼枝承蕤以婀娜兮何揚翹之磊落揉珠菂以成葩兮煥重英之出蕚森濯潁於芝房兮儼敷
榮於菌閣朝晞髮於扶桑兮若葵赤之常傾夕弄影於望舒兮象桂輪之載盈峩星冠於絳闕兮散霞標於赤城鳯羽矯其翩翻兮蜃樓起而崢嶸恣意態之橫出兮紛可炳於丹青彼新宫之嶻嶪兮固神靈之所宅薫風扇其淳和兮甘雨滋其薌澤卿雲助其爛漫兮膏露増其的皪夫惟孕粹而鍾祥兮肆焜煌而舄奕乃其含芬桂掖流曄椒塗承恩輝於黼幄兮分繡采於翟䄖映畫堂之甲帳兮迎紫𦋺之金輿燦榮光於華渚兮鬱佳氣
於蓬壺宫伯忻忻而告瑞慈顔𥠇𥠇其歡愉何司花之特巧殆坤元之出符天子乃考祥圖披靈契徴素蓮於王母遡石蕖於炎帝或一房而百子或一花而千嵗兆多夀而多男允卜年而卜世於是羣臣効三呼之祝薦萬嵗之觴陳瓜𤔅椒聊之什詠竹苞松茂之章曰文子與文孫兮𠈷熾而昌曰聖母及聖皇兮𠈷夀而康如重臺之積累共乾坤而乆長臣拜手而作頌庸昭示於無疆頌曰瞻彼璇宫臨紫極兮仙籞神池滙靈澤兮煜煜
竒葩産禁掖兮綠葉朱華苞翠菂兮重英疉蕚何赩赫兮地符山川帝申錫兮百世本支兆蕃碩兮慈齡聖算齊箕翼兮小臣獻頌揚休徳兮福禄萬年子孫千億兮
子／醫家／御定佩文齋廣群芳譜／花譜　卷二十二至卷五十三／卷三十　荷花二／集藻／五言古詩(P.1-1)..[文淵閣四庫全書本]
［五言古詩］
〔増〕〈漢樂府相和曲〉江南可採蓮蓮葉何田田
魚戲蓮葉東魚戲蓮葉西魚戲蓮葉南魚戲蓮葉北　晉張華〈詠荷〉荷生緑泉中碧葉齊如規廻蕩流霧珠映水逐條𡸁照灼此金塘𧁑曜君王池不愁世甞絶但畏盛明移　陸雲〈芙蕖〉緑房含青實金條懸白璆俯仰隨風傾煒曄照清流　梁簡文帝〈採蓮曲〉晚日照空磯採蓮承晚暉風起湖難度蓮多摘未稀棹動芙蓉落船移白鷺飛荷絲傍繞腕菱角逺牽衣　〈同庾肩吾詠蓮舟買荷度〉採蓮前岸隈舟子屢徘徊荷披衣可識風踈香
不来欲知船度處當看荷葉開　〈詠芙蓉〉圎花一𦷾卷交葉半心開影前光照曜香裏蝶徘徊欣隨玉露㸃不逐秋風催　元帝〈賦得涉江採芙蓉〉江風當夜清桂檝逐流縈初疑京兆劒復似漢冠名荷香𢃄風逺蓮影向根生葉捲珠難溜花舒紅易傾日暮鳬舟滿歸来度錦城　昭眀太子〈詠同心蓮〉江南採蓮𠁅照灼本足觀况等連枝𣗳俱耀紫莖端同踰並根草雙異獨鳴鸞以茲代萱草必使愁人歡　沈約〈詠芙蓉〉𢕄風揺紫葉輕露
拂朱房中池所以緑待我汎紅光　〈詠新荷應詔〉勿言草卉賤幸宅天池中𢕄根纔出浪短𠏉未揺風寜知寸心裏蓄紫復含紅　吴均〈採蓮〉錦𢃄雜花鈿羅衣𡸁緑川問子今何去出採江南蓮遼西三千里欲寄無因縁願君早旋反及此荷花鮮　劉孝威〈採蓮曲〉金槳木蘭船戲採江南蓮蓮香隔浦渡荷葉滿江鮮房𡸁易入手柄曲自臨盤露花時濕釧風莖乍拂鈿　劉緩〈詠江南可採蓮〉春初北岸涸夏月南湖通卷荷舒欲𠋣芙蓉生
即紅檝小宜廻徑船輕好入叢釵光逐影亂衣香隨逆風江南少許地年年情不窮　朱超〈詠同心芙蓉〉青山麗朝景𤣥峰朗夜光未及清池上紅蕖並出房日分雙𦷾影風合兩花香魚驚畏蓮折龜上礙荷長雲雨留輕潤草木應嘉祥徒歌涉江曲誰見緝為裳　江洪〈詠荷〉澤陂有𢕄草能花復能實碧葉喜翻風紅英宜照日移居玉池上託根庻非失如何霜露交應與飛蓬匹　陳祖孫登〈詠城塹中荷〉白水䴡金扉青荷承日暉葉似環
城盖香亂上橋衣岸髙知水落影合見菱稀猶疑涉江𠁅空望採蓮歸　〈賦得涉江採芙蓉〉浮照滿川漲芙蓉承落光人来間花影衣度得荷香桂舟輕不定菱歌引更長采采嗟離别無暇緝為裳　周庾信〈賦得荷〉秋衣行欲製風葢漸應𣣱若有千年蔡須巢但見隨　隋辛徳源〈芙蓉花〉洛神挺凝素文君拂艶紅䴡質徒相比鮮彩兩難同光臨照波日香隨出岸風涉江良自逺託意在無窮
〔原〕杜公瞻〈詠同心芙蓉〉灼灼荷花瑞𠅘𠅘出
水中一莖孤引緑雙影共分紅色奪歌人臉香亂舞衣風名蓮自可念况復兩心同
〔増〕宏執恭〈秋池一株蓮〉秋至皆空落凌波獨吐紅託根方得所未肯即從風　殷英童〈採蓮曲〉蕩舟無數伴解䌫自相催汗粉無庸拭風裙隨意開棹移浮荇亂船進𠋣荷来藕絲牽作縷蓮葉捧成杯　唐太宗〈採芙蓉〉結伴戲方塘携手上雕航船移分細浪風散動浮香逰鶯無定曲驚鳬有亂行蓮稀釧聲斷水廣棹歌長栖烏還密𣗳泛流歸建章　鄭
愔〈採蓮曲〉錦䋏沙棠艦羅𢃄石榴裙緑潭采荷芰清江日稍曛魚鳥争唼喋花葉相芬氲不覺芳洲暮棹歌𠁅𠁅聞
〔原〕王昌齡〈越女〉越女作桂舟還将桂為楫湖上水渺漫清江不可涉摘取芙蓉花莫摘芙蓉葉将歸問夫壻顔色何如妾　李白〈折荷有贈〉涉江翫秋水愛此紅蕖鮮攀荷弄其珠蕩𣻌不成圎佳期綵雲裏欲贈隔逺天相思無由見悵望凉風前　〈古風〉碧荷生幽泉朝日艶且鮮秋花冐緑水宻葉羅青烟秀色空絶世馨香
竟誰傳坐看飛霜滿凋此紅芳年結根未得所願託華池邉　〈感興〉芙蓉嬌緑波桃李誇白日偶蒙春風榮生此艶陽質豈無佳人色但恐花不實宛轉龍火飛零落互相失誰知凌寒松千載長守一
〔増〕李白〈子夜吴歌〉鏡湖三百里菡蓞𤼵荷花五月西施採人看隘若耶囘舟不待月歸去越王家　戎昱〈採蓮曲〉雖聴採蓮曲詎識採蓮心漾檝愛花逺囘船愁浪深烟生極浦色日落半江隂同侶憐波静看妆墮玉簮　楊𢖍〈採蓮〉凝鮮霧
渚夕揚艶緑波風魚逰乍散𧁑露重稍𣣱紅椘客傷暮節吴娃泣敗叢促令芳本固寜望雪霜中　李徳裕〈重臺芙蓉〉芙蓉含露時秀色波中溢玉女攏朱裳重重映皓質晨霞輝丹景片片眀秋月蘭澤多衆芳妍姿不相匹　白居易〈東林寺白蓮〉東林北塘水湛湛見底清中生白芙蓉菡蓞三百莖白日𤼵光彩清飇散芳馨洩香銀嚢破瀉露玉盤傾我慙塵垢眼見此瓊瑶英乃知紅蓮花虚得清净名夏蕚敷未歇秋房結纔成夜深衆僧
寝獨起繞池行欲收一顆子寄向長安城但恐出山去人間種不生　〈京兆府新栽蓮〉汚溝貯濁水水上葉田田我来一長歎知是東溪蓮下有清泥汚馨香無復全上有紅塵撲顔色不得鮮物性猶如此人事亦宜然託根非其所不如遭棄捐昔在溪中日花葉媚清漣今年不得地顦顇府門前　姚合〈蓮塘〉方塘菡蓞髙繁艶相照耀幽人夜眠起忽疑野中燒曉尋不知休白石岸亦峭　宋范仲淹〈渚蓮〉武陵誰家子波面雙雙渡空積心
中絲未成機上素似共織女期秋宵苦霜露　梅堯臣〈起居退聞宣三舘諸公觀瑞蓮〉来朝十二旒将出未央殿𢕄聞嘉蓮開獨許侍臣見嘉蓮其如何層樓擁霞片玉輦下天泉日昃不知倦恩魚應亦喜跳沫珠欲濺誰憐與衆歸博士臣疏賤　蘇軾〈與王郎昆仲及兒子邁遶城觀荷〉昨夜雨鳴渠曉来風襲月蕭然欲秋意溪水清可啜環城三十里𠁅𠁅皆佳絶浦蓮浩如海時見舟一葉此間真避世青蒻低白髪相逢欲相問已逐驚鷗
没　蘇轍〈盆池白蓮〉白蓮生淤泥清濁不相干道人無室家心迹兩蕭然我住西湖濵蒲蓮若雲屯幽居常閉户時聴逰人言色香世所共眼鼻我亦存鄰父閔我獨遺我數寸根潩水不入園庭有三尺盆兒童汲甘井日晏泥水温及秋尚百日花葉隨風翻舉目得秀色引息收清芬此心湛不起六塵空過門誰家白蓮花不受風霜殘　〈千葉白蓮〉蓮花生淤泥浄色比天女臨池見千葉謫墮問何故空眀世無匹銀瓶送佛所清泉養芳潔
為我三日住蔫然落寳牀應返梵天去　秦觀〈荷花〉方塘收雨脚落日半遥岑芙蕖净姢姢䴡服撫翠衾無言意自逺欲渡秋水深緬懐平生人對此詎可尋弄芳惜晼晚酒至誰與斟天涯有歸雲聊寄相思心心開獲清賞芙蕖一何𦂶美人艶新妆歛袂照秋水端如蕩子妻顧自良家子黃金𨕖燕趙揺落對江沚薄暮風雨来獨立淚如洗望君君詎知傾宮定誰似　范成大〈萬州西山湖𠅘秋荷〉叢薈忽眀眼山腰灔湖光列岫繞雲錦深
林䕶風香西山即太華玉井餘新芳隔江招岑仙共擘雙蓮房　楊萬里〈玉井𠅘觀荷〉蕖仙初出波照日穉猶怯密排碧羅盖低䕶紅玉頬館之水精宮環以琉璃堞珠眀浮盤戲酒漾流杯曄青筆尖欲試緑牋皺還摺老龜大扵錢辛勤上團葉忽聞人履聲入水一何㨗　金蕭貢〈古採蓮曲〉洋洋長江水渺渺漲平湖田田青茄荷艶艶紅芙蕖酣酣斜日外冉冉凉風餘蒨蒨誰家子裊裊二八初兩兩並輕舟笑笑相招呼悠悠波上鴛潑潑
蒲中魚采采不盈手依依欲何如　元龔璛〈飲府庠荷花池上又自韓園至鄧覺非家飲觀蓮〉清樽如有期初凉意俱適肯来寂寞濵菡蓞亦浮植陶然轉乗興徑度一圃碧遥指城南家臨水更展席酒狂易為仙風便香堪食空宇無能塵物我皆醉色誰言鬢已秋始得痛飲力願将花上露為洗坐中客　程鉅夫〈至洪王肯堂治書見示芙蓉詩次韻〉春風歇桃李秋雨深莓苔蕭然公館間得此竒種栽九天清露零一道紅雲開勾牽緑衣
隊酣宴瑶池杯穠妝月鑑懸麗服霜刀裁瑞蓮湧平地妙色分五臺蹔陪飛仙㳺偏稱幽人懐終疑閬苑去嘉會何時諧此日眼雙眀臨風首低徊長當歌離騷招得花神来　李孝光〈采蓮曲〉采蓮復采蓮蓮生隔江水不愁無舟楫但愁波浪起　〈夏日荷𠅘即事〉辟暑何所適南𠅘俯中渚鷗鷺了不驚况復凉入髓水華露未晞香氣紛旖旎美人美無度嬋姢照江水玉雪姿何能畏袢暑南風從天来入我懐袖裏髙氣行青雲且置吾
白羽邇来不飲酒煮藥咽香蕊羣賢政自佳有作動盈𥿄但恐清興䦨遭此催詩雨　胡天㳺〈觀蓮〉清池瑩人心俯見荷葉背南塘非不佳無此青錢葢沈沈古鏡净濯濯眀妝對凉風似留人幽賞心獨會天公亦解事一雨不破塊小呼巫陽雲浣此傾國態髙盤捧跳珠錯落無小大恍疑逢二妃迎笑争解佩低昂巧簸弄明月聚還碎馮夷不相容轉盻何所在人生總虚幻佇立増嘆嘅聊将一餉間了我看花債濓翁不我待誰復同此愛
長嘯歸去来餘芳滿襟𢃄　倪瓉〈池蓮詠〉廻翔波間風的歴葉上露清池結素彩華月映𢕄步雲隂花房歛雨歇芳氣度欲去拾明璫踟蹰惜遲莫　薛元曦〈次韻歐陽檢閱濠池觀荷〉行行濠池上𠅘𠅘見長荷瓊葩耀初日碧芰卷輕波深浦曉色亂𢕄雨晚香多方舟時自移髙軒或来過豈無河朔飲那復𤼵商歌商歌一慷慨此物奈君何
〔原〕明申時行〈晨起觀荷花〉水榭臨文漪晨曦出暘谷宛彼芙蕖花嫣然媚初旭焕若丹霞敷曄如
錦雲簇穠艶復芬馡可以娱心目須㬰日漸中歛華閟清馥匪乏傾陽姿将無避炎燠舒卷固有時昕晡逓相續努力愛朝暉寸隂如尺玉
子／醫家／御定佩文齋廣群芳譜／花譜　卷二十二至卷五十三／卷三十　荷花二／集藻／五言排律(P.29-1)..[文淵閣四庫全書本]
［五言排律］
〔増〕唐姚合〈和李補𨶕曲江看蓮花〉露荷迎曙
𤼵灼灼復田田乍見神應駭頻来眼尚顛光凝珠有𦷾㷔起火無烟粉膩黃絲蘂心重碧玉錢日浮秋轉麗雨灑曉彌鮮醉艷酣千朶愁紅思一川緑莖扶萼正翠菂滿房圎淡暈還殊衆繁英得自然髙名猶不厭上客去争先景逸傾芳酒懐濃習綵牋海霞寕有態蜀錦不成妍客至應消病僧来欲破禪晚多臨水立夜只傍堤眠金似眀沙渚鐙疑宿浦船風驚叢乍密魚戲影𢕄偏穠彩燒晴霧殷姿擷碧泉畫工投粉筆宮女棄花鈿鳥戀
驚難起蜂偷困不前繞行香爛漫折贈意纒綿誰記江南曲風流合管絃　陳至〈芙蓉出水〉菡蓞迎秋吐妖嬈映水濵劒芒開寳匣峰影寫蒲津下照參差荇髙辭苒弱蘋自當巢翠甲非止戲赬鱗莫以時先後而言色故新芳香正堪翫誰報涉江人　賈謩〈芙蓉出水〉的皪舒芳艷紅姿映緑蘋揺風開細浪出沼𡡾清晨翻影初迎日流香暗襲人獨披千葉淺不競百花春魚戲參差動龜㳺次苐新渉江如可採從此免迷津　宋劉筠〈荷花〉
水國開良宴霞天湛晚暉凌波宓妃至盪槳莫愁歸妝淺休啼臉香清願襲衣即時聞鼓瑟他日問支機繡騎翩翩過珍禽兩兩飛牢收交甫珮莫遣此心違　〈再賦荷花〉暮雨過湘渚𢕄凉滿楚宮濺裙無限水障袂㡬多風浪跡嫌萍實塵勞笑菊叢氣清防麝損信密待魚通㳺女歌争𤼵騷人思未窮休傳江北意月冷魏池空　楊億〈荷花〉絶岸疎烟合囘塘夕照和水仙猶度曲川后自收波銀漢橋橫鵲蘅臯襪濺羅玉杯承露重鈿扇起
風多翠羽芳洲近青絲快騎過石城秋信斷搔首奈愁何　〈再賦荷花〉舒女清泉滿黃姑别渚通巴天迷峡雨楚澤映江楓思逐鮫絲亂香愁翠被空灑從瓊蘂露吹任石尤風怨淚連疎竹私書託過鴻雙魚應共戲休問葉西東　錢惟演〈荷花〉水濶雨蕭蕭風𢕄影自揺徐嬢羞半面楚女妬纎腰别恨抛深浦遺香逐畫橈華鐙連霧夕鈿合映霞朝淚有鮫人見魂須宋玉招凌波終未渡疑待鵲為橋　丁謂〈荷花〉相𠋣秋風立蘭言似有無
未饒霜女俊不愛月娥孤力弱烟披素心危露泣珠翦裁隨楚思幽怨寄吴歈半坼香嚢解𢕄傾醉弁扶渉江如可採百琲荅輕軀
〔原〕王曄〈芙蓉〉菡蓞初舒艷竒芬暈碧霄中洲欣邂逅南浦自招揺瑩色涵香霧新袍坼綘綃娉婷自珍愛穠郁更清超照水臨青鏡偎蘋𠋣彩翹駢枝疑貫寵並萼似争嬌綽約霞初映披敷烟正銷鬚蕤金粉嫩房闖玉冠喬月下仙人氅風前公子袍清虚雲步濕沉浸瀣津饒濯濯靈脩質盈盈神女標孤貞
無漫蔓雅則絶纎妖喜動文鴛舞光揺錦鯉跳瓊根託紺潔翠蓋障炎囂静賞聨瑶席芳搴集桂橈姚園多猥俗陶徑亦蕭條華井分流潤天池引脉遥須移𤣥圃種莫向若耶漂木末興幽詫濓溪結㝠招懐之思逺道秋入鬢蕭蕭
子／醫家／御定佩文齋廣群芳譜／花譜　卷二十二至卷五十三／卷三十三　牡丹二／集藻／賦(P.1-1)..[文淵閣四庫全書本]
欽定四庫全書
御定佩文齋廣羣芳譜卷三十三
花譜
牡丹二
［集藻］
［賦］
〔增〕唐李徳裕〈牡丹賦〉余觀前賢之賦草木者多矣靡不言託植之幽深採斸之莫致風景之妍麗追賞之歡愉至於體物良有未𥁞惟牡丹未有賦者聊以狀之曰青陽既暮鶡鴠已鳴念蘭若之方歇歎桃李之隂
成惟翠華之艶爚傾百卉之光英抽翠柯以布素粲紅芳而𤼵榮其始也碧海霄澄驪珠躍出深波曉霽丹梓吐實煥神龍之銜燭皎若木之並日其盛也若紫芝連葉鴛雛比翼奪珠樹之鮮輝掩非烟之竒色倐忽摛錦紛葩似織其落也明艶未褫紅衣如脫朱草柯折珊瑚枝碎霞既皪而轉姸紅欲消而猶綷爾乃獨含芳意幽怨殘春将獨立而傾國雖不言兮似人觀其露彩猶泫日華初照曄其晨葩情若微笑色雖美而自𧰟𩔖河汾
之窈窕逮乎的皪含景𩀌披向風鉛華春而思蕩蘭澤晩而光融情放𦂵以自得凝若煥之冶容既而華豔恍惚繁華遽畢驚寳雉之乍迴想江妃而復出望獻璫之玉俄以蔽光感懐珮之川悵然如失客顧余曰勿謂淑美難乆徂芳不留彼姸華之閱世非人夀之可儔君不見龍驤閈宏池臺御溝堂挹山林峯連翠樓有百嵗之芳叢無昔日之通侯豈暇當飛藿之時始嗟零落且欲同樹萱之意聊自㤀憂
〔原〕舒元輿〈牡丹賦并序〉古人
言花者牡丹未甞與焉葢遁乎深山自幽而芳不為貴重所知花則何遇焉天后之鄉西河也精舎下有牡丹其花特異天后歎上苑之有缺因命移植焉由此京國牡丹日月寖盛今則自禁闥洎官署外延士庶之家瀰漫如四瀆之流不知其止息之地每暮春之月遨遊之士如狂焉亦上國繁華之一事也近代文士為歌詩以詠其形容未有能賦之者余獨賦之以極其美曰圎𤣥瑞精有星而景有雲而𡖖其光下𡸁遇物流形草木得
之𤼵為紅英英之甚紅鍾乎牡丹㧞𩔖邁倫國香欺蘭我研物情次第而觀暮春氣極綠苞如珠清露宵偃韶光曉驅動盪支節如解凝結百脉融暢氣不可遏兀然盛怒如将憤洩淑日披𨳩照耀酷烈美膚膩體萬状皆絶赤者如日白者如月淡者如赭殷者如血向者如迎背者如訣忻者如語含者如咽俯者如愁仰者如恱褭者如舞側者如跌亞者如醉曲者如折密者如織踈者如缺鮮者如濯慘者如別初朧朧而下上次鱗鱗而重
疊錦衾相覆繡帳連接晴籠晝薰宿露宵裛或的的騰秀或𠅘𠅘露竒或颭然如招或儼然如思或帶風如吟或泫露如悲或𡸁然如縋或爛然如披或迎日擁砌或照影臨池或山雞已馴或威鳳将飛其態萬萬胡可立辨不窺天府孰得而見乍疑孫武來此教戰其戰謂何揺揺纎柯玉欄滿風流霞成波歴堦重臺萬朶千窠西子南威洛神湘娥或𠋣或扶朱顔色酡各衒紅缸争顰翠蛾灼灼夭夭逶逶迤迤漢宫三千艶列星河我見其
少孰云其多弄彩呈姸壓景駢肩席𤼵銀燭爐升絳烟洞府真人會於羣仙晶瑩徃來金缸列錢凝睇相㸔曾不晤言未及行雨先驚旱蓮公室侯家列之如麻咳唾萬金買此繁華遑恤終日以言相誇列幄庭中歩障𨳩霞曲廡重梁松篁交加如貯深閨似隔絳紗髣髴息媯依稀館娃我來觀之如乗仙槎脉脉不語遲遲日斜九衢遊人駿馬香車有酒如澠萬坐笙歌一醉是競莫知其他我按花品此花第一脫落羣𩔖獨占春日其大盈
尺其香滿室葉如翠羽擁抱櫛比蕊如金屑妝飾淑質玫瑰羞死芍藥自失夭桃斂迹穠李慙出躑躅宵潰木蘭濳逸朱槿灰心紫薇屈膝皆讓其先敢懐憤嫉煥乎美乎后土之産物也使其花如此而偉乎何前代寂寞而不聞今則昌然而大來豈草木之命亦有時而塞亦有時而開吾欲問汝曷為而生哉汝且不言徒留玩以徘徊
〔增〕宋蔡襄〈季秋牡丹賦并序〉爽秋渉杪扶欄間有牡丹舊枿輒吐芳桋𠅘𠅘上擢𤼵紅葩一大可徑咫
扶欄當彩翠𠅘之右𠅘屹縣圃之西北隅圃直縣堂之背縣介大江之南葢漢元朔中江都易王上封其子敢為丹陽侯邑于蕪湖此其地歟今為太平州筦時河間凌公尹之行再期矣政休賦集又所瀕江英游雅故受署齎代被召将命者憧憧然率道其疆故觴詠之娱相因無缺及此珍卉馨茂公有異時之貴趣張具髙會于其側所謂彩翠𠅘者酒三行濟陽蔡某釂舉而言曰公走文章聲二紀于兹顛葆㡬華位不過禁省二丞官不
過萬户長吏而善禦外物居頗休閒獨以浩博記書稱道聖明為事今是花也韜英和緒揭麗蕭辰時雖後而且大盛意者公其日寖亨會才慮将有所售乎昔騷人取香草美人以嫓忠潔之士牡丹者亦其𩔖歟請為公賦之其詞曰朔羽南翔建杓西宅霜天一清露草皆白悲哉轉凉葉于𠅘臯兮悵穠華之閴寂均百草之不能秋兮何此花天姿之的的使人觀之若披大暑兮臨清湘剝層霾兮仰白日厥初槁壤潜春扶欄向夕芳枝舉
以融怡絳蕊局兮羃䍥寳霧宵籠鮮風曉坼麗或中人香可專國刻紅炬以烘燄綴彤霞而薦色鬰茀誰語丰葺自持非𠋣瑟之神女抑善賦之文姬俯清都而時下簸晴陽以孤嬉霄灝瀚兮排金扉氣砊碭兮張寳帷霓曄煜兮掲朱旗雲曈曨兮披纁衣𩏶綠跗兮矉修眉姹鮮萼兮伸微辭沛怡愉兮新相知𦕈悽惻兮送将歸桃有援兮溪之曲蓮為媒兮澤之湄羗此物之善逺亶夫君之後時君不聞佳麗皇州喧繁戚里清籞迢迢名園
亹亹𦂶櫳曉兮金鑷聲繡墻明兮雨苔紫嚴霰纔歸光風半起于是萬蒂駢紅交柯結翠密顔紆餘斜袂輕𦂶文鴛羣飛鶴錦横被縓葢攀聨緹裳積委則有姝姝玉人翩翩𡖖子寳韉過兮飛電珠幰來兮流水擁翫佳辰笑語成市彼瓊㽔美英縹葉新蘤羞不得借其餘光矧標揚乎意氣今何為兮江之干地之𤰞兮嵗将闌荊蕪比兮霜月寒望下苑兮思上蘭嘉夲擢兮靈根泊淮波兮鮮楚山是知元冶一陶昌生萬育無左右先容者
淪乎朽株當匠伯不顧者被之散木譬此花之賦命兮亦節暮而葩獨然貴賤反衍禍福𠋣伏其暮也何遽不為貴其獨也庸知不為福噫化工物情吾以此卜
〔原〕明徐渭〈牡丹賦〉何名花之盛美稱洛陽為無雙東青州而南越曾不足以頡頏兹上代之無聞始絶盛乎皇唐爾其月陂堤上長夀街東張家園裏汾陽宅中當春光之既和藹𠅘榭之載營天宇曠霽兮絲遊景物招人而事起彼公子兮王孫蹙遊龍于流水遶兹葩而密坐藉
芳草而芉芉感盛年之若斯傷代謝之能㡬爾則粉承日華朱含霧雨羣蒂如翔交柯如拒凌晨併妝對客不語衛尉出婢子於羅幃鄂君擁翠被于江渚當其百蕊千芽照耀朱霞緑葉紛紜望之轉賒若儒生之授學列女樂于絳紗迨夫背户迎窓上下甍簷二三作隊矯矯愈鮮飛燕進女弟于逺條夫人挟三國而朝天錦瓣重捲檀心飛屑𣐱鬚夜殷怒苞曉决宛婦姑之反唇似相稽而無說則有若盛時合㳫諸娣從韓姞以同歸颯顔
凋衰漢主放宫人而憎別風薦小爽雨委微温楚姝舞歇于章臺陳后泣罷于長門亦有細加巨上慎妃横逼座之勢紫侍黃側班姬抗同輦之尊或勁而昂媫妤當逸熊于上殿或翹而望處子窺宋玉于東垠既離以披亦競而駢近不極態逺不𥁞姸夫彷彿乎佳麗意所想而隨存奚㧞引之數姝可罄比而殫論
子／醫家／御定佩文齋廣群芳譜／花譜　卷二十二至卷五十三／卷三十三　牡丹二／集藻／五言古詩(P.8-1)..[文淵閣四庫全書本]
［五言古詩］
〔增〕唐白居易〈和錢學士白牡丹〉城中㸔花客旦暮去營營素華人不顧亦占牡丹名開在深寺中車
馬無來聲惟有錢學士𥁞日繞叢行憐此皓然質無人自芳馨衆嫌我獨賞移植在中庭留景夜不暝迎晨𥌓先明對之心亦静虚白相向生唐昌玉蕊花攀玩衆所争折來比顔色一種如瑶瓊彼因稀見貴此以多為輕始知無正色愛𢙣隨人情豈惟花獨爾理與人事并君㸔入時者紫豔與紅英　〈秋題牡丹叢〉晩叢白露夕衰葉凉風朝紅豔乆已歇碧芳今亦銷幽人坐相對心事共蕭條
〔原〕白居易〈西明寺牡丹花時憶元九〉前年題
名處今日㸔花來一作芸香吏三見牡丹開豈獨花堪惜方知老暗催何况尋花伴東都去未回詎知紅芳側春𥁞思悠哉　〈買花〉帝城春欲暮喧喧車馬度共道牡丹時相隨買花去貴賤無常價酬値㸔花數灼灼百朶紅戔戔五束素上張幄幕庇㫄織芭籬䕶水灑復泥封移來色如故家家習為俗人人迷不悟有一田舎翁偶來買花處低頭獨長歎此歎無人喻一叢深色花十户中人賦
〔增〕元稹〈和白樂天秋題牡丹叢〉敝宅艶山卉
別來長歎息吟君晩叢詠似見催隤色別識別後容勤過晩叢側　〈永夀寺㸔牡丹〉曉入白蓮宫琉璃花界淨𨳩敷多喻草凌亂被幽徑壓砌錦地鋪當霞日輪映蝶舞香暫飄蜂牽蕊難正籠處彩雲合露湛紅珠瑩結葉影自交揺風光不定繁華有時節安得保全盛色見𥁞浮榮希君了真性　李端〈鮮于少府宅木芍藥〉謝家能植藥萬簇相縈𠋣爛熳綠苔前嬋娟青草裏𡸁䦨復照户暎竹仍臨水驟雨𤼵芳香迴風舒錦𦂶孤光雜新故
衆色更重累散碧出踈荂分黃成細蕊遊蜂髙更下驚蝶坐還起玉貌對應慙霞標方不似春隂憐弱蔓夏日同短晷迴落報衰榮交闗鬬紅紫花信可未闌詩情詎能止上客屢移仗幽僧勞凭几初命雖薄劣幸得陪君子致謝賢主人何庸樹桃李
〔原〕宋蘓軾〈雨中㸔牡丹〉霧雨不成㸃暎空疑有無時於花上見的皪走明珠秀色洗紅粉暗香生雪膚黃昏更蕭索頭重欲相扶　明日雨當止晨光在松枝清香入花骨肅肅初自持午景
𤼵濃豔一笑當及時依然暮還斂每似惜幽姿　幽姿不可惜後日東風起酒醒何所見含粉抱青子千花與百草共𥁞無姸鄙未忍汚泥沙牛酥煎落蕊
〔增〕張耒〈與潘仲達〉淮揚牡丹花盛不如京雒姚黃一枝開衆豔氣如削𠅘𠅘風塵裏獨立朝百萼誰知臨老眼得到美葵藿　明李東陽〈鏡川先生宅賞白牡丹〉玉堂天上清玉版天下白幸從清切地見此純正色露苞春始凝脂萼曉新坼檀深藹薫心絳淺微近積終焉保貞素不涴
脂與澤先生無物玩聊以物自適澹哉君子懐富貴安可易臨軒撫流景愛此不忍摘我亦惜春心逢花作花客先生顧客笑偶此非宿昔客去花未闌嫣然共今夕
子／醫家／御定佩文齋廣群芳譜／花譜　卷二十二至卷五十三／卷三十五　海棠一／集藻／五言律詩(P.18-2)..[文淵閣四庫全書本]
［五言律詩］
〔增〕唐顧非熊〈斜谷郵𠅘玩海棠花〉忽識海棠花令人只歎嗟艶繁惟共笑香近試堪誇駐騎㤀山險持杯任日斜何川是多處應繞羽人家　温庭筠〈題磁嶺海棠花〉幽態竟誰賞嵗華空與期川回香盡處泉照
艶濃時蜀彩澹揺曵吳妝低怨思王孫又誰恨惆悵下山遲　宋真宗〈海棠詩二首〉春律行将半繁枝忽競芳霏霏含宿霧灼灼艶朝陽戲蝶棲輕蕊遊蜂逐逺香物華留賦詠非獨務雕章　翠萼凌晨綻清香逐處飄髙低臨曲檻紅白間纎條潤比攅温玉繁如簇絳綃𥁞堪圖畫取名筆在僧繇　郭震〈海棠〉西蜀傳芳日東君著意時鮮葩猩薦血紫萼蠟融脂絳闕疑流落瓊欄合䕶持無詩杜工部今有省郎知　劉筠〈奉和真宗御製後
苑海棠〉遲景烘初綻鮮風惜未飄蝶魂迷密徑鶯語近新條芳蕙薫宫錦丹漿暈海綃維時奉宸唱𢋫和愧咎繇　晏殊〈奉和真宗御製後苑海棠〉太液波才綠靈和絮未飄霞文光啓旦珠琲密封條積潤㴠仙露濃隂奪海綃九陽資造化天意屬喬繇　〈海棠〉香靄何驚目鮮姸欲蕩魂向人無限思當晝不勝繁浩露晴方浥遊𧊵暖更喧只應春有意留贈子山園　〈和樞密侍郎因㸔海棠憶禁苑此花最盛〉青瑣曾留盻珍叢宛未移幸分
霖雨潤猶見艶陽姿㟁幘來朱檻攀條憶絳㽔能令人愛樹不獨召南詩　梅堯臣〈海棠二首〉江燕入朱閣海棠繁錦條醉生燕玉頬痩聚楚宫腰曾不分香去尤宜著意描誰能共吹笛樹下想前朝　要識吳同蜀湏㸔線海棠臙脂色欲滳紫蠟蒂何長夜雨偏宜著春風一任狂當時杜子美吟徧獨相㤀　朱子〈山館觀海棠〉春草池塘綠忽驚花嶼紅亂英深淺色芳氣有無中置酒賔朋集披襟賞詠同若非摹冩得應逐彩雲空　沈立
〈海棠〉占斷香與色蜀花徒自開園林無即俗蜂蝶落仍來青帝若為意東風無限才古今吟不𥁞百韻愧空裁　謝翺〈雨中海棠〉風吹簾網動對爾惜芳菲蜀雨何人在吳宫祇燕歸燭消春粉𥁞淚濕野香微抱蘤殘青子鳥銜隨處飛
〔原〕明張祥鳶〈海棠〉好鳥啼春晝晴雲䕶草堂日髙㤀盥櫛天暖减衣裳洗硯抄花譜鈎簾㸔海棠闌干閒徙𠋣巢燕落泥香　薛蕙〈海棠畫扇〉西蜀繁花樹春深亂蕊紅還憐彩扇上宛似錦城中影轉團團
月香含細細風江淹才力減賦爾若為工　王叔承〈雨中㸔𡸁絲海棠〉江花低拂座窈窕雨中枝濕翠濃芳樹嬌紅裊碧絲驪山清祓處越水浣紗時可奈風前態逢春映酒巵
子／醫家／御定佩文齋廣群芳譜／花譜　卷二十二至卷五十三／卷三十五　海棠一／集藻／七言律詩(P.21-1)..[文淵閣四庫全書本]
［七言律詩］
〔增〕唐李紳〈海棠〉海邉佳樹生竒彩知是仙山取得栽瓊蕊籍中聞閬苑紫芝圖上見蓬萊淺深芳萼通宵換委積紅英報晚開寄語春園百花道莫争顔色泛金杯　薛能〈海棠〉四海應無蜀海棠一時開處一城
香晴來使府低臨檻雨後人家散出墻閒地細飄浮浄蘚短𠅘深綻隔𡸁楊從來㸔𥁞詩誰苦不及懽遊與畫将
〔原〕鄭谷〈海棠〉春風用意勻顔色消得㩦觴與賦詩濃麗最宜新著雨嬌嬈全在欲開時莫愁粉黛臨窓懶梁廣丹青㸃筆遲朝醉暮吟㸔不足羡他蝴蝶宿深枝
〔增〕鄭谷〈擢第後入蜀經羅利路見海棠盛開偶題〉上國休誇紅杏艶沉溪自照綠苔磯一枝低帶流鶯睡數片狂和舞蝶飛堪恨路長移不得可無人與畫将歸手
中已有新春桂多謝𤇆香更入衣　劉兼〈海棠花〉淡淡微紅色不深依依偏得似春心𤇆輕虢國顰歌黛露重長門斂淚襟低傍繡簾人易折密藏香蕊蝶難尋良宵更有多情處月下芬芳伴醉吟　宋太宗〈海棠〉每至春園獨有名天然與染半紅深芳菲占得歌䑓地妖艶誰憐向日臨莫道無情閒笑臉任從折戴上冠簮偏宜雨後㸔顔色㡬處金杯為爾斟　晏殊〈海棠〉輕盈千結亂櫻叢占得年芳近碧櫳逐處間勻髙下萼㡬番分破淺
深紅烟晴始覺香櫻綻日極猶疑蠟蒂融數夕朱檻未飄落再三珍重石尤風　宋祁〈和晏尚書海棠〉媚柯攢仄𠋣春暉封殖寜同北枳移台嶺分霞争抱萼蜀宫裁錦𨷵纒枝不憂輕露蒙時潤正恨炎風獵處危把酒凭欄堪併賞莫容私恨為披離　邵雍〈遊海棠西山示趙彦成〉東風吹雨過溪門白白朱朱亂逺村灘石已無回棹勢㟁楓猶出繫船痕時平不厭江山僻客好惟知笑語温莫上南岡㸔春色海棠花下却銷魂　范鎮〈海棠〉
不知真宰是誰専生得韶光此樹偏吟筆偶遺工部意賦辭今職翰林權風翻翠幕晨香入霞照危墻夕影連移植上園如得地芳名應在紫薇先　石揚休〈海棠〉花工裁翦用功専濯錦江頭價最偏酷愛㡬思憑畫手難題渾覺挫詩權艶凝絳纈深深染樹認紅綃密密連因想當年武平一枝枝眷賜侍臣先　〈咏海棠〉開𥁞夭桃落𥁞棃淺荂深萼照華池都緣西蜀根逺豈是東君屬意遲𤇆慘別容曛宿酒露凝啼臉失臙脂湏知賈相
風流甚曾許神仙品格竒　李定〈海棠〉青帝行春信自専精心知向海棠偏不霑工部風騷力猶占勾芒造化權𠋣檻半開紅朶密遶池初應翠枝連誰人與㧞裁瓊苑㸔與花王鬬後先　〈和石著作海棠〉輕紅如杏素遮棃直似佳人照碧池已是化工教艶絶莫嫌青帝與開遲𤇆滋綽約明䨇臉雨借妖嬈入四肢西蜀有名湏得地瓊林髙壓百花竒　郭稹〈海棠〉朱欄明媚照横塘芳樹交加枕短墻傳得東君深意態染成西蜀好風光破
紅枝上仍施粉繁翠隂中旋撲香應為無詩怨工部至今含露作啼妝　程琳〈海棠〉海外移根灼灼竒風情間麗比應稀晶熒寳萼排珠琲旖旎芳叢簇繡帷繁極只愁隨暮雨飄多何計駐春暉浣花溪上年年意露濕𤇆霞拂客衣　髙覿〈海棠次韻〉錦里花中色最竒妖嬈天賦夲來稀綺霞忽照迷紅障縠露輕籠設翠帷繁朶有情装媚景纎枝無力帶殘暉好将繡向羅裙上永作香閨楚楚衣　范純仁〈西園海棠〉丹葩翠葉競妖濃蜂蝶
翻翻弄暖風濯雨正疑宫錦爛媚晴先奪曉霞紅芬菲劒外從來勝歡賞天涯為爾同却想鄉闗足塵土只應能見畫圖中　吳中復〈海棠〉靚妝濃淡蕊蒙茸髙下池䑓細細風却恨韶華偏蜀土更無顔色似川紅尋香只恐三春暮把酒欣逢一笑同子美詩才猶閣筆只今寂寞錦城中　陳與義〈陪粹翁舉酒君子𠅘𠅘下海棠方開〉世故驅人殊未央即隨地主借繩牀春風浩浩吹游子暮雨霏霏濕海棠故國衣冠無態度隔簾花葉有輝
光使君禮數能寛否酒味撩人我欲狂　劉子翬〈海棠〉幽姿淑態弄春晴梅借風流栁借輕種處静宜臨野水開時長是近清明㡬經夜雨香猶在染𥁞臙脂畫不成詩老無心為題拂至今惆悵似含情　吳芾〈和澤民求海棠〉君是詩中老作家笑将麗句換名花花因詩去情非淺詩為花來語更嘉湏好栽培承雨露莫令顦顇困塵沙他年爛熳如西蜀我欲從君㸔𦂶霞　〈見市上有賣海棠者悵然有感〉連年蹤跡滯江鄉長憶吾廬萬海
棠想得春來增絶麗無因歸去賞芬芳偶然擔上逢人賣猶記尊前為爾狂何日故園修舊好賸燒銀燭照紅妝　陸游〈海棠〉誰道名花獨故宫東城盛麗足争雄横陳錦幛闌干外𥁞吸紅雲酒盞中貪㸔不辭持夜燭𠋣狂直欲擅春風拾遺舊詠悲零落瘦損腰圍擬未工　〈夜宴賞海棠醉書〉便便癡腹夲來𡩖不是天涯强作歡燕子歸來新社雨海棠開後却春寒醉誇落𥿄詩千首歌費纒頭錦百端深院不聞傳夜漏忽驚蠟淚已堆
〈懐成都海棠〉碧雞坊裏海棠時彌月兼旬醉不知馬上難尋前夢境樽前誰記舊歌辭目窮落日横千嶂膓斷春光把一枝說與故人應不信茶𤇆禪榻鬂成絲
〔原〕楊萬里〈𡸁絲海棠〉𡸁絲別得一風光誰道全輸蜀海棠風攪玉皇紅世界日烘青帝紫衣裳懶無氣力仍春醉睡起精神欲曉妝舉似老夫新句子㸔渠桃李敢承當
〔增〕楊萬里〈海棠二首〉小園不到負今晨晩喚嬌紅伴老身落日争明那肯暮艶妝一出更無春樹間露坐
㸔揺影酒底花光併入唇銀燭不燒渠不睡梢頭恰恰挂氷輪　競艶嬌紅最是他教人嫌少不嫌多初酣曉日紅千滴晩笑東風澹一渦自是花中無國色非闗格外占春窠開時慳與渠儂醉却恨飄零可若何　徐儉〈海棠〉子美無詩到海棠酒邉游戲畧平章日烘不睡却成睡風暖無香亦自香花事一畨勞應接春光強半被分張速来窠上尋徐老同醉花前作楚狂　方岳〈海棠盛開而雨〉閉門十日雨淋漓洗𥁞紅香了未知纔一霽
晴齊睡去㡬何人見半開時世無解語玉條脫春欲負予金屈巵自是晦明天不定非干工部欠渠詩　金蔡松年〈黃海棠〉清隂不歎晚晴芳縹緲緗雲翠袖長萼綠江花輸帶葉醉紅蜀艶恨無香南州氣味連三月東晉風流共一觴老眼寒來易愁絶温𣐱乞與醉中鄉　梁持勝〈海棠〉野杏山桃委路塵芳菲都屬錦城春只縁造物偏留意任使無香亦可人粉白漫誇宫様巧臙脂難染睡痕新沉香𠅘子勾欄畔消得君王比太真　元牟
巘〈和劉朔齋海棠〉人物當今第一流以花為屋玉為舟曉妝未許搴帷㸔夜醉何妨秉燭遊錦里宣華思舊夢杭州定慧起新愁何如歸伴徐公飲稳結一巢花上頭　王惲〈海棠〉桃李無光分落英海棠姿色占春榮雲鬟綠擁妝初罷醉臉紅匀睡未醒任使無香真可意故教千葉更多情光風流轉都無㡬莫惜沙頭倒玉瓶　張昱〈鄰園海棠〉自家池館乆荒凉却過鄰園㸔海棠日色未嫣紅錦被露華猶濕紫羅囊掌中飛燕還能舞夢裏
朝雲自有香銀燭莫辭深夜照㡬多佳麗負春光　顧瑛〈絳雪𠅘秋日海棠花〉怪底海棠能狡獪今年當暑著花鮮露黏粉蝶生珠汗日炙猩紅上紫綿夢斷馬嵬春信逺神遊金谷晩妝妍獨憐向嵗題詩者不見燒燈花樹前　明楊基〈祁陽道中見海棠〉桂陽江口望祁陽疉疉𤇆雲入𣺌𣴭髙樹綠隂千嶂濕野棠疎雨一籬香縱無春在猶回首况有鵑啼合斷膓惆悵東湖堤上栁暖風輕絮正悠揚
〔原〕吴國倫〈海棠〉仙署名花海國移半
開風雨倍含姿紅妝向客寒猶膩翠幔留春艶不支𣣱側漫同妃子醉婆娑觧乞沈郎詩梁園多少青陽景妒煞君家赤玉枝　張祥鳶〈海棠〉花朝曾與故人期夜敞柴闗遲所思小閣憶君同𠋣處曲欄憐我獨凭時望中落日青絲騎夢裏東風瓊樹枝可是海棠如有待春分猶自著花遲
子／醫家／御定佩文齋廣群芳譜／花譜　卷二十二至卷五十三／卷三十六　海棠二／集藻／五言排律(P.1-1)..[文淵閣四庫全書本]
欽定四庫全書
御定佩文齋廣羣芳譜卷三十六
花譜
海棠二
［集藻］
［五言排律］
〔增〕唐薛能〈海棠〉酷烈復離披元功莫我知青苔浮落處暮栁間開時帶醉游人插連隂被叟移晨前清露濕宴後惡風吹香少傳何計姸多畫半遺島蘇漣水脉庭綻粒松枝偶泛因沉硯閒飄欲亂碁遶山
生玉壘和郡徧坤維負賞慙休飲牽吟分失饑明年應不見留此贈巴兒　宋王禹偁〈商山海棠〉錦里名雖盛商山艶更繁別疑天與態不類土生根淺著紅蘭染深於絳雪噴待開先釀酒怕落預呼魂香裏無勍敵花中是至尊桂須辭月窟桃合避仙源浮動冠頻側霓裳袖忽翻望夫臨水石窺客出墻垣贈別難饒栁忘憂肯讓萱輕輕飛燕舞脉脉息媯言蕙陋虚侵徑梨凡浪占園論心留蝶宿低面厭鶯喧不沗神仙品何辜造化恩自
期栽御苑誰使擲山村𦂶季荒祠畔仙娥古洞門烟愁思舊夢雨泣怨新㛰畫恐明妃恨移同卓氏奔祇教三月見不得四時存繡被堆籠勢臙脂浥淚痕貳車春未去應得伴芳樽　石延年〈和樞密侍郎因看海棠憶禁苑此花最盛〉君看海棠格羣花品詎同嬌嬈情自富蕭散艶非窮舊縠斑吳苑梅羅碎蜀宫錦窠杯裏影繡叚隟前烘心亂香無數莖𣐱動滿叢意分巫峡雨腰細漢臺風盛若霞藏日鮮於血灑空髙低千㸃赤深淺半開
紅妝指朱纔布膏唇檀更融色焦無可壓體瘦不成豐枝重輕浮外苞疎密閙中難勝蜂不定易入蝶能通　宋祁〈蜀海棠〉蜀國天餘煦珍葩地所宜濃芳不隱葉併艶欲燃枝襞影分羣萼均霞㸃萬蕤囘文錦成後夾煎燎烘時蜂蕊迎銜密鶯梢向坐危淺深䨇絶態啼笑兩妍姿絳節排烟竦丹釭落蒂垂童容障畏薄便面到憂遲媚日能徐照暄風肯遽吹惜歡當晼晩留恨付離披麗極都無比繁多僅自持損香饒麝柏照影欠瑤池畫
要精侔色歌須巧騁辭舉樽頻語客細摘玩芳期　〈海棠〉西域流根遠中都屬賞偏初無可並色竟不許勝妍薄暝霞烘爛平明露濯鮮長衾繡作地密帳錦為天淺影才欹檻橫柯欲照筵愁心隨落處醉眼著繁邊的的誇妝靚番番恃笑嘕何嘗間蘭媚要是掩櫻然艶足非他譽香輕且近傳所嗟名後出遺載楚臣篇　楊諤〈和燕龍圖海棠〉西漢欺盧橘東陽愛野棠許昌竒此遇子美欠先揚杜宇三春艶蠶叢一國香臙脂㸃亂雨生色
麗斜陽富艶東君節暄妍白帝方錦樓祈水色玉壘換山光風格林檎細腰肢郁李長天生笑容質時樣舞衣裳少吐深深染全開淡淡妝烟媒䕶綠蒂風陣損朱房旋失因臨水閒飄弗過墻佩亡愁殺甫簪脱即連姜蝶舞菱花照鶯啼罨畫堂仙如弄玉少墜似綠珠常不見還成悔相思幾欲狂春深濯錦水日晩浣紗方卧對移簾柙吟看近筆牀池清滿園倒鳥起一枝昂紫燕銜泥急黃蜂趁蜜忙化工真用意銷得與攜觴　沈立〈海棠
百韻〉岷蜀地千里海棠花獨姸萬株佳麗國二月艶陽天叢萼勻如布修蕤巧似編彤雲輕㸃綴赤玉碎雕鐫瑟瑟光輸瑩猩猩血借鮮淺深相向背疎密逓勾牽輕蒨重重染丹砂細細研蕊纖金粟拱鬚嫩紫絲拳紅蠟隨英滴明璣著顆穿初莖爭裊娜翹𠏉共蹁躚絶代知無價生香不減𥴈分靈應桂苑鍾粹定星躔木帝經邦相花王入室賢祥飈如翦拂卿靄共陶甄真宰隂推轂勾芒與著鞭不湏憂薄命好為惜流年贊翼施生柄扶
持煦嫗權主張韶令正調爕淑威宣和氣高低洽芳心次第還金釵人十二珠履客三千雲雨迷巫峡風波怨洛川娉婷宜住楚妖冶合居燕繡被通宵展華燈徹曙燃橫披前檻外半出假山巔暗羡遊蜂採偷輸蟻穴沿瘦嫌蛛網織𣐱怯女蘿纒蓄恨慿誰訊無言只自憐文君酒壚畔揚子草堂前品格生来別風流到老全繁中生悵望衆裏見喧闐暄暖精神出晴明意態便關關鶯對語兩兩燕髙騫天上宜封殖人間偶竚延共櫻圍別
館與杏擁斜阡清暖簾爭卷黃昬幕尚褰低籠金轣𨌠髙映畫鞦韆忽認梁園妓深疑閬苑仙怱怱来蕙圃遠遠別芝田羞隱暝濛霧輕如淡蕩烟乍逢開羽扇初喜下雲駢髣髴向星靨依稀帶翠鈿五銖衣宛轉七寳帳翩翾獨立挨霓節成行列彩旃困宜𣣱虎枕歩好襯金蓮舞定休囘袖妝濃不傅鉛蓋張松鬱鬱茵藉草芊芊馥郁蘭供夢扶蘇栁伴眠軀輕彌綽約腰細更便嬛婭姹常顒若幽𣐱自灑然侍兒羅白芷婢子列芳荃口口
濃檀注腮腮薄粉填觧圍施葉幄買笑有榆錢旖旎環瑤席婆娑匝玳筵嬌依屏曲曲泣對露涓涓南陌輕埃蔽東郊夕照連幾時休縹緲從此識嬋娟是處遺簪珥誰家不管絃妬姬貪恐失戲稚惜何顛折閃搔頭褪擎摐約腕揎戴遮鬟上鳳裝壓鬢邊蟬汲引新懽聚消磨宿忿蠲縱觀須倒載命宴必加籩翻曲教歌媛更詞送酒船鄉心須暫觧病眼當時痊迢逓来油壁從容住錦韉雅宜交讓比穠與棣華聫不憤參朱槿寧甘混木棉
酴醿潛失色躑躅敢差肩素奈思投迹夭桃恥備員梧桐愧金井芍藥濫花磚併壓辛夷俗潛排寳馬蔫天恩無久恃人寵莫長專布影交三徑敷榮徧一廛凝眸方曄曄囘首旋翩翩可忍驚飈挫胡煩急景煎珊瑚隨手碎綘雪繞枝旋拂漢霞初散當樓月自圓飄零隨蠛蠓散亂逐漪漣灼灼龜城外亭亭錦水邊抱愁應慘蹙有淚即潺湲午影迷蝴蝶朝寒怨杜鵑物情元𠋣伏人意莫拘攣擢秀髙羣木稱珍極八埏未開獨脉脉憂落固
悁悁別著新文紀重尋舊譜箋共知紅艶好誰辨赤心堅實似陪朱李根宜灌醴泉栽須鄰竹柏樹莫繞烏鳶恥託膏腴茂當隨富貴遷為多猶底滯因遠尙迍邅客思易成亂心期未省愆畫思摩詰筆吟稱薛濤牋醉目休頻送詩情豈易縁薛能誇麗句鄭谷賞佳篇止感芳姿美那憐託地偏山經猶罕記方志未多傳巧詠憂才竭㝠搜得意詮遐陬寡真賞僻境忍輕捐抽祕慚非據探竒敢讓先援毫叙名卉聊用放懐焉　程敦厚〈和冬
曦海棠〉花中名品異人重比甘棠苞嫩相思密紅深琥珀光好風傳馥郁凡卉愧芬芳爛熳雲成瑞葳蕤女有嬙生来先蜀國開處始朝陽賞即笙歌地題稱翰墨塲烟霞容易散蜂蝶等閒忙誰是多情侶欄邊重舉觴
子／醫家／御定佩文齋廣群芳譜／花譜　卷二十二至卷五十三／卷三十六　海棠二／附錄　秋海棠／集藻／五言律詩(P.28-1)..[文淵閣四庫全書本]
［集藻］
［五言律詩］
〔原〕明王士騏〈題秋海棠〉是花偏灼灼開處幾叢叢弱質不禁露幽懐欲訴風空庭聊取媚傍石若為容黃菊紛相應餐英未許同　鍾惺〈詠秋海棠〉墻壁固吾分烟霜亦是恩光輕偏到蒂命薄幸餘根笑泣
誰能喻榮衰不敢論年年秋色下幽獨自相存
子／醫家／御定佩文齋廣群芳譜／花譜　卷二十二至卷五十三／卷三十九　杜鵑等／杜鵑／集藻／詩散句(P.9-1)..[文淵閣四庫全書本]
［詩散句］
〔増〕宋張俞夏園無雜英灼灼山榴開落日杜鵑
苦花仍萎蒼苔　唐韓愈三月崧少歩躑躅紅千層　李白杜鵑花開春已䦨歸向陵陽釣魚晩　李紳澗底紅花奪火然揺風有毒愁行客　韓愈前年嶺隅鄉思𤼵躑躅成山開不算　山榴躑躅少意思照耀黃紫徒為叢　司空圖莫怪行人頻悵望杜鵑不是故鄉花　宋蘇軾當時只道鶴林仙能遣秋光放杜鵑　南漪杜鵑天下無披香殿上紅𣰽毺　王十朋造物私我小園林此花大勝金腰帶　徐似道牧童出捲烏鹽角越女
歸簪謝豹花　陳錦山一聲杜宇啼春風明朝緋挂千山叢　吳仲孚梨花痩盡東風嬾商畧平生到杜鵑　唐白居易杜鵑花落杜鵑啼　晩葉尚開紅躑躅　韋荘杜鵑花𤼵鷓鴣啼　宋㓂凖杜鵑啼處花成血　王安石躑躅江頭挽醉紅　躑躅萬樹紅相圍
子／醫家／御定佩文齋廣群芳譜／花譜　卷二十二至卷五十三／卷三十九　杜鵑等／木槿／集藻／賦(P.15-2)..[文淵閣四庫全書本]
〔賦〕
〔原〕晉盧諶〈朝華賦〉覽庭隅之嘉木慕朝華之可玩俯浸潤之泉壤仰晞影於雲漢
〔増〕羊徽〈木槿賦〉有木槿之初榮藻衆林而間色在青春而資氣逮中夏以呈飾挹宵露以舒采暉神景而吸赩　夏侯湛〈朝華賦〉咨神樹之修異實積陽之純精蜿潛根以誕節據川壤以擢莖皎日升而朝華𤣥景逝而夕零逮明晨而繁沸若靜
夜之衆星長莖攢起柔條列布擢靈柯於時雨滋逸采於豐露灼煌煌以煒煒獨崇朝而達暮於是茂樹蒼蒼纖枝翩翩潛光玉朗綠葉翠鮮　傅咸〈舜華賦〉覽中唐之竒樹稟冲粹之至清應青春而敷櫱逮朱夏而誕英布夭夭之纖枝𤼵灼灼之殊榮紅葩紫蔕翠葉素莖含暉吐曜爛若列星朝陽照灼以舒暉逸藻采粲而光明罄天壌而莫儷何菱華之足榮
〔原〕陳江總〈南越木槿賦〉日及多名蕤賔肇生東方記乎夕死郭璞贊以朝榮
潘文體其夏盛稽賦閔其秋零此則京華之麗木非干越之舜英南中羣草衆花之寶雅什未名騷人失藻雨來翠潤露歇紅燥疊萼疑擎低莖若倒朝霞映日殊未妍珊瑚照水定非鮮千葉芙蓉詎相似百枝燈花復羞然暫欲寄根對滄海大願移華厠𦂶錢井上桃蟲難可雜庭中桂蠧豈見憐乃為歌曰啼眉梁冀婦紅妝蕩子家若持花並笑宜笑不勝花趙女𡸁金珥燕姬挿寶珈誰知紅槿艶無因寄狹邪徒令萬里道攀折自咨嗟
子／醫家／御定佩文齋廣群芳譜／花譜　卷二十二至卷五十三／卷三十九　杜鵑等／扶桑／集藻／七言律詩(P.23-2)..[文淵閣四庫全書本]
［集藻］
［七言律詩］
〔原〕宋蔡襄〈耕園驛佛桑花詩并序〉明道中予為漳州軍事判官晩秋𡮢至州西耕園驛驛庭有佛桑數十株開花繁盛念其寒月窮山方自媚好乃作耕園驛佛桑花詩一首既而乘桴東下又作溪行一首慶厯七年予使本路明年夏四月自汀來漳復至是驛花尚仍舊追感昔游因紀前事併載舊篇龕於西壁云
溪館初寒似早春寒花相𠋣媚行人可憐萬木凋零盡獨見繁枝爛漫新清艶夜沾雲表露幽香時過轍中塵名園不肯爭顔色灼灼夭桃野水濵　使軺迢遞到天涯候館遷延感嵗華白髮却攀臨砌樹青條猶放過墻花悲來惟有金城桞醉後曾乘海客槎欲問昔游無處所晩烟生水日沉沙　明桑悦〈詠佛桑〉南無麗卉鬬猩紅浄土門傳到此中欲供如來嫌色重謂藏宣聖訝枝同葉深似有慈雲擁蕊坼偏驚慧日烘賞玩何妨三宿
戀只愁燒破太虚空
子／醫家／御定佩文齋廣群芳譜／花譜　卷二十二至卷五十三／卷四十六　金燈花等／萱花／集藻／賦(P.19-1)..[文淵閣四庫全書本]
〔賦〕
〔原〕晉夏侯湛〈忘憂草賦〉淑大邦之竒草兮應則百之休祥禀至貞之靈氣兮顯嘉名以自彰冠衆卉而挺生兮承木徳於少陽體𣐱性剛蕙潔蘭芳結纖根以立本分嘘靈渥於青雲順隂陽以滋茂兮笑含章之有文逺而望之燭若丹霞照青天近而觀之曄若芙蓉鑒綠泉萋萋翠葉灼灼朱華煒若珠玉之樹煥如景宿之羅𠑽
后妃之盛飾兮登紫𢕄之内庭囘日月之暉光兮隨天運以虛盈　傅𤣥〈宜男花賦〉猗猗令草生於中方花曰宜男號應禎祥逺而望之煥若三辰之麗天近而察之明若芙蓉之鑒泉於是姣童媛女以時來征結九秋之永思含春風以娯情
〔增〕梁徐勉〈萱草花賦〉覽詩人之比興寄卉木以命辭惟平章之萱草欲忘憂而樹之爰有幽憂庭閑志靜髙木列其隂蘭芳糅其影翫叢蘤之爭芬悦羣根之競穎或開紅而散紫或𦯀蒀於上春信
茲華之獨秀投金質於炎辰既耀色以祛痗亦含香而可均不待合歡之木無俟孫枝之筠同芰荷於闌暑及蟬露乎首旻其葉四垂其跗六出亦曰宜男加名斯𠮷華而不艶雅而不質隨晦明而舒卷與風霜而榮悴笑杜蘅與掲車何衆彚之能匹
子／醫家／御定佩文齋廣群芳譜／花譜　卷二十二至卷五十三／卷四十七　百合花等／蓼花／集藻／五言律詩(P.28-2)..[文淵閣四庫全書本]
〔五言律詩〕
〔原〕唐鄭谷〈蓼花〉簇簇復悠悠年年拂漫流差池伴黄菊冷淡過清秋晩帶鳴蟲急寒藏宿鷺愁故溪歸不得憑仗繫漁舟
〔増〕宋梅堯臣〈水葒〉灼灼有芳艶
本生江漢濵臨風輕笑久隔浦淡妝新白鷺煙中客紅蕖水上鄰無香結珠穗秋露浥羅巾
子／醫家／御定佩文齋廣群芳譜／花譜　卷二十二至卷五十三／卷五十　菊花三／集藻／五言絶句(P.26-1)..[文淵閣四庫全書本]
〔五言絶句〕
〈御製九日對菊〉不與繁花競寒苞晩更香數莖偏挺秀嘉爾傲風霜
〔增〕唐陳叔逹〈詠菊〉霜間開紫蔕露下發金英但令逢採摘寧辭獨晩榮
〔原〕杜甫〈復愁〉每恨陶彭澤無錢對菊花如今九日至自覺酒須賒
〔增〕李端〈和張尹憶東籬
菊〉傳書報劉尹何事憶陶家若為籬邊菊山中有此花　王建〈野菊〉晩艶出荒籬冷香著秋水憶向山中見伴蛩石壁裏　姚合〈詠新菊〉黄金色未足摘取且𡮢新若待重陽日何曾異衆人
〔原〕賈島〈對菊〉九日不出門十日見黄菊灼灼尚繁英美人無消息
〔增〕杜牧〈將赴湖州留題𠅘菊〉陶菊手自種楚蘭心有期遙知渡江日正是擷芳時　〈折菊〉籬東菊徑深折得自孤吟雨中衣半濕擁鼻自知心　錢珝〈江行無題〉叢菊生堤上此花長
後時有人還採掇何必在春期　晩菊遶江壘忽如開古屏莫言時節過白日有餘馨　潯陽江畔菊應似古來秋為問幽栖客吟時得酒不　宋徐鉉〈詠菊〉細麗披金彩氛氲散逺馨汎杯頻奉賜緣解制頽齡　梅堯臣〈殘菊〉零落黄金蘂雖枯不改香深叢隱孤秀猶得奉清觴　司馬光〈晩行後園見菊戲宜甫〉野菊荒無數斑斑初見花徑須求一醉試遣問東家
〔原〕楊萬里〈菊〉味苦誰能愛香含只自珍長將潭底水普供世間人　朱子
〈菊〉青蘂冒珍叢幽姿含曉露政爾破荒寒詎免傷遲暮　王十朋佳節逢吹帽黄金染菊叢淵明何處飲三徑冷香中
〔增〕金李俊民〈菊〉色笑秋光淡香嫌酒力慳東籬在何處客裏見南山　明髙啓〈菊蹊〉獨行林下路望望南山暮無酒掇英嘗寒香已零露　陳憲章〈題淵明菊〉籬下花堪把先生有酒不遙看白衣者不復問江州　〈對菊〉淅淅西風至為秋未有涯江邊聊一醉信手得黄花　春事歸桃李西風響未休長官三徑晩丞相一
坡秋　天地花無數寒花色乃佳古詩拈未出除是長官來
〔原〕李夢陽白鴈獨横秋黄花伴醉遊眼看風物換愁殺仲宣樓
〔增〕陳淳〈菊花〉清霜下籬落佳色散花枝載詠南山句幽懐不自持
〔原〕于若瀛〈菊花〉冷艶吐金英疎香入玉斚偏宜處士居不種朱門下
〔增〕王榖〈祥菊〉颯颯金風度嫣嫣秋色妍白衣還自至青女更相憐
子／醫家／御定佩文齋廣群芳譜／花譜　卷二十二至卷五十三／卷五十三　萬年花等／百日紅(P.17-1)..[文淵閣四庫全書本]
百日紅與紫薇名同物異
〔増〕《學圃餘疏》臭梧桐者吴地野生花色淡無植之者淮揚間成大𣗳花微者縉紳家植之中庭或云後庭花也獨閩中此花紅鮮異常能開百日名百日紅花作長鬚亦與吴地不同園林中植之灼灼出矮牆上至生深澗中與清泉白石相映斐然奪目永嘉人謂之丁香花
子／醫家／御定佩文齋廣群芳譜／花譜　卷二十二至卷五十三／卷五十三　萬年花等／長樂花(P.28-1)..[文淵閣四庫全書本]
長樂花
〔集藻〕
〔賦〕
〔増〕晉傅元〈紫華賦并序〉紫華一名長樂生扵蜀其東界特饒中國竒而種之余嘉其華純耐久可厯冬而服故與友生各為之賦有遐方之竒草禀二氣之純精仰紫微之景曜因令色以定名剛莖勁立纖條繁列從回風以揺動紛蘭暢而蕙潔蔚青葱以增茂並含華而未𤼵扵是散緑葉秀紫榮藴若芝草之始敷灼若百
枝之在庭獨參差以照燿何光麗之雜形渙渙昱昱而奪人目精下無物以借喻上取象扵朝霞妙萬物而比艶莫兹草之可嘉　唐蘇頲〈長樂花賦并序〉蜀太守庭際有紫華草秋早始繁英露洗冬早尚直本霜封蕪雜大同扵衆卉盛衰小異扵羣物予訝而未識吏或告余曰此長虞所賦蜀長樂花也故心賞焉因口授書吏遂墨而成作恨不見古人所為得髣髴其㫖爾夫長者以短長之形度其長則至美夫樂者以哀樂之類同其樂
則至喜長也樂也吾安得而閒之嘉纖植之並用偉令名兮在茲徒見其豐族苯䔿髙標璀璨莖丹外而縞中葉縹分以紅貫綴緑穎之重疊索紫蕤之爛熳廹而象之君子其常或㣲或章聳危冠兮䙬若綬默退静其何望逺以意之佳人欲翔炫炫煌煌重羅綺兮撲瑶翠蹇来思而未嘗匪以幽兮自直匪以直兮自蔵匪以晚兮自耀匪以耀兮自强文濁露之均灑庇清舒之泛光本無嫌扵散地甘有寓扵殊方然則太液初滿上林新霽
䒠茸灼爍萬品千計揺瑞色而涵芝雜竒葩而轉蕙孰與夫玉堂金閣之偏賞白日青春之特麗嵗不與兮時向闌風蕭蕭兮夜漫漫賔逺鴻扵沙塞呌離鶴扵江干君曽不見三月華矣盡林間之槁木千霜殞矣亦庭下之枯蘭懿此常度凌扵早寒假春期而不彩雖秋令而不殘衝雨霰之飛薄任雲山之險難芳弗珍扵靃靡節恒慕扵檀欒吾則知𣗳背之奚托傾心之可安如後凋之可貴㒺獨立其誰觀文學掾起而為亂曰白露瀼瀼
何草不黄紫華灼灼生君之堂彼不伐兮秋自翳時或珍兮君是恵彤庭赫兮朱草駢交屈軼兮友賔連伊榛莽而荒此君曷為而賦㫋
子／醫家／御定佩文齋廣群芳譜／果譜　卷五十四至卷六十七／卷五十四　梅等／桃／集藻／賦(P.29-1)..[文淵閣四庫全書本]
〔賦〕
〔原〕晉傅元〈桃賦〉有東園之珍果兮承隂陽之靈和結柔根以列樹兮艶長畆而駢羅夏日先熟初進廟堂辛氏踐秋厥味益長花落實結與時剛柔既甘且脆入口消流亦有冬桃冷侔冰霜放神適意恣口所嘗華升御扵内庭兮飾佳人之令顔實𠑽虛而療饑兮信功烈之難原嘉放牛扵斯林兮悅萬國之乂安望海島而慷慨兮懐度索之靈山何兹樹之獨茂兮條枝紛而麗閑根龍虬而雲結兮彌萬里而屈盤禦百鬼之妖慝兮列神
荼以司姦辟凶邪而濟正兮豈唯榮美之足言
〔増〕〈宋伍緝之園桃賦〉嗟王母之竒果特華實兮兼副既陶煦以夏成又凌寒而冬就嗟異植兮難㧞亦晚枯兮先茂農黄品其味漢帝驚其珍林休反耕之牛宅樹司惡之神景斃勇扵不足彌増罪扵甘分雖無言兮成蹊叵𠑽肴扵魏君時令載始周南申章瞻擇有制藥齊惟良魯拂柩以悔荊楚供弧以事王　唐獨孤授〈蟠桃賦〉東海神木是曰蟠桃可得聞其廣而未量其髙葢蒼龍之所
臨據白日之所先照結根扵凌北之峯稟氣乎衡星之耀其生植也與乾坤始其蟠縈也至三千里上鳴天雞下宅鬱壘徒駭其説莫原其以配若木以相望冠扶桑而特起爾乃煥初陽之杲杲壓巨海之漫漫太皥司方以流昐羲和䇿御而上千傾髙柯而飛鳥罕及随巨葉而青雲共蟠何帝休之名誌豈姑繇而變觀窮海陸以標竒抗蓬瀛而争聳疑蒸林之相合乃一木之所擁照溟海則攀其若浮昇日輪則逺視如捧霜雪莫能以凋
換風濤庸得其震傾拂垂雲之修翼䕃吹潦之長鯨非有嵗之可紀每先晨之效明拂青桂扵隂𩲸掩白榆扵太清信植物之神秀壮元化之曲成木無與儔其誰騁兩鬭之術子不可獲安有被三竊之名是知瑰異之説或處明而若晦區域之心多玩小以疑大天無所不育地無所不載莫出混茫之中咸居耳目之外偉蟠桃之遐絶宜列仙之逰㑹安得探神物而駐韶顔渉滄海而登朔山驂素虬之夭矯駕綵鳯之廻環庶因此以捧日
願修條而一攀
〔原〕宋吳淑〈桃賦〉果實多品惟桃可佳夭夭其色灼灼其華或成仙而益夀或制鬼而袪邪或美后妃之徳或報瓊瑶之華驚蟄應氣而斯盛農人為𠉀而無差陟雲臺而臨崖布綺逰武陵而夾岸舒霞妬媢常聞扵武女愛惡潛移扵子瑕至若綏山刻木神荼索葦犯上既戒扵文侯雪賤復聞扵夫子神女嘗食扵二郎齊相亦殺乎三士崑崙以霜實稱竒磅磄以寒英表異旄榹異狀而同名侯白殊味而俱美别有綺葉金
城之號紫文緗核之名雖云六果之下誠為五木之精髙丘餐膠而輕舉師門食葩而道成復有棓羿之事畏漢之情元冬霜林之茂朱夏豆實之英至扵漢皇罷種方朔潛偷僵李傷嗟扵見累土偶哀憐扵載浮樊氏競術扵靈變蔡誕託詐扵仙逰亦有種列三名實盈十斛太清漬花而療疾抱朴服膠而絶榖或呪之而頮面或出之而剖腹豈若饗碧實扵西逰標嘉名扵仙籙
子／醫家／御定佩文齋廣群芳譜／果譜　卷五十四至卷六十七／卷五十四　梅等／桃／集藻／詩散句(P.32-2)..[文淵閣四庫全書本]
〔詩散句〕
〔増〕梁任昉已謝西王苑復揖綏山枝聊逢賞者愛棲趾傍蓮池開紅春灼灼結實夏離離　宋文同雨染烟蒸萬實垂丹砂為首玉為衣客疑麗水新陶得人
向瓊池舊帶歸
〔原〕唐温庭筠夏園桃已熟紅臉㸃臙脂　姚合桃花四散飛桃子壓枝垂
〔増〕殷璠迎春别賜瑶池宴捧進金盤五色桃　曹唐千嵗紅桃香破鼻玉盤盛出與金妃　宋宋祁要待花稀見秋實縹肌細肉薦盤珍　元柳貫青鳥銜書昨夜来蟠桃如斗核如杯　唐杜甫鸚鵡啄金桃　白居易紅潤園桃熟　沈彬金桃爛熟沒人偷　宋秦觀嵗星偷得桃枝碧
子／醫家／御定佩文齋廣群芳譜／果譜　卷五十四至卷六十七／卷五十九　安石榴等／安石榴／集藻／詩散句(P.11-1)..[文淵閣四庫全書本]
〔詩散句〕
〔増〕宋宋祁不競灼灼花只效離離實　眀沈周累累枝上實滿腹飽珠璣　陳淳結果多佳子甘酸合鼎調　宋宋祁烟滋黛葉千條困露裂星房百子均　石延年盡日攜樽芳樹下何湏佳醖得塗林　張舜民人拾鳥銜真可惜皮開子落不論錢　陸游半吐山榴
看著子新來梁燕見将雛　宋謝朓珠榴拆且紅　陳江總庭榴剖朱實　唐王維夕雨紅榴拆　韓愈味美蔗為漿　潛苞絳實拆　宋邵雍乆雨榴自罅　歐陽修晴林紫榴拆　黄魯直紅榴罅玉房
〔原〕唐元稹海榴紅綻錦窠匀
〔増〕唐韋莊誰家樹壓紅榴拆　宋錢惟演蜜房初滿若榴紅　陸游露重榴房初拆罅　風拆安榴子滿房
子／醫家／御定佩文齋廣群芳譜／果譜　卷五十四至卷六十七／卷六十　荔支一／集藻／啟(P.21-2)..[文淵閣四庫全書本]
〔啟〕
〔增〕齊孔稚珪〈謝賜生荔支啟〉綠葉雲舒朱實星映離離昔聞曄曄今覩信西岻之佳珍諒東鄙之未識角昴興而𩄇華敷大火中而朱實繁灼灼丹華吐日離離繁星著天
子／醫家／御定佩文齋廣群芳譜／果譜　卷五十四至卷六十七／卷六十　荔支一／集藻／序(P.21-2)..[文淵閣四庫全書本]
〔序〕
〔原〕唐白居易〈荔支圖序〉荔支生巴峽間樹影團團如
帷葢葉如桂冬青花如橘春榮實如丹夏熟朶如葡萄核如枇杷殻如紅繒膜如紫綃瓤肉瑩白如冰雪漿液甘酸如醴酪大畧如彼其實過之若離本枝一日而色變二日而香變三日而味變四五日外色香味盡去矣元和十五年夏南賓守樂天命工吏圖而書之葢為不識者與識而不及一二三日者云　宋蔡襄〈荔支譜序〉荔支之於天下惟閩粤南粤巴蜀有之漢初南粤王尉佗以之備方物於是始通中國司馬相如賦上林云荅
遝離支葢夸言之無有是也東京交趾七郡貢生荔支十里一置五里一堠晝夜奔騰有毒蟲猛獸之害臨武長唐羌上書言狀和帝詔大官省之魏文帝有西域蒲桃之比世譏其繆論豈當時南北斷隔所擬出於傳聞耶唐天寶中妃子尤愛嗜涪州歳命驛致時之詞人多所稱詠張九齡賦之以託意白居易刺忠州既形於詩又圖而序之雖髣髴顔色而甘滋之勝莫能著也洛陽取於嶺南長安來於巴蜀雖曰鮮獻而傳置之速腐爛
之餘色香味之存者亡幾矣是生荔支中國未始見之也九齡居易雖見新實騐今之廣南州郡與䕫梓之間所出大率早熟肌肉薄而味甘酸其精好者僅比東閩之下等是二人者亦未始遇夫真荔支也閩中惟四郡有之福州最多而興化軍最為奇特泉漳時亦知名列品雖高而寂寥無紀將尤異之物昔所未有乎葢亦有之而未始遇乎人也予家莆陽再臨泉福二郡十年徃還道由鄉國每得其尤者命一冩生萃集既多因而題
目以為倡始夫以一木之實生於海瀕巖險之逺而能名徹上亰重於當世是亦有足貴者其於果品卓然第一然性畏高寒不堪移植而又道里遼絶曾不得班盧橘江橙之右少發光彩此所以為之歎惜而不可不述也
〔增〕明徐𤊹〈荔支譜序〉荔支自宋蔡忠惠公譜錄而其名益著世代既遐種類日夥騷人韻士題品漸廣然散逸不收則子墨之失職而山林之曠典也維時朱夏側生斯出名題於西川貢珍於南海吾閩所産實冠彼
都可謂盧橘慚香楊梅避色者矣爰倣蔡書别搆兹譜狀四郡品目之殊陳生植制用之法旁羅事實雜采詠題品則專取吾閩事則兼收廣蜀物匪舊存品惟今疏深愧聞見未殫筆札荒謬博雅君子將厪掛漏之譏予小子其何敢辭焉　屠本畯〈荔支譜序〉荔支者閩廣巴蜀之佳果也實號珍腴樹稱長壽色味不一品類繁滋虞夏商周既不錫於禹貢曾何圖於王會豈非生絶徼者難以𠑽君之庖也自尉佗備物相如作賦以來貢盛
於漢帝而交趾置堠名傳於唐妃而涪州遣騎其後紅鹽白曬紛馳於趙宋矣明興一切報罷俾英英仙品逺跡廟廊之中灼灼𩄇根偃息瘴蠻之地人固有之物亦宜然本畯年在孩提從先公總憲嶺南知食而不知味年在稚齒從先公左轄閩中知味而不知品今年逾知非每覽君謨子固之書輙動三山九漈之想萬厯乙未移貳閩鹺越明年時惟朱明届節丹枝離柯翠幄舒張見絳苞之錯落瓊瓤剖迸訝甘液之旁唐齒頰浮香睂
宇競爽矣古今人啖之不足故歌詠之歌詠之不足故從而譜之於是宋蔡君謨開美於前明徐興公抉奇於後色香味品悉爾無遺生植採製粲然大備使食者可執品以按圖閱者可披圖而索品矣自蔡公所傳名存於今十而三四徐生所增奇名異品十而六七將五百年間僅二譜焉摛藻固難考索未易其不然歟伊余不慧飽啖是宜客有談楊梅勝於荔支者又有談龍眼可稱伯仲者不慧初啖謂客言為然逓嘗乃知耳食非真
身歴為信勒斯荔譜成一家言　黄履庚〈荔支譜序〉自宋蔡君謨纂荔支譜牒迄今五百餘年閩品號為奇絶古今詞人徃徃注頰而侈譚之晉安徐興公先生更取蔡譜而廣之其攟摭富其蒐羅博其詞采陸離予取而讀之覺流膾吻齒間液津津不能止何必箕踞樹下啖三百顆也甬東屠田叔使君來為吾閩農府丞稍為考訂蔡徐通譜授梓焉余從使君署中手擘輕紅因戲語使君閩故以此姬重此姬藉興公寸管殊沾沾而生氣
黄郎且檄南宫御女呼十八娘來玉珮珊珊將毋以十二峯之夢酬興公耶使君笑而頷之余獨怪靈均以騷經抒鬱瑶華佳卉舉綴穎端荔支抑何寥寥耶葢南天獨擅造物者巧閟之以待千載剖抉譜而行之皆吾閩後先諸君子也通譜行為絳衣之稗官為端明之藎臣為南部之勝事矣　曹蕃〈荔支譜序〉閩中果實推荔支為第一即巴蜀所産能挾一騎紅塵博妃子笑者亦未得與之雁行自蔡君謨學士著譜聲價頓起時運逓遷
種植繁衍品格變幻月盛日新閩人士爭哆口而艶談之即永嘉之柑洞庭之楊梅宣州之栗燕地之蘋婆果似俱為荔支壓倒曾不敢與為伍余驟聞其說竊竊致疑遂於今歳暮春之初馳入閩中謂閩人士不佞素惡負虚聲者此來將為荔支定品乃閩人士之言曰閩八郡延建汀邵地屬高寒時降霜霰不堪樹藝漳不及泉泉不及福興君請自試之余遂棲遲於二郡間泛蒲觴渡鵲橋踰兩月矣饔飱稍歇無非咀嚼此果津津乎其
有味不敢妄肆譏彈而品遂定一日閩人士造余邸而問曰聞君日啖三百顆曾與荔支評月旦乎余笑曰余今廼知閩人之譽言非誇也綠葉蓬蓬團團如葢扶疎插天赫曦若避吾爱其樹纍纍丹實槎頭掛星晴光掩映照耀林藪吾愛其色絳囊乍剖蠙珠初薦瓊漿玉液絶勝醍醐吾愛其味濕帶露華寒凝絳雪薫風暗度疑對檀郎吾愛其香幸白長慶之叙事傳神張曲江之賦語如畫此果已蒙九錫産類實非八閩唯端明蔡學士
興化軍人也生長於扶荔之鄉聞見既真殿最不爽一經品題遂爾增價但今據譜牒中所載三十二品而索之陳紫江綠尠矣即彼稱中駟十亦不得二三豈其名號之鼎新抑或今昔之異態余如未及大嚼而漫曰某佳某佳幾於耳食恐㝢内爭嘲吳人廼為閩人左袒致楊家果减色余滋愧矣遂僅舉曾嘗試其風味者二十餘種自稱荔支小乘云　宋珏〈荔支譜序〉荔支之於果仙也佛也實無一物得擬者江瑶柱河豚魚既非其倫
塞蒲桃楊家果不堪作奴矣歐陽永叔比之牡丹亦觀塲之見耳譬於月以為鈎為鏡為珪皆第二月非月體也蔡君謨亦云其味之至不可得而狀也夫不可得而狀乃深於荔支者矣荔支之在天下以閩四郡為最四郡以興化為最興化又以楓亭為最此人所知者也然不盡然黑葉之入釀未可以粤産輕之莆城外若東埔若霞墩實有可鄒莒視楓亭者人不辨耳余生於莆既幸與此果遇且天賦噉量能日噉一二千顆值熟時自
初盛至中晩腹中無慮藏十餘萬而喜别品喜撿譜始以泉浸繼以漿解磁盆筠籠一物不具則寧不噉蘇子瞻云日啖荔支三百顆不妨長作嶺南人又曰我生渉世本為口南來萬里真良圖語雖激亦有味乎言也况余每歳婆娑樹下有十餘萬在腹中又何嫌蠖屈海陬也哉既私喜於荔癖獨擅果然之餘不能自秘自蔡譜及徐氏譜外别著食譜三百餘條未遑詮次適道協以新刻見示因俾之以廣同好亦玉照堂梅品遺意也
鄧慶寀〈荔支通譜序〉荔支一物種類實繁君謨摘辭簡古列品明備興公採集羣書爭奇扼勝合此二譜誠難贅言不揣末學輙為蛇足者亦有說焉一以君謨墨本與印本之頗異也二以各郡聲稱之不一也三以興公蒐採之未盡也四以詩家錫名之未安也五以嶺南品第之當定也六以古人比擬之實逺也七以畫手冩生之失真也輙抒所聞聊為博笑其佐議未敢鍼徐砭蔡若集録或可歩王踵張云爾　林古度〈荔支通譜序〉荔
支一果有天地以來則有之乃至漢唐宋諸名賢始以賦詠譜録表著其名品可見物之遭遇亦自有時也我明徐興公繼蔡忠惠譜宋比玉曹介人復為小譜今鄧道協又合吳啟信為通譜荔支可謂有知己矣夫一果而能名實相稱使千載後人人爭為表著若此豈無故哉即楊貴妃一婦人女子偶甘是物而名為之益彰自唐以後之譜荔者賦詠荔者又莫不借貴妃以為故實道協通譜尤以漢唐宋明人詞賦詩文為侈觀覽予得
佐其摭採評訂之勤即戔戔賦詠亦獲附明人作者之末抑何厚幸因歎士人之知遇何異荔子遭逢苐患實不副名耳士之才華人品苟能如荔之色香味俱佳未有不若相如之逢狗監也倘樹名於外而鮮實於内徒與草木同腐朽而已不深媿此木實乎因序荔譜而並以務實為自勉焉
子／醫家／御定佩文齋廣群芳譜／果譜　卷五十四至卷六十七／卷六十一　荔支二／集藻／賦(P.19-2)..[文淵閣四庫全書本]
〔賦〕
〔原〕漢王逸〈荔支賦〉暧若朝雲之興森如横天之彗湛若大厦之容鬱如峻岳之勢修榦紛錯綠葉蓁蓁灼灼若朝霞之映日離離若繁星之著天皮似丹罽膚如明璫潤侔和璧奇踰石黄仰嘆麗表俯嘗嘉味口含甘液腹受芳氣兼五滋而無常主不知百和之所出卓絶類
而無儔超衆果而獨貴　唐張九齡〈荔支賦有序〉南海郡出荔支焉每至季夏其實乃熟狀甚瓌詭味特甘滋百果之中無一可比余徃在西掖嘗盛稱之諸公莫之知而固未之信唯舍人彭城劉侯弱年遷累經屈南海一聞斯談倍復嘉嘆以為甘㫖之極也又謂龍眼凡果而與荔支齊名魏文帝方引蒲萄及龍眼相比是時二方不通傳聞之大謬也每相顧閑議欲為賦述世務卒卒此志莫就及理郡暇日追叙徃心夫物以不知而輕
味以無比而疑逺不可驗終焉永屈况士有未效之用而身在無譽之間苟無深知與彼亦何異也因導揚其實遂作此賦云果之美者厥有荔支雖受氣於震方實禀精於火離乃作酸於此裔爰負陽以從宜䝉休和之所播渉寒暑而匪虧下合圍以擢本傍蔭畆而抱規紫文紺理黛葉緗枝蓊鬱而霮䨴環合而棼纚如蓋之張如帷之垂雲煙沃若孔翠於斯靈根所盤不高不卑陋下澤之沮洳惡層崖之嶮巇彼前志之或妄何側生之
見疵爾其勾芒在辰凱風入律肇氣含滋芬敷謐溢綠穗靡靡青英苾苾不豐其華但㫖其實如有意乎敦本故微文而妙質蔕葯房而攢萃皮龍鱗以駢比膚玉英而含津色江蓱以吐日朱苞剖明璫出炯然數寸猶不可匹未玉齒而殆銷雖瓊漿而可軼彼衆味之有五此甘滋之不一伊醇淑之無凖非精言之能悉聞者歡而竦企見者訝而驚仡心恚可以蠲忿口爽可以忘疾且欲神於醴露何比數於甘橘援蒲萄以見擬亦古人之
深失若乃華軒洞開嘉賓四會時當燠煜客或煩憒而斯果在焉莫不心侈而體泰信琱盤之仙液實玳筵之綺繢有終食於累百愈益氣而理内故無厭於所甘雖不貪而必愛沉李美而莫取浮瓜甘而自退豈一座之所榮冠四時而為最夫其貴可以薦宗廟珍可以羞王公亭十里而莫致門九重兮曷通山五嶠兮白雲江千里兮青楓何斯美之獨逺嗟爾命之不逢每被誚於凡口罕獲知於貴躬柿何稱乎梁侯棃何幸乎張公亦因
地之所遇孰能辨乎其中哉
〔增〕宋李綱〈荔支賦并序〉張曲江嘗賦荔支美則美矣然未盡善也余來閩中始得食其生者因感而賦之其辭曰伊天地之大美種火徳於炎方結荔支之嘉實禀純氣於至陽含滋潤於雨露違嚴凝於雪霜碧葉素榮縹蔕丹房膚如龍鱗顆如裹嚢絳綃為殻白玉為瓤液貯甘露核藏丁香醞難言之妙味吐自然之清香此荔支之大畧也全而觀之亘如丹鳯之方卵而未雛破而窺之瑩如老蚌之既剖而
見珠掇而出之粲如姣姬褪紅裳而露玉膚咀而嚼之㫖如瓊醴吸沆瀣而羞醍醐談辯莫及丹青難圖百果退避孰敢爭腴至如厥包橘柚先薦含桃嶺表龍眼西域蒲萄色沮情恧遜美推高矧夫剝棗浮瓜來禽青李張公大谷之棃梁侯烏椑之柿曾何足以比萬分之一二哉秋夏之交蒸暑歊然畏景馳至薰風入絃著花結實耀日含煙一望萬株列於名園璀璨熒煌若繁星之麗天一食千顆置之華筵勻圓磊落若火齊之堆盤溢
甘芳於齒頰實元氣於丹田宿酲可解沈痾可痊若夫色味與香變於三日曝之為乾漬之以蜜汎鯨海之巨航入金張之要室譬之神藥致佳人之尸千金市駿馬之骨氣格精神初不得其髣髴也昔者曲江嘗為之賦寓意卒章惜其不遇殊不知草木之性各安其土玩物喪志亦所不取開元之末妃子最憐萬里驛致來自蜀川死百馬於山谷望一騎而嫣然荔支則遇而天下病焉爰有狷介之士負罪逺謫適丁其時偶得而食不煩
傳送之勞以資口腹之適快平生之素願飽珍味而無斁正猶衞懿不可以好鶴而幽人得之適所以増其逸阮籍之徒得全於酒而羲和湎淫乃廢時而亂日且食荔支此非我力　〈荔支後賦并序〉宣和己亥歳余謫官沙陽次年夏始食荔支嘗為之賦後十二年歳在辛亥寓居長樂於今又四夏矣備嘗佳品究見荔支本末作後賦以訂之其辭曰客謂梁谿病叟曰玉局翁以荔支比江瑶柱與河豚豈其然乎病叟曰否擬人必於其倫
惟物亦爾彼河豚與瑶柱在海物而推美厥臭惟腥厥狀惟詭藉薑桂之餘滋薦樽罍之芳㫖快一嚼而稱珍非鼎俎之正味何足以得荔支之髣髴也惟此荔支産於炎方綠蔕團團丹實煌煌香吐芝蘭液凝瓊漿色味兼美自然芬芳宛如佳人麗服靚妝冰肌玉骨錦衣繡裳又如明珠包裹絳嚢煥彩外耀皓質内光其品則有陳紫方紅江綠宋香細若雞舌赩若硫黄虎皮斕斑龍牙銳長蚶殻匾仄玳瑁文章皺玉豐膚星毬照江干類
萬族不可殫詳夫豈瑶柱河豚之所能比方也客曰然則何物可以擬之病叟曰建溪臘茗仙草之英採掇以時製作惟精蒼璧忽破素塵乍驚甌汎霏霏之乳花湯候颼颼之松聲滌煩蠲渴愈病析酲此亦天下之至味也洛陽牡丹百卉之王鶴白鞓紅魏紫姚黄嫣然國色郁乎天香豔玉欄之流霞列錦幄之明釭價重千金冠乎椒房此亦天下之至色也相彼二物標格高奇名雖一㮣種有多岐挈長度美可並荔支永叔君謨序而譜
之如三國之鼎峙各擅據於一陲角力爭勝未可以決其雄雌也客曰臘茗牡丹則吾既得聞命矣敢問百果之中孰與為比魏帝方之蒲萄唐人推於緑李亦有謂乎病叟曰荔支之生厥土惟三西則巴蜀連亘嶠南肉薄漿多酸而不甘與閩粤之所産殆不可同日而談也漢貢南海唐驛西川皆荔支之下駟乃並騖於中原當時所見得其粗焉宜乎品藻之失而議論之偏試使閩粤者進則二果慙恧將遜美以推先而况其凡乎若夫
洞庭之柑瓤凝玉雪清香潠手累日不歇苕霅之芡實侔珠璣咀嚼不倦玉池生肥思其次焉亦皆荔支之亞匹也然柑可食而不可多芡療飢而不療渴惟食多之益辦與飢渇之兼解微荔支吾誰與歸方將休影息蹤遺物離人倒冠落佩買山灌園植千種之陸離擇萬顆之勻圓上滋絳宫下灌丹田怡性養壽超然自得以盡吾之天年子能棄世事而從我遊乎客黙然慙逡巡而辭退　范成大〈荔支賦并序〉紹興丙子夏有自行都餉
貢餘新荔子者坐客稱歎窮山所未嘗有呼酒更酌鼔琴以侑之且為之賦時為新安掾吾聞南國之南水激而山蟠鍾具美於一物繄化工之所難撋絳綃以袨服襲蒨桃而中單湛冰明之漼漼粲玉粒之團團蓊生香之令芳泫仙液於微瀾走候置其萬里上玉宸與金鑾顧人間之流落纔千倉之一簞餉江南之病客索孤笑於顰端斥蜂蜜之黄膩謝佛桑之紅乾覺龍目之么麽咍蒲萄之甘酸藉以秋雲之巾薦以水晶之盤羞以燒
春之浮醅相以流水之清彈迨風月之溫麗耿星河其未翻予一嚼而三嚥艶玉池之清寒恍醉夣之翾飛掖九天之風翰望涪江與閩嶺麾八極於雷鼾方㝠濛其路暗儵浩蕩其天寛岌芳宫與繡户窈玉聲之闌珊欵荔支之仙人若平生之所歡謂客子其少留紛擘綠而破丹招玉環於東虚御清空之䨇鸞訪長生之舊曲有千載之遺歎悵三山之囘風驚南斗之闌干亂梧竹之滿庭渺雲海之漫漫　明胡宗華〈荔子賦〉登尉陀之荒
臺過無諸之故墟覽山川之奇勝覩草木之瓌殊緋桃朱柿之焜煌江橙盧橘之榮敷或叢生於炎麓或秀𤼵於海區名與味兮駢美香與色兮洵都信南方之異果或可貢於帝居惟荔子之佳品實中國之所無宜馳名於君謨之譜而見序於居易之圖也觀其氣受東震精禀南離陽明内蘊華采外施蟠蒼根於深固抱海氣之淋漓枝凝緗兮交暢葉染黛兮葳蕤逺而望兮如擎天之高蓋邇而矚兮若疊翠之重帷火流大地兮而清寒
襲予霜凝絶壑兮而堅剛匪虧材孔大而合抱䕃低垂而從規揚芳聲於海嶼延清景於亭池寶之者無斧斤之及憩之者如雲庇之垂以側生而見毁何或者之罔知當其暴雨既霽凱風微凉花霏霏兮綴密穗實靡靡兮垂青房如韜光以自斂迨有積而後彰林鍾戒辰心星正陽膚凝脂兮皺殻肌斂玉兮含漿如英華之既𤼵雖欲揜而難藏爛如彤雲之合歘如彩鳯之翔燁然疑火珠萬斛照金烏而晝見熻然訝神丹九轉射𤣥圃而
流光堆於雕鳯之盤薦於晝錦之堂擘輕綃之綘膜吐明月之圓璫脣未沾而先嗑口既潄而尤香具甘滋之正味食雖餮而靡傷可以充席珍而娛賓客之奉可以薦籩實而格神祖之洋洋彼擬倫於甘橘徒以甜酸而見齒或比議於蒲萄信其謬說之荒唐也惜乎生於炎海之濱植於遐異之方去京華兮萬里瞻天門兮堂堂柳夾道兮江路遥桂倚巖兮天風長固末繇厠宸楓之列尚何能邊班筍之傍繄登薦之有時宜株守以自藏
與媚妃嬪之笑兮寧培根枝於深固也與踣飛塵之騎兮寧分清蔭於草堂也務植徳以滋身願托根於南荒沐雨露之嘉澤爛雲霞以成章隨榮瘁之所遇囿生成於𤣥黄幸弗淆於凡草同腐滅於飛霜庶留名於譜牒垂百世而流芳　蔣徳璟〈荔支賦〉若夫金椶栗玉虎斑龍牙麝囊椰鍾黑葉綠紗蚶殻朱柹星毬雞肝霞墩松蕾金線冰團牛心鵲卵淨瓶蜜丸夫固亞僕乎瀘粤然猶閩囿之下丹也徃者忠惠之書譴於方氏橋二百而
為讖竟淪淹於鐸里維鐸及奕誕降嘉蕤延壽是孳祥井是氿移紫度緋法藍心恥流觀夫伏熸秋囘百荔垂瀸黛葆扈雲彤實射暹夜星晝燭圎蓋方陣譬若火烽其木不燼又若琅玕萬斛鳯丸離離芸風氣聞千歩又若洛媛含辭未吐寒泉三尺渫浴天芳又若合徳初出蘭湯廣上圎下皓肪中没又若宜主𣐱溫無骨霧綃半劈醴津斯皬襲漿斯落又若吉雲露珠一勺昶膜醲英又若水晶槱核焦封又若丁香應啜灰滅又若甜雪留
芬射越弛服墜裾又若茵墀流汁入渠故其冬青春榮之性絳襦玉膚之狀駁犖辬艶之妝蠲渇補髓之湩亮羣族之所伏嗟難得而覼况是以釵頭盛鬋䨇髻奉襡王娘鄣袂將軍𢹬鐲服其實者挹膏潄瓤為荔羡偓昔扶荔之宫積草之池金明揺風十不一易若乃洛陽置於嶺南長安盡於巴蜀法部初哇明駝暗䎘撫酸苞而虚憐悵珠靨之已秃悝嬌環之解笑固以瑊玏為結緑忠惠之書𢶉二産汰閩江之𤿕馤未若兹種羃歴乎三
十二之外重曰震氣五滋狎獵的纚生代巧兮荅遝蚌胎誰其冠者繄延壽兮元鼎風堠宣和航瓦珍非質兮皇罕連賨願登上林比禹橘兮　林古度〈荔支賦〉吾閩佳果有荔支焉歴代稱美百莫能先産既炎土生復炎天為樹嘉蔭為花細妍及其成實外赤中鮮纍纍若若紅香滿前其品固貴其質可憐衆彼名號後人强鐫雜沓瑣屑荔不必然荔之為物别有自全勿翦勿伐匪原匪田厥根厥本亦風亦煙不知唐室取媚㛹娟致勞驛
騎反以為愆非荔之過由人所牽君子終諒不倚不偏既充甘食亦奉華筵一切種類畢莫能賢雖足珍兮未敢自專世所尚兮桃棗成仙爾表爾裏色味相兼粤酸蜀澀鼎足殊懸三都見侈萬古難捐漢王唐張兩賦爭傳予曷能贊億萬斯年　黎遂球〈荔支賦〉粤客居吳食其楊梅趨裝度嶺不忘荔支吳儂請留荔脯當貽客謂吳儂譬如蛻尸顔色既變滋味亦非於時設酒銅坑喧相接客為言其故送子得𤼵客曰吾家海上蓼水板橋
為園數畝鑿池通潮上植嘉樹外被良苗晴氣如薰宿雨既朝荔支垂垂自圍樹腰於是紅染鸞頸大倍龍目重五小至蒸然盡熟外若火珠内足香玉核不煩鑽無骨皆肉當吾睡起曳屐旋旋手摘目選坐樹似眠幼弟就告似此必甜持以奉母自試果然飽能避穀飫復垂涎晶丸彈脱霞袋蟬連因占朱紱解以形鹽𨚫老還童顔芳色妍相如已渇留侯得仙飼鳥皆肥如花特鮮則有為圃之叟種樹之子異種新得乞鄰掠美提筐出袖
匾翠負紫好云更繼急或就採佳必待期異不入市名類匪一有因而起而吾園之所植其名黑葉低枝濃暗土膏屯結實不裹刺色若血珀瓊液内凝綘衣欲裂樽肩壺腹龍鱗龜坼剝而呑之融冰沃雪爾乃吾夢還家北堂之南新得一姬其名玉環體若荔膚紅裁荔衫息氣荔香囓脣荔甘又善選擇手持荔籃長歌娛母祝荔宜男則有麻姑仙女臨渡海水投吾古方餐花不死衆卉可收獨難荔蘂蝶翅如飴蜂醸將醢繞樹䕶持設餳
祭醴如妾待年他花則妓又有羅浮仙伯愛吾詩脾來惠丹粒和水噴滋遂令吾樹四時皆宜雪瓣紛郁朱實參差曰予之歸行不虞遲客語未竟吳儂爭言願贈予夢隨歸子園珊瑚小舌寄頰應存四坐聞之涎湧泉源亟賣楊梅贐客以錢
子／醫家／御定佩文齋廣群芳譜／木譜　卷六十八至卷八十一／卷七十六　柳一／集藻／五言古詩(P.15-2)..[文淵閣四庫全書本]
〔五言古詩〕
〔増〕梁簡文帝〈折楊柳〉楊柳亂成絲攀折上春時葉密鳥飛礙風輕花落遲城髙短簫發林空畫角悲曲中無别意並是為相思　〈和湘東王陽雲樓簷柳〉曖曖陽雲臺春柳發新梅柳枝無極軟春風隨意來潭沲
青帷閉玲瓏朱扇開佳人有所望車聲非是雷　〈詠柳〉垂隂滿上路結翠早知春花絮時隨鳥風枝屢拂塵欲散依依采時要歌吹人　元帝〈詠陽雲樓簷柳〉楊柳非花樹依樓自覺春枝邊通粉色隙裏映紅巾帶日交簾影因吹掃窓塵拂簷應有意偏宜桃李人　〈緑柳〉長條垂拂地輕花上逐風露霑疑染緑葉小未障空　沈約〈翫庭柳〉輕隂拂建章夾道連未央因風結復觧霑露柔且長楚妃思欲絶班女淚成行遊人未應去為此還故
鄉　呉均〈詠柳〉細柳生堂北長風發雁門秋霜常振葉春露詎濡根朝作離蟬宇暮成宿鳥園不為君所愛摧折當何言　陳張正見〈折汾柳〉楊柳未垂空裊裊上春中枝疎董澤箭葉翠楚臣弓色映長河水花飛髙樹風莫言限宫掖不閉長楊宫　〈賦得垂柳映斜谿〉千仞清溪險三陽弱柳垂葉細臨湍合根空帶石危風翻夾浦絮雨濯倚流枝不分梅花落還同横笛吹　祖孫登〈詠柳〉馳道藏烏日鬱鬱正翻風抽翠爭連影飛綿亂上空
髙葉臨秦塞長枝拂漢宫欲騐傷攀折三春横笛中　王瑳〈折楊柳〉塞外無春色上林柳已黄枝影侵雲暗葉彩亂星光陌頭藏戲鳥樓上掩新妝攀折思為贈心期别路長　隋杜之松〈和衛尉于卿詠柳〉漢将本屯營遼河有戍城大夫曽取姓先生曽得名髙枝拂遠雁疎影度遥星不辭攀折苦為入管絃聲　唐盧照隣〈折楊柳〉倡樓啓曙扉楊柳正依依鶯啼知歳隔條變識春𡚖露葉凝秋黛風花亂舞衣攀折将安寄軍中音信稀　韋
承慶〈折楊柳〉萬里邊城地三春楊柳節葉似鏡中眉花如關外雪征人遠鄉思娼婦髙樓别不忍擲年華含情寄攀折　鄭愔〈折楊柳〉青柳映紅顔黄雲蔽紫關忽聞邊使出枝葉為君攀舞腰愁欲斷春心望不還風花滚成雪羅綺亂斑斑　李白〈折楊柳〉垂楊拂渌水揺艶東風年花明玉關雪葉暖金𥦗烟羙人結長想對此心悽然攀條折春色遠寄龍庭前　〈金陵白下亭留别〉驛亭三楊𣗳正當白下門呉烟暝長條漢水齧古根向來送
行處廻首阻笑言别後若見之為余一攀翻　姚係〈庭柳〉裊裊楊柳枝當軒雜佩垂交隂總共密分條各自宜因依似永久攬結更傷離愛此陽春色秋風莫遽吹　皇甫冉崔十四宅各賦一物得簷柳│官渡老風烟潯陽媚雲日漢将營前見胡笳曲中出復在此簷端垂隂仲長室　韋應物〈西澗種柳〉宰邑乖所願僶俛愧昔人聊将休暇日種柳西澗濵置鍤息微倦臨流睇𡚖雲封壤自人力生條在陽春成隂豈自取為茂屬他辰延詠留
佳賞山水變夕曛　孟郊〈揺柳〉弱弱本易驚看看勢難定因風似醉舞盡日不能正時邀詠花女笑輟春妝鏡　宇文秀才〈齋中海柳詠〉玉縷青葳蕤結為芳𣗳姿忽驚明月鈎鈎出珊瑚枝灼灼不死花䝉䝉長生絲飲柏况仙味詠蘭擬古詞霜風清颼颼與君長相思　白居易〈有木詩〉有木名弱柳結根近清池風烟借顔色雨露助華滋峩峩白雪花嫋嫋青絲枝漸宻隂自庇轉髙梢四垂截枝扶為杖軟弱不自持折條用樊圃柔脆非其
宜為樹信可翫論材何所施可惜金隄地栽之徒爾為　〈東溪種柳〉野性愛栽植植柳水中坻乗春持斧砍裁截而樹之長短既不一髙下隨所宜倚岸埋大幹臨流插小枝松柏不可待楩柟固難移不如種此樹此樹易榮滋無根亦可活成隂况非遲三年未離郡可以見依依種罷水邊憇仰頭閒自思富貴本非望功名湏待時不種東溪柳端坐欲何為　〈種柳三首〉白頭種松桂早晚見成林不及栽楊柳明年便有隂春風為催促副取
老人心　從君種楊柳夾水意如何凖擬三年後青絲拂緑波仍教小樓上對唱柳枝歌　更想五年後千千條麴塵路傍深映月樓上闇藏春愁殺閒逰客聞歌不見人　崔䕶〈五月水邊柳〉結根挺涯涘垂影覆清淺睡臉寒未開嫩腰晴更軟揺空條已重拂水帶方展似醉烟景凝如愁月露泫絲長魚悞恐枝弱禽驚踐長别幾多情含春任攀搴　宋司馬光〈柳〉驛道苦車馬田廬悲斧斤誰栽官舎前老朽完天真所願明府心庇𣗳如庇
人　李元應〈折楊柳〉東風來何時百花已飄零獨有堤上柳慘澹含春榮扁舟復何適延客江上亭顧無青玉案何以送子行攀條欲相贈上有䨇流鶯流鶯正求友奈此離别情　元謝應芳〈六柳荘為沈太守作〉彭澤五株柳清風千載餘顧余心乃心修名難與俱所以樹六柳於焉結吾廬門前有流水樹下堪釣魚我柳已成隂豈不懷放𡚖人生一趨舎世事紛萬殊善學柳下惠風雨慎攸居繼跡子陶子亦曰姑徐徐誰其知此心南山
黙如愚　明袁凱〈鄒園柳堤〉柔條被晴莎密隂覆芳杜逶迤起沙際寂寞連水滸鷗眠雨未歇鶯叫烟初曙還将竹竿去從爾釣春渚
集／總集／全上古三代秦漢三國六朝文／全漢文　凡六十三卷　／卷八／成帝／報許皇后(P.171-2)
報許皇后
皇帝問皇后。所言事聞之。夫日者。眾陽之宗。天光之貴。王者之象。人君之位也。夫㠯陰而侵陽。虧其正體。是非下陵上妻乘夫賤踰貴之變與。春秋二百四十二年。變異為眾。莫若日蝕大。自漢興。日
蝕亦為呂霍之屬見。㠯今揆之。豈有此等之效與。諸矦拘迫漢制。牧相執持之也。又安獲齊趙七國之難。將相大臣。褢誠秉忠。惟義是從。又惡有上官博陸宣成之謀。若夫徒步豪傑。非有陳勝項梁之羣也。匈奴夷狄。非有冒頓郅支之倫也。方外內鄉。百蠻賓服。殊俗慕義。八州懷德雖使其懷挾邪意。猶不足憂。又況其無乎。求於夷狄無有。求於臣下無有。微後宮也。當何㠯塞之。日者建始元年正月。白氣出於營室。營室者。天子之後宮也。正月於尚書為皇極。皇極者。王氣之極也。白者西方之氣。其於春當廢。今正於皇極之月。興廢氣於後宮。視后妾無能懷任保全者。㠯著繼嗣之微賤人將起也。至其九月。流星如瓜。出於文昌。貫紫宮。尾委曲如龍。臨於鉤陳。此又章顯前尤。著在內也。其後則有北宮井溢。南流逆理。數郡水出。流殺人民。後則訛言相傳驚震。女童入殿。咸莫覺知。夫河者水陰。四瀆之長。今乃大決。沒漂陵邑。斯昭陰盛盈溢。違經絕紀之應也。迺昔之月。鼠巢於樹。野鵲變色。五月庚子。鳥焚其巢太山之域。易曰。鳥焚其巢。旅人先笑後號咷。喪牛于易凶。言王者處民上。如鳥之處巢也。不顧䘏百姓。百姓畔而去之。若鳥之自焚也。雖先快意說笑。其後必號而無及也。百姓喪其君。若牛亡其毛也。故稱凶。泰山。王者易姓告代之處。今正於岱宗之山。甚可懼也。三月癸未。大風自西。搖祖宗寢廟。揚裂帷席。折拔樹木。頓僵車輦。毀壞檻屋。災及宗廟。足為寒心。四月己亥朔。日蝕東井。轉旋且索。與既無異。己猶戊也。亥復水也。明陰盛咎在內。於戊己虧君體。著絕世於皇極。顯禍敗及京都於東井。變怪眾僃。末重益大。來數益甚。成形之禍。月㠯迫切。不救之患。日寖婁深。咎敗灼灼若此。豈可㠯忽哉。書云。高宗彤日。粵有雊雉。祖己曰。惟先假王正厥事。又曰。雖休勿休。惟敬五刑。㠯成三德。即飭椒房及掖庭耳。今皇后有所疑。便不便。其條刺。使大長秋來白之。吏拘於法。亦安足過。蓋矯枉者過
直。古今同之。且財幣之省。特牛之祠。其於皇后所㠯扶助德美為華寵也。咎根不除。災變相襲。祖宗且不血食。何戴矦也。傳不云乎。㠯約失之者鮮。審皇后欲從其奢與。朕亦當法孝武皇帝也。如此。則甘泉建章。可復興矣。世俗歲殊。時變日化。遵事制宜。因時而移。舊之非者。何可放焉。君子之道。樂因循而重改作。昔魯人為長府。閔子騫曰。仍舊貫。如之何。何必改作。蓋惡之也。詩云。雖無老成人。尚有典刑。曾是莫聽。大命㠯傾。孝文皇帝。朕之師也。皇太后。皇后成法也。假使太后在彼時不如職。今見親厚。又惡可㠯踰乎。皇后其刻心秉德。毋違先后之制度。力誼勉行。稱順婦道。減省羣事。儉約為右。其孝東宮。毋闕朔望。推誠永究。爰何不臧。養名顯行。㠯息眾讙。垂則列妾。使有法焉。皇后深惟毋忽。漢書外戚孝成許后傳。于是省減椒房掖廷用度。皇后迺上疏。上于是采劉向谷永之言㠯報。
集／總集／全上古三代秦漢三國六朝文／全後漢文　凡一百六卷　／卷四十五／崔寔　一　／答譏(P.721-1)
答譏
客有譏夫人之享天爵而應睿哲也。必將振民毓德。弭難濟時。故或階媵㠯納說。或桎梏而不辭。或擊角㠯自衒。或養老㠯待期。及其規合策從。勳績克章。撥亂夷險。九合一匡。聖人大寶。唯斯為光。今子遊精太清。濳思九玄。勵節縹霄。抗志浮雲。口願甘而嘗苦。身樂逸而長勤。志求貴而永卑。情好富而困貧。慕容名而失厚。思慮勞乎形神。答曰。子徒休彼繡衣。不知嘉遁之獨肥也。且麟隱于遐荒。不紆機穽之路。鳳凰翔于寥廓。故節高而可慕。李斯奮激。果失其度。胥種遂功。身乃無處。觀夫人之進趨也。不揣己而干祿。不揆時而要會。或遭否而不遇。或智小而謀大。纖芒毫末。禍亟無外。榮速激電。辱必彌世。故曰愛餌銜鉤。悔在鸞刀。披文食豢。乃啟其毛。
若夫守恬履靜。澹爾無求。沈緍濬壑。棲息高𠀉。雖無炎炎之樂。亦無灼灼之憂。余竊嘉茲。庶遵厥猷。蓺文類聚二十五。
集／總集／全上古三代秦漢三國六朝文／全後漢文　凡一百六卷　／卷五十一／楊修／節遊賦(P.757-1)
節遊賦
爾乃息偃暇豫。攜手同征。遊乎北園。㠯娛㠯逞。欽太皞之統氣。樂乾坤之布靈。誕烟熅之純和。百卉挺而滋生。谷風習㠯順時。橈百物而有成。行中林㠯彷徨。玩奇樹之抽英。或素華而雪朗。或紅彩而發頳。綠葉白蔕。紫柯朱莖。楊柳依依。鍾龍蔚青。紛灼灼㠯舒葩。芳馥馥㠯播聲。嗟珍果之叢生。每異類而絕形。禀沖和㠯固植。信能實而先榮。于是迴旋詳觀。目周意倦。御于方舟。載笑載言。仰沂涼風。俯濯纖腕。極歡欣㠯從容。乃升車而來反。蓺文類聚二十八。
集／總集／全上古三代秦漢三國六朝文／全後漢文　凡一百六卷　／卷五十七／王逸／荔支賦(P.784-1)
荔支賦
大哉聖皇。處乎中州。東野貢落疏之文瓜。南浦上黃甘之華橘。初學記二十。西旅獻崑山之蒲桃。初學記二十八。御覽九百七十二。北燕薦朔濱之巨栗。蓺文類聚八十七。初學記二十八。御覽九百六十四。
魏土送西山之杏。蓺文類聚八十七。御覽九百六十八。
宛中朱柿。御覽九百七十一。房陵縹李。文選潘岳閒居賦注。御覽九百六十八。酒泉白柰。文選
蜀都賦注。
乃觀荔支之樹。其形也。曖若朝雲之興。森如橫天之彗。湛若大廈之容。鬱如峻嶽之勢。修榦紛錯。綠葉臻臻。文選蜀都賦注作蓁蓁。角亢興而靈華敷。大火中而朱實繁。文選蜀都賦注作繁生。灼灼若朝霞之映日。離離如繁星之著天。皮似丹罽。膚若明璫。潤侔和璧。奇喻五璜。仰歎麗表。俯嘗嘉味。口含丹丹當作甘液。心受芳氣。兼五滋而無常主。不知百和之所出。卓絕類而無儔。超眾果而獨貴。蓺文類聚八十七。御覽九百七十一。
宛洛少年。邯鄲遊士。文選曹植名都篇注。表淑效曹植白馬篇注。 表當作袁𧚌不及解。文選赭白馬賦注。飛匡上下。電往景還。文選江賦注。
集／總集／全上古三代秦漢三國六朝文／全後漢文　凡一百六卷　／卷九十六／列女／曹世叔妻班昭／蟬賦(P.987-2)
蟬賦
伊玄蟲之微陋。亦攝生于天壤。當三秋之盛暑。陵高木之流響。融風被而來遊。商焱厲而化往。蓺文類聚九十七。又初學記三十。引兩條。
吸清露于丹園。抗喬枝而理翮。崇皇朝之輝光。映豹豹而灼灼。初學記三十。御覽九百四十四。
復丹款之未足。畱滯恨乎天際。文選庾亮讓中書令表注。
集／總集／全上古三代秦漢三國六朝文／全三國文　凡七十五卷　／魏　凡五十六卷　／卷四　魏　四　／文帝　一　／濟川賦(P.1072-1)
濟川賦
臨濟川之魯淮。覽洪波之容裔。濞騰揚㠯相薄。激長風而亟逝。漫浩汗而難測。眇不覩其垠際。于是龜龍神嬉。鴻鸞羣翔。鱗介霍驛。載止載行。俯唼菁藻。仰飧若芳。永號長吟。延首相望。美玉昭晰㠯曜煇。明珠灼灼而流光。于是遊覽既厭。日亦西傾。朱旗電曜。擊鼓雷鳴。長驅風厲。悠爾北征。思魏都㠯偃息。託華屋而遨遊。酌玄清于金罍。騰羽觴㠯獻酬。蓺文類聚八。
集／總集／全上古三代秦漢三國六朝文／全晉文　凡一百六十七卷　／卷二十五／王羲之　四　／雜帖　四　(P.1599-1)
足下晚各何佀。恆灼灼。吾坦之欲不復堪事內然。力不一一。王羲之頓首。
足下各復何佀。恆灼灼。故問。王羲之白。
足下佀有董仲舒開閉陰陽法。可敕令料付。不雨。憂之深。珍重。
曹庾王六君別。案。此帖張溥本不載。
羲之頓首。君可不。語差也。耿耿。力乏問。王羲之頓首。案。此帖張溥本不載。
上下無恙。從妹佳也。得敬和近問不。人有至憂其疾者。令人深憂。隔久。何日能來。
曹叅軍。
累書想至。案。此四字張溥本作羲之頓首。君比各可不。僕近下數日。勿勿腫劇。數爾進退。憂之轉深。亦不知當復何治。下由食穀也。自食穀。小有肌肉。氣力不勝。更生餘患。去月盡來。停穀噉麪。復平平耳。
集／總集／全上古三代秦漢三國六朝文／全晉文　凡一百六十七卷　／卷四十五／傅玄　一　／陽春賦(P.1714-1)
陽春賦
虛心定乎昏中。龍星正乎春辰。嘉句芒之統時。宣太皞之威神。素冰解而泰液洽。玄獺祭而鴈北征。乾坤絪縕。沖氣穆清。幽蟄蠢動。萬物樂生。依依楊柳。翩翩浮萍。桃之夭夭。灼灼其榮。繁華曄而曜野兮。煒芬葩而揚英。鵲營巢于高樹兮。燕銜泥于廣庭。覩戴勝之止桑兮。聆布穀之晨鳴。樂仁化之暜宴兮。異鷹隼之變形。習習谷
風。洋洋綠泉。丹霞橫嶺。文虹竟天。蓺文類聚三。初學記一。又三。文選王融曲水詩序注引作丹霞播景。
生氣方盛。九陽奮發。初學記三。
集／總集／全上古三代秦漢三國六朝文／全晉文　凡一百六十七卷　／卷五十一／傅咸　一　／神泉賦　幷序　(P.1750-2)
神泉賦幷序
余所居庭前有涌泉。在夏則冷。涉冬而溫。溫則水物冬生。冷則冰可㠯過。每夏遊之。不知歲之有暑耳。
惟茲神泉。厥理難原。在冬則溫。既夏而寒。混混洋洋。載清載瀾。遂乃壇㠯文石。樹之柳杞。密葉雲覆。重蔭蔽沚。氣泠泠㠯含涼。風肅肅而恆起。于時朱明紀運。旭日馳光。鬱鬱隆暑。赫赫太陽。盥玉體于素波。身淒焉而自清。不知天時之有暑。忽謂繁霜之隕庭。逮至旻秋既逝。司寒騁節。六合蕭條。嚴風凜洌。河洛輟流。太陰凝結。彼溰溰而含凍。此灼灼而含熱。緣竹猗猗。荇藻青青。是託斯茂。是殖斯榮。蓺文類聚九。
集／總集／全上古三代秦漢三國六朝文／全晉文　凡一百六十七卷　／卷五十一／傅咸　一　／舜華賦　幷序　(P.1754-1)
舜華賦幷序
佳其日新之美。故種之前庭。而為之賦。
覽中唐之奇樹。稟沖粹之至清。應青春而敷櫱。逮朱夏而誕英。布夭夭之纖枝。發灼灼之殊榮。紅葩紫蔕。翠葉素莖。含暉吐曜。爛若列星。朝陽照灼㠯舒暉。逸藻采粲而光明。罄天壤而莫儷。何菱華之足營。蓺文類聚八十九。
集／總集／全上古三代秦漢三國六朝文／全晉文　凡一百六十七卷　／卷六十六／段灼(P.1837-2)
段灼
灼字休然。敦煌人。魏時仕州郡。稍遷鄧艾鎮西司馬。從艾破蜀。封關內矦。累遷議郎。晉泰始中擢為明威將軍魏興太守。
集／總集／全上古三代秦漢三國六朝文／全晉文　凡一百六十七卷　／卷六十八／夏矦湛　一　／宜男花賦(P.1851-1)
宜男花賦
淑大邦之奇草兮。應百則之休祥。稟至真之靈氣兮。顯嘉名㠯自彰。冠眾卉之挺生兮。承木德于少陽。體柔性剛。蕙結蘭芳。結纖根㠯立本兮。靈渥液于青雲。順陰陽于滋茂兮。笑含章之有文。遠而望之。若丹霞照青天。近而觀之。若芙蓉鑒綠泉。萋萋翠葉。灼灼朱華。曄若珠玉之樹。煥若景宿之羅。充后妃之盛飾兮。登紫微之內庭。回日月之暉光兮。隨天運㠯盈虛。蓺文類聚八十一。
集／總集／全上古三代秦漢三國六朝文／全晉文　凡一百六十七卷　／卷六十八／夏矦湛　一　／長夜謠(P.1853-1)
長夜謠
日暮兮初晴。天灼灼兮遐清。披雲兮歸山。垂景兮照庭。列宿兮皎皎。星稀兮月明。亭檐隅㠯逍遙兮。盼大虛㠯仰觀。望閶閬之昭晰兮。麗紫微之暉煥。蓺文類聚十九。
集／總集／全上古三代秦漢三國六朝文／全晉文　凡一百六十七卷　／卷八十七／束皙／發蒙記總論王肅聖證論／嫁娶時月(P.1965-2)
嫁娶時月
春秋二百四十年。魯女出嫁。夫人來歸。大夫迎女。天王娶后。自正月至十二月。悉不㠯得時失時為裦貶。何限于仲春季秋㠯相非哉。夫春秋舉秋毫之善。貶纖介之惡。故春狩于郎。書時禮也。夏城中𠀉。書不時也。此人閒小事。猶書得時失時。況婚姻人倫端始。禮之大者。不譏得時失時不善者邪。若婚姻季秋。期盡仲春。則隱二年冬十月。夏之八月。未及季秋。伯姬歸于紀。周之季春。夏之正月也。桓九年春。季姜歸于京師。莊二十五年六月。夏之四月也。已過
仲春。伯姬歸于紀。或出盛時之前。或在期盡之後。而經無貶文。三傳不譏。何哉。凡詩人之興。取義繁廣。或舉譬類。或稱所見。不必皆可㠯定候也。又案桃夭篇敘。美婚姻㠯時。蓋謂壯盛之時。而非日月之時。故灼灼其華喻盛壯。壯下一壯字衍非為嫁娶當用桃夭之月。其次章云。其葉蓁蓁。有蕡其實。之子于歸。此豈在仲春之月乎。又摽有梅三章注曰。夏之向晚。迨冰未泮。正月㠯前。草蟲喓喓。末秋之時。或言嫁娶。或美男女及時。然詠各異矣。周禮㠯仲春會男女之無夫家者。蓋一切相配合之時。而非常人之節。曲禮曰。男女非有行媒。不相知名。故日月㠯告君。齋戒㠯告鬼神。若常人必在仲春。則其日月有常。不得前卻。何復日月㠯告君乎。夫冠婚笄嫁。男女之節。冠㠯二十為限。而無春秋之期。筓㠯嫁而設。不㠯日月為斷。何獨嫁娶當繫于時月乎。王肅云。婚姻始于季秋。止于仲春。不言春不可㠯嫁也。而馬昭多引春秋㠯為之證。反詩相難錯矣。兩家俱失。義皆不通。通年聽婚。蓋古正禮也。通典五十九。
集／總集／全上古三代秦漢三國六朝文／全晉文　凡一百六十七卷　／卷九十一／潘岳　二　／藉田賦(P.1986-1)
藉田賦
伊晉之四年正月丁未。皇帝親率羣后藉于千畝之甸。禮也。于是乃使甸帥清畿。野廬埽路。封人壝宮。掌舍設枑。青壇蔚其嶽立兮。翠幕黕㠯雲布。結崇基之靈趾兮。啟四塗之廣阼。沃野墳腴。膏壤平砥。清洛濁渠。引流激水。遐阡繩直。邇陌如矢。𦇎犗服于縹軛兮。紺轅綴于黛耜。儼儲駕于廛左兮。俟萬乘之躬履。百僚先置。位㠯職分。自上下下。具惟命臣。襲春服之萋萋兮。接游車之轔轔。微風生于輕幰。纖埃起于朱輪。森奉璋㠯階列。望皇軒而肅震。若湛露之晞朝陽。似眾星之拱北辰也。于是前驅魚麗。屬車鱗萃。閶闔洞
啟。參塗方駟。常伯陪乘。太僕秉轡。后妃獻穜稑之種。司農撰播殖之器。挈壺掌升降之節。宮正設門閭之蹕。天子乃御玉輦。蔭華蓋。衝牙錚鎗。綃紈綷䌨。金根照耀㠯炯晃兮。龍驥騰驤而沛艾。表朱玄于離坎。飛青縞于震兌。中黃曅㠯發揮。方綵紛其繁會。五輅鳴鑾。九旗揚旆。瓊鈒入蘂。雲罕晻藹。簫管嘲哳㠯啾嘈兮。鼓鞞硡隱㠯砰礚。筍𥲤嶷㠯軒翥兮。洪鐘越乎區外。震震填填。塵騖連天。㠯幸乎藉田。蟬冕熲㠯灼灼兮。碧色肅其千千。似夜光之剖荊璞兮。若茂松之依山巔也。于是我皇乃降靈壇。撫御耦。坻場染屨。洪縻在手。三推而舍。庶人終畝。貴賤㠯班。或五或九。于斯時也。居靡都鄙。民無華裔。長幼雜遝㠯交集。士女頒斌而咸戾。被褐振裾。垂髫總髮。躡踵側肩。掎裳連襼。黃塵為之四合兮。陽光為之濳翳。動容發音而觀者。莫不抃儛乎康衢。謳吟乎聖世。情欣樂于昏作兮。慮盡力乎樹蓺。靡誰督而常勤兮。莫之課而自厲。躬先勞㠯說使兮。豈嚴刑而猛制之哉。有邑老田父或進而稱曰。蓋損益隨時。理有常然。高㠯下為基。民㠯食為天。正其末者端其本。善其後者慎其先。夫九土之宜弗任。四人之務不壹。野有菜蔬之色。朝靡代耕之秩。無儲稸㠯虞災。徒望歲㠯自必。三季之衰。皆此物也。今聖上昧旦丕顯。夕惕若慄。圖匱于豐。防儉于逸。欽哉欽哉。惟穀之䘏。展三時之弘務。致倉廩于盈溢。固堯湯之用心。而存救之要術也。若乃廟祧有事。祝宗諏日。簠簋暜淖。則此之自實。縮鬯蕭茅。又于是乎出。黍稷馨香。旨酒嘉栗。宜其民和年登。而神降之吉也。古人有言曰。聖人之德。無㠯加于孝乎。夫孝。天地之性。人之所由靈也。昔者明王㠯孝治天下。其或繼之者。鮮哉希矣。逮我皇晉。實光斯道。儀刑孚于萬國。愛敬盡于祖考。故躬稼㠯供粢盛。所㠯致孝也。勸穡㠯足百姓。所㠯固本也。能本而孝。盛德大業至矣哉。此一役也。而二美具焉。不亦遠乎。不亦重乎。敢作頌曰。
思樂甸幾。薄采其茅。大君戾止。言藉其農。其農三推。萬方㠯祇。耨我公田。實及我私。我簠斯盛。我簋斯齊。我倉如陵。我庾如坻。念茲在茲。永言孝思。人力暜存。祝史正辭。神祇攸歆。逸豫無期。一人有慶。兆民賴之。文選。蓺文類聚三十九。
集／總集／全上古三代秦漢三國六朝文／全晉文　凡一百六十七卷　／卷九十三／潘岳　四　／夏矦常侍誄　幷序　(P.1995-1)
夏矦常侍誄幷序
夏矦湛字孝若。譙人也。少知名。弱冠辟太尉府。賢良方正徵。仍為太子舍人、尚書郎、野王令、中書郎、南陽相。家艱乞還。頃之選為太子僕。未就命而世祖崩。天子㠯為散騎常侍。從班列也。春秋四十有九。元康元年夏五月壬辰寢疾卒于延喜里第。嗚呼哀哉。乃作誄曰。
禹錫玄珪。實曰文命。克明克聖。光啟夏政。其在于漢。邁勳惟嬰。思弘儒業。小大雙名。顯祖曜德。牧兖及荊。父守淮嶽。治亦有聲。英英夫子。灼灼其雋。飛辯摛藻。華繁玉振。如彼隨和。發彩流潤。如彼錦繢。列素點絢。人見其表。莫測其裏。徒謂吾生。文勝則史。心照神交。
唯我與子。且歷少長。逮觀終始。子之承親。孝齊閔參。子之友悌。和如瑟琴。事君直道。與朋信心。雖實唱高。猶賞爾音。弱冠厲翼。羽儀初升。公弓既招。皇輿乃徵。內贊兩宮。外宰黎蒸。忠節允著。清風載興。泱彼樂都。寵子惟王。設官建輔。妙𥳑邦良。用取喉舌。相爾南陽。惠訓不倦。視民如傷。乃眷北顧。辭祿延喜。余亦偃息。無事明時。疇昔之遊。二紀于茲。班白攜手。何歡如之。居吾語汝。眾實勝寡。入惡雋異。俗疵文雅。執戟疲楊。長沙投賈。無謂爾高。恥居物下。子乃洗然。變色易容。慨焉歎曰。道固不同。為仁由己。匪我求蒙。誰毀誰譽。何去何從。莫涅匪緇。莫磨匪磷。予獨正色。居屈志申。雖不爾㠯。猶致其身。獻替盡規。媚茲一人。讜言忠謀。世祖是嘉。將僕儲皇。奉轡承華。先朝末命。聖列顯加。入侍帝闈。出光厥家。我聞積善。神降之吉。宜享遐紀。長保天秩。如何斯人。而有斯疾。曾未知命。中年隕卒。嗚呼哀哉。唯爾之存。匪爵而貴。甘食美服。重珍兼味。臨終遺誓。永錫爾類。斂㠯時襲。殯不𥳑器。誰能拔俗。生盡其養。孰是養生。而薄其葬。淵哉若人。縱心條畼。傑操明達。困而彌亮。柩輅既祖。容體長歸。存亡永訣。逝者不追。望子舊車。覽爾遺衣。愊抑失聲。迸涕交揮。非子為慟。吾慟為誰。嗚呼哀哉。日往月來。暑退寒襲。零露沾疑。勁風淒急。慘爾其傷。念我良執。適子素館。撫孤相泣。前思未弭。後感仍集。積悲滿懷。逝矣安及。嗚呼哀哉。文選。蓺文類聚四十八。
集／總集／全上古三代秦漢三國六朝文／全晉文　凡一百六十七卷　／卷九十八／陸機　三　／漢高祖功臣頌(P.2020-2)
漢高祖功臣頌
相國酇文終矦沛蕭何。相國平陽懿矦沛曹參。太子少傅畱文成矦韓張良。丞相曲逆獻矦陽武陳平。楚王淮陰韓信。梁王昌邑彭越。淮南王六黥布。趙景王大梁張耳。韓王韓信。燕王豐盧綰。長沙文王吳芮。荊王沛劉賈。太傅安國懿矦王陵。左丞相降武矦沛周勃。相國舞陽矦沛樊噲。右丞相曲周景矦高陽酈商。太僕汝陰文矦沛夏矦嬰。丞相潁陰懿矦雎陽灌嬰。代丞相陽陵景矦魏傅寬。車騎將軍信武肅矦靳歙。大行廣野君高陽酈食其。中郎建信矦齊劉敬。太中大夫楚陸賈。太子太傅稷嗣君辥叔孫通。魏無知。護
軍中尉隨何。新成三老董公。轅生。將軍紀信。御史大夫沛周苛。平國君矦公。右三十一人。與定天下安社稷者也。頌曰。
芒芒宇宙。上墋下黷。波振四海。塵飛五岳。九服徘徊。三靈改卜。赫矣高祖。肇載天祿。沈跡中鄉。飛名帝錄。慶雲應輝。皇階授木。龍興泗濱。虎嘯豐谷。彤雲晝聚。素靈夜哭。金精仍頹。朱光㠯渥。萬邦宅心。駿民效足。堂堂蕭公。王迹是因。綢繆叡后。無競維人。外濟六師。內撫三秦。拔奇夷難。邁德振民。體國垂制。上穆下親。名蓋羣后。是謂宗臣。平陽樂道。在變則通。爰淵爰嘿。有此武功。長驅河朔。電擊壤東。協策淮陰。亞迹蕭公。文成作師。通幽洞冥。永言配命。因心則靈。窮神觀化。望影揣情。鬼無隱謀。物無遯形。武關是闢。鴻門是寍。隨難滎陽。即謀下邑。銷印惎廢。推齊勸立。運籌固陵。定策東襲。三王從風。五矦允集。霸楚實喪。皇漢凱入。怡顏高覽。彌翼鳳戢。託迹黃老。辭世卻粒。曲逆宏達。好謀能深。遊精杳漠。神迹是尋。重玄匪奧。九地匪沈。伐謀先兆。擠響于音。奇謀六奮。嘉慮四迥。規主于足。離項于懷。格人乃謝。楚翼實摧。韓王窘執。胡馬洞開。迎文㠯謀。哭高㠯哀。灼灼淮陰。靈武冠世。策出無方。思入神契。奮臂雲興。騰迹虎噬。淩險必夷。摧剛則脆。肇謀漢濱。還定渭表。京索既扼。引師北討。濟河夷魏。登山滅趙。威亮火烈。勢踰風埽。拾代如遺。偃齊猶草。二州肅清。四邦咸舉。乃眷北燕。遂表東海。克滅龍且。爰取其旅。劉項懸命。人謀是與。念功惟德。辭通絕楚。彭越觀時。弢迹匿光。人具爾瞻。翼爾鷹揚。威淩楚域。質委漢王。靖難河濟。即宮舊梁。烈烈黥布。耽耽其眄。名冠強楚。鋒猶駭電。覩幾蟬蛻。悟主革面。肇彼梟風。翻為我扇。天命方輯。王在東夏。矯矯三雄。至于垓下。元凶既夷。寵祿來假。保大全祚。非德孰可。謀之不臧。舍福取禍。張耳之賢。有聲梁魏。士也罔極。自詒伊愧。俯思舊恩。仰察五緯。脫迹違難。披榛來洎。改策西秦。報辱北冀。悴葉更輝。枯條㠯肄。王信韓孼。宅土開疆。
我圖爾才。越遷晉陽。盧綰自微。婉孌我皇。跨功踰德。祚爾輝章。人之貪禍。寍為亂亡。吳芮之王。祚由梅鋗。功微勢弱。世載忠賢。肅肅荊王。董我三軍。我圖四方。殷薦其勳。庸親作勞。舊楚是分。往踐厥宇。大啟淮墳。安國違親。悠悠我思。依依哲母。既明且慈。引身伏劍。永言固之。淑人君子。實邦之基。義形于色。憤發于辭。主亡與亡。末命是期。絳矦質木。多略寡言。曾是忠勇。惟帝攸歎。雲騖靈𠀉。景逸上蘭。平代禽狶。奄有燕韓。寍亂㠯武。斃呂㠯權。滌穢紫宮。徵帝太原。實惟太尉。劉宗㠯安。挾功震主。自古所難。勳耀上代。身終下藩。舞陽道迎。延帝幽藪。宣力王室。匪惟厥武。總干鴻門。披闥帝宇。聳顏誚項。掩淚悟主。曲周之進。于其哲兄。俾率爾徒。從王于征。振威龍蛻。攄武庸城。六師實因。克荼禽黥。猗歟汝陰。綽綽有裕。戎軒肇迹。荷策來附。馬煩轡殆。不釋擁樹。皇儲時乂。平城有謀。潁陰銳敏。屢為軍鋒。奮戈東城。禽項定功。乘風藉響。高步長江。收吳引淮。光啟于東。陽陵之勳。元帥是承。信武薄伐。揚節江陵。夷王殄國。俾亂作懲。恢恢廣野。誕節令圖。進謁嘉謨。退守名都。東窺白馬。北距飛狐。即倉敖庾。據險三塗。輶軒東踐。漢風載徂。身死于齊。非說之辜。我皇實念。言祚爾孤。建信委輅。被褐獻寶。指明周漢。銓時論道。移帝伊洛。定都酆鎬。柔遠鎮邇。實敬攸考。抑抑陸生。知言之貫。往制勁越。來訪皇漢。附會平勃。夷凶翦亂。所謂伊人。邦家之彥。百王之極。舊章靡存。漢德雖朗。朝儀則昏。稷嗣制禮。下肅上尊。穆穆帝典。煥其盈門。風睎三代。憲流後昆。無知叡敏。獨昭奇迹。察侔蕭相。貺同師錫。隨何辯達。因資于敵。紓漢披楚。唯生之績。皤皤董叟。謀我平陰。三軍縞素。天下歸心。袁生秀朗。沈心善照。漢旆南振。楚威自撓。大略淵回。元功響效。邈哉惟人。何識之妙。紀信誑項。軺軒是乘。攝齊赴節。用死孰懲。身與煙消。名與風興。周苛慷慨。心若懷冰。刑可㠯暴。志不可淩。貞軌偕沒。亮迹雙升。帝疇爾庸。後嗣是膺。天地
雖順。王心有違。懷親望楚。永言長悲。矦公伏軾。皇媼來歸。是謂平國。寵命有輝。震風過物。清濁效響。大人于興。利在攸往。弘海者川。崇山惟壤。韶護錯音。衮龍比象。明明眾哲。同濟天網。劍宣其利。鑒獻其朗。文武四充。漢祚克廣。悠悠遐風。千載是仰。文選。
集／總集／全上古三代秦漢三國六朝文／全晉文　凡一百六十七卷　／卷一百三十九／郭元祖／仇生(P.2263-1)
仇生
異哉仇生。靡究其向。治身事君。老而更壯。灼灼容顏。怡怡德量。武王祠之。北山之上。
集／總集／全上古三代秦漢三國六朝文／全晉文　凡一百六十七卷　／卷一百四十六／闕名　二　／哀策／康帝哀策文(P.2303-2)
康帝哀策文
感廣廈之空寂。悲俎奠之虛陳。痛皇神之邈遠。哀靈景之長泯。仰瞻宸極。俯憑鸞軒。五情摧裂。號慟煩冤。遂命國史。述德銘勳。事㠯言顯。功㠯名存。其辭曰。
招拒降靈。篤生我皇。岐嶷妙哲。幼有珪璋。含貞發曜。蘭風載芳。厥初肇建。宗國是𦙍。祗承師友。執心淑慎。徽猷愷悌。金質玉潤。固天所啟。應茲靈運。入繼皇祚。龍騰鳳迅。因假任物。惟精委順。穆穆我皇。風流凝廣。聰鑒遐照。思心內朗。應變無方。從善如響。矩儀可慮。法物可象。覆燾羣生。靡物不養。如何一旦。神遊靈爽。仰攀擗踴。觸物咸想。卜吉有期。將即玄冥。太常既建。千乘列庭。晧晧輿服。翩翩素旌。笳簫寥咧。輓夫齊聲。六驥躊躇。蕭蕭悲鳴。是用增哀。雨泣霑纓。痛貫五內。哀切三情道隆名貴。德享彌光。灼灼皇猷。終焉允臧。垂美兆祀。芳風休揚。蓺文類聚十三。
集／總集／全上古三代秦漢三國六朝文／全晉文　凡一百六十七卷　／卷一百四十六／闕名　二　／碑／晉平西將軍周處碑(P.2306-1)
晉平西將軍周處碑
君諱處。字子隱。義興陽羨人也。氏冑曩興。煥乎墳典。華宗往茂。鬱其𥳑書。啟三十之洪基。源流定鼎。運八百之遠祚。枝葉封桐。軒蓋列于漢庭。蟬冕播于陽羨。二南之價。傳不朽而紛敷。大頀之音。聲無微而必顯。山高海闊。其在斯焉。祖賓少。折節早亡。吳初召諮議參軍。舉郡上計。轉為州辟從事別駕。步兵校尉、光祿大夫、廣平太守。父魴。少好學。舉孝廉、吳寍國長。奮威長史、懷安錢塘縣矦、丹陽西部屬國都尉、立節校尉。拜裨將軍、三部都督、太中大夫、臨川豫章鄱陽太守。君晉故散騎常侍新乎廣漢二郡太守。封關內矦。簪紱揚名。臺閤摽著。風化之美。奏諫為能。應往路謳□□□□亭亭孤美。灼灼橫劭。徇高位于生前。思垂名于身後。遂㠯卒意不違。應期出輔。洋洋之風。俯冠來葉。巍巍之盛。仰繼前賢。君乃早孤。不弘禮制。年未弱冠。膂力絕于天下。妙氣挺于人閒。騎獵無疇。時英式慕。縱情寡偶。俗獘不欣。鄉曲誣其害名。改節播其聲譽。遂來吳事
余。厥弟讙然受誨。向道朝聞。方勵志而淫詩書。便好學而尋子史。文章綺合。藻思羅開。吳朝州縣交辟太子洗馬、東觀左丞中書右丞、五官郎中左右國史。靖恭夙夜。恪居官次。遷尚書僕射、東觀令太常卿、無難督。匡熙庶績。朝廷謐寍。使持節大都督塗中京下諸軍事。封章浦亭矦。國猶多士。君實得賢。汪洋庭闕之傍。昂藏寮寀之上。射獸功猶見顯。刺蛟名乃遠揚。忠烈道自克修。義節情還永布。琳琅梓杞。珪璧棟梁。君著默語三十篇。及風土記。幷撰吳書。于是吳平入晉。王渾登建業宮。釃酒既酣。因謂君曰。諸人亡國之餘。得無戚乎。君對曰。漢末分崩。三方鼎立。魏滅于前。吳亡于後。亡國之戚。豈惟一人。渾乃大慙。仕晉稍遷總統。初入拜諮議郎。除討虜護軍新平太守。撫和戎狄。叛羌歸附。雍土美之。轉為廣漢太守。郡多滯訟。有經三十年不決者。處立評其枉直。一朝決遣。㠯母年老罷歸。尋除楚內史。未之官。徵散騎常侍。處曰。古人辭大不辭小。乃先之楚。而郡既經喪亂。新舊雜居。風俗未一。處敦㠯教義。又檢屍無主及白骨在野。收而葬之。然後就徵。遠近稱歎。及居近侍。多所規諷遷御史中丞。正繩直筆。凡所糾劾。不避寵戚。梁王彤違法。處深文案之。及氐人齊萬年反。朝臣惡其強直。皆曰。處吳之名將子也。忠烈果毅。庶僚振肅。英情天逸。遠性霞騫。陝北畱棠。遂有二天之詠。荊南渡虎。猶標十部之書。尋轉散騎常侍輕車將軍。迴輪出于新平。士女揮淚。褰帷望于廣漢。雞犬靡喧。振茲威略。宣其惠和。晉京遙仰。部從迎欽。是時氐賊作逆。有眾七萬。屯于梁山。朝廷推賢。㠯君才兼文武。詔授建威將軍。㠯五千兵奉辭西討。忠槩盡節。不顧身命。乃賦詩曰。去去世事己。策馬觀西戎。藜藿甘梁黍。期之克令終。言畢而戰。自旦及暮。斬首萬級。弦絕矢盡。播系不救。左右勸退。處案劒怒曰。此是吾效節授命之日。何㠯退為。我為大臣。㠯身殉國。不亦可乎。韓信背水之軍。未遑得喻。工輸縈帶之勢。早擬
連蹤。莫不梯山架壑。繈負來歸。戎士杆其封疆。農人展其耕織。秋風才起。追戰勇于雷霆。春水方生。揮鍤同于雲雨。有脫文。立功立事名將名臣者乎。元康九年。舊疾增加。奄捐館舍。春秋六十有二。天子㠯大臣之葬。師傅之禮。親臨殯壤。建武元年冬十一月甲子。追贈平西將軍。封清流亭矦。諡曰孝。禮也。賜錢百萬。葬地一頃。京城地五十畝為第。又賜王家田五頃。詔曰。處母年老。加㠯逆旅遠人朕每恂念。給其醫藥酒米。賜㠯終年。㠯太興二年歲在己卯正月十日葬于義興舊原。南瞻荊岳。崇峻極之巍峩。北睇蛟川。濬清流之澄澈。娶同郡盛氏。有四子。靖、玘、札、碩。竝皆志性純孝。過禮喪親。墳前之樹。染淚先枯。庭際之禽。聞悲乃下。遂作銘曰。
周南著美。岐山表靈。葉繁漢室。枝茂晉庭。皎皎夫子。奇特播名。幼有異行。世存風烈。早馳問望。晚懷耿節。頗尚豪雄。昇名禁闥。捨爵策勳。允歸明哲。輝赫大晉。封豕多故。式揚廟略。克清天步。海濱既折。江淮亦泝。漢水作藩。條章斯布。俗哥揆日。人謠何暮。忠貞作相。追蹤絳矦。將亭嘉茂。據掩芳猷。濳光陽甸。返斾吳𠀉。舊闕雖入。鄉路冥浮。從榮制墓。終非晝遊。春墟㠯綠。清淮自流。深沈素幰。繚繞朱旒。玄堂寂寂。黃泉悠悠。書方易折。家揭難畱。鐫茲幽石。萬代千秋。碑拓本。　案。碑在宜興孝矦廟。題陸機撰。王羲之書。唐元和六年。義興縣令陳從諫重樹。據文有太興二年語。明非陸機撰。反覆觀之。其駢儷對偶。當屬舊文。餘則唐入㠯新修晉書及他說添補。今㠯舊文當格。其添補文㫄注。㠯別異之。
集／總集／全上古三代秦漢三國六朝文／全宋文　凡六十四卷　／卷四十一／沈演之／白鳩頌　幷上表　(P.2667-1)
白鳩頌幷上表
臣聞貞裕之美。介於盛王。休瑞之臻。罔違哲后。故鳴鳳表垂衣之化。翔鷦徵解網之仁。陛下道德嗣基。聖明纘世。教清鳥紀。治昌雲官。禮漸同川。澤浹末徼。天嘉明懿。民樂薰風。星辰㠯之炳煥。日月㠯之光華。神圖祇緯。盈觀閟序。白質黑章。充牣靈囿。應感之符畢臻。而因心之祥未屬。㠯素鳩自遠。毨翰歸飛。資性閑淑。羽貌鮮麗。既聞之先說。又親覩嘉祥。不勝藻抃。上頌一首。辭不稽典。分乏采章。愧不足式昭皇慶。崇讚盛美。蓋率輿誦。僃之篇末。其頌曰。
有哲其儀。時惟皓鳩。性勰五教。名編素𠀉。殷厤方昌。婉翹來遊。漢錄克韡。爰降爰休。其一。於顯盛宋。叡慶遐傳聖皇在上。道照鴻軒。稱施既平。孝思永言。人和於地。神豫於天。其二。禮樂孔秩。靈物咸昭。白雀集苞。丹鳳棲郊。文騶儷迹。嘉穎擢苗。灼灼縞羽。從化馴朝。其三。豈伊赴林。必周之栩。豈伊歸義。必商之所。惟德是依。惟仁是處。育景陽嶽濯姿帝宇。其四。刑厤頒興。理感迭通。雉飛越常。鷺起西雝。烝然戾止。實兼斯容。壹茲民聽。穆是王風。其五。　宋書符瑞志下。元嘉二十四年九月。白鳩又見。中領軍沈演之表。
集／總集／全上古三代秦漢三國六朝文／全宋文　凡六十四卷　／卷四十六／鮑照　一　／遊思賦(P.2687-1)
遊思賦
雲徑蓺文類聚作遙。兮海衝。上潮兮送風。秋水兮駕浦。涼烟兮冒江。蓺文類聚作虹。初學記三作江暮氣起兮遠岸黑。陽精滅兮天際紅。波沄沄蓺文類聚作茫茫。兮無底。山森森蓺文類聚作嵾嵾。兮萬重。平隰兮亙岸。通川兮瀉壑。仰盡兮天經。俯窮兮地絡。望波際兮曇。曇眺雲閒兮灼灼。乃江口之斷山。信海上之飛鶴。指煙霞而問鄉。覽林嶼而訪泊。撫身事而識苦。念親愛而知樂。苦與樂其何言。悼人生之長役。捨堂宇之密親。坐江潭而為客。對蒹葭之遂黃。視零露之方白。鴻晨驚㠯響湍。泉夜下而鳴石。結中洲之雲蘿。託綿思於遙夕。瞻荊吳之遠山。望邯鄲之長陌。塞風馳兮邊草飛。胡沙起兮雁揚翮。雖燕越之異心。在禽鳥而同戚。悵收情而抆淚。遺繁悲而自抑。此日中其幾時。彼月滿而將蝕。生無患於不老。奚引憂㠯自逼。物因節㠯卷舒。道與運而升息。賤賣卜㠯當壚。隱我耕而子織。誠愛秦王之奇勇。不願絕筋而稱力。已矣哉。使豫章生而可知。夫何異乎叢棘。本集。　蓺文類聚二十七
集／總集／全上古三代秦漢三國六朝文／全梁文　凡七十四卷　／卷十二／簡文帝　五　／南郊頌　幷序　(P.3018-2)
南郊頌幷序
臣聞惟天為大。聖人敬其德。知幾其神。聖人契其道。故龍官弱言之后。合揆於蒼昊。鳥紀垂衣之君。昭格於上帝。莫不巍巍乎穆穆乎。渙汗於綠篇。氛氳於丹冊者矣。我梁皇帝之御天下也。乘熛祇之盛曜。即璧日之遐照。等乾覆之燾養。合坤載之靈長。四三六五之意。十堯九舜之明。名與功偕。業將時並。自撥亂反正。伐罪弔民。馮玉几。握金鏡。君臨萬國。於今二十有二載也。緯天維。理地軸。移澆風於末俗。反湻正於區中。化不言而先顯。教不嚴而已肅。流樂復雅。遠符雲韶之世。墜禮還章。非因忠信之薄。九垓同軌。四海無波。儲明變照。儀天作兩。三衮咸作。叶化台光。麴糱王風。鹽梅帝載。塵清世晏。蒼兕無蓺文類聚有所字。用其武功。運謐時平。蓺文類聚作雍。鵷鷺咸蓺文類聚有竝字。修其文德。桃林散甲。華山弢刃。玉門罷候。紫塞沈鋒。屠羊釣壑之士。厭洗耳而襲簪佩。版築藏巖之逸。去燥穀而紆珩組。異人俊乂。既閒出而在官。世鏡河仙。亦雍容而廊廟。蹇蹇同於多
士。諤諤比乎得人。五典三墨。既葳蕤於璧水。九流八索。亦繽紛於石渠。畫一之政。萬代表於時和。三章之律。百姓沐於仁壽。於是龍光之地。日浴之鄉。紫舌黃支。頭飛鼻飲。自西自南。無思不服。款關質子。稱臣內向。珠樹素禽。越火枝之地。銀甕邛杖。踰沈羽之涘。出赤野而連翩。度玄妙之泱漭。於是嘉祥被。眾瑞登。蓺文類聚作發。金人澤馬丹甑玉雞三角九尾四眉蓺文類聚作肩。六足抽鋪地之九莖發端門之連理。參差於郊藪。布濩於宮闕。蓺文類聚作闈。府無虛月。史弗能記。周稱黃鳥之旗。夏有玄珪之錫。無以踰此嘉祥。方茲總萃。道洽世昌。國殷民阜。鄉知舜讓。邑比堯封。委粟西畝。神絲被澤。可謂我化若風。民應如草。我靜如鏡。物動猶煙。天子猶未明求衣。日昃不勌。撤膳匪躬。詢輿訪道。鑾旗徐動。棄千里而弗乘。寶瑟無虞。捐百金而不服。廣行四等。被慈雨於枯根。大闡三朝。驚法雷於羣夢。曲成萬物。去殺愛生。幽獘之民。與蒼雷而共悅。否滯之義。同谷風而開杼。昆蟲得性。跂蠢欣生。三驅有緩前之禽。九門無餧獸之藥。至德之事如此。太平之風如彼。乃以恭肅神祇。理通孝敬。江左以來。爽塏未闢。爰命將作。揆日載營。三靈叶響。百工咸事。宛如神造。儼類仙居。沖祕隱嶙。跨千畝於晉日。閑曠麗遠。吞七里於漢年。五達四通。廓郊彌野。蓺文類聚作澤。南瞻重嶽。北眺芒嶺。東臨灞滻。西望舊豐。紆餘委蛇。𠀉陵起伏。澎湃嶢。山川異態。飛梁邃宇。洞爥宂蓺文類聚作燭空。懸。紫殿仙宮。霞騫鳥翥。霧映倒梁。日光疏鈑。玉桃卷葉。銀樹抽芳。百果千株。三珠八柱。朝葉與密露共鮮。晚花與薰風俱落。露禽乍聚。望比翼之翱翔。歸飛時宿。聞同心之夜響。故以熊熊灼灼。炫兩明而仰七曜。紛紛沐沐。承五烟而帶三靈。圓𠀉閑靜。紫壇肅設。五精之場。千神之位。八堦弘麗。四維博敞。宛若千仞。狀懸流之仙館。煥如五彩。同瑤山之帝壇。石牒神昌之瑞方臻。金縷飛光之徵永固。是雕是琢。鄙茅茨之為儉。非珠非玉。嗤甘泉之巳奢。望昔方今。
獨高千古。沿襲異等。質文斯中。於是歲在單閼。星次訾陬律中太簇。日惟辛卯。特有事於南郊。甸師清野。封人壝宮。朱幕夕峙。帷宮宿設。曉漢斜陰。挈壺升漏。天子御玉輅。動金根。八驥揚衡。雙龍翼蓋。雲罕徐迴。鳴鐃韻響。風承豹尾。日映鶡冠。萬騎天行。千乘雷動。石鎧犀衣之士。連七萃而雲屯。珠旗日羽之兵。亙五營而星列。鬱鬱阡阡。震震填填。充溢乎國都。彌彌下脫漫字於鄽邑者也。若乃迴輿降蹕。薦禮帝儀。揖太清。秩羣望。被大裘。服山冕。恭蒼璧之明祀。穆靈壇之禋敬。黍稷非馨。明德惟馨。日曜彤精。天澄翠色。百僚師師。九官濟濟。千神叶福。萬億均慶。六典斯僃。三禮必該。焚柴告成。罔不欽若。翠烟升綠。同河濱之瑞雲。丹燎燭天。若帝鄉之美氣。雲門麗舞。咸池廣樂。已叶九韶之曲。復諧六列之奏。金匏既動。望蜿蟬之遊龍。玉磬徐鳴。觀參差之舞鳳。桂轊駕肩。士女填噎。接袂為幃。連裾猶堵。鼓腹擊轅。行歌舞抃。然後紆玉輦而謝書生。登靈臺而望雲物。欽明美化。跨萬古於茲日。廣運愉樂。表千載於當今。方當巡云云之禮。啟亭亭之業。封天荅睠。禮地徵靈。南山之壽無極。七百之基長固。豈不懋哉。豈不盛哉。菲薄微臣。謬與藩服。馳心休禮。𥞊馬之願無由。徒罄褊辭。清風之藻多愧。敢敷庸理。獻頌十章。其辭曰。
元始道一。渾德氛氳。遙哉邃古。敻矣初分。磅礴地載。清朗天文。大人覩物。生民樹君。蛇驅龍準。作樂垂衣。皇圖炤灼。帝篆葳蕤。廓寥中代。合聖與誰。於鑠我后。命世天飛。玄默馭辯。寂照秉真。就雲握厤。望日臨民。謙光履德。義禮稱珍。車書同軌。天下歸仁。期章孔僃。盛化弘道。酌衢敬賓。欽賢愛老。變正是珍。燭車非寶。如海之深。如日之杲。肅恭明神。逖聽前踵。配天道尊。迎陽義重。玄酒陶匏。燔柴雲聳。跨舞初學記作舜。論韶。籠堯稱拱。赫矣郊宮。載惟靜謐。初學記作郊宮載靜。紫壇新閟。肅肅禁圍。陰陰仙室。六戎列野。八鸞照日。架初學記作深。殿星羅。重宮霧出。蒲萄金橘。靈壽木難。表禁開暑。貞檜陵寒。山池壯麗。階
閤彤丹。葉垂疊雨。花落重巒。康哉盛德。初學記作德盛。美矣世初學記作時。豐。三辰炳耀。七政永隆。五方來洎。四隩茲通。懸繩度笮。駕鹿追風。既隆懋化。復覩瑞滋。金車出野。玉露霑墀。紫概初學記作脫。神草。華平瑞芝。長愉汪濊。永固雍熙。照天漏涘。遠肅邇睦。惠靡齊民。恩彌比屋。式光惇史。踰斯郁郁。皇哉康哉。同斯景福。文苑英華七百七十二。又見蓺文類聚三十八。初學記十三。皆有刪節。
集／總集／全上古三代秦漢三國六朝文／全梁文　凡七十四卷　／卷十三／簡文帝　六　／維衞佛像銘(P.3025-2)
維衞佛像銘
灼灼金容。巍巍滿月。永被人天。常畱花窟。
集／總集／全上古三代秦漢三國六朝文／全梁文　凡七十四卷　／卷三十四／江淹　二　／雜三言五首　幷序　／訪道經(P.3151-1)
訪道經
百學兮異文。綿綿當作錦派兮綺分。珍君之言兮皦無際。悅子之道兮迥不羣。澹深韻於白水。儼高意於浮雲。軌賢豪於後學。軼望識於前文。茲道兮可傳。可傳兮皓然。挾茲心兮赴絕國。懷此書兮坐空山。空山隱轔兮窮翠㟧。水散漫兮涵素壑。海外陰兮氣曇曇。江上月兮光灼灼。東南出兮是一山。西北來兮乃雙鶴。池中蓮兮十色紅。窗前樹兮萬葉落。四壁深兮乃泬㵳。左右虛兮如寂寞。寂寞兮山室。德經兮道袠。盪魂兮刷氣。掩憂兮靜疾。信若人兮先覺。聊與子兮如一。
集／總集／全上古三代秦漢三國六朝文／全梁文　凡七十四卷　／卷五十一／王僧孺　一　／慧印三昧及濟方等學二經序讚(P.3248-2)
慧印三昧及濟方等學二經序讚
夫六書相因。懸日月而無改。二字一吐。更天地而靡渝。雖書不盡言。言非書不闡。言不盡意。意非言不稱。是以締聽善思。承茲利喜。俯首屈足。恭此受持。若讀若誦。已說今說。一音一偈。莫匪舟梁。一讚一稱。動成輪軌。況夫五力方圓。四攝無怠。開方便門。示真實相。流方等之妙說。得菩提之至因。沐此寶池。照茲法炬。香雲靡靡。慧露傍流。出伽邪之妙城。發娑羅之寶樹。建安殿下。含章基性。育德成體。惠聲溢於秋水。美義光於冬日。事高祖𠀉兔圃。名出前意後蒼。損己利人。忘我濟物。傍通兼善。無礙無私。若空谷之必應。如洪鐘之虛受。匡法弘道。以善為樂。重以植顯因於永劫。襲妙果於茲生。託意紹隆。用心依止。妙達空有。深辯權實。而玉體不安。有虧涼暑。行仁莫顯。楚君日見其瘳。施德靡言。漢相方饗其樂。桂葉龜腦。固風寒之易銷。荔葩鸞骨。更騰飛之可孱。況復慧身方漸。善根宿樹。無勞湔腸澣胃。不待望色察聲。有廣州南海郡民何規。以歲次協洽。月旅黃鐘。天監之十四年十月二十三日。采藥於豫章胡翼山。幸非放子逐臣。乃類尋仙招隱。登峯十所里。屑若有來。將循曲陌。先限清㵎。或如止水。乍有潔流。方從揭厲。且就褰攬。未濟之間。忽不自覺。見澗之西隅。有一長者。語規勿渡。規於時即畱。其人面色正青。徒跣捨屨。年可八九十。面已皺斂。鬚長五六寸。髭半於鬚。耳過於眉。眉皆下被。眉之長毛。長二三寸。隨風相靡。脣色甚赤。語響而清。毛爪正黃。指毛亦長二三寸。著赭布帔。下有赭布泥洹僧。手捉書一卷。遙投與規。規則奉持。望禮三拜。語規可以此經與建安王。兼言王之姓字。此經若至。宜作三七日宿齋。若不曉齋法。可問下林寺副公。副法師者。戒苦精苦。恬憺無為。遺嗜欲。等豪賤。蔬藿自充。禪寂無怠。此長者言畢便去。行十餘步。閒忽不覩。規開卷
敬視。名為慧行三昧經。經旨以至極法身無相為體。理出百非。義踰名相。寂同法相。妙等真如。言其慧冥此理。有若恆印。心照凝寂。故以三昧為名。後又有濟諸方等學經。此下又題云。天竺薩和鞞日僧迦與海虎王。經旨以流通至教。軌法有體。所以誡示大士化物方法。言若濟諸蒼氓。宜弘方等之教。方等者。大乘之通名。究竟之弘旨。其軸題云。燉煌菩薩沙門支法護所出。竺法首筆受。共為一卷。寫以流通。軸用湻漆。書甚緊潔。點製可觀。究尋義趣。或微或顯。稱在羅閱山著陀鄰尼行。無來無去。非住非止。斯蓋鷲嶽鶴林之別記。寶殿孤園之後述。不殊玉檢。靡異寶函。理出希微。辭深鉤致。是唯正說。曾匪異端。雖王遵之得四十二章。安清之出百六十品。無以惑異。大王沐浴持奉。擎跪鑽習。多寫廣述。闡揚玄旨。孰匪醫王。即斯藥樹。不待眼瞬。無勞苦口。捨茲六術。屏此十巫。昔或授編書於圯上。受揣術於谷裏。乍有寓言。且或假夢。未有因應炳發。若此其至焉。受命下才。式旍上道。敢因滓賤。率此顓蒙。其辭曰。
雷音震響。錄簡青編。匪言曷教。非迹靡傳。是資妙象。實寄幽筌。照之慧燭。濟以寶船。懇哉至矣。在應斯圓。覆其靉靆。浸此熙漣。救焚援溺。去蓋銷。灼灼應韓。英英河楚。松孤桂鬱。鸞棲鵬舉。照野光朝。潤山枯渚。濫源茲永。覆簣已多。鬱為藩榦。擢此天柯。寄誠梵表。託好禪河。接足能仁。心直妙覺。用遺滯染。是祛塵濁。靡向非真。何背非俗。一忘受想。將捐味觸。無德不詶。有感必召。吐彼神訣。示我玄要。既蠲既已。畱華及少。等此北恆。均之東耀。釋藏跡七。
集／總集／全上古三代秦漢三國六朝文／全梁文　凡七十四卷　／卷五十二／王僧孺　二　／禮佛唱導發願文(P.3251-2)
夫道僃監撫。望表元良。察遠知微。貫宗勾極。不勞斧藻。無待審諭。況復靜悟空有。同觀貞俗。能行能說。既信既持。眾等齊誠奉逮儲君殿下。歸命敬禮云云。仰願皇太子殿下。厚德體於蒼莽。廣載侔於磻礴。前星照曜。東離煥炳。淑聞自遠。和氣熏天。異才爭入。端人竝至。玉體怡清。金聲妙越。
夫茂實英聲。道周德廣。秉珪襲衮之貴。坐槐憩棠之尊。猶應共惜東暾。俱吝西𡹮。悟蕉蘆之非實。知鏡月之虛衒。信秉電之不畱。默默當作驗畫水之隨合。惟宜照之智炬。灌以寶瀾。增此睿根。成斯妙植。又各增到。奉逮太尉等諸王殿下。歸命敬禮云云。仰願諸王。既明且哲。聲跨於河楚。令聞令望。道均於旦奭。德貫右戚。義藹周親。作鉉則與二曜相終。臨岳則與四維等固。若彭涓之遐永。譬松筠之貞悅。
夫天枝峻密。帝葉英芬。莫不玉震蘭搖。金鏘桂縟。覩寸文而驗錦。觀一毛而測鳳。竝能才高銅爵。詞富雲臺。彬彬亹亹。超超灼灼。以斯勝善。奉逮諸王殿下。歸命敬禮云云。仰願諸王殿下。穆穆與清風竝扇。英英將白雲共朗。永鍾清祉。長享元吉。出牧則聲高民上。入朝則譽光物右。德重山玉。智超海藏。鏗鏘麗於珠樹。皎鏡光於玉田。
集／總集／全上古三代秦漢三國六朝文／全梁文　凡七十四卷　／卷五十四／張充／與王儉書(P.3268-1)
與王儉書
吳國男子張充致書於琅邪王君矦侍者。頃日路長。愁霖韜晦。涼暑未平。想無虧攝。充幸以魚釣之閑。鎌採之暇。時復以卷軸自娛。逍遙前史。從橫萬古。動默之路多端。紛綸百年。昇降之徒不一。故以圓行方止。用之異也。金剛水柔。性之別也。善御性者。不違金石之質。善為器者。不易方圓之用。所以北海掛簪帶之高。河南降璽言之貴。充生平少偶。不以利欲干懷三十六年。差得以棲貧自澹。介然之志。峭聳霜崖。確乎之情。峰橫海岸。彯纓天閣。既謝廊廟之華。綴組雲臺。終慙衣冠之秀。所以擯跡江皋。徉狂隴畔者。實由氣岸疏凝。情塗狷隔。獨師懷抱。不見許於俗人。孤秀神崖。每邅回於在世。故君山直上。蹙壓於當年。叔陽敻舉。𨍜𨎹乎千載。充所以長羣魚鳥。畢影松阿。半頃之田。足以輸稅。五畝之宅。樹以桑麻。嘯歌於川澤之間。諷咏於澠池之上。泛濫於漁父之遊。偃息於卜居之下。如此而已。充何識焉。若夫驚巖日。壯海逢天。竦石崩尋。分危落仞。桂蘭綺靡。叢雜於山幽。松柏森陰。相繚於㵎曲。元卿於是乎不歸。伯休亦以茲長往。若迺飛竿釣渚。濯足滄洲。獨浪煙霞。高臥
風月。悠悠琴酒。岫遠誰來。灼灼文談。空罷方寸。不覺鬱然千里。路阻江川。每至西風。何嘗不眷。聊因疾隙。略舉諸襟。持此片言。輕枉高聽。丈人歲路未彊。學優而仕。道佐蒼生。功橫海望。入朝則協長倩之誠。出議則抗仲子之節。可謂盛德維時。孤松獨秀者也。素履未詳。斯旅尚眇。茂陵之彥。望冠葢而長懷。霸山之氓。佇衣車而聳歎。得無惜乎。若鴻裝撰御。鶴駕軒空。則岸不辭枯。山被其潤。奇禽異羽。或巖際而逢迎。弱霧輕煙。乍林端而菴藹。東都不足奇。南山豈為貴。充昆西之百姓。岱表之一民。蠶而衣。耕且食。不能事王矦。覓知己。造時人。聘遊說。蓬轉於屠博之閒。其歡甚矣。丈人早遇承華。中逢崇禮。肆上之眷。望溢於早辰。鄉下之言。謬延於造次。然舉世皆謂充為狂。充亦何能與諸君道之哉。是以披聞見。埽心胷。述平生。論語默。所以通夢交魂。推衿送抱者。其惟丈人而已。關山敻阻。書罷莫因。儻遇樵者。妄塵執事。梁書張充傳。
集／總集／全上古三代秦漢三國六朝文／全梁文　凡七十四卷　／卷五十四／曹思文／難范縝神滅論(P.3273-1)
難范縝神滅論
論曰。神即形也。形即神也。是以形存則神存。形謝則神滅也。難曰。形非即神也。神非即形也。是合而為用者也。而合非即矣。生則合而為用。死則形畱而神逝也。何以言之。昔者趙𥳑子疾五日。不知人。秦穆公七日乃寤。並神遊於帝所。帝賜之鈞天廣樂。此其形畱而神逝者乎。若如論言。形滅則神滅者。斯形之與神。應如影響之必俱也。然形既病焉。則神亦病也。何以形不知人。神獨遊帝。而欣歡於鈞天廣樂乎。斯其寤寤當作寐也魂交。故神遊於蝴蝶。即形與神分也。其覺也形開。蘧蘧然周也。即形與神合也。然神之與形。有分有合。合則共為一體。分則形亡而神逝也。是以延陵窆子而言曰。骨肉復歸於土。而魂氣無不之也。斯則形亡而神不亡也。然經史明證。灼灼也如此。寍是形亡而神滅者也。
論曰。問者曰。經云。為之宗廟。以鬼饗之。通云。非有鬼也。斯是聖人之教然也。所以達孝子之心。而厲偷薄之意也。難曰。今論所云。皆情言也。而非聖旨。請舉經記。以證聖人之教。孝經云。昔者周公郊
祀后稷以配天。宗祀文王於明堂。以配上帝。若形神俱滅。復誰配天乎。復誰配帝乎。且無神而為有神。宣尼云。天可欺乎。今稷無神矣。而以稷配。斯是周旦其欺天乎。果其無稷也。而空以配天者。既其欺天矣。又其欺人也。斯是聖人之教。教以欺妄也。設欺妄以立教者。復何達孝子之心。厲偷薄之意哉。
原尋論旨。以無鬼為義。試重詰之曰。孔子菜羹瓜祭。祀其祖禰也。記云。樂以迎來。哀以送往。神既無矣。迎何所迎。神既無矣。送何所送。迎來而樂。斯假欣於孔貌。送往而哀。又虛淚於𠀉體。斯則夫子之祭禮也。欺偽滿於方寸。虛假盈於廟堂。聖人之教。其若是乎。而云聖人之教然也。何哉。弘明集九。
集／總集／全上古三代秦漢三國六朝文／全陳文　凡十八卷　／卷十一／徐陵　六　／晉陵太守王勵德政碑(P.3462-2)
晉陵太守王勵德政碑
若夫睢陵世傳。已詳載德之華。徐州先賢。亦著清風之美。偉哉文獻。光啟中興。郭莖表其深源。何籌慙其遠慶。豈惟桓氏之鳴玉。張家之珥貂。袁姓之朱衣。楊宗之華轂。又有佽飛遮列。班弓夾門。濯龍俯望。緹騎盈道。奕世如此。何其盛哉。君㠯藍田美玉。大海明珠。灼灼美其聲芳。英英照其符彩。風神雅淡。識量寛和。既有崔琰之鬚睂。非無鄭玄之腰帶。爛爛如高巖下電。騷騷若長松裏風。勢利無擾于胸襟。行藏不概于懷抱。家門雍睦。孝友為風。上交不諂。下交不瀆。脫貂救厄。情靡矜𠫤。釋馬窮途。唯濟危殆。至于網羅圖籍。
脂粉蓺文。學侶挹其精微。詞宗稱其妙絕。出為仁武將軍晉陵太守。五雞三彘。勤䘏有方。問羊知馬。鉤距兼設。濟北移樹。累政之所未治。汝南爭水。連年之所無斷。一朝明決。曾不畱滯。四民商販。咸用殷阜。銘曰。
康哉寶運。美矣良臣。渭渭當作冑自灃水。源于洛濱。公矦世及。宰輔相因。曰我民秀。山川降神。風情穆穆。孝友恂恂。學則經笥。文為世珍。高風遠矣。曠代難倫。鼎鉉虛職。台階未臻。安知霜霰。遽夭松椿。碣石斯表。民情既陳。徒然下拜。何報陽春。蓺文類聚五十二。
集／總集／全上古三代秦漢三國六朝文／全陳文　凡十八卷　／卷十六／張正見／衰桃賦(P.3490-2)
衰桃賦
巖巖秀峰。吐桂榮松。獨夭桃之灼灼。輕擢采于寒蹤。爾乃萬株成錦。千林佀翼。苔畫波文。花然樹色。發秦源而逸氣。飄漢綬而流芳。譬蘭缸之夜炷。似明鏡之朝妝。成蹊列逕。光崖豔汜。閒真定之蒼梨。雜房陵之縹李。芬芳難歇。照曜無儔。舒若霞光欲起。散佀電采將收。既而風落新枝。霜飛故葉。歎垂釣之妖童。怨傾城之麗妾。蓺文類聚八十六。初學記二十八。
集／總集／全上古三代秦漢三國六朝文／全後魏文　凡六十卷　／卷二十二／張淵／觀象賦　并序　(P.3620-1)
觀象賦并序
易曰。天垂象。見吉凶。聖人則之。又曰。觀乎天文。㠯察時變。觀乎人文。㠯化成天下。然則三極雖殊。妙本同一。顯昧雖遐。契齊影響。尋其應感之符。測乎冥通之數。天人之際。可見明矣。夫機象冥緬。至理幽玄。豈伊管智所能究畼。然歌詠之來。偶同風人。目閱羣宿。能不歌吟。是時也。歲次析木之津。日在翼星之分。閶闔晨鼓而蕭瑟。流火夕暵㠯摧頹。游氣眇其高搴。辰宿煥焉華布。覩時逝懷川上之感。步秋林同宋生之戚。歎巨艱之未終。抱殷憂而不寐。遂彷徨于窮谷之裏。杖策陟神巖之側。乃仰觀太虛。縱目遠覽。吟嘯之頃。懍然增懷。不覽至理。拔自近情。常韻發于宵夜。不任咏歌之末。遂援管而為賦。其辭曰。
陟秀峰㠯遐眺。望靈象于九霄。陟昇。遐遠。九霄、九天也。覩紫宮之環周。嘉帝坐之獨標。紫宮垣十五星在北斗北。天皇大帝一星在紫宮中。天帝位尊。故言獨標也。瞻華蓋之蔭藹。何虛中之迢迢。華蓋七星枉九星。合十六星。在大帝上。迢迢。高遠之貌。觀閣道之穹隆。想靈駕之電飄。閣道六星在王良東北。天帝之所乘攝。靈駕之所由從電飄疾也。爾乃縱目遠覽。傍極四維。北鑒機衡。南覩太微。四維四方之維。機衡謂北斗星。太微宮十星。在翼軫北。三台皦皦㠯雙列。皇座冏冏㠯垂暉。三台凡六星。兩兩而居。起文昌。極太微。皇座一星在太微星中。皦皦冏冏。皆星光明之貌也。虎賁執銳于前階。常陳屯聚于後闈。三台謂之太階。虎賁一星在下台南。故言前階。常陳七星如畢狀。在皇座北。皆宿衞天帝前後。僃非常。闈門。宮中之門也。遂回情旋首。次目文昌。文昌七星。在北斗魁前別一宮之名。皆相位次也。仰見造父。爰及王良。造父五星。在傳舍河中。造父周穆王御。死精上為星。王良五星。在奎北。王良者晉大夫善御。九方湮之子。良一名郵無正。為趙𥳑子御。死精託于星。為天帝之馭官。傅說
登天而乘尾。奚仲託精于津陽。傳說一。星在尾後。傳說殷時隱于巖中。殷王武丁夢得賢人。圖畫其象。求而得之。即立為相。死精上為星。乘尾在龍駟之閒。奚仲四星。在天津北近河傍。太古時造車輿者。死而精上為星。水北曰陽。在河北。故曰津陽也。織女朗列于河湄。牽牛煥然而舒光。織女三星在紀星東端。牽牛六星在河鼓南。世人復㠯河鼓為牽牛。五車亭柱于畢陰。兩河俠井而相望。五車三柱都十四星。在畢東北。在宿北故謂之陰。兩河。南河北河。六星俠東井。東西遙相對。故曰相望也。灼灼羣位。落落幽紀。設官分職。罔不悉置。灼灼落落。皆星光明希疏之貌。羣位謂天設三公九卿之官。皇后嬪御之位。分謂分其所司。而各有所典。罔、無、悉、盡。言無不盡僃。官職亦有之也。儲貳副天。庭延三吏。儲貳謂太子一星。在帝座北。三吏三公星。在太微宮中也。論道納言。各有攸司。論道。謂三公坐而論道。納言。謂尚書獻可替否。將相次序㠯衞守。九卿珠連而內侍。大微宮十星。皆有上將上相次將次相之位。九卿三星在太微庭中。行列佀珠之相連而內侍。天街分中外之境。四七列九土之異。天街二星。昴畢間。近月星陰陽之所。分中國之境界。天街㠯西屬外國。旄頭氈褐引弓之民皆屬焉。天街㠯東屬中國。搢紳之士冠帶之倫皆屬焉。四七二十八宿。角亢鄭國兖州。氐房心陳國豫州。尾箕燕國幽州。斗牛吳國楊州。女虛危齊國青州。營室東壁衞國并州。奎婁魯國徐州。胃昴畢趙國冀州。觜參魏國益州。井鬼秦國雍州。柳星張周國洛陽三河。翼軫楚國荊州。天有十二次。日月之所經歷。地有十二州。王矦之所國。方士所出之物。各有殊異不同者。左則天紀槍棓。攝提大角。二咸防奢。七公理獄。天紀九星在貫索東。天槍三星在北斗杓東。天棓五星在女牀東北。攝提卜星俠大角。大角一星在攝提間。二咸東咸四星在房東北。西咸四星在房西北。此星主防奢淫謟佞之事。七公七星在招搖東。接近貫索。貫索為天獄。刑獄失中。則七公評議。理其冤枉。庫樓烱烱㠯灼明。騎官騰驤而奮足。庫樓十星在大角南。騎官二十七星在氐南。騎官典乘。故曰騰驤也。天市建肆于房心。帝座磥落而電燭。天市二十四星在房心北。帝座一星在天市中心。于前則老人天社。清廟所居。老人一。星在弧南。常㠯春秋分候之。天社六星亦在弧南。清廟十四星在張南。明堂配帝。靈臺考符。明堂三星在太微西南角外。靈臺三星在明堂西。丈人極陽而慌忽。子孫嘒嘒于參嵎。丈人二星在軍市西南。星在南方。故稱極陽。慌忽謂星細小。遠邈難見。老子曰。忽兮慌兮。其中有象。慌兮忽兮。其中有物。子二星在丈人東。嘒、小貌。孫二星在子東。詩云。嘒彼小星。三五在東。此之謂乎。天狗接狼㠯吠守。野雞伺晨于參墟。天狗七星在狼北。野雞一星在參東南。天市中街。主警怖。故曰吠守。雞能候時。故曰伺晨。右則少微軒轅。皇后之位。嬪御相次。尊卑有秩。少微四星在太微西南。北列白衣處士之位。軒轅十七星在七星北。有皇后嬪御之位。尊卑相次。皆秩序之也。御宮典儀。女史執筆。御宮四星在鉤陳左傍。此星主典司禮儀威容步趨之事。女史一星在柱下史北。女史記識晝夜昏明節漏省時。在鉤陳右傍。內平秉禮
㠯伺邪。天牢禁愆而察失。內平四星在中宮南。有邪媚之事。㠯禮正之。天牢六星在北斗魁下。有過失則懲其愆也。于後則有車府傳舍。匏瓜天津。車府七星在天津東。傳舍五星在華蓋上。匏瓜五星在麗珠北。天津九星在匏瓜北。扶匡照曜。麗珠珮珍。扶匡七星在天津東。麗珠五星在須女北。麗桂衣珠珮珍。后夫人之盛飾。其星主皇后之服也。人星麗玄㠯閑逸。哭泣連屬而趨墳。人星五星在車府南。麗附玄天。言人星近。于閑逸。易曰。日月星辰麗于天。石氏經曰。人星優游。人乃安寍。哭二星在虛南。泣三星在哭東。墳墓四星在危南。哭泣星行列趨向墳墓。故曰連屬。河鼓震雷㠯𥔀磕。騰虵蟠縈而輪菌。河鼓十二星在南斗北。此星昏中南方而震雷。易曰鼓之㠯雷霆。此之謂也。此星主聲音。故曰𥔀磕。騰虵二十二星在營室北。形狀佀虵。故曰輪菌。于是周章高眄。還旋辰極。辰極、北極。既覿鉤陳中禁。復覩天帝休息。鉤陳六星在紫宮中。天皇大帝之所居。諸宮別館及天牀星。皆是休息寢臥而游也。漸臺可升。離宮可即。漸臺離宮。皆天宮臺之名。漸臺四星在織女東足下。離宮六星與營室相連。言天帝或升漸臺而觀。或就離宮而游。即、就也。禮記曰。即宮于宗周也。酒旗建醇醪之旌。女牀列窈窕之色。酒旗三星在軒轅左角。天設置酒官為飲燕之事。故建牙旗為𢶏。女牀三星在紀星東北端。奉侍天王之女。侍衞天王。必有關睢窈窕之美。無妬忌之心。乃可侍衞天王左右。故言列窈窕之色也。輦道屈曲㠯微煥。附路立于雲閣之側。輦道五星在織女西。足屈曲而細小。故言微煥也。附路一星在閣道傍。言天帝出入。由閣道附路。豫防敗傷。故言天帝立于雲閣之側。其列星之表。五車之閒。乃有咸池鴻沼玉井天淵建樹百果竹林在焉。列宿之外謂之表。咸池三星在天潢東。鴻沼二十三星在須女北。玉井四星在參左是下。天淵十星在龜星東南。建樹百果星在胃南。竹林二十五星在園西南。江河炳著于上穹。素氣霏霏其帶天。江天江星。天江四星在尾北。言天江星乃炳然著見于天上。素氣者天河。白氣素白。霏霏然帶著于天也。神龜曜甲于清冷。龍魚摛光㠯暎連。神龜。龜星也。有五星在尾南。龜知來事。故稱神。在河中。故言清冷。魚龍謂魚一星在尾後。河中尾為龍宿。故言龍魚。此星在河中。㠯魚星之映水有光曜也。又有南門鼓吹器府之官。奏彼絲竹。為帝娛歡。南門鼓吹二星在庫樓南翼西南。器府三十二星在軫南。器府典掌絲竹之事。㠯娛樂天帝也。熊羆緜絡于天際。虎豹儵煜而暉爛。虎豹熊羆四星在狼星傍。弧精引弓㠯持滿。狼星搖動于霄端。狼一星在參東南。弧九星在狼東南。星傳云。天下兵起。則弧弓張天。其外則有燕秦齊趙列國之名。外謂列宿之外。復有諸國之名。齊一星在九坎東。趙二星在齊北。鄭一星在趙北。越一星在鄭北。周二星在越東。秦二星在周東。代二星在秦南。晉一星在代南。韓一星在晉西。魏一星在韓北。楚一星在韓西。燕一星在楚南。諸列國之名。凡有十二星也。雷電霹靂。雨落雲征。征行也。雷電六星在營室南。霹靂五星在土公西南。雲雨四星在霹靂南。陳車策駕于氐南。天駟
騁步于太清。陳車三星在氏南。房星一名天駟。園苑周回㠯曲列。倉廩區別而殊形。天園十四星在苑南。天苑十六星在昴畢南。天倉六星在婁南。天懍四星在昴南。言形象殊別不同也。內則尚書大理太一天一之宮。尚書五星在紫微宮門內東南維。大理二星在紫微宮中。太一天一各一星。相近在紫宮門南。柱下著術。傳示無窮。柱下史一星在北極東。六甲候大帝之所須。內廚進御膳于皇躬。六甲在華蓋下。內廚二星在紫宮西南角外。天船橫漢㠯普濟。積水候災于其中。天船九星在大陵北。積水一星在天船中。陰德播洪施㠯恤不足。四輔翼皇極而闡玄風。陰德二星在尚書西。四輔四星俠北極。播布洪大玄天也。陰德之官。必有陽報。夫陰施陽報。自然之常數。貧窮困死。生民之極艱。㠯至困乏□死遭陰德之終。故窮者不希周恤而惠與自至。施者無求于報。而酬荅自來。斯乃冥中之理。大象豈虛搆其曜哉。四輔星既翼佐北極之樞。又能闡楊天帝之風教。故言闡玄風也。恢恢太虛。寥寥帝庭。恢恢寥寥。皆廣大清虛之貌。老子曰。天網恢恢。疏而不失。帝庭謂太微宮也。五座竝設。爰集神靈。五座。謂太微宮中五帝座也。黃帝靈威仰位東方。赤帝赤熛怒位南方。白帝白招矩位西方。黑帝汁光紀位北方。黃帝含樞妊位中央。五帝各異。竝集諸神之宮。與之謀國事。孝經援神契曰。竝設神靈集謀。此之謂也。乃命熒惑。伺彼憍盈。熒惑常㠯十月十一月入太微。受制伺無道之國。故曰伺彼憍盈也。執法刺舉于南端。五矦議疑于水衡。太微南門謂之執法。刺舉者。刺姦惡。舉有功。五矦五星在東北。東井為水衡。辨疑獄。五矦議而評之也。金火時出㠯成緯。七宿匡衞而為經。金火熒惑太白也。七宿謂一方七宿。天文謂五星為緯。二十八宿為經。故舉金火七宿為言。則五星二十八宿可知也。言五星出入伏見有時。不常出也。暐曄昱其竝曜。粲若三春之榮。言星辰布曜。若春日之榮華也。覩夫天官之羅布。故作則于華京。言天官羅布于上。王者法效于下。論語曰。惟天為大。惟堯則之也。及其災異之興。出無常所。言災異出無常宿。隨其善惡而處之。假使鄭國有事。則變見角亢也歸邪繽紛。飛流電舉。如星非星。如雲非雲。謂之歸邪。夾㠯微氣。故稱繽紛。飛、飛星也。流、流星也。飛星與流星各異。飛星焱去而迹絕。流星迹存而不滅。電舉者。佀焱電長。妖星起則殃及晉平。虵乘龍則禍連周楚。春秋魯襄公十年春正月戊子。妖星出于婺女。見于申維。婺女屬齊。申為晉分。梓慎見妖星出。知晉矦㠯戊子日死。虵乘龍。謂襄公二十八年。歲星次天津于玄枵十五度。在虛下。歲星主木。位在東體合房心。故名龍。虛在坎。坎子位。次玄枵。龜虵之類。歲星失次。行虛之外。出其下。故曰虵乘龍。龍位壽星。宋鄭之分。梓慎見虵乘龍。知饑在宋鄭。然裨竈㠯為周王及楚子皆死。二人推變不同。所見各異。梓慎裨竈。古之良史也。或取證于逢公。或推變于𧘂午。逢公齊邑姜之先。言逢公死時。亦有此星見。梓慎推星。㠯此方之。知晉平公將死。𧘂午謂虛宿對午。午為張翼。張翼周楚之分。裨竈占知周王楚子死。故言推變于𧘂午。乃有欽明光被。填逆水府。昔堯遭洪水。填星逆行入水府。書曰。欽明文思。光被萬邦。
洪波滔天。功隆大禹。言洪水既出。堯命鯀治之。而功不成。乃復命禹治而平之。禹有濟世之難。治水之功。書曰。洪水滔天。又曰。禹錫玄圭。告厥成功。此則冥數之大運。非治綱之失緒。言堯遭洪水。致填星逆行之異。非不德所致。此乃運數應爾也。蓋象外之妙。不可㠯麤理尋。重玄之內。難㠯熒燎覩。言玄理微妙。不可知見也。至于精靈所感。迅踰駭嚮。荊軻慕丹。則白虹貫日而不徹。昔荊軻慕燕太子丹之義。入秦為刺客。雖至精感上。而事竟不捷。衞生畫策。則太白食昴而摛朗。昔衞先生為秦畫策于長平。昭王疑而不信。太白有食昴之變。魯陽指麾。而曜靈為之回駕。魯陽、古之賢人。㠯手麾日。能再回也。嚴陵來游。而客氣著于乾象。昔光武為白衣時。與嚴陵相厚善。及登帝位。陵來入見。太史奏曰。客星犯帝座。光武詔曰。乃嚴子陵。非客。斯皆至感動于神祇。誠應效于既往。尒乃四氣鱗次。斗建辰移。雖無聲言。三光是知。言四時代謝不常。每月斗移建一辰。天無聲言語。止㠯星辰見變譴。㠯示人也。星中定于昏明。影度㠯之不差。測水旱于未然。占方來之安危。孟春正月。昏參中。旦尾中。仲春之月昏弧中。旦建星中。季春之月。昏七星中。旦牽牛中。孟夏之月。昏翼中。旦婺女中。仲夏之月。昏亢中。旦危中。季夏之月。昏心中。旦奎中。孟秋之月。昏建星中。旦畢中。仲秋之月。昏牽牛中。旦觜觿中。季秋之月。昏虛中。旦柳中。孟冬之月。昏危中。旦七星中。仲冬之月。昏東壁中。旦軫中。季冬之月。昏婁中。旦氐中。冬至之日。建八尺之標。影長一丈三尺五寸也。夏至之日。影長一尺六寸也。影長為水。影短為旱。陰精乘箕。則大飆暮鼓。西南入畢。則淫雨滂沲。陰精、月也。東北失道入箕則多風。移而西南失道入畢。則多雨。雨三日為淫雨。詩曰。月麗于畢。俾滂沲矣。書曰。星有好風。星有好雨。此之謂也。譬有晉鍾之應銅山。風雲之從班螭。言雲從龍。風從虎。同氣相求。同類相應。蜀山崩而晉鍾鳴也。若夫冥車潛駕。時乘六虬。大儀回運。萬象俱流。六虬。六龍。易曰。時乘六龍㠯御天。此皆是天回運轉。北斗俄其西傾。羣星忽㠯匿幽。幽暗也。望舒縱轡㠯騁度。靈輪浹旦而過周。望舒、月也。月日行十三度十九分度之七。周天凡三百六十五度四分度之一。天一日一夜運轉。過周一度。浹、匝也。至旦曉而過匝。故曰浹旦而過周也。爾乃凝神遠矚。矖目八荒。察之無象。視之眇茫。狀若渾元之未判別。又似浮海而覩滄浪。幽遐迥㠯希夷。寸眸焉能究其傍。凝神。精不動也。言極遠傍視。茫然若造化之始。元氣未分。似浮海遠望。而不見其邊。論語曰。乘桴浮于海。老子曰。聽之不聞其聲。名曰希。視之不見其形。名曰夷。于是乎夜對山水。栖心高鏡。遠尋終古。攸然獨詠。美景星之繼晝。大唐堯之德盛。瑞應圖曰。景星大如半月。生于晦朔。助月光明。當堯之時。有此星見。故美堯之德能致之也。嘉黃星之靡鋒。明虞舜之不競。昔舜將受禪于堯。先有星見。員而無鋒芒。言舜當用土德。
主天下。星見而無芒角者。示揖讓而受。不㠯兵事爭競也。疇呂尚之宵夢。善登輔而翼聖。昔太公未遇文王時。釣魚于磻溪。夜夢得北斗輔星。神告尚㠯伐紂之意。事見尚書中候篇也。欽管仲之察微。見虛危而知命。昔管仲與鮑叔牙商賈于南陽。見三星聚虛危之分。知齊將有霸主。遂共戮力。來投齊地也。歎熒惑之舍心。高宋景之守教。當春秋時。熒惑守心。景公不從史韋之言。熒惑退舍。而延二十年。壯漢祖之入秦。奇五緯之聚映。昔漢祖入秦。五星聚于東井。秦之分。尒乃厤象既周。相佯巖際。相佯、倘佯也。尚書曰。厤象日月星辰。尋圖籍之所記。著星變乎書契。覽前代之將淪。咸譴告于昏世。言先代之君將淪亡。天必告災異之徵也。桀斬諫㠯星孛。紂酖荒而致彗。夫景星見則太平應。彗孛作而禍亂興。天之常也。昔夏桀無道。斬關龍逢而極惡。孛星見。湯伐之。放于鳴條之野。殷紂設炮烙之刑。彗星出。武王懸之白旗也。恆不見㠯周衰。枉虵行而秦滅。昔魯莊公十年夏四月。恆星不見。自是以後。周室衰微。枉矢出虵行而無尾。自昔項羽入關。有此變。見漢書。諒人事之有由。豈妖災之虛設。言天㠯冥應玄象為變。要由人事。豈妖災而已。誠庸主之難悛。故明君之所察。言庸君闇主。玄象譴告。不能改行自新。㠯荅天變。賢君明主則不然。見天災異。懼而修德也。堯無為猶觀象。而況德非乎先哲。夫唐堯至治。猶厤象璇璣闚七政。況德不及古。而不觀之乎。　魏書張淵傳。又見十六國春秋六十九。無注。　案。張淵北史作張深。文選月賦注引作張泉。皆避唐諱。初學記一略載此賦。作宋張鏡。隋志有宋新安太守張鏡集十卷。豈此賦又見張鏡集邪。疑初學記宋字誤。
集／總集／全上古三代秦漢三國六朝文／全後魏文　凡六十卷　／卷三十／高閭／至德頌　并表　(P.3666-1)
至德頌并表
臣聞刑制改物者。應天之聖君。齷齪順常者。守文之庸主。故五帝異規而化興。三王殊禮而致治。用能憲章萬祀。垂範百王。歷葉所㠯挹其遺風。後君所㠯酌其軌度。伏惟太上皇帝道光二儀。明齊日月。至德潛通。武功四畼。霜威南被。則淮徐來同。齊斧北斷。則獫狁覆斃。西摧三危之酋。東引肅慎之貢。荒遐款塞。九有宅心。于是從容閑覽。希心玄奧。尚鼎湖之奇風。崇巢由之高潔。疇咨熙載。亮采羣后。爰挹大位。傳祚聖人。開古之高範。爰萃于一朝。曠葉之希事。載見于今日。昔唐虞禪舜。前典大其成功。太伯讓季。孔子稱其至德。苟位㠯聖傳。臣子一也。謹上至德頌一篇。其詞曰。
茫茫太極。悠悠遐古。三皇刑制。五帝垂祜。仰察璿璣。俯鑒后土。雍容端拱。惟德是與。夏殷世傳。周漢纂烈。道風雖邈。仍誕明哲。爰暨三季。下陵上替。九服三分。禮樂四缺。上靈降鑒。思皇反正。乃眷有魏。配天承命。功冠前王。德侔往聖。移風革俗。天保載定。於穆太皇。克廣聖度。玄化外畼。惠鑒內悟。遺此崇高。挹彼沖素。道映當今。慶流後祚。明明我皇。承乾紹煥。比誦熙周。方文隆漢。重光麗天。晨暉曡旦。六府孔修。三辰貞觀。功均乾造。雲覆雨潤。養之㠯仁。敦之㠯信。綏之斯和。動之斯震。自西徂東。無思不服。禎候竝應。福祿來格。嘉穀秀町。素文表石。玄鳥呈晧。醴泉流液。黃龍蜿蜿。遊鱗奕奕。沖訓既布。率土咸寍。穆穆四門。灼灼典刑。勝殘豈遠。朞月有成。翹翹東岳。庶見翠旌。先民有言。千載一泰。昔難其運。今易其會。沐浴湻澤。被服冠帶。飲和陶潤。載欣載賴。文㠯寫意。功由頌宣。吉甫作歌。式昭永年。唐政緝熙。康哉垂篇。仰述徽烈。被之管絃。魏書高閭傳。顯祖傳位。閭上表頌。
集／總集／全上古三代秦漢三國六朝文／全後魏文　凡六十卷　／卷五十七／闕名　二　／墓誌銘／懷令李超墓誌銘(P.3799-1)
懷令李超墓誌銘正光六年正月
君諱超。字景昇。本字景宗。後承始族叔在江左者懸同。故避改云。秦州隴西郡𤝜道縣都鄉華風里人也。雅著高節。敦襲世風。言行
足師。興作成準。脩情孝友。因心名義。安貧樂道。息詭遇之襟。介然峻特。標礭焉之操。弱冠舉司州秀才。拜奉朝請。除恆農郡冠軍府錄事參軍事。宰沁水縣。巨政崇治。綽居尤最。為受罪者所誣章。憲臺誤聽。被茲深劾。除名為民。于是廿年中浮沈閭巷。玉潔金志。卓爾無悶。到熙平二年。甫更從宦。補荊州前將軍騎兵參軍事。復作懷令。已受拜。垂垂述職。遭疾。正光五年八月十八日卒于洛陽縣之永年里宅。時年六十一。孤貞華首。訖于二邑。門從無兩。遠邇酸恨。懷之百姓。長慕喪氣。雖陳畱之哀望胡季叡。不是過也。越六年正月丙午朔十六日辛酉。葬洛陽縣覆舟山之東南。玄壤難窮。陵谷時異。刻茲陰石。照序光塵。
泱泱顯。斂蔓西垂。代襲清則。沓炳羽儀。道妙之門。緒風屬斯。惟祖惟考。倜儻瓌奇。昌謨迭駕。高矱明規。杳量無隄。玄契不貲。揔脩異貫。員應紛枝。灼灼伊君。山立淵渟。棲真宅正。寢繩履程。懿鑠為質。醇素用情。均冶禮世。氣重財輕。亦既從招旁溢鴻聲。隨牒出入。密勿力誠。爰莅近邑。先邁儀形。絕交獨坐。化動陰窴。尚德貽咎。眾實叵葢。拂衽歸來。餝轅褫帶。恂恂鄉閈。万殊一會。優柔善成。無小無大。垂白再仕。汛爾沿流。階倫稍降。盛業愈遒。逯作後城。士女承仕。頓方馳。盡土悲愁。剋節炯言。引賞靡徵。端恭妄。家俗虛膺。攉彼圮跡。事䍐篇繒。長源未輸。深啚乍卷。薀此逸機。空生徒返。茲寃易削。疇毒難遣。楨掬疏竦。泉房寒遠。孀孤內爤。妹弟摧咺。式鏤沈石。託注幽篆。
妻恆農楊氏。父談。為郟州主簿。息女孟宜。年卅六。適恆農王始儁郡中正。息女媛姿。適遼西常侍御史。息女仲妃。適武威賈子涼州治中。息道沖。息女婉華。息女烋顏。息女四輝。息道逸。年十六。息道栖。年十三。
集／總集／全上古三代秦漢三國六朝文／全後魏文　凡六十卷　／卷五十八／闕名　三　／碑／中書令祕書監兖州刺史鄭羲碑(P.3801-1)
中書令祕書監兖州刺史鄭羲碑永平四年
公諱羲。字幼驎。司州熒陽開封人也。肇洪源于有周。胙母弟㠯命氏。桓㠯親賢司徒。武㠯善職竝歌。緇衣之作。誦乎奕世。降逯于漢。鄭君當時。播節讓㠯振高風。大夫司農。創解詁㠯開經義。迹刊圖史。美灼二書。德音雲飜。碩響長列。揚州㠯十策匡時。司空豫州㠯勳德著稱。高祖略。恢亮儒素。味道居真。州府招辟。莫之能致。值有晉弗竟。君道陵夷。聰曜虔劉。避地冀方。隱括求全。靜居自逸。屬石氏勃興。撥亂起正。徵給事黃門持節。遷侍中尚書。贈揚州刺史。曾祖豁。㠯明哲佐世。後燕中山尹太常卿濟南貞公。祖溫。道協儲端。燕太子瞻事。父曄。仁結義徒。績著寍邊。拜建威將軍汝陰太守。緜
榮千載。聯光百世。自非積德累仁。慶屆無窮。其孰能傳輝踵美。致如此之遠哉。可謂身沒而名不朽者也。公稟三靈之淑氣。應五百之恆期。乘和載誕。文明冠世。篤信樂道。據德依仁。孝弟端雅。寡言愍行。六籍孔精。百氏僃究。八素九𠀉。靡不昭達。至乎人倫禮式。陰陽律厤。尤所畱心。然高真沈默。恥為傾側之行。不與俗和。絕于趣向之情。常慕晏平仲東里子產之為人。自㠯為博物不如也。蘊斯文于衡泌。延德聲乎州閭。和平中舉秀才。荅策高第。擢補中書博士。彌㠯方正自居。雖才望稱官。而乃歷載不遷。任清務𥳑。遂乘閑述作。注諸經論。撰話林數㢧。莫不玄契聖理。超異恆儒。又作孔顏謠靈巖頌。及諸賦詠詔策。辭清雅博。皆行于世也。㠯才望見陟。遷中書侍郎。又假員外散騎常侍陽武子。南使宋國。宋主客郎孔道均就邸設會。酒行樂作。均謂公曰。樂其何如。公荅曰。哀楚有餘。而雅正不足。其細已甚矣。而能久于。均嘿然而罷。移年而蕭氏滅宋。雖延陵之觀昔詩。鄭公之聽宋樂。其若神明矣。朝廷㠯公使協皇華。原𨻽斯光。遷給事中中書令。總司文史。敷奏惟允。國之律令。是所議定。公長子懿。邕容和令。器望兼資。早綜銓衡。能聲徽著。敦詩悅禮。尤精易理。季子道昭。博學明儁。才冠祕穎。研圖注篆。超侍紫幄。公行于前。吏部祕書隨其後。凡厥庶寮。莫不欽其人也。于時有識。比之三陳。後年不盈紀。懿給事黃門侍郎太常卿使持節督齊州諸軍事平東將軍齊州刺史。道昭祕書丞中書侍郎司徒諮議通直散騎常侍國子祭酒祕書監司州大中正使持節督光州諸軍事平東將軍光州刺史。父官子寵。才德相承。海內敬其榮也。先時假公太常卿熒陽矦。詣長安拜燕宣王廟。還解太常。其給事中中書令矦如故。縱容鳳闈。動斯可則。冠婚喪祭之禮。書疏報問之式。比之制矣。民胥行矣。雖位未槐鼎。而仁重有餘。太和初。除使持節安東將軍督兖州諸軍事兖州刺史南陽公。德政寬明。化先仁
惠。不嚴之治。穆如清風。耕桑有敬讓之高。朝市無鞭戮之刑。即道之美。不專于魯矣。太和中徵祕書監。春秋六十有七。寢疾薨于位。凡百君子。莫不悲國秀之永沈。哀道宗之長沒。皇上振悼。痛百常往。遣使贈襚。策贈有加。諡曰文。祭㠯太牢。㠯太和十七年四月廿四日歸葬乎熒陽石門東南十三里三皇山之陽。于是故吏主簿東郡程天賜等六十人。仰道墳之緬邈。悲鴻休之未刊。乃相與欽述景行。銘之玄石。㠯揚非世之美。而作頌曰。
爰鑒往紀。稽覽前徽。有賢有聖。靡弗應時。繇實契姒。旦亦協姬。於穆鄭公。誕叡應期。伊昔桓武。竝美司徒。恭惟我君。世監祕書。三墳剋闡。五典允敷。文為辭首。學實宗儒。德秀時哲。望高世族。灼灼獨明。亭亭孤邈。式冑三雍。鄒風再燭。作岳河兖。澤移草木。慶靈長發。繼葉傳光。君既挺發。𦙍亦含章。文義襲軌。朱紱相望。刊石銘德。與日永揚。碑拓本。
集／總集／全唐文／全唐文／卷一百四十三／李百藥　二／隋故益州總管府司馬裴君碑銘　并序(P.1451-2)
隋故益州總管府司馬裴君碑銘并序
粵惟上德。希世挺生。存則道照於人倫。沒則名飛於史策。宜其計功伐。鏤鍾鼎。永貽長世。昭示後昆。君諱鏡民。字君倩。河東聞喜人也。唐虞之盛。伯益控其遙原。殷周以還。仲衍膺其餘慶。徽則擅美當塗。憲則流芳中夏。金張舊業。遠謝聲塵。江漢英靈。多慚光價。祖靖慮。魏銀青光祿大夫汾州刺史。銀章青綬。登高能賦。揚波流惡。政以鎮成。父闕一字漢周革路大夫儀同三司晉州刺史。雅道儒風。聲動當世。班條布政。恩結去思。君上表雲氣。遠膺星像。虛牝與貞固同歸。愛景共嚴凝一致。懸河若訥。每括智囊。止水澄神。日開靈鑒。及擇師請益。遊方問道。性與稽古。心照神文。佩游夏之芳塵。為潘張之益友。立人之道。仁義靡遺。事親之德。愛敬同盡。跡屈衡門。聲馳上國。莫府交辟。公車致禮。晉蕩公受博陸之圖。處阿衡之寄。為其諸子精選府寮。辟為譚公大將軍記闕一字府中為其語曰。令德日新裴鏡民。昔馬越為其世子辟王安期。取其儀形之美。蔣濟崇其府望辟阮嗣宗。重其文學之譽。我貽羔鴈。兼而闕一字之。尋以內艱去職。旛車方駕。金革在辰。喪禮未宏。多從權奪。朝廷以君
羸瘵過甚。特詔終哀。感動風俗。皆此類也。建德初。以君為宋王侍讀。尋授記室參軍。遷司錄宣政。一年授吏部上士。攝少吏部。研幾汲引之方。遊刃銓衡之地。能官在闕一字咸事無遺。大吏部竟陵公。即有隨之滕王也。亮拔不群。英姿秀發。重君才行。深見褒獎。每闕一字裴楷清通之望。復見斯人。開皇受禪。其日除尚書在外兵郎。尋改為兵部侍郎。魏晉以還。臺郎顯要。官方始革。揚歷是膺。是非器重望闕一字無以宏斯禮秩。華陽地險。控御遐長。蜀王秀以闕一字子之尊。擁旄作鎮。寮屬望重。妙簡時賢。以君為西南道行臺兵部侍郎。及行臺廢。除闕一字州總管府掾。尋改益州總管府司馬。蜀王年止勝衣。童心未改。文武佐吏。多非正人。君言必盡忠。行惟直道。省府之內。莫不敬而憚之。闕一字臺民部尚書陳茂。情恃惟舊。志多慢下。雖處行乖方。莫敢違異。惟君闕一字理抗直。未嘗順旨。兵部尚書京兆杜杲每謂人曰。不值盤根錯節。不表利器。裴君匪躬遑盬。可謂美矣。開皇十六年。西南夷闕二字從搆亂。君總率士卒。應機致討。後軍不繫。戰危喪律。以三月癸丑朔十九日辛未。陷於賊庭。季路結纓。志無苟免。溫序銜須。義不生辱。永懷斯道。蓋君之
平生風烈焉。惟君靈府浚徹。神闕一字開敏。英略外明。沈幾內斷。培風自遠。背丹穴以來儀。闕一字氣不群。望青霄而孤竦。許劭月旦之論。韞義生風。黃童日下之聲。乘虛效響。彈冠莫府。掌記文房。媚韶景以闓華。嘯清風而振藻。珥筆南宮。垂纓西蜀。戎事之重。必司善政。蒐狩於是得時。風霜以之順序。比明月於東曹。又典午於南正。眷熊掌闕一字重義。安馬革以輕生。神邁闕三字峰闕一字搆農夫輟闕一字而野祭。機婦捐珠而巷歌。西蜀父老。至于今思之。君第五子太僕少卿洛州都督闕一字長充上柱國翼城縣開國公勣。闕一字雅道於闕二字搆丕基於鴻緒。感四序之遞變。覩萬物而永言。思宏遺範。式昭貞石。其銘曰。
靈河遠派。大畤流光。美哉地德。鬱矣闕一字芳。高門鍾鼎。世闕一字旗常。鵷鴻接翼。金玉其相。惟君載挺。道符人俊。灼灼外明。溫溫內潤。瞻之忽後。仰之闕一字峻。抱樸澄清。含風闕一字韻。闕二字資闕一字公府馳名。永懷喪制。易俗申情。爰掌書記。俄屬銓衡。清通之譽。遠嗣家聲。開皇在辰。萬象咸鏡。靈開尺闕一字典屬軍政。列宿上膺。中和俯咏。永懷神道。斯人斯命。層梁毀構。靖樹闕一字風。彫戈紀闕一字鼐鼎銘功。柏庭
永閟。泉路斯窮。九京不作。萬古書忠。明闕一字重世。分茅錫社。仰嗣丕基。式宏良冶。絕雲使翼。追風頮赭。以闕四字胸下闕
集／總集／全唐文／全唐文／卷二百一／苖神客／大唐故右虞候副率檢校左領軍衛將軍上柱國乙速孤府君碑銘　并序(P.2029-1)
大唐故右虞候副率檢校左領軍衛將軍上柱國
2029-2
乙速孤府君碑銘并序
天地之大德曰生。聖人之大寶曰位。生不可以無宰。俟有道以存之。位不可以無寄。闕一字有德以尊之。故創極剖天。張維闢㝢。大君有作。闕三字而乘雲。多士聿興。仰登山而捧日。可久可大。闡洪業而非常。立德立功。垂大名於不朽。存而為一時之傑。歿而為一代之英。爰有異人。今可得而聞矣。公諱神慶。字昭祐。其先王氏。太原人也。昔房闕一字以天戈耀象。六英開鳳舞之祥。后棄以星袟興農。萬里厝鸞歌之域。帝圖克峻。王道攸歸。周德方隆。翦商以光其業。齊功可遂。敗敵而有其勳。官族著乎天下。闕一字緒傾乎海內。五代祖顯。後魏拜驃騎大將軍。偉德挺生。稟嵩岱之精魄。洪川派別。洩江海之波瀾。特拔千仞。盤紆九野。遂賜姓為乙速孤氏。始為京兆醴泉人焉。有命承家。代功居寵。然後以周畿委輅。奉春異鐘鼎之門。漢殿乘軒。田秋匪珪璋之操。闕一字其榮閥。故無得而傳之。曾祖貴。齊右衛大將軍儀同三司使持節都督岐州諸軍事齊州刺史。周上開府儀同三司闕一字附大夫。隨河州諸軍事河州刺史河州總管太子右庶子和仁郡開國公。祖安。齊前鋒都督。周右武候右
六府驃騎將軍開府儀同三司使持節長州諸軍事長州剌史。隋益州都督。襲封和仁郡開國公。拜前拜後。惟昭惟穆。咸以忠貞之操。並資文武之材。終始一心。雖百君而每合。出入三代。居八命而逾榮。父晟。皇朝上開府右武候闕一字卄府左車騎將軍轉驃騎將軍。令緒逾崇。高門克大。岳靈鳳德。紹賢哲以相趨。河目龜紋。闕一字公侯而繼出。公山資海授。星傑雷英。跨俗騰彩。驚時駮矚。雖仲連飛兔。追日電以長鳴。而諸葛臥龍。候風雲而戢景。俄屬黿鼉駕海。猨鶴淩江。黃神吟而㝢縣分。素靈歎而區域震。高祖神堯皇帝開天躧步。翼日騰精。偃橫流於九海。蕩洪氛於八極。雲雷噴薄。興於晉水之湄。天地氤氳。闢於渭川之涘。於時邑居幅裂。豪俊棋分。鵲起逢時之心。寰中既擾。烏止於誰之室。㝢內攸瞻。公乃存悟井之深幾。載驅驪阜。知躍泉之祕跡。言訪龍田。獄訟歸禹。不忘於寤寐。歌舞迎周。獨斷於襟抱。以義寧之始。乃奉見於涇陽。初蒙恩命。預參秦府。從平京邑。授通議大夫。賜物六十段。戎章克峻。雖策勳而既重。國圖伊始。以門冑而方榮。乃取祖長州府君之資任右親衛。於時雖地開金策。翦鶉甸而斯安。而池闕一字玉闕一字亂
雞津而未靖。公於是奉陪八校。薄伐三川。從討王充。破青城堡。賜物一百段。并袍彩牛等。加勳大將軍。武德元年又征薛舉。二年復破武周。神兵四舉。每推立於後服。英圖百勝。必賈勇於先登。時宋金剛尚憑地險。更勞天伐。公乃因機有捷。燭雲火之高輝。應變無方。刊風灰之遠陣。平寇之後。蒙賜馬及金鞍彩物百段。王充以巨猾窺舋。假位號於成周。建德以大盜因時。竊仁義於全趙。恃連雞之援。以興危邦。託刑馬之盟。方為與國。太宗乃韜龍豹。旅貔貅。黃鉞排天。朱旗斷霧。沸洛川而憤角。震嵩巖而疊鼓。王充以迭食為命。不移蛩駏之心。建德以弱甲相依。無舛螳蜋之衛。公乃懷奇請奮。受命長驅。破王充千金堡。并從擒建德。預軒聖於元符。奉堯績於丹浦。燕趙俄獲。蚌為脯而無遺。虞虢終亡。馬服輿而不失。加勳柱國。賜物二百段。劉黑闥擁銅馬之餘孽。氣蘊圖南。阻金鳳之闕一字川。兵雄趙北。公乃從平清漳洛水二闕二字因遂俘之。授上柱國。賜物闕一字段。并闕一字馬等。綵物一百五十段。粵以超時之效。恒當不次之恩。滿寵受田。殊非異賞。李忠錫馬。遠多慚色。尋又從破徐員朗。復著奇勳。既而聖情載洽。念功勞止。特蒙賜闕一字
用表深榮。太宗以元雲入戶。未改唐侯之爵。白水開錢。猶踐蕭王之號。秦王府妙資左右。公以良家首辟闕一字令長上。仍賜大袍。既而飛燕侵闕一字長虹竭井。雖域中四大。正西北之傾維。而天下一家。有東南之反氣。太宗乃殄茲方命。殲厥流言。推大義以龔行。宏至公而克翦。公以九年六月四日。載靜姧回。因而侍衛。十闕一字不闕一字既而汾陽脫屣。代邸承祧。高鳥盡而藏弓。歸獸存而去戰。公乃方從挾策。且欣櫜矢。結墳籍而為罟。驅禮義以為禽。然以七德攸歸。五營斯佇。方始執鞭之任。式隆初簣之基。以貞觀五年授右衛勳衛闕四字長上。六年闕二字七年賜絹一百匹。八年授右勳衛校尉。公以懷才樂道。緯武經文。闕一字而時習。顛沛必於函丈。功成不居。終始存乎退尺。每策勳而命賞。常後巳而先人。所以幽谷非遷。望喬木而韜響。澠池徒奮。坐大樹而銷聲。雖薄闕一字之志每深。而厚祿之期終及。十年蒙授游擊將軍。守左領軍長闕一字府闕一字別將。仍於永豐倉留守。佳兵七萃。左帶皇畿。敖庾千箱。傍臨陜服。正壘壁其斯重。瞻海陵其巳陋。聿兼其任。隆寄存焉。十二年以闕二字璇極西顧。玉鸞東驚。皇輿帝皁。肅龍駕於風雲。天動神
行。揚鳳旗於日月。董司戎禁。載佇忠賢。車駕自東都還京。乃勑公檢校右勳衛上府郎將。十七年以震宮養德。乾心佇闕一字乃闕一字詔曰。闕三字志懷強濟。計略沈遠。勞效著於戎旅。恪勤宣於階闥。宜加榮擢。周衛儲闈。可守太子右衛率府勳衛郎將。於是青闈振景。絳地增輝。招搖之桂。連芳共闕一字蒼琅之竹。比節同闕一字十九年馬邑愆職。無蹈於驟山之義。龍顏憑怒。有事於遼水之陽。騖雷輜於碣石。洗天兵於海島。時高宗天皇大帝銅樓毓粹。玉裕流溫。雖義在懸弓。宜扈於擒縱。而時方主鬯。實資於監撫。乃闕二字州留守。命公闕二字奉儲闈。廿年丁驃騎府君憂去職。逷輟移巷。闕一字悲陟岵。絕漿九日。巳摧唐頌之心。茹痛三年。每泣高柴之血。廿三年詔授太子右衛率府翊衛郎將。犀鉤在飾。鶴闕一字登榮。抑禮援琴。仍奏樂風之韻。踰朞改燧。更承重日之輝。既而龍躍在天。正銀題於紫極。鴻飛漸陸。振玉羽於元霄。高宗即位之後。授右衛郎將。永徽三年除右驍衛翊衛中郎將。張奐坐帷。奮雄邊之遠略。馬卿建節。馳喻蜀之高文。才宦雙美。括囊千載。五年詔授太子右虞候副率。尋加兼太子右虞候副率。徐邈授經之彥。師表攸存。卞
敦良將之才。閑邪是屬。公之授也。斯實兼焉。俄屬六麟徐駕。御西京之霧雨。五斗遐拂。俯闕一字洛之風煙。鉤陳闕一字委。英賢是賴。駕幸東都之日。檢校左領軍衛將軍。尋又駕幸并州。敕公於并州先置。還東都日。檢校右領軍衛將軍。仍知六閑馬事。溫驪籋雲。歕闕二字於雪谷。瑞闕一字生風。銜珠耀於闕二字職無不理。帝有嘉焉。俄又兼太子右衛率。闕一字惟闕一字秩實闕一字茲闕六字建功茂仲以主門興績。瞻言故實。英尚斯途。公以儔之。則為優矣。方冀有仁必壽。有壽必隆。而位未極於釣璜。闕一字問望周之浦。齒不延於練玉。遽頹觀魯之峰。以顯慶五年八月廿四日。遘疾闕三字於闕五字之私第。春秋六十有二。冕旈興悼。哀榮兼極。敕書垂慰。賵贈逾隆。詔問嗣子行儼等。并賜物二百段。粵以龍朔三年歲次癸亥二月乙酉朔十九日巽時。永厝於雍州醴泉縣履中川。以從先旨。禮也。惟公降辰象緯。誕靈川嶽。德光寶璧。舒白氣以成虹。才苞利器。橫紫氣而射斗。昔在髫初。即踰常類。嶷然殊狀。如旭日之吐青山。湛乎深識。若明月之含碧海。克岐日就。至性天成。教以義方。則行之靡失。趨而有訓。則奉以無違。承顏必當於隱犯。知年每形於喜懼。
不愆於德。瞻梓無以措其徽。未嘗有過。折葼無以闕一字其罰。洎乎歷丁艱疚。殆不勝喪。在驃騎府君之憂。公時巳班隆貴。屢將毀滅。痛深朝野。於時乃有巢燕。乳於倚廬。觀聽嗟闕一字古今攸絕。豈止許孜永慕。棲雊翟於虛檐。丁密窮哀。闕一字鴹鳧於闕一字沼。若斯而巳矣。加以友于成性。闕一字愛為懷。共駕無暌。屢極鍾輿之闕一字同衾有慰。每追姜室之歡。兄弟數人。公為其長。居上斯睦。撫下惟仁。奕奕增映。怡怡可樂。其後五門將闢。三荊遽慘。公乃責深自箠。悲共氣而無終。訓切在原。泣分形而有異。雖同胞竟阻。王修之喻罕遵。而推產不干。卜式之資闕一字給。公以鼎貴餘業。財逾鉅萬。一無所取。咸以讓焉。遐邇嗟服。宗姻駭歎。公以幼承教義。早聞詩禮。德思潤巳。學尚專門。俄屬有隋蕩覆。生人殄喪。擲書劍而事干戈。棄俎豆而修軍旅。故得藝殫弧矢。精極韜鈐。戟枝楊葉。窮取睽之妙。金遺玉堂。盡殪戎之術。所以革車每次。大憝斯殲。闕一字應闕一字策。兵無挫銳。非以賞而邀利。寧以功而自伐。然而因時命律。積稔論兵。受而莫違。當厚惠而居百夫之長。推而不有。委榮名而辭萬戶之侯。卓矣高蹤。魯連豈唯於蹈海。安平卑位。曼倩遂勞
於執戟。大雅君子。斯之謂焉。子國子明經高第朝請大夫行綿州司馬行儼寧遠將軍守岐陽府長上折衝行均游擊將軍守甘泉府左果毅都尉行方等。或傳經綜業。或良弓嗣美。誠在孝而斯勇。實致果而為雄。仁者安仁。心無昧於觀行。將門有將。理不差於必復。既而匪莪嬰酷。悴柏纏哀。攀蠹索而增慕。循鑿楹而載感。於是乃與昆季。聚族興言。以為陵谷難恃。風猷易絕。雲臺入畫。莫究遺芳。天祿藏書。方成蠹簡。欲垂不刊之跡。必存無愧之辭。於是爰勒他山。用旌斯烈。庶使波溢渤澥。識墮淚於千齡。麓徙琅琊。傳受辛於萬古。其詞曰。
立功立德。惟武惟文。銘戈著範。勒鼎昭勳。名懸日月。氣稟風雲。誰其克紹。卓矣夫君。緒派伊笙。闕一字隆淮筮。肇錫官族。即榮昌裔。衮服有輝。旗章靡替。明德斯謀。高門是繼。英英亮狀。灼灼瑰奇。不愆於道。無忒其儀。光含巨闕。彩振長離。公闕一字比驥。呂望非彲。運屬時屯。道參人傑。鵬圖鳳舉。雲迥風烈。濟水秦亡。登山趙滅。功成百勝。途夷九折。巳建宏勳。俄膺懋寵。期門甫陟。羽林初奉。帝庾斯衛。儲兵載擁。㝢省才高。司偕位重。官連四萃。望越五營。聲芳漢將。器表
周楨。未登召室。遽掩佳城。哀纏國寶。痛結人英。樹慘王哀。松凋許泣。九泉長送。百身何及。鶴兆方兼。烏墳永戢。山秋月思。野寒風急。傳鉤令緒。待漏英才。蘭期奄隔。楸思俄開。圖芳隧路。紀德泉臺。九原徽烈。萬古風埃。
集／總集／全唐文／全唐文／卷二百十六／陳子昂　八／唐陳州宛邱縣令高府君夫人河南宇文氏墓誌銘(P.2183-1)
唐陳州宛邱縣令高府君夫人河南宇文氏墓誌銘
夫人諱某。河南郡人也。昔吾君夏后氏之子。霸有幽都。皇運北興。鼎圖南起。開寶符而帝天下。撫璿璣而王中國。則後周之受命。武帝之雲孫。夫人四代祖也。曾祖某。失周子之封。亡山陽之國。雖存天子之允。已類咸陽布衣。植德早夭。祖某。隋朝官澧州澧陽縣令。父某。龍州司法。皆承家席寵。代有令名。夫人賁穠華。襲繁祉。崇徽惠穆。秀色苕榮。自於幼年。有令儀也。十四適於高府君。夫其溫慈惠和。信肅修穆。行有法度。動有禮經。嚴恪以理家人。僩瑟以和君子。則已含乎光大矣。若乃宗廟衷敬。仁孝也。娣姒祗和。謙順也。蠲潔酒食。婦儀也。黼黻元黃。女工也。宏此四德。而務六親。鞶帨以文之。雜佩以發之。猗可以作範母儀。昭宣壼則矣。至於訓子以睦。教女以順。愛下以慈。與人以讓。外以贊府君之德。內以光中饋之教。皆曰聞其進不見其退也。嗚呼。仁而不壽。生也永終。永淳元年五月。遇疾終於宛邱縣之官舍。時年二十七。嗚呼哀哉。高府君尋以公事罷職。山塋未卜。旌旐來歸。府君思北海之魂。留東園而殯。日月遂往。九歲於茲。府君方崇樹先塋。增封舊域。以大周天授二年太歲辛卯二月癸卯。啟殯於東園。遷祔於洛州某原。禮
也。哀哉夫人。雅有高行。終而不忘。以為厚葬非禮也。是以珠玉不飾。塼瓦是藏。高府君聿遵其志。率以薄葬。於戲。非古之明德淑女。金玉其光。何以躋之。吾忝門閭之賓。覩其家道矣。雍穆懿鑠。實有清風。故敘之而未充德也。銘曰。
夭夭桃李有華兮。灼灼淑人宜家兮。修睦婦道不譁兮。窈窕嬪儀孔嘉兮。榮采之方茂而云亡兮咨嗟。
集／總集／全唐文／全唐文／卷二百二十九／張說　九／贈戶部尚書河東公楊君神道碑(P.2311-1)
欽定全唐文卷二百二十九
張說九
贈戶部尚書河東公楊君神道碑
若夫孝在揚名。忠歸令德。事因感激。氣概生焉。時逢屯難。勳業成焉。桃李灼灼。不自言於蹊逕。松柏青青。不受令於霜雪。窮獨善而無撓。達兼善而無矜。子曰君子哉若人。斯吾河東公之謂也。公諱執一。字某。宏農華陰人也。司徒觀王雄之曾孫。鄆州宏農公續之孫。潞州胡城公思止之子。戶部尚書相國執柔之弟。觀公侍中恭仁公之伯父也。安德公尚書令師道公之叔父也。在隋則二代五公。在唐則一門三相。公台輔積慶。稟清明之識。河岳會靈。資磊落之氣。體剛毅深於城府。蘊規略長於襟帶。戲為軍陣。敵國之勢幼成。請學兵書。長城之望早集。年甫十六。先君捐館。七日絕飲。三年泣血。縞綅有制。儒家歎其從禮。柴棘加等。議者憂其死孝。清門祖德。勢冑能貧。太夫人在堂。有致力之養。非躬藝黍稷。不以供甘旨。非手樹桑麻。不以薦絺纊。年逾一紀。勤不知勞。既極安親之心。方展事君之節。乃濯纓璜渚。獻策金門。干當代之聖君。論天下之成敗。秦皇覽奏。
屏左右而與謀。漢帝聞言。膝前席而不覺。一見拔玉鈐倉曹。再見取尚食直長。三見寘典設郎。驟進直詞。深觸權嬖。為易之兄弟所嫉。左授伊州府果毅。又上封章。帝用嘉納。加游擊將軍右衛郎將。歷左清道率。換右衛中郎押千騎使。總統貔武。便繁肘腋。故得協心五王。戡勦二豎。奮飛北落。推戴中宗。嗣唐配天。不失舊物。以匡復勳。拜雲麾將軍右鷹揚將軍。封宏農縣公。賞未充庸。且有後命。增冠軍大將軍右威衛將軍。進河東郡公。邑二千戶。賦四百室。俾之鐵券。恕其十死。又賜天馬瑞錦。珠盤瑤爵。綵紋五百。縑素三千。分三土之上腴。處五等之高列。琱戈紫綬。環衛於鈎陳。玉瓚黃流。侍祠於清廟。豈知釁結梁魯。政出艷哲。里克納惠而為戮。萇叔城周而見咎。彼五績之摧穨。此三黜之屯躓。出為常州刺史。以太夫人羸老。乞避卑濕。特降中旨。轉牧晉州。駙馬都尉瑯琊王同皎。親賢地切。休戚圖深。安劉之策未遂。鍾室之災先及。吏扇紛嶽。公陷關通。貶徙沁州刺史不知事仍長任。夜魂九逝。非北首而無歸。晝戶重扃。異南冠而同縶。果能推分榮辱。忘懷生死。人不堪其憂。公不改其操。久之。盡削官封。放還侍母。梁山雨雪。不隔曾
氏之思。王畿風景。來就潘園之養。尋而大勳不廢。天道復反。歸既奪之井邑。起故時之將軍。擢衛尉卿。復初封爵。巖巖劍山。蜀之險要。嗷嗷飛鴈。人未安居。飢渴仁明。輯綏凋弊。又授公劍州刺史。蔚彼黍苗。樂我膏澤。內憂遠訃。殞絕逾時。於是搏膺星奔。徒跣永路。雨不接乘。夜不解縗。因心通禮。朝流欽歎。有命奪情。除汾州刺史知團結兵馬。哀訴不允。金革無違。中國簡稽而有備。單于遁逃而遠跡。詔徵為涼州都督兼左衛將軍河西諸軍州節度督察九姓赤水軍等大使。公富以農政。和以師律。彰信蕃部。赫怒軍容。斷匈奴之臂。磧路安而不警。張漢家之掖。雪山開而無寇。遂攝御史中丞。璽書勞倈。縟賞稠疊。又牧原州。未發。復授涼州都督。改右衛將軍。使悉如故。尋移許州刺史。未到。以單于款關。授右衛將軍檢校勝州都督兼處置降戶使。懷柔以德。種落宜之。徵還本官。又兼原州都督。旋屬降戶翻叛。河朔俶擾。邊城聳蹙。諸將無功。強修連率夏州。按察關內。羽書日夜。俾還郡牧。公按甲待敵。確乎不動。虜騎畏威。竟無來掠。向使迴避行於一步。則攘竊啟於萬端。十將耗五。數年未復。既而強公追媿。朝端延賞。徵拜右威衛大將
軍。進檢校右金吾大將軍。尋而即真。禁衛肅然。異於他日也。皇上哀庶戮之不辜。念群胡之自孽。大軍之後。荊棘生焉。乃命公攝御史大夫。為朔方元帥。公剛腸疾惡。擒奸摘罪。曩將之所彌縫。宿吏之所乾沒。匿贓散廩。一徵百萬。矯枉過正。眾口囂然。改右衛大將軍。無何。復右金吾大將軍。金刀更新。骲鞘仍舊。巖廊益峻。徼道增清。改金紫光祿大夫鄜州刺史。人寬吏急。猶前政也。享年六十有五。開元十四年正月二日。薨於官舍。闔境發喪。列城望祭。古之遺愛。何以加焉。天子傷之。下詔曰。故官某。夙負名義。早著勳庸。居內外之職。備文武之任。忠勤匪懈。誠節無渝。忽焉徂沒。情深悲悼。可贈戶部尚書。歸賵成喪。有加恒數。惟公以孝敷聞。以忠特達。以幹述職。以能典兵。凡領郡十四。將軍十二。再杖節鉞。三執金吾。一至九卿。二兼獨坐。儼有直道。侃無媚辭。銀艾復乎舊德。珪爵傳乎祚允。全忠節於夷險。與福祿而終始。諡曰忠公。朝之令典也。夫人新城郡夫人獨孤氏。左威衛大將軍贈益州都督卿雲之女也。婦德母儀。中外師範。開元四載。先公即穸。以今十五年六月。合葬於咸陽之洪瀆川。禮也。其孤濯汪等。銜恤靡訴。託詞疇識。感
稱伐之垂文。哀劬勞之罔極。銘曰。
堂堂楊公。神密氣雄。苦身難孝。正國危忠。落彼狡童。樹此帝功。昔稱關西。今也河東。觀王之裔。珠華玉麗。重葉尚主。三朝嬪帝。韡韡七德。侁侁六藝。公之亢宗。鬱為世濟。涼鎮西隅。朔臨北胡。天子授鉞。將軍剖符。青𧉮入笥。白獸銜珠。去持玉節。來執金吾。轉予爪士。守於鄜畤。明察號神。仁恩名子。武都石折。文昌星死。素蓋歸飛。黃泉巳矣。卜葬卷阿。哀榮孔多。尚書鼓吹。太平虞歌。碑流雨跡。松引風過。獨封茅土。長誓山河。
集／總集／全唐文／全唐文／卷二百五十／蘇頲　一／長樂花賦　并序(P.2524-2)
長樂花賦并序
蜀太守庭際有紫華草。秋中始繁英露洗。冬早尚直本霜封。蕪雜大同於眾卉。盛衰小異於群物。余訝而未識。吏或告余曰。此長虞所賦蜀長樂花也。故心暗賞焉。因口授書吏。遂墨而成作。恨不見古人所為。得髣髴其旨爾。
夫長者以短長之形。度其長則至美。夫樂者以哀樂之類。同其樂則至喜。長也樂也。吾安得而間之。嘉纖植之並用。偉令名兮在茲。徒見其豐族苯䔿。高標璀璨。莖丹外而縞中。葉縹分以紅貫。綴綠穎之重疊。索紫蕤之爛漫。迫而象之。君子其常。或微或章。聳危冠兮纓若綬。默退靜其何望。遠以意之。佳人欲翔。炫炫煌煌。重羅綺兮撲搖翠。蹇來思而未嘗。匪以幽兮自直。匪以直兮自藏。匪以晚兮自耀。匪
以耀兮自強。文濁露之均灑。庇清舒之汎光。本無嫌於散地。甘有寓於殊方。然則太液初滿。上林新霽。䒠茸灼爍。萬品千計。搖瑞色而函芝。雜奇葩而轉蕙。孰與夫玉堂金閤之偏賞。白日青春之特麗。歲不與兮時向闌。風蕭蕭兮夜漫漫。賓遠鴻於沙塞。叫離鶴於江干。君曾不見。三月華矣。盡林閒之槁木。千霜隕矣。亦庭下之枯蘭。懿此常度。陵於早寒。假春期而不彩。雖秋令而不殘。衝雨霰之飛薄。任雲山之險難。芳弗珍於靃靡。節常慕於檀欒。吾則知樹背之奚託。惟傾心之可安。如後凋之是貴。罔獨立其誰觀。文學掾起而為亂曰。白露瀼瀼。何草不黃。紫華灼灼。生君之堂。彼不伐兮秋自翳。時或珍兮君是惠。彤庭赫兮朱草駢。交屈軼兮友賓連。伊榛莽而荒些。君曷為兮賦旃。
集／總集／全唐文／全唐文／卷二百六十二／李邕　二／秦望山法華寺碑　并序(P.2664-2)
秦望山法華寺碑并序
昔者法王道開。掘山相現。曾是大事。職非小緣。順喻孔多。證入彌遠。故以三界為宅。五濁為火。四生為子。六度為門。一乘為大車。十方為長者。轉置熱惱之眾。延集清涼之都。念茲在茲。廣矣大矣。法華者。晉義熙十二年釋曇翼法師之所建也。師初依廬山遠公。後詣關中羅什。深入禪慧。尤邃佛乘。雖禮數摳衣。而名稱分坐。與沙門曇學俱遊會稽。覯秦望西北山。其峰五蓮。其溪雙帶。氣象靈勝。林壑虛閑。比興耆闍。營卜蘭若。羞涅槃食。納如來衣。專積法華。永言實意。感普賢菩薩。為下俚優婆。提狶子於竹筐。寄釋種於蓬室。師以縮屋未可。枕屐乃明。移出樹間。延入舍下。及杲日初上。相光忽臨。乘六牙。衛八部。勝幡虹引。妙樂天迎。瑞相騰雲。遙裔上漢。師想望太息。沈吟永懷。葉公好龍。巳遇
真物。羅漢測佛。未了聖心。於是苦行自身。炯戒通夢。宛如昔見。彌恨前非。象勸持經。嘗難其語。夾夾聽法。不易其人。矧乃攝以蜂王。吼以師子。禮謁者掎其裳袂。讚歡者合其風雷。時太守孟顗。以狀奏聞以為寺。則知妙法者。真如之正體。蓮華者。淨道之假名。是故崇厥經。署於牓。入無量義。成不住因。至若高僧慧基。邑人陳載。皆踵武扳跡。傳燈襲明。或五柱範堂。或七寶規殿。立普賢座。追連弗藍。龍王讓池。鴈子疏塔。迦羅衛國。連至雲山。淨明德宮。更開日月。固足以發慧印。啟元門。入位畢臻。出家偕應。則有持證等觀。永藏仝流。或慧舉十徵。或昭明再造。或簡文瑞像。或武帝香鑪。寶鈐吟風。珠幡交露。僧繇墨意。畫長豪之妙光。宮女綖功。織大身之變相。次有陳隨國施。州邑吏檀。百寶盈於九隅。群經備於三藏。所以神鍾警夜。保賢聖之天居。祥鳥肅賓。迓軒蓋之雲集。忍辱靈草。捃萋萋於小莖。傴曇異花。搴灼灼於喬榦。故得人天迴首。江海因聲。芭蕉過雷。倐焉滋茂。葵藿隨日。至矣勤誠。登山而野曠心空。浴水而垢除意淨。施及先律師道岸。今弟子釋儼。並身林久伐。禪刺都遣。性通七事。戒總八關。金杖五分。優劣既等。繒綵四道。功
德豈殊。甘露有加。香油不墜。頃者豪州刺史前此邦別乘太原王公名弼。法海廣大。慧炬融明。德立於衷。義聞於物。郅惲致主之節。有耿投竿。葛亮報國之誠。不忘草奏。夫人武氏。佩服真空。干櫓正覺。及男緬緒等。惟肖二尊。克慎三業。若行若坐。依佛依僧。去煩惱之外糠。得慈悲之內實。起普賢臺一級。寫法華經千部。廣化人吏。大啟津途。即普賢臺。立法華社。每年二月。重會一時。且地效其靈。山呈其秀。有上座正覺寺主道解都維那神慧僧表。道賓律師。行深慧燈。集眾材為林。眾器成樂。一體和合。互用住持。相與王公曰。夫名者事之華。碑者物之表。其或表不立。則瞻仰失容。名不興。則讚述無地。願言刻石。是用齊山。朝散大夫前侍御史今都府戶曹袁公名楚客。其皎如日。其心如丹。負兼濟之雄才。託演成之雅意。顧慚作者。徒使懵然。其辭曰。會計南山。秦望北寺。高僧往還。聖跡標寄。耆闍比峰。法華取義。群公護持。歷國檀施。陸寶大來。海珍總萃。幡影連珠。像光發瑞。臺壓龍首。殿開鳥翅。象駕菩薩。烏迎車騎。異香馝馞。神鍾髣髴。松巘蕭疏。竹澗蔥翠。綱紀有條。禪律不墜。掾曹正直。別乘仁智。作為碑板。讚述名字。
集／總集／全唐文／全唐文／卷四百六十／陸贄　一／登春臺賦　以晴眺春野氣和感深為韻(P.4697-1)
登春臺賦以晴眺春野氣和感深為韻
春發生以煦物。臺居高而處明。俯而望焉。舒郁郁之和氣。登可樂也。暢怡怡之遠情。觸類斯感。眾芳俱榮。風出谷以天霽。雲歸山而景晴。俛視平皋。傍臨遠嶠。窮漢苑以周覽。匝秦城而迴眺。林巒彩翠。浮佳氣於遙天。宮觀參差。麗飛甍於夕照。望莫若兮望遠。感何深兮感春。登其臺則歷階而至極。應乎律故陰慘而陽伸。令行斯順。澤布惟均。視雖微而必審。思何遠而不親。懿夫情之誘人。人罔或舍。時之
感物。物莫能假。臺有春而必望。春何情而不寫。條風始至。散灼灼之紅桃。穀雨初收。潤萋萋之綠野。天何言哉生眾彙。人有靈兮感元氣。既望春而可樂。亦升高而足貴。賞同沂水。聊舞雩以詠歌。登異觀臺。寧覩蜡而增欷。周望既極。含情則多。媚遲日之未下。愛清風之屢過。目𦕈𦕈以心遠。野悠悠而氣和。可以樂芳時之景物。壯皇室之山河。豈比夫羈士登樓而作賦。碩人在軸而為歌者哉。春無物而不滋。臺無遠而不覽。豈老氏之或論。伊潘生之所感。稽其趣時之規遠。創意之義深。春非臺而何樂。臺非春而罔尋。故望春者惟臺是履。登臺者惟春是臨。繄在物之可用。必從時之所任。儻自下而可託。庶升高而至今。
集／總集／全唐文／全唐文／卷四百七十六／崔損／凌煙閣圖功臣賦(P.4861-1)
凌煙閣圖功臣賦
粵若聖唐之御極也。寰宇克清。鴻業再創。纘功臣之烈。紀重閣之上。圖照日而增明。閣凌煙而益壯。勳庸自表。威儀可望。昭昭兮藻繪之容。灼灼兮丹青之狀。遠而視。疑列仙之臺。逼而察。識公侯之相。縹緲兮映空色而遙徹。咫尺兮近天顏而內向。稽其義。知聖君之膺時。覩其象。知忠臣以應期。叶雲龍之潛會。合魚水之相資。覽炎漢之前規。寧或比矣。徵大魏之往制。何可尚之。懿夫容彩彰施。氣肅端儼。風存正直。色形恭儉。若進忠以欲諫。如率禮而有檢。處其高也。方取貴於功高。居其險也。固非同於履險。則知君策
勳兮旌於賢。臣在圖兮參於前。名位雍雍。就丹楹而成列。衣冠楚楚。煥藻井而相鮮。美繪迥超於雲閣。崇勳豈比夫燕然。是以皇心斯遠。聖慮惟遐。謀猷是念。貞忠是嘉。不然者。豈徒飾藻繪之功。悅輝煥之像。對重欒之宏麗。翫峻宇之宏敞而已也。所以作其炯誡。激乎勸賞。有以讚丕績之奕休。有以念前勳而存想。徒觀乎岧亭天半。巃嵸雲中。容止有作。光芒有融。廓宇宙而翼聖。配丹青而紀功。藹城闕之佳氣。被君王之德風。仰之彌高。嫓星辰正拱於紫極。望之不及。謂申甫將降於維嵩。豈不遇聖明之主。建公忠之節。石有時而泐。水有時而竭。茲閣也。不騫不崩。表功臣之盛烈。
集／總集／全唐文／全唐文／卷四百八十四／權德輿　二／中書門下賀神龍寺渠中瑞蓮表(P.4949-1)
中書門下賀神龍寺渠中瑞蓮表
臣某等言。今日中使某至。奉宣進止。示臣等神龍寺殿前渠中瑞蓮花圖。其花一莖兩房者。伏惟陛下仁聖感通。宏被生植。宥萬方之暇。必順天心。於九重之中。別開佛剎。絪縕降祉。菡萏敷榮。瑞茲灼灼之花。迥出田田之葉。吉祥殿外。芳馥殊常。功德池中。光華交映。扶疏發越。並秀相鮮。元功嘉應。超冠圖牒。彼芝稱三秀。麥有兩歧。雖驗休祥。豈階妙法。觀雙房之挺茂。荷一雨之均霑。陰騭生成。發揮嚴淨。臣等忝居樞近。倍萬歡心。無任欣抃悅懌之至。謹奉表陳賀以聞。
集／總集／全唐文／全唐文／卷五百五十三／韓愈　七／答呂毉山人書(P.5602-2)
答呂毉山人書
愈白。惠書責以不能如信陵執轡者。夫信陵戰國公子。欲以取士聲勢傾天下而然耳。如僕者。自度若世無孔子。不當在弟子之列。以吾子始自山出。有樸茂之美意。恐未礱
磨以世事。又自周後文弊。百子為書。各自名家。亂聖人之宗。後生習傳。雜而不貫。故設問以觀吾子。其已成熟乎。將以為友也。其未成熟乎。將以講去其非而趨是耳。不如六國公子有市於道者也。方今天下入仕。惟以進士明經及卿大夫之世耳。其人率皆習熟時俗。工於語言。識形勢。善候人主意。故天下靡靡。日入於衰壞。恐不復振起。務欲進足下趨死不顧利害去就之人於朝。以爭救之耳。非謂當今公卿閒無足下輩文學知識也。不得以信陵比。然足下衣破衣。繫麻鞋。率然叩吾門。吾待足下。雖未盡賓主之道。不可謂無意者。足下行天下。得此於人蓋寡。乃遂能責不足於我。此真僕所汲汲求者。議雖未中節。其不肯阿曲以事人者。灼灼明矣。方將坐足下。三浴而三熏之。聽僕之所為。少安無躁。愈頓首。
集／總集／全唐文／全唐文／卷六百二十四／浩虛舟／舒姑泉賦　以記云舒氏女化為泉為韻(P.6296-2)
舒姑泉賦以記云舒氏女化為泉為韻
漂水之上。蓋山之前。昔有處女。化為澄泉。瞻風而豔色如在。責實而寒流宛然。原夫曠別幽室。暗悲韶年。顧容華之莫守。望世人而都捐。儼弱質以徐來。顏猶灼灼。委貞姿而色動。聲已涓涓。眷戀無心。淒涼故地。念嬋娟之可惜。驚變化而殊異。俯視清流。託誠幽意。陳翫習而斯在。庶精魂之能記。素鱗赬尾。渾非舊日之容。急管繁絃。徒盡生平之志。既而水府潛處。幽冥既分。凝情而漵斂寒色。冶態而波生細文。泛浮影於中流。遙疑嫋嫋。逗鳴湍於別派。遠若沄沄。由是鱗甲與遊。綺羅長阻。迷綠沼之迴復。忘紅樓之處所。源通湘渚。寫幽恨於靈妃。流達漢皋。導春心於游女。淨色含虛。清輝皎如。煙凝淚以香起。苔斕斑而錦舒。浦水光搖。
似動橫波之末。岸莎風靡。如存鬒髮之餘。想夫紈質已消。陰靈未謝。濯衣彩於花晝。洗鏡光於月夜。泠泠不濁。殊畫地以俄成。潏潏無窮。類拜井而潛化。且靜而清者水之宜。柔而順者女之為。憶朱顏之婉娩。尋碧溜之逶迤。浮沫粉聚。懸流淚垂。泛蘋藻而翠翹零落。動菰蒲而綠帶參差。及夫亂草丰茸。古墟荒毀。雜泥沙之汨沒。蔽音容之妖靡。至今閭里之人。空傳其名氏。
集／總集／全唐文／全唐文／卷六百四十／李翱　七／祭錢巡官文(P.6469-1)
祭錢巡官文
嗚呼。某維錢君。絜行而文。上第有司。藉藉京秦。退居於湖。遭病且貧。乃耀雄詞。單使來臻。中丞覽之。嗟嘆盈辰。遂馳官牒。請列賓筵。翩然而至。灼灼有聞。實司表奏。章句出群。有時過我。蘊積皆申。無言不契。有奧必陳。每日仰公。心知古人。古人孰知。幸聯為賓。與我相接。三十餘旬。不見有過。潛然日新。余有行闕二字鄭之間。書札日來。道遠情親。丁寧
戒我。已事亟還。方將執手。復展歡欣。如何中道。哀訃忽聞。驚呼失聲。迸淚流巾。豈其相逢。丹旐載翩。少妻慟哭。聽者酸辛。漫漫者天。曲直誰賢。梁冀張讓。富貴在身。童烏項橐。夭枉其年。王鳳何得。賈誼何愆。將貴賤前定。或短長偶然。其誰司之。施與何偏。天不肯告。使人惑焉。臨喪寫哀。備在斯言。萬事皆已。一觴在前。死矣奈何。悲哉錢君。
集／總集／全唐文／全唐文／卷六百五十四／元稹　八／唐故越州刺史兼御史中丞浙江東道觀察等使贈左散騎常侍河東薛公神道碑文銘(P.6651-2)
唐故越州刺史兼御史中丞浙江東道觀察等使贈左散騎常侍河東薛公神道碑文銘
天下萬族。言多大冠冕人物者。凡八姓。薛其一也。自晉安
西將軍懿避寇汾陰。後世子孫。遂與裴氏柳氏為河東三著姓。近世諸薛群從伯季。死喪猶相功縗者數十人。迭居中外要秩。皆邠州刺史寶允之二世三世孫。公諱戎。字元夫。父曰湖州長史贈刑部尚書同。母曰贈某郡太夫人陸氏。尚書景融女。祖曰河南縣令贈給事中縑。河南於邠州為季子。刑部五男。乂終郎。丹終賓客。擁終御史。公實刑部府君第某子。今尚書兵部侍郎集賢殿學士放於公為季弟。公初不樂為吏。徒以家世多貴富。門戶當有持之者。會兩弟相繼舉進士。皆中選。公自喜。遂入陽羨山。年四十餘不出。李衡為刺史。能以禮下公。及衡觀察江西。求公為幕中賓。公許衡。衡遷。復為觀察使齊映乞自佐。映卒。河南觀察使李巽遽辟之。未幾。福建觀察使柳冕奏署書下。詔公判冕觀察府中事。累遷殿中侍御史。冕俾公攝行泉州刺史事。時貞元中。寵重方鎮。方鎮喜自用。不用朝廷法。公在郡用朝廷法。不用冕所自用者。冕惡之。先是宦者薛盈珍譖馬總為泉州別駕。冕諭公陷總。總無罪。公不忍陷。冕怒。并囚之。值冕病。俱得脫。公由總以義聞。冕卒。閻濟美代冕使福建。復請公副團練事。始受五品服。濟美使浙東。公亦
隨副之。轉侍御史。給事中穆質有直氣。愛公稱於朝。因拜尚書刑部員外郎。改河南令。王師出征。以中貴人護諸將。州府吏迎迓館穀畏不及。持畚劚於道路者相接。唯公境內按故。道途無所役。且制闤闠無得授。留守卒壞公制。公命寘諸獄。留守怒。遣將率徒略出之。公不與卒致留守。諸市人皆賴之。遷衢州刺史。到所部。視前刺史所為皆便俗。公忻然無所改。不周月而政就。移刺湖州。其最患人者。荻塘河水瀦淤。逼塞不能負舟。公濬之百餘里。改刺常州。不累月。遽刺越州。仍以御史中丞觀察團練浙東西。所部郡皆禁酒。官自為壚。以酒禁坐死者。每歲不知數。而產生祠祀之家。受酒於官。皆醨偽滓壞。不宜復進於桮棬者。公即日奏罷之。舊制包橘之貢取於人。未三貢鬻者。罪且死。公命市貢之鬻者無所禁。旬月之內。越俗無餘弊。朝廷宜之。積累歲不遷。長慶元年。以疾自去。九月庚申。薨於蘇州之私第。始生歲丁亥。至是七十五年矣。天子廢視朝。使使者贈賵。賻祭臨。且以左散騎常侍追加焉。十一月庚申。洎夫人韋氏葬偃師河南府君之墓左。公後娶李夫人。亦又歿於天。子曰沂。始九歲。洽次之。有女四人。皆及其嫁。公始以
隱者心為吏。不尚約束。不求名譽。人人便安。尤惡苛雜。為郡時。有善歸之所部縣。為鎮時。有善歸之所部郡。是以在郡在鎮時。無灼灼可驚者。既去人思。賦斂多饒裕人。然而儉於用。予視其庫庾案牘盈羨無逋負。予在中書時。公既歿。浙東使上公所羨之財貫緡積帛之數。凡三十有九萬。則其去他郡也可知矣。惜乎今之人揚善政者少。公既不自稱。人亦莫能盡知公之所以理。至於脫馬總之禍。抗居守之略。弛酒禁。市貢橘。惠施於人。而歿而盈羨。皆予之適知者。非公之不能有以多於此也。性誠厚溫重。然而歡愛親戚。及為大官。遠近多歸之。衣食婚嫁之外無餘財。一旦盡所有分遺親戚曰。吾病矣。爾輩各為歸去資。親戚故舊皆哭泣。盡散去。及公去越之日。徒御不過數十人。觀者嗟歎多出涕。公為河南令。余以御史理東臺。自是熟公之所為。又嘗與公季弟放為南北曹侍郎。公歿矣。非我傳信。孰當傳焉。銘曰。
婉婉邠州。厥生九子。子又生孫。實大以祉。祉延於公。有浙之東。仲氏臨汝。季氏南宮。門戶有赫。有赫斯融。我祿斯美。我族斯豐。朋舊親戚。覉離困窮。無遠無邇。有來斯雍。公之
喪矣。族亦瘁止。分散舟車。各自鄉里。有今之季。悲哀不已。前年孟亡。今年仲死。撫視遺孤。瞻望墳壘。何以推之。古今同此。貽之斯文。以永來祀。
集／總集／全唐文／全唐文／卷七百十九／蔣防／草上之風賦　以君子之德風偃乎草為韻(P.7395-2)
草上之風賦以君子之德風偃乎草為韻
草綿綿兮。擢穎含薰。風發發兮。乍靡而分。其取象也。散芳
馨於知已。其為義也。合政令於人君。豈惟動之而委順。抑亦播之而有聞。觀其徜徉代起。激拂無已。轉綠蕙而影亂時光。汎青蘋而文橫秋水。浸淫翳薈。振奮蘭芷。颯然而動。昔有遇於荊王。泠爾斯來。今不乘於列子。翻蓊鬱。轉葳蕤。在芃芃而可玩。觀習習而無遺。被以幽深。諒有條而有暢。布乎原隰。誠長之而養之。或徐或疾。順天作則。大以抑其滋蔓。細以蕩其幽默。分乎萬彙。蓋吹萬以齊驅。繫於一人。誠畫一於同德。不擇乎高下。不棄乎幽蒙。敷葉而重重偃翠。翻花而灼灼駢紅。連綿九野。披靡千叢。倚伏俟時。小人之心猶草。衰榮不問。君子之德如風。莽𦕈平皋。悠揚茂苑。風何草之不動。草何風而不偃。飄杜蘅而芳氣自遙。歷蒿艾而清聲漸遠。是知風為號令之類。草為眾庶之徒。方以俟其披拂。固有適於榮枯。立政則斯為大矣。騰芳而孰不宜乎。故觀其化者。知神之造。觀其風者。知國之道。將有宣於八方。故寓形於蔓草。仲尼以之而取譬。宋玉由斯而奮藻。雖異代而殊時。竊敢攄於懷抱。
集／總集／全唐文／全唐文／卷七百二十二／侯冽／貂蟬冠賦　以製冠取清悍之義為韻(P.7436-1)
貂蟬冠賦以製冠取清悍之義為韻
冠表朝容。飾崇工製。示勁悍而貂文既緝。彰清高而蟬翼斯綴。所以發宰臣之盛。改武弁之弊。配紫綬而增華。入黃樞而轉麗。突而將戴。翹然可觀。揉輕毛而絲絡。鬭微殼而花攢。引雜錯之光。足見乎以文為貴。分動搖之影。誠誡夫居危如安。麗則無挂。新而莫彈。彩列如星。衛文何榮於會弁。用當謁帝。齊相堪嗤於濯冠。所以類鼠咸收。如螗必取。示威無假於鶡戴。呈巧豈矜於鷸聚。影麗華簪。光聯垂組。乍臨天陛。澤鮮而日照如濡。時受王言。質薄而風搖自舞。鄙舊規於卻敵。笑遠適於章甫。貂之貴誰憂換酒於晉臣。蟬之清是用加金於漢主。故能堅逾鐵柱。妙奪玉纓。非不足之時。狗尾何續。從有緌而用。蜩甲如生。柔而輔曲。潔以從輕。灼灼而自為首飾。炯炯而能使心清。至矣哉。蟬者食潔居高。貂者內溫外悍。盡飾斯在。齊光不散。發令姿於綴者。王何以尊。藉舊葉而珥焉。金張益煥。將進賢而並美。與交讓以相資。承柱後之名。是表禮無違者。冠侍中之首。欲
使人皆見之。道光漢冊。事合秦賜。冠乎斯用。之以明義。
集／總集／全唐文／全唐文／卷七百二十七／舒元輿／牡丹賦　有序(P.7485-2)
牡丹賦有序
古人言花者。牡丹未嘗與焉。蓋遁於深山。自幽而芳。不為貴者所知。花則何遇焉。天后之鄉西河也。有眾香精舍。下有牡丹。其花特異。天后歎上苑之有闕。因命移植焉。由此京國牡丹。日月寢盛。今則自禁闥洎官署。外延士庶之家。濔漫如四瀆之流。不知其止息之地。每暮春之月。遨遊之士如狂焉。亦上國繁華之一事也。近代文士。為歌詩以詠其形容。未有能賦之者。余獨賦之。以極其美。或曰。子常以丈夫功業自許。今則肆情於一花。無乃猶有兒女之心乎。余應之曰。吾子獨不見張荊州之為人乎。斯人信丈夫也。然吾觀其文集之首。有荔枝賦焉。荔枝信美矣。然亦不出一果耳。與牡丹何異哉。但問其所賦之旨何如。吾賦牡丹何傷焉。或者不能對而退。余遂賦以示之。
圓元瑞精。有星而景。有雲而卿。其光下垂。遇物流形。草木得之。發為紅英。英之甚紅。鍾乎牡丹。拔類邁倫。國香欺蘭。我研物情。次第而觀。暮春氣極。綠苞如珠。清露宵偃。韶光曉驅。動盪支節。如解凝結。百脈融暢。氣不可遏。兀然盛怒。如將憤洩。淑色披開。照曜酷烈。美膚膩體。萬狀皆絕。赤者如日。白者如月。淡者如赭。殷者如血。向者如迎。背者如訣。坼者如語。含者如咽。俯者如愁。仰者如悅。褭者如舞。側者如跌。亞者如醉。曲者如折。密者如織。疏者如缺。鮮者如濯。慘者如別。初朧朧而上下。次鮮鮮而重疊。錦衾相覆。繡帳連接。晴籠晝薰。宿露宵裛。或灼灼騰秀。或亭亭露奇。或颭然如招。或儼然如思。或帶風如吟。或泣露如悲。或垂然如縋。或爛然如披。或迎日擁砌。或照影臨池。或山雞已馴。或威鳳將飛。其態萬萬。胡可立辨。不窺夭府。孰得而見。乍疑孫武。來此教戰。其戰謂何。搖搖纖柯。玉欄風滿。流霞成波。歷階重臺。萬朵千窠。西子南威。洛神湘娥。或倚或扶。朱顏己酡。角衒紅釭。爭顰翠娥。灼灼夭夭。逶逶迤迤。漢宮三千。豔列星河。我見其少。孰云其多。弄彩呈妍。壓景駢肩。席發銀燭。爐昇綘煙。洞府真人。會於群仙。晶熒往來。金釭列錢。
凝睇相看。曾不晤言。未及行雨。先驚旱蓮。公室侯家。列之如麻。咳唾萬金。買此繁華。遑恤終日。一言相誇。列幄庭中。步障開霞。曲廡重梁。松篁交加。如貯深閨。似隔窗紗。髣髴息媯。依稀館娃。我來覩之。如乘仙槎。脈脈不語。遲遲日斜。九衢遊人。駿馬香車。有酒如澠。萬坐笙歌。一醉是競。孰知其他。我案花品。此花第一。脫落群類。獨占春日。其大盈尺。其香滿室。葉如翠羽。擁抱比櫛。蕊如金屑。妝飾淑質。玫瑰羞死。芍藥自失。夭桃歛跡。穠李慚出。躑躅宵潰。木蘭潛逸。朱槿灰心。紫薇屈膝。皆讓其先。敢懷憤嫉。煥乎美乎。后土之產物也。使其花之如此而偉乎。何前代寂寞而不聞。今則昌然而大來。曷草木之命。亦有時而塞。亦有時而開。吾欲問汝。曷為而生哉。汝且不言。徒留翫以徘徊。
集／總集／全唐文／全唐文／卷七百六十八／盧肇／湖南觀雙柘枝舞賦(P.7993-2)
湖南觀雙柘枝舞賦
瀟湘二姬。桃花玉姿。獻柘枝之妙舞。佐清宴於良時。始其金罍欲陳。象筵宿設。考清音於絃管之部。選麗質於綺羅之列。何彼姝之婉孌。媚戎服之豪俠。司樂以魚符發詠。侍兒以蘭膏薦潔。華燈張。翠被徹。聽銅壼之刻漏。瞻銀漢之明滅。佇新詞以潛習。隱含具而纔閱。恐急節之將差。撫柔荑而不絕。及夫陽烏浴彩。寒雞早晨。登妝臺而鸞鳳比翼。對寶鏡而菡萏爭春。袿裳馥以彩翠。玉指皓以嶙峋。互飾鉛華。畏濃澹之殊態。共聽金管。恐高低之不均。須臾饔正奉羞。司尊舉酌。左肴兮右胾。兕觥兮玉爵。朱題赩以垂虹。素幕翩以騰鶴。羅異果之芬芳。映雕盤之錯落。時也群工合奏。絃悲管清。升歌闋。賓禮成。於是乎𢹮鼉鼓。啾鳳笙。雲駢四座。花芬兩楹。舞師巧誨於蹈厲。諧優飾辨以縱橫。且曰不巾不櫛。匪鐸匪舌。古也郅支之伎。今也柘枝之名。因清角之繁奏。見韶華之並榮。佳人乃整金蟬。收玉燕。襲舞衫。突舞弁。珠彩熒煌。鈐光炫轉。外寶帶以連玉。中丹裾而疊蒨。則有鞶鑑逶迤。瓊瑰四垂。靴瑞錦以雲匝。袍蹙金而雁欹。將翱將翔。惟鴛惟鴦。稍隨緩節。步出東廂。始再拜以離立。俄側身而相望。思東南之美兮清風甚長。凝情頃刻
兮靜對鏗鏘。再撫華裾。巧襞修袂。將勻玉顏。若抗瓊珶。懷要妙以盈心。望深思而滿背。彼工也以初奏迎。我舞也以次旅呈。乍折旋以赴節。復宛約而含情。突如其來。翼爾而進。每當節而必改。乍慘舒而復振。驚顧兮若嚴。進退兮若慎。或迎兮如流。即避兮如恡。傍睨兮如慵。俛視兮如引。風褭兮弱柳。煙羃兮春松。縹緲兮翔鳳。婉轉兮游龍。相邇兮如借。相遠兮如謝。忽抗足而相跐。復和容而若射。勢雖窘於趨走。態終守乎閒暇。飛飆忽旋。鸞鶴聯翩。撼帝子之瑤珮。觸仙池之玉蓮。擁驚波與急雪。捲祥雲及瑞煙。詞方重陳。鼓亦再歇。俄舉袂以容曳。忽吐音而清越。一曲曲兮春恨深。一聲聲兮邊思發。傷心兮隴首秋雲。斷膓兮戍樓孤月。歌扇兮纔斂。鳴鼙兮更催。將騰躍之激電。赴迅疾之驚雷。忽如厭乎揮霍。戢餘勢以徘徊。屹而立。若雙鸞之窺石鏡。專而望。似孤雲之駐蓬萊。輕攢翠蛾。稍拂香汗。暫爾安逸。復騁陵亂。抽軋軋於蕙心。耀纖纖之玉腕。躊躇曠望。若戀虞以南馳。俯僂迴旋。非為劉而左袒。拾華衽以雙舉。露輕裾之一半。花灼灼。鼓逢逢。帽瑩隨蛇。熠熠芝蘭之露。裾翻莊蝶。翩翩獵蕙之風。來復來兮飛燕。去復去兮驚鴻。善
睞睢盱。偃師之招周伎。輕軀動盪。蔡姬之讋齊公。則有拂菻妖姿。西河別部。自與乎金石絲竹之聲。成文乎雲韶咸夏之數。然後能使燕趙慚妍。威嬙掩嫮。我之服也。非妹喜之牝雞。我之容也。非木蘭之雄兔。既多妙以多能。亦再羞而再顧。鼓絕而曲既終。倏雲朝而雨暮。
集／總集／全唐文／全唐文／卷八百二十五／黃滔　四／靈山塑北方毗沙門天王碑(P.8694-1)
靈山塑北方毗沙門天王碑
列藩之業有地。有地之職有民。有民之道。興禮樂敦忠孝以行事。然後謀謀者也。築城池居其一。城既築。進道德以居之。樹神祗以尸之。為一方之巨防。雖永古而無疑。我相府瑯琊王王公之有閩越也。具列藩之業。修有地之職。行有民之道。自乾寧四年丁巳至天祐二年壬戌凡六年。禮樂興。忠孝敦。乃謀及城池。城池既謀。乃尸及神祗。於是於開元寺之靈山。塑北方毗沙門天王一鋪。全部落已。鎮於城焉。大矣哉。所謂闡六韜。濬七德。建陽功。配陰騭。夫毗沙門梵音。唐言多聞也。始自于闐剎利之英奇。膺世尊帝釋之錫號。居須彌山北。住水晶宮殿。領藥叉眾為帝釋外臣。以護南贍部洲。其道入大乘。得無生法。忍住聞聲。證不還果。謹稽我公之築城也。恢守地養民之本。隆暫勞永逸之策。其名舉一而生三。法陽數也。曰大城焉。南月城焉。北月城焉。周圓二十六里四千八百丈。基鑿於地。十有五尺。杵
土胎石而上。上聲上高二十尺。厚十有七尺。外甃以磚。凡一千五百萬片。上架以屋。其屋曰廊。其大城之廊也。一千八百有十間。自廊凸而出之為敵樓。樓之層者二十有三。又角立之樓六。其二者層復層焉。皆欄干鈎聯。參差煥赫。而廊之若干步一鋪。鋪各一鼓。而司更焉。凡三十有六。謂之更鋪。其四面之門八。其南曰福安門。福安之東曰清平門。西曰清遠門。其北曰安善門。安善門之東曰通遠門。其東曰通津門。通津之北曰濟川門。其西曰善化門。皆鐵扇銅扃。開陽闔陰。門之上仍揭以樓。三間兩挾兩噏。修廊雙面遠碧。門之左右。又引而出之。為之亭。兩間一廈。又匪樓之門九。曰暗門焉。又水門三。其二樹櫺篩波。卸帆入舟。鳴舷柳浦。迴環一郭。堤諸萬戶。注之以堰二。渡之以橋九。鏡瑩虹橫。交舫走蹄。斯大城之制也。粵南月城也。東貯九仙。西盛烏石之二山。嘉樹蓄雲。茂草藏獸。城上之廊一千十有三間。其中七間謂之徘徊敵樓四十有九。樓之層者三。其門二。曰登庸門郭璞記南臺江沙合即有宰相而我公膺期今登庸門外橋名沙合橋道清門。其上之樓。其下之扉。左右之引亭。建暗門八。水門二。其堰一。其橋五。及廊之更鋪二十。悉與大城類。其外之東西。復距而出
之。謂之橫城。其東也。城上之廊四十二間五廈。其中二間是兩面之敵樓其門一。斯南月城之制也。伊北月城也。城上之廊六百四十二間。敵樓二十有六。樓之層者十。其門二。曰道泰門嚴勝門。其上之樓。其下之扉。左右之引亭。建暗門四。水門二。其橋一。及廊之更鋪十有四。復與南月城類。又觜而出之。謂之橫城。城上之廊五間一廈。其門一。斯北月城之制也。其東畫長川以為洫。西連乎南。句盤別浦以為溝。悉通海鰌朝夕盈縮之波。底澤鱗介。岸泊艓艛。北截越王之故山。派西湖以為隍。若鼇之負。如甌之置。軒軒然。翼翼然。真謂天設之府。神開之地也。既而我公一旦膝分席校。鱗軍堵耋。陳大會以落之。而言曰。惟閩越之為藩屏也。建汀二疆束其右。巖千而壑萬。溟海巨流瀕其左。濤雷而浪霆。信乎江山奇險。無以加之。矧今新之以城壁。城壁之以鐵石。古人言得地。又言守地。又言堅壁。豈不以得地而居。守地以城。城以堅壁。信不疑矣。然則吾之戴恩忝土。勤勤懇懇。不以江山奇險之為奇險。不以城壁鐵石之為鐵石也。修道德樹神祇以居之。毗沙門之天王。自天寶中。使于闐者得其真還。愈增宇內之敬。旋大夫芮國公荊渚之塑也。凡
百城池。莫不一之。斯舊城之北。往規也。舊天王在子城北也斯新城之制。今城也。且勝莫勝於開元寺。尚莫尚於寺之靈山。阜寺之艮。控城之乙。祖僧六葉雁其下。珉石一拳星其上。廬山灣落星石上有佛舍劍池澈寫。飛山奔揖。足以象水精而瑩宮殿。掀廟貌以衛城池。爰將擇工之精。搜塑之妙。製乎聖賢。俄然化出。身被金甲。手擎鴈墖。地祇下捧。天將前擁。光灼灼而如將動搖。神雄雄而若欲叱咤。觀之者皆謂須彌拔宅於是矣。于闐分身於是矣。而復翼僧堂而右邃。膊鐘樓而左突。毳錫百萃其夏午。蒲鯨六吼其宵加。信為塵間之北方。連營之靈域也。訖命小從事滔。刊貞石而碑之。滔不敢牢讓。齋戒三日。抽毫而書。猗歟天王。因果則釋氏。猛勇則兵權。啟願而願從。云戰而戰勝。至如揮額汗以為童子。卻修羅之師。擎手墖以貯彌陀。解天鼓之赴。爰皆肹蠁。克致感通。洎唐有土蕃之黷也。豆面以行疹。儀金以現人。嚙戈以生鼠。與彼時之元應。蓋大同而小異。況邇則咸通季蠻之侵蜀。蜀人亟祈。褐衣倐以乘空。目光㸌以照地。蛇將奔穴。龜竟全城。夫如是。則護南贍部洲。豈虛言哉。今我公之至誠通日月。宏願質鬼神。以曠世之功業。託無生之法力。豈
昔時之有是。而今日之不然哉。雖體蒼蒼而無言。因乃昭昭而有鑒。輒為之銘。其詞曰。
受命帝釋。封邑須彌。金甲儼被。藥叉雄隨。越七金山。突修羅師。入大乘妙。與聲聞差。于闐分身。皇唐衛國。若加善禱。咸蒙聖力。雁塞煙塵。龜城戈戟。虜騎猶東。蠻車未北。現以真儀。亡乎悖德。懿彼閩越。大哉侯王。仗鉞務本。築城為防。石取它山。壤塹聯岡。疊百厥雉。累千乎廊。卻鐵之觸。疲羽之祥。奔馬轡並。馳車軌方。巢鳳於樓。蟄龍於隍。如嶽斯立。如翼斯張。不有依憑。曷旌扃鐍。台略俄啟。神驅遽設。鐵鬚卓豎。漆瞳曝昳。捧足神俯。持劍將列。月殿巍峨。靈山嶻嶭。法逮無生。權惟有兵。昔之若是。今肯忘情。閩山永高。閩江永清。厥宜識之。盤石斯城。
集／總集／全唐文／全唐文／卷九百十二／靈廓／唐宣州刺史陶府君德政碑(P.9506-1)
唐宣州刺史陶府君德政碑
碑前闕兩行半計一百十六字高躅者惟闕一字明明闕五十六字周闕六字尚闕一字輔闕二字茂闕七字摛祥金車闕四字祖闕三字任闕七字垂仁位居闕三十二字州刺史闕一字陵郡開國公食邑七百戶。祖諱昱。梁衡山郡太守闕十九字上儀同三司闕三字三州刺史闕二十三字湛叔度之闕一字陂闕一字雲千里搏風九萬闕二字珠之闕一字器宏略闕十九字崇班闕二字仁闕一字方膺厚秩闕三字武異代同
榮。父諱瓚。梁著作隨西闕一字司功闕三字朝闕一字州清池縣令介州司馬上柱國丹陽縣開國公。月宇干峙闕六字山闕十三字兩儀之闕一字氣黃中玉潤。應九德之淳和。林林服武庫之鋒。灼灼闕一字翰林之闕一字曩者伏闕一字宏贍方闕一字著作之榮闕三字高言從展驥之職。而芳徽懿範。闕十字通闕四字州刺史安西都護上柱國燕容縣開國公。局度端凝。幹能強濟。量包江海。氣蘊風雲。孕彼人英。闕一字茲天爵。委質從政。踐丹地而光緝帝猷。露冕頒條。闢彤帷而宏闕五字闢房之故事。則闕一字冠當時。嗣伯舉之高蹤。迺榮超望表。馮野王之兄弟。璧合珠聯。潘安仁之闕一字德。花明錦繢。豈與夫八龍騰藹。照灼前書。兩鳳飛英。鏘洋後葉而已。公積慶藍田。耿長虹之闕二字分枝闕一字菀。挺闕一字日之闕六字天姿韶亮。儼乎風骨。闕一字川三篋。洞曉神機。洛陽萬卷。暗符靈府。言泉瀉態。接翰海以疏瀾。闕一字圃含葩。擁詞條而振縟。玉帳金壇之妙。迴鸞返鵲之奇。綠沈明月之闕五字之刃闕二字懷抱。囊括古今。闕一字萬善於心臺。問群言於玉吻。晉司空之博物。纔敷辯劍之言。魯司寇之多聞。猶述對日之說。含章闕二字豈曰同年。既而漸陸遷鶯。即撫翔鵷之化。登闕七字
之闕一字至總章元年特授使持節廓州諸軍事守廓州刺史。散官如故。總章二年授使持節渭州諸軍事渭州刺史。散官如故。至咸亨元年闕一字使持節都督十五州諸軍事守池州刺史。闕十一字演雅克劭。幹略兼優。歷職闕二字才挺仁明之譽。攝官方鎮。載彰撫馭之材。即試為真。允光朝命。六年轉授闕二字都督七州諸軍事守都州刺史。散官如故。詔云。體質闕十字克播威闕九字其年轉授使持節許州諸軍事守許州刺史。散官如故。至咸亨五年授中散大夫使持節都督四州諸軍事守秦州都督。詔云。器識沈敏。理懷開闕十四字孤闕七字崇朝闕二字秩奧藩至上元二年授使持節始州諸軍事守始州刺史。散官如故。既而綬結闕五字花之院。印迴龜紐。光浮蓮葉之津。闕一字仁則闕二字春風闕一字教則闕七字寄闕四字至儀鳳四年授中大夫使持節都督四州諸軍事守梁州刺史。散官如故。至調露元年授使持節恒州諸軍事守恒州刺史。散官如故。詔云。闕一字質端闕二字用強闕十七字審官求材。實資僉議。至宏道元年轉授使持節宣州諸。軍事守宣州刺史。闕四字如故公迺闕二字馳傳。應八命以遐臨。建節飛驂。綜七闕一字而闕二十二字私書闕二字每杏花春縟。
勤黛耜於龍鱗。堦蟀秋吟。整鵷紋於錦室。鯉庭聞訓。闕五字之闕一字圜土闕二字怪氣息長闕一字之坂。三辰既朗。笑祖逖之闕二十七字左雄之廉儉六條備舉。化軼兩岐。百城仰德。恩隆五袴。倉廩闕一字實闕二字行四闕三字父之懽。千里浹神明之訓。家殷俗阜。闕三十字千群闕一字馬闕三字之陣闕一字沙萬計霜戈騰照日之鋒。自謂闕二字九闕七字兩柄雄據一方。品彙嗷然。側足無地。公以闕五字奉詔闕六字風闕一字草闕六字振羽字遙飛低闕一字迴塗指日闕一字屆遂乃躬率子弟。架御甿黎。示以禍福之門。闕一字以短長之闕一字溫闕一字一灑。人思挾纊之恩。美喻纔霑。士積投醪之闕一字斷闕一字飛灰之闕九字之闕三字四馬公乃運不測之深智。縱無窮之遠圖。或左犄而扼其喉。或右觕以燃其腹。提戈擐甲。接闕三字一鼓騰威。九嬰俄戮。斯實天波廣運廟略闕二十二字之勣既覃飲至之歌方永。若乃忠為令德。孝實天經。非忠無以奉帝圖。非孝何以通幽顯。豈與王闕一字淚柏。宏演納肝。總而為言。公實闕一字矣。況闕十二字規挹清瀾而結戀。雙桐𨏼景。曳履之響由存。五柳低陰。納駟之聲尚在。而懷章舊邸。遽踐通德之門。闕二字旋鄉。還履貴遊之路。往者相如入蜀。珂喧濯錦之
津。買臣闕二字磬駭藏符之闕二字若蓬山羽客。振手長辭。桂陽仙鶴。留歌永逝。至垂拱四年轉授使持節相州諸軍事相州刺史。勳封如故。詔云。襟情敏裕。器局恬和。早分符瑞之職。歷授方隅之任。其年十月闕三字州刺史加兼闕五字封闕二字縣開國侯。詔云。志識沉敏。格器端和。早昇榮祿。頻參重寄。論功比德。何其謬歟。迺有野逕樵夫。江皋逸客。闕三字子服冕王孫。相與抗聲。各揚言曰。夫立功闕四字寄於闕九字播闕二字乎闕一字素豈使歸軿儼蓋。攀轅無可逮之悲。去鷁騰漪。挽軸有傷心之痛。道士陶闕一字僧道元僧曇紹僧惠闕一字僧宏闕一字僧智矩僧元濟僧惠幹周元允陶紹真陸闕十九字及州縣吏人等六萬餘戶。惜棠陰之易遠。徒留勿翦之詩。闕一字日御闕一字難羈。空切銷魂之賦。若不闕一字茲紺闕一字無以絢彼清猷。庶使寰海揚塵。而德聲無絕。銘曰。
闕三字冑伊祁命族。派演瓊闕一字枝分若木。跡膺星象。靈摛嶽瀆。左貂右蟬。丹輪朱轂。其一龍生渥水。玉產藍田。誕茲人傑。孕此英賢。匡周翼漢。裂壤開㙻。蛇蟠結組。龜紐乘蓮。其二天縱挺生。黃中通理。闕二字九棘。功闕一字四履。珥筆龍扃。含香帝扆。基仁踐孝。淵渟嶽峙。其三藝殫元圃。學富蓬臺。花牋
闕五字開碧雞雄辯。雕虬逸才。吞應納謝。含鄒孕枚。其四建節班條。褰䄡問俗。恩歸五袴。闕一字存闕四字如闕一字捐闕一字似粟青梧鳳丹。黃沙草綠。其五愛洽惸嫠。信霑童馬。懷忠據德。矜孤恤寡。蝗移獸去。錦開鵷下。雊麥分岐。吟蟬被野。其六馳驂故里。懷章舊館。喧盧靜夜。鳴雞警旦。榮慶兩歸。簪紱雙闕八字岸其七來暮悽歌。去思纏想。勳銘鼐鼎。恩留葦杖。日新月故。風歸雲往。俾令範與嘉聲。永鏤勣於窮壤。其八
集／總集／全唐文／全唐文／卷九百五十六／趙瓘／對旱暵判(P.9926-2)
趙瓘
對旱暵判
設官分職。體國經野。風雨不時。山川是禜。眷彼新鄭。地惟故韓。歷代升平。俗懷遺愛。百里之任。無製錦之能。四時之愆。乏如絲之雨。青青媚草。卷書帶於槐壇。灼灼鮮花。發綬文於李徑。密雲不雨。徒矯首於龍星。離畢無徵。空舒誠於免月。其才不淑。縣令寧假於鈞金。明德惟馨。尸祝勞神於斬木。州佐道優展驥。法峻蒼鷹。責其不藝之辜。處以免官之坐。愚謂直筆。理合緘詞。
集／總集／全唐文／全唐文／卷九百五十九／　闕姓字寰／大唐齊州神寶寺碣銘(P.9962-2)
闕姓字寰
大唐齊州神寶寺碣銘
觀夫三皇五帝氏王。夏殷周漢氏作。淳源竭而不流。澆俗紛其方扇。雖孔門將聖。老氏谷神。猶龍之道德西浮。歎鳳之詩書東返。竟不能庇交喪。拯闕遠驅彼黎俗。登茲仁壽。徒存紫氣之言。終絕素王之筆。曷若金身化跡。超十地而孤尊。寶樹應期。乘四輪而廣運。大雄有已見闕一字生溺之苦海。於是虖橫寶筏而濟之。大雄有已見諸子迷之朽宅。於是虖駕舟杭而出之。視之以五蘊皆空。明之以諸漏已盡。洎玉毫騰彩。挩賢功之象位。金儀入門。現神通之日月。經傳白馬。眇闍崛以移來。剎起青龍。蘊閻浮而錯峙。遂令有國有家者。得其道而四海以寧。元元蠢蠢者。得其門而六塵高謝。豈與夫向時之二教。同日而言焉。神寶寺者。寶山南面。岱宗北陰。岡巒隱轔而石壁萬尋。林藪蒙蘢而澗壑千仞。貔豹躑躅。人絕登臨。虺蟒縱橫。鳥通飛路。粵有沙
門諱明。不知何許人也。律師德隆四輩。名優六通。僧徒興起。群生宗仰。晨遊棘圂。四念經行。夜宿榛檀。六時禮敬。貔豹枕。禪心寂而不驚。虺蟒縈身。戒定澄而不亂。水瓶朝滿。羽仗夜來。事跡非凡。故非凡測。親題節記。自敘因由曰明。以正光元年。象運仲秋。於時振錫登臨。思同鷲嶺。徘徊引望。想若雞闕欻彈指發聲。此為福地。遂表請國主。驅策人神。立此伽藍。以靜然為號。自梁齊已來。不易題榜。屬隋季經綸。生人板蕩。革鼎推變。真俗盈虛。今之所存。殆將半矣。至我大唐御宇。重遷九鼎。再補二儀。四海廓清。萬邦一統。用光正道。建三寶以傳燈。化洽垂衣。統群生於壽域。迺格命天下。有固廢伽藍。先有額者。並使申修。於時有鄉人王即應荅州縣申聞。以此寺北有寶山。東有神谷。因改為神寶寺。爾其寺也。望魯開基。臨齊作鎮。堂宇宏壯。樓閣岧嶢。砌塈瑤璜。階塗金碧。法容有睟。瑞相無違。發妙彩於天金。罄奇遺於龍石。手輪含字。臨珠綴而披網。眉宇舒毫。鑒璧璫而上月。寺內有石浮圖兩所。各十級。舍利塔一所。眾寶莊嚴。胡門洞啟。石戶交暉。返宇鏘鏘。飛檐䡾䡾。半天鵬起。遙遙煙霧之容。壹地龍盤。宛宛丹青之色。挹朝霞之昈
昈。湛夜月之濯濯。風牽則寶鐸鎗鎗。日照則花盆皛皛。迢迢亭亭。鬱鬱青青。晧晧旰旰。煥煥爛爛。遠而望之。炳若初日照灼皎扶桑。近而察之。一似素雲霮䨴闕一字夕陽。方之雁塔。有似飛來。譬以化城。還疑湧出。實瞻仰之形勝。是歸依之福田。寺內先代大德僧明幹提智慧燈。照無明闇。僧彥休護惜浮囊。微塵不犯。僧元質積行勤苦。軌範僧倫。僧神解高樹論幢。摧諸憍子。僧宏哲持經得驗。舍利猶存。僧惠沖殷念西方。期心安養。所造功德。觸類滋多。僧景淳釋戶綱宗。元門樞紐。僧貞固勵心宏護。結念修營。僧灋將齠齔出家。童顏落彩。三齊負笈。猛探麟角之先。九洛求筌。迥出牛毛之外。並俱沐聖恩。僉成道器。忽鸖州風急。鹿苑霜飛。早謝傳燈。空懸錫影。現在諸大德寺主僧慧珍戒珠澄月道骨含星。堪忍作衣。灋空成座。六時禮念。脇不至床。壹食標心。口不再飲。是慈悲父。是良福田。廣濟蒼生。普心供養。大都維那僧惠沼標格千仞。崖岸萬里。吐妙灋於脣吻。納山岳。於心胸。縱橫道門。洞達無礙。上座僧塵外戒香紛馥。有賓頭之盧之軌儀。都維那僧敬祥慧劍如霜。繼舍利弗之談說。僧敬崇奈苑良材。橫愛河而濟群溺。僧智山祇園
杞梓。敞灋宇而庇蒼生。並騰麟俊藪。矯鳳仙途。飾厚柱於春臺。撫定輪於秋駕。祥煙飛錫。來遊歡喜之園。宴坐經行。實名和合之眾。故同鐫寶碣。高旌福門。大唐開元神武皇帝陛下朝宗萬國。整頓八紘。金鏡合七曜之輝。玉燭和四時之氣。慶雲澄彩。瑞鳥呈祥。仁動上元。力侔大造。瀚海天山之地。盡入提封。龍庭闕穴之鄉。咸沾教化。封金岱嶺。刻玉僊閭。榮鏡乾坤。光華日月。刺史盧諱全義門有卿相。家襲銀璜。強幹則不發私書。肅清則遽然官燭。矜孤恤隱。愛士慕賢。故能詠入來蘇。謌登至晚。山仕縣令梁曰大夏幹局貞敏。神情警悟。風琴寫韻。則瑞雉爭馴。冰鏡澄清。則祥鸞自舞。誠梵王之福地。真釋帝之名區。爾其澗戶深沈。山扉䆗窱。玉床霤乳。問抱朴而頻疑。石壁鏨經。訪嚴遵而不識。奇卉怪木。如窺須達之園。瑞藥僊苗。似入提伽之境。象王獻菓。下甘露於珠盤。鳳女持花。拂靈香於寶帳。迦陵頻伽之鳥。百囀閒關。優曇鉢羅之花。九光淩亂。漢皋遊女。對玉洞以傾心。季粱賢臣。仰瓊堂而頓首。庶使文殊過去。憶妙說之清塵。彌勒下生。見神功於貞石。式鐫寶碣。而為頌云。
大雄降跡。蔥山本元。奄有三界。非無二門。不生不滅。若亡若存。遍看群有。無如我尊。其一雁門惠遠。𦋺賓羅什。明公繼茲。伽藍此立。俗戶易窺。真門難入。遁闕一字龍象。前後相及。其二大唐受命。當宇握鏡。化洽萬邦。功齊七政。綠圖舒卷。紫雲迴暎。惠日再暉。薰風在詠。其三門庭華敞。房宇輪奐。蓮臺畫閣。危樓飛觀。竹韻宮商。花然灼爛。僧眾虔仰。士女稱歎。其四亭亭妙剎。灼灼精廬。彫盤瞰野。鏤檻淩虛。珠懸日淨。鐸迥風徐。闕一字甍棲鳳。倒井銜蕖。其五峨峨寶碣。落落神軒。邪山整岫。苦海澄源。錦雲震烈。縠霧風翻。此中何地。給孤獨園。其六
集／總集／全唐文／全唐文／卷九百九十四／闕名　三十五／孝子朝議郎行大理司直上柱國郭府君墓誌銘(P.10302-1)
孝子朝議郎行大理司直上柱國郭府君墓誌銘
公諱思訓。字逸。太原平陽人也。昔姬文作周。運璿璣而一宇宙。虢叔命氏。錫介珪而列山河。鬱為國師。燕臺揭起。誕降人母。金穴橫開。世緒蟬聯。公侯克復。曾祖興。周上黨郡守平東將軍。青綬登朝。朱旗降野。執霜戈而問罪。方薤水而澄心。祖則。隋淮陵郡守度支郎銀青光祿大夫。珥金貂
而伏奏。鳧舄將飛。齊亂繩以臨人。牛刀自解。父敬同。徙居洛陽。今為洛陽人也。幽素舉及第。以孝不仕。弄鳥承顏。恥毛生之捧檄。懸雞就養。式茅容之致歡。不屈道而期榮。穆真風而自逸。公乾綱之精。融密泉潔。學以天授。言以行成。襲門緒解褐睦州建德縣主簿。應吏職清白舉及第。轉滄州樂陵縣丞。南郡地狹。屈仇香而佐時。六安路遙。坐桓譚而不樂。敕除溫王府兵曹參軍事。轉太子典膳監。芙蓉映水。攀仙樹而逢仙。蓮莆牽風。坐瑤山而和鼎。應孝悌廉讓舉及第。敕授大理司直。灼灼四方。簡孚其正。哀敬折獄。對霜練而論刑。上帝弗蠲。泣丹毫而書罪。彼蒼不弔。殲我良圖。以景雲二年九月十三日。寢疾終於長安醴泉里之私第。公孝友溫恭。文行忠信。哀昊天之罔極。式閭巷以光時。蔭棠棣而聚星。肅閨門之有禮。奄棄於代。與善何徵。辭北寺之榮班。舊車長謝。望東周之故里。旅櫬空歸。夫人清河張氏平陽柴氏。並穠華賁春。輕雲蔽月。結䄜作儷。乘旭雁而移天。采蘋是羞。應鵲巢而主饋。昔時南斗。兩劍分輝。今日西階。雙魂共穴。以景雲二年歲次辛亥十二月辛丑朔十五日乙卯。遷合於洛陽北部鄉之原。陪葬先塋之壬地。
禮也。青烏卜地。白鶴標墳。桂酒蘭肴。無復平生之賞。佳城繐帳。空餘冥漠之悲。嗣子審之弟雍州武功縣尉思謨。乃攀號擗踴。瀝泣摧心。長懷陟岵之哀。永結在原之思。嗚呼哀哉。乃為銘曰。
榮最之緒。累代重昌。其人如玉。邦家有光。道全忠孝。德裕巖廊。士林蕭索。人之云亡。寒郊慘兮山門險。松扃閉兮宿草荒。
集／總集／全唐文／唐文拾遺／卷十四／李百藥／洛州都督竇軌碑銘　并序(P.10511-1)
洛州都督竇軌碑銘并序
蓋聞補天立極。大聖於是勃興。政亂朝昏。名臣以之陳力。步驟之跡既弘。經綸之會斯在。固雷風通響。成其化者玄功。韶濩錯音。應其時者人傑。公諱軌。字士則。扶風平陵。受終若帝之初。大啟鴻業。中興復禹之績。因生命氏。廣國追讓之風。聲高外戚。安豐功烈之美。義正中台。爰暨皇唐。始於盛漢。門感靈貺。母儀天下。是故昭章圖牒。冠冕搢紳。經文緯武之才。照重光於百代。橦鍾列鼎之盛。流餘慶於千祀。十二𦯧祖統。雁門大守。大將軍武之從子也。武以大功不遂。為閹官所誅。統避難亡奔出塞。代為南部大人。威振華夏。七𦯧祖羽。為魏太尉遼東京公。屬魏氏中微。惣攝朝政。竭忠貞以安社禝。挾幼主而令姦雄。曾祖略。征北大將軍太保雍州牧柱國建昌孝公。德高禮縟。鬱為帝師。清徽素範。坐鎮雅俗。祖熾。魏侍中周大宗伯隨太傅雍州牧上柱國鄧恭公。以蓋俗之姿。運如神之
智。道尊三代。義盡一心。父某。周大宮伯襄州亳州惣管上柱國酇國公。挺將相之門。懷棟梁之器。位因功顯。名以實高。公藉繁祉之資。稟英靈之祚。感白雲而諧庶績。受璜玉而秘兵鈐。幼樹風神。夙標名節。志尚宏遠。獨秀人倫。期管樂於老成。望韓彭於兒戲。軼雲羅於沮澤。追電駕於當途。隨仁壽中以獻皇后挽郎授朝請郎。遷資陽郡東曹椽。苞湘納漢。始涓澮於濫觴。蔽日干霄。尚峙傾於覆簣。氣憤風雲之際。情察天人之理。石立之祥斯兆。土崩之義有徵。公家即塗山。姻連渭汭。想白狐之慶。義屬過門。望黃鳥之旗。預佽同德。及星屯秦井。電奄商郊。軍次蒲城。便仗劍請謁。太上皇見公大悅。言及平生。備獻誠款。雖盧綰之出入臥內。鄧禹之止宿禁中。不能過也。命公為渭南道大使招撫。得以便宜從事。取永豐之粟。甚漢卒之食敖倉。下華陰諸縣。同周師之據脩武。既有宿飽之資。仍成榏喉之業。以功授金紫光祿大夫。封贊皇縣公。又召募英勇五萬餘人。從入京師。翊成大業。揚州精甲。未足擬儀。薊市耶榆。曾何等及。兵臨九地。氣竭百樓。以公為東面大將。于時四夷雲合。萬里風行。彭濮比肩。樊灌接踵。皆公麾下。止預偏裨。任寄之重。罕有
其二。平城之日。功實先登。進授光祿大夫。即上柱國也。仍除大丞相府諮議參軍事。軍諮祭酒。此即其人。覇府洞開。首膺高選。尋而稽胡侵軼。將遍近畿。公乃推轂專征。大破凶黨。復令公乘勝長駈。討薛舉殘猾。武德元年拜太子詹事。惣司之要。任協官端。才地之華。允茲時望。尋遷使持節惣管隴右諸軍事秦州刺史帶秦州道行軍元帥。秦隴形勝。控馭遐遠。雖地接京畿。而人多異類。西戎即序之地。尚餘榛梗。北狄背義之徒。時警烽候。惣以司牧。寄之分閫。事兼文武。惟公是屬。於是翦寇虐以威刑。愸風俗以平典。寬猛相濟。化成朞月。某年進封酇國公。食邑通前三千戶。二年以卭僰初平。命公持節巡省。以為隴蜀道安撫大使。三年拜益州道行臺尚書左僕射。擬跡文昌。儀刑端右。此之舉也。特異常倫。仍以行臺兵從平伊洛。然神旗所指。事切來蘇。芻牧之勞。尚資心力。公處帷幄之內。在行陣之間。運籌執銳。功冠諸部。四年。平王充。擒竇建德。仍陪旌節。獻捷京師。凱樂之辰。五將同列。元帥居首。是惟聖上。榮寵之盛。今古未聞。七年。廢行臺省。仍權檢校益州大都督。九年。朝廷大論義旗已來。有大功於王室者。並食真邑。公於是別賜益州封
戶書社六百家。貞觀初拜使持節大都督益綿嘉邛陵雅簡眉八州寯南會寧三郡諸軍事益州刺史。公自杖節華陽。綿歷時序。懷荒撫眾眾之勤。定䇥存邛之效。固以夜郎款徼。昆彌率俾。非假諭蜀之文。寧勞度瀘之役。俘戩之眾。每獻廟廷。賓賦之多。充仞王府。殉公益國。不可勝言。自秦昭平蜀。歷茲永久。或班條刺舉。或部符共化。竊比明德。彼用多慚。王襄樂職之篇。蓋為小技。王尊叱馭之舉。非曰大忠。文翁之脩學校。纔方進誘。李冰之斃江神。多慚義烈。自餘眇小。夫何足言。尋入為右衛大將軍。加左光祿大夫。文昌上將。列位天庭。軒禁鈎陳。𣝅儀震象。惟公居之。隱如敵國。二年拜使持節行都督洛鄭伊懷四州諸軍事洛州刺史。左光祿大夫如故。陰陽交會之所。山川作故之都。先王以之卜食。今上於焉分陝。居此地也。實簡帝心。公道在公平。義惟正直。開物闡化。急病讓夷。訓五方繁雜之甿。化三川機巧之俗。源清流急。風行草偃。四年。以疾薨於館舍。春秋苔干。五年。葬於某所。謚曰某公。禮也。惟公始於立身。終於行道。橾履端肅。志尚清朗。未為顯晦易情。不以風霜變節。神用成九德之基。天經為百行之本。早昇庠序。遍觀流略。既韞從橫
之志。便輕俎豆之容。數為梁父之吟。每動崇丘之嘯。王濬閭巷。軒蓋有期。陳蕃虛室。閒居未掃。觀象察變。窮數知來。嘗覩赤伏之符。且識黃神之命。屬唐郊手。大濟生靈。匪止姻連帝家。固以才膺王佐。潛德之友。本以雞酒相期。利見之辰。還成魚水相得。言行計用。未藉三略之書。戰勝攻取。自有萬夫之敵。故能動合神心。畢符冥𢍆。收鯨鯢若摧朽。拉犀象如拾遺。擁節臨藩。捍城之道斯極。分麾鞠旅。方面之績居多。功若丘山。屢形中旨。心如金石。且降王言。而臨軍用兵。蒞官行政。以為不言之教。藉震曜以為威。大道既乖。非仁慈之可化。純以儒術。漢帝謂之亂家。先以刑書。鄭相以之埋國。中興之道云盛。遺愛之德猶存。是以奉之以律令。申之以檟楚。侯嚴霜而厲威。則飄風以疾惡。至於舊交密戚。彌行直道。雖苟晞之忍對從母。蘇章之暫禮故人。無以喻也。亦由至察共簡易相背。強斷與哨直相成。故醜正之徒。或傳□謗。盜憎之訟。時聞旒扆。爰自貞觀。俗易時移。太平之化伊始。刑□之風愈治。公望表知裏。在變能通。協聖主之心。遵上皇之治。導德齊禮。有恥且格。自非惟幾以成務。其能與於是乎。其詘慎守道。厲精勤事。求之古人。未易遇
也。固以重南容之三復。惜陶偘之分陰。及遘疾彌留。至於大漸。每發中使。屢遣太毉。凶問至京。廢朝軫悼。詔葬之儀以極。賵贈之制有加。夫立德計功。垂範貽則。可以銘太常而書王府。鏤金石而被管絃。在當年而無媿。歷永代而不朽者。惟公乎。故吏某官姓名等。想生氣其猶存。痛徽音之永謝。式昭盛業。樹碑神道。嗣子某等。克構丕基。早標令譽。怵惕霜露。欲報之志無從。匍匐几筵。誄德之情斯切。銜哀見託。乃述銘曰。
炎光浸隱。命歷斯窮。滔天塞霧。振海飛風。皇靈膺錄。大濟神功。龍興晉野。電照秦中。灼灼英武。人之先覺。才應時須。神生靈岳。始離襁褓。將遊黌學。已寤深沉。俄觀卓犖。乘機去亂。杖義來蘇。琱戈振旅。玉帳陳謨。將屠涿鹿。且塞飛狐。情深寇鄧。慶叶微盧。既入商郊。仍開軹道。高邑攀鱗。靈壇薦寶。每奉王命。遂行天討。拾益如遺。偃秦猶草。水鬭王城。神開伊𨷂。榮預玄女。功參黃鉞。告廟飲至。循牆稱伐。一廁等夷。芬芳無歇。河洛帝里。岷峨襟帶。畢綜樞機。常司要害。始遇天造。終逢時泰。間以韋弦。動攝群會。南山獻壽。北里呈祥。將陪東狩。遽落西光。群物不死。彼獨殲良。哀纏士庶。痛結旻蒼。冥漠人理。生平華屋。初笑後號。始哥終哭。
舄奕鍾鼎。葳蕤簡牘。方託辰精。徒嗟梁木。文館詞林四百五十九
集／總集／全唐文／唐文拾遺／卷二十三／裴同亮／唐故清河郡夫人張氏墓誌銘　并序(P.10628-1)
唐故清河郡夫人張氏墓誌銘并序
貞元十五年十一月十二日。夫人張氏奄終兮長安縣懷德里之私第。夫人張氏府君賈秀曾孫。游擊利休之愛。夫人宿丞令族。天與其惠。柔儀雪映。志行松操。至於織絍餐餗奠祀之禮。厚情周物。絲竹通妙。皆
稟生知。出為時則。洎玉笄耀首。至德全成。求之美地。嬪于張氏。秦晉有疋。鳳凰其儀。鏡鸞無而雙影臨。栢舟泛而中河。爾乃服其浣濯。鼓其琴瑟。內閑外恭。安親惠下。宿窕之容有節。螽斯之慶大耒。黔婁之妻從夫。孟軻之母訓子。方俟同年也。嗚呼。積善無徵。疾也有作。山林倅色。泉路何迷。夫人春秋六十有已。貞元十六年。葬于□□□。兒女四人。孤幼。鴈行泣血。白鳥祥至。風樹不停。神道昭感。天之明察海珍。撫視摧慟。惜蓂之早落。興言異室。羌桂月之先扼。哀悼痛傷。骨肉持封石字。永同天地之長。海變桑田。遝識恭墓誌銘
堂堂府君。后族之良。灼灼夫人。宗室之光。疋若秦晉。睦若潘陽。琴瑟堷堷。鳳凰鏘鏘。宜爾偕老。萬壽無疆。如何昊穹。今也則亡。重泉幽壤無見日。荒壟白揚生蕭飋。石刻
集／總集／全唐文／唐文拾遺／卷二十八／劉礎／唐幽州節度衙前兵馬使王公夫人故隴西李氏墓誌銘　并序(P.10690-1)
唐幽州節度衙前兵馬使王公夫人故隴西李氏墓誌銘并序
夫人諱元素。其先隴西人也。爰祖及父。俱厭名位。高尚不仕。以從其心。夫人四德克修。五常無爽。鄉黨重其孝。鄰里傅其行。年□九。適王公。因家于幽州之幽
都縣。與其娣姒。偕事先姑。夫人藝出自然。孝秉天性。及姑之病。綿歷歲時。夫人色不滿容。行不正履。飲食湯藥。必致其誠。裁縫繡畫。必盡其力。是以先夫人愛之重之。不使離其側。每謂所親曰。我見此新婦。則疾覺小瘳。其敬順之至。通於神明矣。洎丁先夫人之禍。亦以孝聞。有男二人。長曰從約。次曰從禮。有女一人。早歸於礎。元和之末。穆宗纂位。礎自幽州戍倅作牧南陽。夫人愛女隨焉。銜命西上。旋屬□門長惡。姻黨稱兵。音書兩亡。倐忽十載。九秋明月。不照別離之心。三峽夜猿。應識悲涼之思。粵去年秋七月。方達京邑。棄危疑之地。登仁壽之鄉。室家以和。骨肉相保。豈期百花林下。未盡歡娛。三春節中。俄聞哭泣。以大和六年二月廿有九日。遘疾終于道政里之私第。亯年六十六。屬纊之時。精神不撓。所有遺託。其詞甚哀。嗚呼。夫人合二姓之好。歷四紀于茲。事夫稟梁鴻之婦道。訓子法孟軻之母儀。持家以正。接下以慈。命也不造。德之何衰。即以其年五月八日。歸葬於京兆府萬年縣龍首鄉成義里鳳拪原。禮也。雖音徽昭美。已布於遐邇。而陵谷更變。或資於述作。琢于貞石。用紀遺芳。乃為銘曰。
桃之夭夭。灼灼其華。波美夫人。宜其室家。既出李宗。嫁為王婦。容止可觀。進退可度。唯靜唯默。以貞以素。誰謂年光。忽如薤露。成義之里。鳳拪之崗。寂寂墓門。蕭蕭白楊。身葬異國。神游故鄉。萬歲千秋。德音不忘。石刻
集／總集／全唐文／唐文拾遺／卷二十八／崔鍔／大唐故興元元從登仕郎守內侍省內侍伯員外置同正員上柱國朱公故夫人天水郡趙氏墓誌銘　并序(P.10691-2)
大唐故興元元從登仕郎守內侍省內侍伯員
10692-1
外置同正員上柱國朱公故夫人天水郡趙氏墓誌銘并序
崇高兮廣大之厚。䃲礡兮周流之遠。浚源長派。茂榦脩柯。著于圖諜。可得而言也。夫人姓趙氏。其先天水人。逮乎晉室。克纘威烈。播揚芬馥。歷世輝耀。搢紳之盛。著乎人文。炳然昭彰。備存簡冊。夫人幼稟禮法。長明詩訓。閑惠詳雅。實生之知。及笄而歸于朱氏之門。克承坤順之柔。婉娩謙恭之美。奉舅姑著雍和之稱。睦娣姒有柔愛之儀。垂可以示後昆。立程可以式九族。加之以恭儉施惠。愛人以禮。慈和溫敬。六親儀形。是宜克保室家。永綏豐祿。良時難再。晝哭二十二年。及茲從心。專意內典。以嗣子奉命雞林。三歲然復。疚心疾首。六時禮念。冥期祐助。以福後胤。果符神力。保全以歸。洎相見時。悲倍於喜。浹旬大夫寵命日隆。自宮闈令拜閤門使。中外相慶。咸謂夫人冥求保助。以致於斯。既契夙心。吾無恨矣。嗚呼。方歡娛於色養。遽見悲於夜泉。夫人以大和八年四月十六日。終于長安輔興里之私弟。亯年七十有五。歸全之日。遺命謂大夫曰。汝忠於國。又孝於家。海外三年。吾期重見。於此盡矣。更何恨焉。啟手足。親戚悲號。皆若終身之
酷。可謂生死之義備矣。先府君元和七年即世。權窆于京兆長安縣龍門鄉石井村。今以其年十一月十四日。改卜新阡。重安窀穸于承平鄉大嚴村。合祔禮也。嗣子朝政。宮闈局令充閤門使。克承家之景行。著揮謙於士流。文以飾身。武資忠力。一心匡主。万里前途。泣血煢煢。杖然後起。兩女。長適濮陽吳氏。先夫人二歲而卒。次適彭城郡劉氏。晝夜哭泣。水漿不入。行路感歎。殆至毀性。鍔嘗忝國命。與大夫同赴三韓。備聞夫人善德。託以敘述。不敢飾讓。庶紀其梗概。其餘美烈。固存乎女史。刊于貞石。以懼陵谷之變也。銘曰。
灼灼蕣華。晈晈如月。既歸我里。禮法斯設。其一垂體則。用光婦德。克奉舅姑。亦展忠力。其二永享豐祿。宜其家良。白日不駐。青松己行。其三哀哀嗣子。崇崇高原。冥寞長夜。髣髴在焉。其四隴𡑞新啟。壽堂初開。合祔神宮。永安夜臺。其五　石刻
集／總集／全唐文／唐文拾遺／卷三十二／楊檢／唐故嶺南節度使右常侍楊公女子書墓誌(P.10740-1)
唐故嶺南節度使右常侍楊公女子書墓誌
□□諱芸。字子書。隋越國公素之裔。顯考公常□□君諱發第七女。曾祖公諱藏器。邠州三水□□□祖公諱遺直。贈右僕射。府君名重於時。□□□世。子書之諸姉皆託華冑。如戶部侍郎翰林學士劉公承雍
五朝達。皆子書之姉𦕓。子書自童年。則不隨稚輩戲遊。端默靜慮。有成人童。不甚絲竹。寡翫好。諸兄所習史氏經籍子集文選。必從授之。覽不再繹。盡得理義。勤□隸學。巧于女功。喜不形色。慍□□容。內外推敬。稱非凡女。會乾符五歲夏。京師癘疫。子書之兄姊姪妹。危疹者相次□子書省祖□悴。憂勞內侵。疾不涉旬。竟厄天壽。以六月七日。終于□福里第。春秋廿。十月廿八日。葬于長安縣南原姜允村。嗚呼。天與其淑。而不與其壽。犮□灼灼。忽落疾風。四氣輪謝。時可辨乎。於是其兄慟血而銘曰。
華五族兮。成吾之妺。悴吾門兮。德亦其除。吁嗟天兮。付不俱□生有恨兮。泣血漣洳。石刻
集／總集／全唐文／唐文拾遺／卷六十二／闕名　十／大周穎川許乾為修業夫人故東海徐氏龍門山石龕像碑銘　并序(P.11068-1)
大周穎川許乾為修業夫人故東海徐氏龍門山石龕像碑銘并序
夫須彌□上。空留梵帝之宮。闍崛□□。獨有如來之□□□山者。蓋亦寰區之勝躅。造化之奇功。昔□□□伊川是名伊闕也。爾其巖□□糾之壯溪谷□□□之狀上岑崟鬱律。下□𡷸以波陁俯控龜□□□□□□□像□□□□而□□□□□□□□□□屏□□碧洞千尋若畫。四面如削。既而峰□□□竦兜率之樓臺。松竹群吟。韻諸天之簫管。非夫輕□□□欲淩霄漢者。焉肯攀陟而宅之。非夫□□□□欲擯嚻煩者。何能拪託存之。有清信弟子許乾。故□□妻徐氏。發慈悲之善願。捐寶貝之珎□。就此仙巖。役斯靈匠。爰疏石壁。敬勒金容。造等身救苦觀世音菩薩一鋪。今莊嚴具足。法相圓明。□居士之真圖。盡將軍之妙範。星豪迥闢。即映星龕。月□□開。還臨月□。若隨緣而現顯。似應物而觀聲。大矣神功。𨗿乎難測。庶望刊山不朽。刻石長存。壽□二儀。貞逾万古。仙衣縱拂。巍巍之相罕虧。劫火雖燃。種種之形詎滅。乾以鸞傷寶鏡。鶴怨瑤琴。□□詠以長懷。對莊歌而泄涕。嗟乎。盈盈綺質。灼灼芳年。試學吹簫。新工點黛。奄從
蒿里。空閉骨於□□。忽棄蘭堂。罷齊眉於華屋。遂使川魚獨泳。林鳥泒飛。撫荒壟而何堪。慟幽魂而□及。所願仰憑□□。潛祐沉冥。廣被鐵圍。普覃砂界。同遊法水。即泛慈舟。共蔭禪枝。便觀淨蕊。躡香蓮而捧足。居□□而依身。□魂銷鬼國之災。諸佛契龍宮之福。智燈將鑒。昏室常明。覺劍纔揮。耶山永破。輒抽惠□。□展哀襟。□□彈豪。傳於勒石。其詞曰。
赫矣慈觀。悠哉□□□持妙覺。來鑒重昏。怨賊□□□人即存。□龍雲散。妭鬼雷奔。其一訪寶遐鶩。浮舟遠歷。遇火不□。□□不溺。瓔珞空受。珊瑚可□。□教恢恢。□□寂寂。其二聲超象□化迎龍。目連青色。眉白光言。□□先伏。魔王無邊。功德不□□□□□其三有□□乘。而悲俗網。逝川迅速。頹曦忽□。藤鼠鎮緣。隟駒□□發弘誓願。常若瞻仰。其四爰□□域。乃□□峰。絕壁千仞。迴□万重。巖摽鳳剎。谷應鳧鍾。淒淒霧□。落落風□。其五碧磴憑霄。丹梯跨險。綺甍□□。琱楹霧掩。仙□時來。嚻埃莫染。聊舒情於奮筆。永□□於貞□。　萬歲通天元年□月十一日造也。石刻
按拓本首行序字下有其文二字可辨下仿彿存許朝二字左半餘泐未敢遽定為朝作姑入闕名
集／總集／全唐文／唐文拾遺／卷六十五／闕名　十三／大唐故幽州范陽令楊府君夫人韋氏墓誌銘(P.11097-1)
大唐故幽州范陽令楊府君夫人韋氏墓誌銘
夫人諱檀特。字毘耶棃。京兆杜陵人也。神皐華實。總陸海之紛敷。巨泒靈長。控八川之決漭。珠光集乘。已聞賢之談。金氣衝籯。寔重聖人之道。貂蟬之美相繼。蘭菊之芬不絕。夫人魏太傅鄖襄公之曾孫。周內史京兆尹河南公之孫。隨尚衣奉御舒國公之第二女。體少陰之精。苞太和之靈。佩張箴以白勗。擁曹誡以飛馨。神彩嶷然。英姿獨茂。庭前白雪。得飛絮之奇情。琴裏清風。知絕絃之不調。年甫十五。歸于隨尚書左丞國子祭酒弘農楊汪第五子幽州范陽縣令政本。
河魴之美。乘龍之慶。休祉冠於二門。榮耀覃于九族。足不妄動。用遵珩佩之聲。口無擇言。必叶詩書之味。然而四節流邁。百齡飄忽。如賓之敬不居。遠客之遊斯盡。卅有幾。即喪所天。惸惸獨處。哀哀長疚。撫衾幬而歎息。望閶闔而洞開。仙草十洲。反魂之語徒說。庭梧半死。餘生之望幾何。粵以永隆二年八月一日。終于永甯里。春秋七十有四。即以其月十八日。窆於雍州明堂縣義□鄉。禮也。恐雙龍有會。將申共穴之儀。駟馬長鳴。無復佳城之記。式鐫金石。用播蘭荃。其詞曰。
英英之秀。灼灼其芳。家承鍾鼎。德潤珪璋。女儀閑淑。母範妍詳。地宣六氣。天迴二光。龍孤劍沒。鸖寡琴亡。長終帷縞。永絕穹蒼。餘生可見。奄逐徂光。薤音悽囀。松路虛涼。勒金聲與玉質。固地久而天長。石刻
集／總集／全唐文／唐文拾遺／卷七十二／僧空海／下野國日光山碑(P.11177-1)
下野國日光山碑
橫嶺□嶽。異人所都。□水龍坎。靈物斯在。所以異人□□所以靈物缺五字清□□人天暗缺七字則境溺心逐境移。境閒則心□心地□會通□玄□至如能寂□居以利見妙祥鎮□以□□提山缺四字津梁□□靡不依仁山。託智水。臺□□磨□□□水者也有沙門勝道者。□郢□□人也。俗姓君田氏。神□丘□之缺五字之齒桎枷四民之主事調□□□飢三□□業厭□□之轟轟仰林泉之皓然。粵有同州補陀洛山□□□銀漢□峰衢□□□雷腹而鼉吼缺約十八九字古未有□□者法師顧義成而興歎。仰□□以□□□以去神護景雲元年□月上旬□上雲深嚴峻雲密雷辻不能上也。□住半腹三七□而卻還。又天□元年四月上旬。更事舉涉。亦上不得也。二年三月中。奉
為諸神祇寫經圖佛。□□□足棄命殉道。□負經像。至于山麓。□經禮佛。一七日夜。堅發願曰。若使神明有知。願□我□我。寫經及像。□□□山頂為□供養。以□神威饒群生福仰。願善神加威。缺四字山魅前導。助果我願。我若不到山頂。亦不到菩提如缺五字白雲之□□舉琭葉之璀粲。□腳□□身疲力竭。憇息信宿。□□淨几忼惚。似夢似寤。不因乘查。忽入雲漢。不□妙藥。得見□□一喜一悲。心魂難待。山之為狀也。東□龍臥。□□□極南□虎踞。□息有興。指妙高以□位。□輪□而□□笑衡岱之猶卑。哂□□之又劣。日出先明。月來晚入。不假天缺四字里□□何處乘鵠。白雲足下。千般缺六字百種□□。誰人陶冶。北望則有湖。約計一百頃。東西狹。南北長。西顧亦有一小湖。合有二十餘頃。□坤□有一大湖幕。計一千餘町。東□□□不□南北長遠四面高岑倒影水四□□異□水石自在銀□□地金□□枝□鏡無私萬□詛逃山水相映。乍□□膓□佇未飽周皇□人我□蝸□于其坤角住之。禮懺勤經。三七日□己□□願便歸故居。當□□三年三月下旬。更上□五缺四字南湖邊四月上旬。造得一小舩。長二丈。廣三尺。即與二三子
□□游覽。遍□四壁。神□夥多。東看西看。汎濫自□日暮□餘缺四字南□其洲□去□三十丈餘。方圓三十丈餘。諸洲之中。□□富□復更游西湖。去東湖十五許里。又覽北湖。去南湖三十許里。並□裏表□不如南二南湖則碧水澄鏡。深不可測。千年□□□水而□□蓋□□檜杉竦□而搆□□五□之花一林而雜色六時之□同□而異□白鶴舞汀□龜戲水□□如坽上□玉響松風懸琴。坻浪調鼓。五音爭奏。天韻八□澹澹自貯缺六字陀之□歷星燈□炬數數□□之□□見池中圓月。知普賢之□□。仰□裡惠曰。覺迎智之□我。□□勝地。□建伽藍。名曰神宮寺。住此修道。荏苒四紀。廿年四月。更移住缺八字可愛□□之色□名□□丁香之具□□□意靈仙不知何去。神人髣髴如存。忿□精之無記。昔王侯之不遊。思餓虎而不遇。訪子喬而適去。觀華藏於心海。念實相於□山。□蘿缺約九字水樂在中。乍彳乍亍。出□外九臯聲易遠于天去延歷中拍原皇帝聞之。便任上野國講師利他有時。虛心逐物。又建立華嚴精舍於都賀郡城山。就此□彼利物弘道去大同□三□有□九川司令法師祈雨。師則上補陀洛山祈禱。應時甘雨
霶霈。百穀豐登。所有佛業不能縷說。咨日車難駐人間。易變從心忽至□蛇虛□提誘是務能事畢矣。前下野伊博士公與缺五字八□于時法師歎□□之無記。要白文於余筆。伊公與余故。固辭不免。課虛抽乃為銘曰。
維黃裂地。粹氣昇天。詹烏運轉。萬類駢闐。山海□峙。幽明殊阡。俗波生滅。真水道先。一塵搆嶽。一滴深湖。埃涓萎聚。盡飭神都。嶺𡵳不梯。鸑鷟無圖。一首皚皚雪嶺。曷□誰□沙門勝道。竹操松柯。仰之正覺。誦之達磨。白衣觀音。禮拜釋迦。缺四字直入嵯峨。龍汎絕巘。鳳舉□□神明威護。歷覽山河。二首山也崢嶸。水也泓澄。綺華灼灼。異鳥嚶嚶。地籟天籟。如筑如箏。異人乍俗。音樂時鳴。一覽彌暇。百煩自休。人間莫比。天上寧儔。孫興亦筆。郭詞豈周。咄哉同志。何不優遊。
弘仁之年。敦牂之歲。月次壯朔三十日之癸酉也。人之相知。不必在對面久話。意通則傾蓋之遇也。余與公生年不相見。幸因伊愽士公聞其情素之雅致。兼蒙請洛山之記。余不才。當仁不敢辭。輟抽拙詞。并書絹素上。詞翰俱弱。深恐玄之猶白。寄以瓦礫。表其情。至百年之下。莫忘相憶耳。西岳沙門遍照金剛題。
集／總集／全唐文／唐文續拾／卷一／孟利貞／龍門敬善寺石龕阿彌陀佛觀音大至二菩薩像銘　并序(P.11186-2)
龍門敬善寺石龕阿彌陀佛觀音大至二菩薩像銘并序
竊以真宗寂遠。象外之辯莫詮。至教幽深。幾初之智罕測。照三明而光有際。馳十力而振無邊。淪苦海者。濟以慈航。迷重昏者。□之惠日。大哉梵德。不可名言。故華州長史騫公夫人敦煌郡君范氏。驣芳□閈。嗣美緗圖。展鏘鳳於時英。允光內政。勗歸鱗於□□□浹千流。譽絹昭塗。景淪幽穸。有子同州司戶參軍味道。四□紹跡。三杪飛聲。雅望重於人倫。至性光於地義。寒泉著戚。怨凱風之莫攀。冥路馳心。悲昊天而逾勵。奉遵遺志。敬造阿彌陀石像一軀。并觀音大至兩
菩薩夾侍。粵以緫章五年七月廿九日。彫鐫克就。日輪摛景。月面開華。蓮眸若視。果靨如笑。紺螺傍映。駐煙彩而凝光。紅爪相暉。帶霞文而散彩。真容有睟。仙衛分韶。怖鴿仰而知歸。遊龍望而遙集。伏願載揚巍德。式警潛禪。遠樹寶梯。永安淨域。因茲繁祉。廣紿親緣。籍此鴻休。具霑動植。俾夫將來希向。懷懿範而勵情。終古幽求。踐徽□而錫類。勒斯不朽。乃作銘云。
□□妙覺。皇矣太仙。金顏日秀。貝典河旋。鏡真心術。雨法身田。容包有際。業暢無邊。□林現滅。玄風自傳。憲儀宏睟。鏤質貞堅。缺五字美形□山容峻邈。月狀明圓。粵茲清懿。言啟良緣。缺五字岫彫鐫五章交映。六彩相鮮。異表爭發。殊姿缺六字紺髮留煙。隨脣疊菓。依步舒蓮。溶溶雲靄。灼灼□□□□□□光震三千。徘徊釋眾。羽翼時賢。比義同德。抗缺七字圍繞芳□偕□景福。並起禪天。顧惟凡謏。望海幾缺六字慚重宣。缺石　刻
集／總集／全唐文／唐文續拾／卷七／高諷／太師中書令北平王再修文宣王廟院記(P.11248-1)
太師中書令北平王再修文宣王廟院記
若夫厥初生人。人不能自治。必維天降聖而治之。則太始太素之古。將□興起而莫之知。洎乎容成大庭羲皇□□之世缺六字之上以虛靜恬淡治其下。下以抱質悅天奉其祀。及歷唐虞。時更三代。當淳離朴散。□□樂刑罰而治之。至周道中微。乾綱不振。皇靈屢□。論侵伐為橫流。懷譎詭為常道。君臣父子之禮憊。缺一字人王霸之政。暴亂無象。群雄力爭。萬□分缺一字王□□□由是天降宣聖。拯斯墜典。缺二字時艱。難揮至教。體合造化。道均覆載。弘用不極。仰之彌高。與天地合其德。照洞無際。智周萬物。有缺一字必鑒。無得而踰。與日月合其明。抱春生夏長之仁。定陽開陰閉之紀。正五氣。分三統。與四時合其字。索隱洞冥。知微知章。變化無方。玄覽無始。與鬼神合其吉凶。有德無位。志在垂訓。立百王之□軌。為千載之士師。遇此周衰。載揚魯道。宏敷典禮。顯正國風。故入其國。其教可知也。行詩教則溫柔敦厚。行書教則疏通知遠。行樂教則廣博易良。行易教則絜靜精微。行禮教則恭儉莊敬。行春秋教則屬辭比事。是知缺一字上缺二字聖德
實為教父。所以和君臣。順父子。定人倫。莫上於儒。且歷代王者。唯蒸嘗之禮。隨而絕之。獨以素王區宇之內。聲教□在。莫不備俎豆。腥熟氣臭。而不絕享薦焉。則天地□長久。則知至德。三子之言明矣。是時也。復遇守文不篤。中原蕩析。鍾皇運之百六。值四海之尋缺二字道紛紜。□武缺一字熾。禮樂由是道污。儒宮又滋枳棘。屬今遇太師令公太原公。應辰緯之純精。稟□□之秀氣。天骨特異。研道知機。太史群書。罔有不缺二字宜愷悌。教行禮樂。寬惠足以愛人。貞正足以威暴。遜讓足以協比。德操足以垂範。人洽其缺二字降大和。德教充塞。功敷動植。固出□歧洽穎之秀。郎德及□福也。馳素翼霜毛之產。即德及飛走也。八風不姦。十雨順晷。即德合覆燾也。其將必忠。士必銳。即德及軍旅也。耕者擊壤。缺一字者行歌。即德及黎獻也。況仁被昆蟲。澤覃幽顯。不可備得而稱焉。蓋少明其大略也。值此四郊多壘。痡毒元元。天未悔禍。人崩厥角。余以隄封不聳。邑里底尋。非我公獨以詩書禮樂。化人成俗。則何以見興儒導訓。變風變雅。當俶擾之運。行鄒魯之道。俾鄉黨之間。復缺二字之風焉。且以先師廟。昔日大中歲。范陽盧公仗鉞東山。因命再葺。以今之去范
陽公。又六十載。顧時雖未久。而摧朽攸深。今所餘者。唯列序舊基。脩廊遺堵矣。公曰。昔者夫子救亂世。拯頹綱。垂五典。顯七教。敦忠孝。博文行。為人靈之大訓。于今治國之道。昭昭乎為化之本缺二字使夫子之寢廟。不能庇於燥濕。即何以行其道。忘其本。能無愧乎。於是乃命步軍都虞候王超。經營僝土。揆時度費。集剞劂。積楩楠。匠石□□□役畢萃。乃於天祐十三年七月十九日。始修正殿。取規大壯。綺棟交聳。繡桷橫飛。藻梲沉沉。璇題灼灼。煥乎華構。肅然清廟。所以火藻龍章。備若魯堂之貌。桓珪穀璧。襜如沂水之賢。棟宇輪奐。象設咸備。誾誾列侍。翼翼有容。次葺三禮堂。覽之見歷代禮備矣。次創齋院。以為釋菜三獻修齋之所。次修學院及特建講書堂。以俟近思切問之士。次列長廊廣室。以止青衿橫經之子。然猶於范陽公前所製置之外。復添建堂室至多。則夫子之廟宇大備矣。時未周星。百工咸畢。夫如是。其聖人受命。賢人濟時。□立儒之教唯聖人。行儒之教惟賢人。即魏之文侯。漢之文翁。豫章之學臺。南郡之缺二字皆於治平之代。師儒行教。豈比我公當茫茫九服。幅裂豆分。屬茲多難。光揚丕訓。啟迪文教。而行夫子之道化人。修
夫子之宮勸學者哉。校斯盛美。復冠前史。顧惟鴻□。允昭永代。諷幸參幕吏。實愧謏聞。奉命紀石。以旌不朽。時天祐十五年歲次戊寅四月癸卯朔廿一日癸亥建。石刻
集／總集／全唐文／唐文續拾／卷七／許九言／故鳳翔節度使秦王贈尚書令李公楚國夫人高平朱氏墓誌銘　并序(P.11252-1)
故鳳翔節度使秦王贈尚書令李公楚國夫人高平朱氏墓誌銘并序
粵若衛人興詠。莊姜推賢德之名。周道克隆。文母預功臣之數。豈不以閞閞叶美。灼灼摛華。彰懿範於一時。飛英聲於千古。自天鍾秀。何代無人。則我故楚國夫人之謂也。夫人梁祖裔孫。冀王長女。王即帝之長子也。諱友謙。字原空二字處親賢之地。力贊經綸。當禪代之時。首分茅社。初司留於陜服。後節制於蒲津。旋屬季弟臨朝。嗣君失德。懼奸臣之搆亂。思轉禍以啚安。觀三氣於晉陽。瞻烏送款。求援師於陳寶。插羽論親。果因協比之謀。克就中興之業。書諸信史。載在豐碑。母燕國夫人張氏。生本將家。稱為賢婦。贊梁室惟新
之兆。宣王門內佐之風。國人咸賦於鵲巢。帝澤遂封於石窌。夫人之兄。並蠅頭學贍。鯉腹書精。爰從問禮之庭。皆未專征之任。貂皮蟬翼。裝冠冕以臨民。虎節龍旌。擁貔貅而制敵。或登壇於左輔。或推轂於許田。三戟交門。萬石當世。先秦王素稱霸業。奄有閞畿。四海仰之為真人。諸侯奉之為盟主。後秦王以地居家嫡。任在股肱。方作翰於回中。兼握兵於岐下。五綵百兩。親迎有期。納吉問名。御輪無爽。結援甯同於鄭忽。捧匜孰媿於懷嬴。夫人誕自皇闡。育于朱邸。幼則謝公庭際。詠飛絮以稱奇。長則齊主宮中。破連環而震譽。言足以中規矩。行足以睦宗親。才足以助彌綸。智足以辯邪正。是具美。歸于令門。致允叶於一方。非尋常之四德。蘋蘩筐筥。無違祭祀之儀。絲竹宮商。洞曉鑑鏘之妙。始號高平縣主。改封楚國夫人。祖為帝而父為王。兄為相而弟為將。夫乃霸君之子。身為賢王之妻。享富貴而無雙。治閨門而有法。嗟乎。青天甚遠。痛偕老以莫諧。隻翼堪傷。抱沈疴而不起。未畢三年之制。已縈二豎之災。兼之以盜據城池。公行剽掠。因茲駭愕。遂至彌留。大漢乾祐二年己酉歲六月七日。殂于鳳翔府私第。享年五十一。權殮中堂之奧室。
有子一十三人。曰永熙永吉永義永忠永幹永粲永嗣永浩永勝永嵩永固永載永濟。女七人。長適蘭陵蕭渥。次適高陽許九言。次適供奉官趙遠祚。次適左龍武統軍趙匡贊。次適前鄜州節院使焦守珪。兩人幼而在室。穎川郡夫人蔡氏。中郎遠裔。太守名家。叔隗黨來。我則推賢而讓善。孟子云卒。此乃繼室者何人。且以骨未化於重泉。時已經於一紀。痛心疾首。叩地號天。大周顯德五年歲次戊午正月原空二字日。用大禮葬于岐山縣鳳棲鄉。祔秦王之新塋也。昔日鳳凰之卦。式叶同心。此時松檟之墳。別封偃斧。良有以也。何足道哉。慘行路以若斯。閟英魂而已矣。九言門館下吏。儒墨承家。偶趍上國以立身。幸忝真王之擇𦕓。今則方拘十室。無由伸臨穴之哀。雖奉八行。不郍乏碎金之作。多慚漏落。勉副指蹤。同憚斐然。強為銘曰。
帝王之子兮王公之妻。富貴莫二兮今古莫齊。智可照奸兮才堪助理。行必合道兮言且中規。金石絲竹兮悉窮其妙。織絍纂組兮罔違其道。柔良內積兮無爽和鳴。賢善外彰兮式謌窈窕。顏如蕣英兮未及中年。痛彼殲奪兮遽遘沉綿。不醫不卜兮願從下土。有始有卒兮庶叶終天。郡號辛勤兮率勵諸子。菲食薄
衣兮送歸蒿里。英魂烈魄兮宅此佳城。萬古千秋兮識茲名氏。石刻
集／總集／全唐文／唐文續拾／卷八／德徽／懷州豎立生臺記(P.11263-1)
懷州豎立生臺記
夫離離秋月。出眾星以舒暉。皓皓釋風。截四流而稱聖。是知教傳永代。寺啟多方。益皇化以及黎居。福群生而資異道。若乃山陵鶴路。院貫幽巖。一帶之雲岫凝凝。百處之欗房灼灼。即太行美矣。又以歲寒潔志。道抱清風。葺金地以集雲流。營孤藍而來士侶。實乃塑採月象。構豎徘徊。裝飾而𧫗色咸臻。焚暏而氛氳共霧。爰有孟州支郡。河內英聰。紹給孤之前蹤。繼祗陁之後路。水精玉地。金石齊昇。損家俸以甃殿基。捨珍財而平紅宇。王晨之歲。月候青陽。營香積以供雲流。陳素文而讚上善。伏願皇畿昌政。長垂舜祀之榮。大業永隆。時同堯光之茷。遍流沙界。資品彙而超因。次及郡風。運福星而有慶。功圓匠畢。補砌復周。謹具芳名。以清永固。河內志
集／總集／全唐文／唐文續拾／卷十二／闕名　三／石龕阿彌陁像偈(P.11300-2)
唐文續拾卷十二
榮祿大夫二品頂戴前分巡廣東高廉道加四級臣臣陸心源輯
闕名
石龕阿彌陁像偈
夫真諦難測。名言□辯。□□豐舉俞□□□□□□□□□□□□□□□□□□□□無去無來。如來之教。□書因茲□□極□□幽□門太□傳成彌陁之像□達發者即我孫使君乎。公宣□和□忠肅恭懿。武崇□德□□□氏為王之爪牙。諒國之楨幹。武賁寄功。早馳芳于蘭錡。隼□位重。遂分命于竹符。帷□裳褰。政聲先路。貪夫自遠。同□獸于昆陽。襁負而來。等還珠于合浦。清醪瓠脯。百城歌□稚之惠。甘露隨車。千里荷景山之澤。河閒獨坐。未假稱高。漁陽兩岐。曾何足尚。豈□□□解犢集鳳□梟而已哉。不伐已功。恒猶自訟。洎乎退食。彌敦善誘。觀至理于身心。□□□于誓願。爰持七寶。虔像四天。袪南城之煩慮。仰西方之妙境。倚鷲山而面前。得鹿野而□曠。菩提之樹。潦崗巒而陰鬱。忍辱之艸。歷冬夏而芊茸。于是雕□□以分光。琢瑤□而窮態。寶臺聳出。若三十六天。玉毫分色。□八十種好。珠網疑綴。金□如言。丹青
增滿。□□□□繪盡由旬之妙。蓮花灼灼。疑臨河耨之池。貝𦯧芊芊。若遇娑羅之肆現。旡莫上不可思議。廣十二緣。引百千眾。三惡八難。晞慧照而俱釋。五蘊六和。頂尊容而普究。顧惟不敏。幸覩旡邊。喜屏車之溢陪。瞻寶相而增敬。歎未曾有。而作偈曰。
肇建寶法兮明色空。或因金相兮光大雄。五等□侯兮德自崇。八百居士兮心攸同。善哉慧劍兮誘巴賓。琢彼劫石兮恣磨礲。九百万座兮涌其中。六十二見兮塋其功。玉毫艷艷兮如遇風。金□微微兮疑勑躬。三十七道兮克其通。千万億劫兮永旡窮。開元廿三年歲次乙亥十一月壬子朔十五日表慶訖。石刻
子／類書／藝文類聚／卷第三／歲時部上／春(P.40)
藝文類聚卷第三○本卷宋本缺．據明本補．
歲時上　春　夏　秋　冬
春
爾雅曰．春為青陽．一曰發生．　尚書曰．寅賓出日．平秩東作．日中星鳥．以殷仲春．　禮記月令曰．孟春之月．東風解凍．蟄蟲始振．魚上冰．獺祭魚．鴻鴈來．乃擇元辰．天子躬耕帝籍．是月也．天氣下降．地氣上騰．天地和同．草木萌動．仲春之月．桃始華．倉庚鳴．鷹化為鳩．是月也．玄鳥至之日．祀于高禖．季春之月．桐始華．虹始見．萍始生．舟牧覆舟．五覆五反．天子始乘舟．布德行惠．鳴鳩拂其羽．戴勝降于桑．　周禮曰．仲春詔后．率外內命婦．始蠶于北郊．帥六宮之夫人．生穜稑之種而獻之于王．　釋名曰．春之為言蠢也．物蠢而生．　尸子曰．春為忠．東方為春．春．動也．是故鳥獸孕寧．草木華生．萬物咸遂．忠之至．　尚書大傳曰．東方者．動方也．物之動也．何以謂之春．春．出也．物之出．故謂東方春也．　周官曰．羅氏．仲春羅春鳥．獻鳩．以養老也．　易緯通卦驗曰．震．東方也．主春分．日出青氣．出直震．此正氣出也．氣出右．萬物半死．氣出左．蛟龍出．震氣不至．則歲中少雷．萬物華而不實．人民疾熱．應在其衝．　又曰．立春條風至．雉雊．雞乳．冰解．楊柳津．春分明庶風至．雷雨行．桃李華．　毛詩曰．春日載陽．有鳴倉庚．春日遲遲．采
蘩祁祁．女心傷悲．迨及公子同歸．　尚書緯曰．東方春．龍房位．其規仁．好生不賊．　莊子曰．春氣發而百草生．正得秋而萬寶成．夫春與秋．豈得而然哉．天道已行矣．　孝經緯曰．周天七衡六間．曰立春．後十五日．斗指寅．為雨水．後十五日．斗指甲．為驚蟄．後十五日．斗指卯．為春分．後十五日．斗指乙．為清明．後十五日．斗指辰．為穀雨．　論語曰．暮春者．春服既成．冠者五六人．童子六七人．浴乎沂．風乎舞雩．詠而歸．　老子曰．衆人熙熙．若享大牢．如登春臺．　淮南子曰．春女悲．秋士哀．知物化矣．　又曰．女夷鼓歌．以司天和．以養百穀禽獸草木．女夷．主春夏長養之神．　又曰．孟春之月．東宮御女青色．衣青采．鼓琴瑟．　說苑曰．管仲曰．吾窮必矣．吾不能以春風風人．不能以夏雨雨人．吾窮必矣．　京房占曰．春當退貪殘．進柔良．恤幼孤．賑不足．求隱士．則萬物應節而生．隨氣而長．所謂春令也．　又曰．正月建寅．律為太蔟．雞雉孳尾．招搖生聚．少陽解凍．其氣溫柔．逆之則寒．　白虎通曰．嫁娶以春何也．春天地交通．物始生．陰陽交接之時也．　臨海異物志曰．鶗鴂．一名田鵑．春三月鳴．晝夜不止．音聲自呼．俗言取梅子．塗其口兩邊皆赤．上天自言乞思．○太平御覽十九作恩．至當麥○御覽作陸．子熟．鳴乃止耳．　漢書曰．孟春之月．羣居者將散．行人振木鐸徇於路．以采詩．獻之太師．比其音律．以聞於天子．　東觀漢記曰．梁鴻將之會稽．作詩曰．維季春兮華色．麥含金兮方秀．　續漢禮儀志曰．立春之日．京都百官．皆衣青衣．立青幡．施土牛耕人于門外．　又曰．立春之日．下寬大書曰．方春東作．敬始慎微．罪殊死．且勿案驗．皆須麥秋．退貪殘．進柔良．　博物志曰．宋國有田夫．常衣黂縕以過冬．暨春東作．自暴於日．不知天下之有
廣廈隩室．緜纊狐貉．顧其妻曰．負日之暄．人莫知者．以獻吾君．將有賞．　楚辭曰．獻歲發春兮．汨吾南征．菉蘋齊葉兮白芷生．湛湛江水兮上有楓．目極千里兮傷春心．　又曰．開春發○楚辭九章發下有歲字．兮．白日出之悠悠．吾且蕩志而愉樂兮．遵江夏以娛憂．　又曰．王孫遊兮不歸．春草生兮萋萋．　又曰．青春受謝白日昭．春氣奮發萬物遽．【詩】晉陸機詩曰．節運同可悲．莫若春氣甚．和風未及燠．遺涼清且凜．　晉張協雜詩曰．大昊啟東節．春郊禮青祗．鷹化日夜分．雷動寒暑離．飛澤洗冬條．浮飈解春澌．采虹纓高雲．文虬鳴陰池．沖氣扇九垠．蒼生衍四垂．時至萬實成．化周天地移．　晉郭璞詩曰．青陽暢和氣．谷風穆以溫．英茝曄林薈．昆蟲咸啟門．高臺臨迅流．四坐列王孫．羽蓋停雲陰．翠鬱映玉樽．晉顧凱之神情詩曰．春水滿四澤．夏雲多奇峯．秋月揚明輝．冬嶺秀寒松．摘句．　梁簡文帝春日想上林詩曰．春風本自奇．楊柳最相宜．柳葉恆著地．楊花好上吹．處處春心動．常惜光陰移．西京董賢館．南宛習都○按據襄陽記．當作郁．池．行間魚共樂．桃上鳥相窺．香車雲母幰．駃馬黃金羈．　又晚春時詩曰．紫蘭葉初滿．嬌鶯弄不稀．石蹲還似獸．蘿長更勝衣．水凍文鰩聚．山瞑雅鳥飛．渚蒲變新節．巖桐長舊圍．風花落未已．山齋開夜扉．　又春日看梅詩曰．昨日看梅樹．新花已自生．今旦聞春鳥．何啻兩三聲．凍解池開淥．雲穿天半晴．遊心不應動．為此欲逢迎．　又晚日後堂詩曰．幔陰通碧砌．日影度城隅．岸柳垂長葉．牕桃落細跗．花留蛺蝶粉．竹翳蜻蜓珠．賞心無與共．染翰獨踟蹰．　又春日詩曰．花開幾千葉．水覆數重衣．蝶颺縈空舞．鷰作同心飛．歌妖弄曲罷．鄭女挾琴歸．　又春日詩曰．年還樂應滿．春歸
思復生．桃含可憐紫．柳發斷腸情．落花隨鷰入．遊絲帶蝶驚．邯鄲歌管地．見許欲留情．　梁元帝春日詩曰．春還春節美．春日春風過．春心日日異．春情處處多．處處春芳動．日日春禽變．春意春已繁．春人春不見．不見懷春人．徒望春光新．春愁春自結．春結詎能申．欲道春園趣．復憶春時人．春人竟何在．空爽上春期．獨念春花落．還似昔春時．　梁沈約詠春初詩曰．扶道覓陽春．相將共攜手．草色猶自腓．林中都未有．無事逐梅花．空交信楊柳．且復歸去來．含情寄杯酒．　又春詠曰．楊柳亂如絲．綺羅不自持．春草復黃綠．客心傷此時．青苔已結洧．碧水復盈淇．日華照趙瑟．風心動燕姬．襟中萬行淚．故是一相思．　梁吳筠○按當作均．後同．春詩曰．春從何處來．拂水復驚梅．雲彰青瑣闥．風吹承露臺．美人隔千里．羅帷閉不開．無由得共語．空對相思杯．　梁王僧孺寄鄉友詩曰．旅心已多恨．春至尚離羣．翠枝結斜影．綠水散圓文．戲魚兩相顧．遊鳥半藏雲．何時不憫默．是日最思君．　又春思絕句詩曰．雪罷枝即青．冰開水便綠．復聞黃鳥聲．全作相思曲．　梁蕭子範春望古意詩曰．光景斜漢宮．橫梁照采虹．春情寄柳色．鳥語出梅中．氛氳閨裏思．逶迤水上風．落花徒入戶．何解妾牀空．　梁王筠春日詩曰．金堤草非舊．玉池泉已新．風生似羊○原訛牛．據馮校本改．角．雲上若魚鱗．幽閨多怨思．停織坐嬌春．芳華既零落．方作向隅人．　梁蕭瑱春日貽劉孝綽詩曰．澗水初流碧．山櫻早發紅．新禽爭弄響．落蘂亂從風．拂筵多軟幹．映戶悉花叢．誰云相去遠．垂柳對高桐．　梁庾肩吾詩曰．桃紅柳絮白．照日復隨風．影出朱城外．香歸青殿中．水映寄生竹．山橫半死桐．頒文知渥重．搦札愧才空．　梁鮑泉奉和湘東王春日詩曰．新
鷰始新歸．新蝶復新飛．新花滿新樹．新月麗新輝．新光新氣早．新望新盈抱．新水新綠浮．新禽新聽好．新景自新還．新葉復新攀．新枝雖可結．新愁詎解顏．新思獨氛氳．新知不可聞．新扇如新月．新蓋學新雲．新落連珠淚．新點石榴裙．　梁聞人蒨春日詩曰．高臺動春色．清池映日華．綠葵向光轉．翠柳逐風斜．林有鳴心鳥．園多奪目花．相與咸知節．歎子獨離家．　周庾信詠春詩曰．昨夜鳥聲春．驚鳴動四鄰．今朝梅樹下．定有詠花人．流星浮酒泛．粟瑱繞杯脣．何勞一片雨．喚作陽臺神．　又曰．逍遙遊桂苑．寂絕想桃源．狹石分花逕．長橋映水門．管聲驚百鳥．人衣香一園．定知歡未足．橫琴坐樹根．　陳徐陵詩曰．岸煙起暮色．岸水帶斜暉．逕狹橫枝度．簾搖驚鷰飛．落花承步履．流澗寫行衣．何殊九芝蓋．薄暮洞庭歸．　隋江總山庭春詩曰．洗沐唯五日．棲遲在一丘．古楂橫近澗．危石聳前洲．峯綠開河柳．池紅照海榴．野花寧待晦．山蟲詎識秋．人生復能幾．夜燭非長遊．【賦】晉傅玄陽春賦曰．虛心定乎昏中．龍星正乎春辰．嘉勾芒之統時．宣太皡之威神．素冰解而泰液洽．玄獺祭而鴈北征．幽蟄蠢動．萬物樂生．依依楊柳．翩翩浮萍．桃之夭夭．灼灼其榮．繁華燁而燿野．煒芬葩而揚英．鵲營巢於高樹．鷰銜泥於廣庭．覩戴勝之止桑．聆布穀之晨鳴．習習谷風．洋洋綠泉．丹霞橫景．文虹竟天．　晉湛方生懷春賦曰．夫榮彫之感人．猶色象之在鏡．事隨化而遷迴．心無主而虛映．眄秋林而情悲．遊春澤而心恧．雖四時之平分．何陽節之清淑．日婉孌以舒和．氣有仁而無肅．雷發嚮於南山．雨漸澤於四溟．啟潛蟄於九泉．收靈虵於天庭．修虹煥綠以東冏．幽澗泮冰而流清．鴻飄翮於歸風．鷰銜泥而來征．鷙鳥感仁而革性．鶗
鴂乘化而變聲．麥芃芃而含秀．桑藹藹而敷榮．　周庾信春賦曰．宜春苑中春已歸．披香殿裏作春衣．新年鳥聲千種囀．二月楊花滿路飛．河陽一縣併是花．金谷從來滿園樹．一叢香草足礙人．數尺遊絲即橫路．苔始綠而藏魚．麥纔青而覆雉．吹簫弄玉之臺．鳴珮陵波之水．移戚里之家富．入新豐而酒美．石榴聊泛．蒲桃醱醅．芙蓉玉盌．蓮子金杯．新芽竹笋．細核楊梅．綠珠捧琴至．文君送酒來．玉管初調．鳴絃暫撫．陽春綠水之曲．對鳳迴鸞之舞．更炙笙簧．還移箏柱．月入歌扇．花承節鼓．協律都尉．射雉中郎．停車小苑．連騎長楊．金鞍始被．柘月新張．拂塵看馬埒．分朋入射堂．馬是天池之龍種．帶乃荊山之玉梁．艷錦安天鹿．新綾織鳳皇．三日曲水向河津．日晚河邊多解神．樹下流杯客．沙頭度水人．鏤薄窄衫袖．穿珠帖領巾．百丈山頭日欲斜．三晡未醉莫還家．池中水影懸勝鏡．屋裏衣香不如花．　晉夏侯湛春可樂曰．春可樂兮．樂東作之良時．嘉新田之啟萊．悅中疇之發菑．桑冉冉以奮條．麥遂遂以揚秀．澤苗翳渚．原卉耀阜．春可樂兮．樂崇陸之可娛．登夷岡以迴眺．超矯駕乎山嵎．綴雜華以為蓋．集繁蕤以飾裳．散風衣之馥氣．納戢懷之潛芳．鸚交交以弄音．翠翾翾以輕翔．招君子以偕樂．攜淑人以微行．晉王廙春可樂曰．春可樂兮．樂孟月之初陽．冰泮渙以微流．土冒橛而解剛．野暄卉以揮綠．山葱蒨以發蒼．　晉李顒悲四時曰．悲春日兮．悲陽澤之方宣．建靈威以延蟄．叩東震而響天．布和氣之烟熅．舒朗景之淑鮮．雲興滋於秀石．飈鳴柯於崇山．平臯眇莽．中林葱青．野馬飛澗．晨虹垂旌．陽鷰南徂．陰鴈北征．素華浩浩．丹秀熒熒．
子／類書／藝文類聚／卷第八／水部上／總載水(P.147)
總載水
易說卦曰．坎為水．潤萬物者．莫潤於水．　尚書曰．湯湯洪水方割．蕩蕩懷山襄陵．浩浩滔天．　穀梁傳曰．水北為陽．水南為陰．　左傳．汙潦之水．可薦於鬼神．可羞於王公．　左傳曰．共工氏以水紀官．故為水師而水名．　說文．浦．水濱也．　禮記曰．水曰清滌．　又曰．今夫水一勺之多．及其不測．黿鼉鮫龍魚鼈生焉．貨財殖焉．　毛詩曰．楊之水．不流束薪．　穆天子傳曰．天子飲于溽水之上．　尚書大傳曰．非水無以准萬里之平．非水無以通道任重也．　韓詩外傳曰．夫水者緣理而行．不遺小．似有智者．重而下．似有禮者．蹈深不疑．似有勇者．鄣防而清．似知命者．歷險致遠．似有德者．天地以成．羣物以生．國家以寧．萬事以平．此智者所以樂於水也．　又曰．夏不數浴．非愛水也．冬不數煬．非愛火也．　論語曰．智者樂水．　又曰．子在川上．曰．逝者如斯夫．不舍晝夜．　老子曰．上善若水．水善利萬物而不爭．處衆人
之所惡．故幾於道．　文子曰．混混之水濁．可以濯吾足．青青之水清．可以濯吾纓．事具離騷．云滄浪之水．又曰．水之性欲清．沙石穢之．人之性欲平．嗜欲害之．　晏子曰．景公問廉政何如．對曰．其行．水也．美哉水乎．其濁無不塗．其清無不洒．　墨子曰．古語曰．君子不鏡於水而鏡於人．鏡於水見面之容．鏡於人則知吉凶．　尸子曰．凡水．其方折者有玉．其圓折者有珠．清水有黃金．淮南子亦云．事具珠玉部．　孟子曰．觀於海者難為水．遊於聖人之門者難為言．　又曰．性猶湍水也．決諸東方則東流．決諸西方則西流．人性之無分於善惡也．猶水之無分於東西也．　莊子曰．水靜則明．濁則混．水靜猶明．而況精神聖人之心靜乎．　又曰．秋水時至．百川灌河．涘涯之閒．不辨牛馬．於是河伯欣然自喜．以天下之美為在己．　又曰．夫水．積也不厚．則負其大舟也無力．　淮南子曰．往古之時．九州裂．水浩漾而不息．於是女媧積蘆灰以止淫水．事具帝王部．　又曰．土地各以類生人．是故清水音小．濁水音大．湍水人輕．遲水人重．　山海經曰．剡山有獸焉．名曰合窳．見則天下大水．其上有水焉．甚寒而清．帝臺之漿水也．　玄中記曰．天下之多者水焉．浮天載地．高下無不至．萬物無不潤．　博物志曰．有八流水出名山．渭出鳥鼠．漾出嶓冢．洛出熊耳．潁出少室．汝出燕泉．泗出陪尾．淄出月台．沂出太山．　永嘉郡記曰．有柘林水．出建安吳興縣．有梧桐水．有兩源．一出松陽．有桃支水．出東陽長山縣．　湘中記曰．湘水至清．雖深五六丈．見底了了．石子如樗蒲矢．五色鮮明．白沙如霜雪．赤岸如朝霞．　抱朴子曰．左慈以氣禁水．水為逆流一二丈．禁水著中庭露之．大寒不冰．　華陽國志曰．朱倉．少受學於蜀郡．豆屑飲水以諷誦．同業等憐其貧．給
米．終不受．　搜神記曰．漢末．零陵太守有女．悅門下書佐．使婢取盥手水飲之而有娠．既而生子．至能行．太守抱兒．使求其父．兒直上書佐膝．書佐推之．兒仆地為水．　車潁秦書曰．王猛攻鄴．慕容評距猛．而恆賣水與軍人．衆思為亂．猛因得破之．　續述征記曰．梁鄒城西．有籠水．云齊孝婦誠感神明．涌泉發於室內．潛以績籠覆之．由是無負汲之勞．及家人疑之．時其出而搜其室．試發此籠．而泉遂濆涌．流漂居宇．故名曰籠水．【詩】陳祖孫登詠水詩曰．龍川紫闕映．珠浦碧沙．岸闊蓮香遠．流清雲影深．風潭如拂鏡．山溜似調琴．請君看皎潔．知有淡然心．【賦】魏文帝濟川賦曰．臨濟川之層淮．覽洪波之容裔．濞騰楊以相薄．激長風而亟逝．漫浩汗而難測．眇不覩其垠際．於是龜龍神嬉．鴻鸞羣翔．鱗介霍驛．載止載行．俯唼菁藻．仰飡若芳．永號長吟．延首相望．美玉昭晰以曜煇．明珠灼灼而流光．於是遊覽既猒．日亦西傾．朱旗電曜．擊鼓雷鳴．長驅風厲．悠爾北征．思魏都以偃息．託華屋而遨遊．酌玄清于金罍．騰羽觴以獻酬．　又臨渦賦曰．建安○初學記九．又二十二．太平御覽三百五十九下有十字．此脫．八年．經東國．遵渦水．相佯乎樹下．駐馬書鞭．作臨渦之賦曰．蔭高樹兮臨曲渦．微風起兮水增波．魚頡頏兮鳥逶迤．雌雄鳴兮聲相和．蓱藻生兮散莖柯．春木繁兮發丹華．　晉應貞臨丹賦曰．陟綿岡之迢邈．臨窈谷之濬遐．覽丹源之冽泉．眷懸流之清波．漱玄瀨而漾沚．順黃崖而蕩博．激重巖之絕根．拂崇丘之飛．然後陰渠洞出．陽澮旁開．倐熠高鶩．晧暚長懷．盤溢鬱沒．雲轉飈迴．屏側為之飛隕．壁岸為之陂隤．列以青林．蔭以綠枝．檉松蓊茸於其側．楊柳婀娜乎其下．則○則上有脫文．高溜承崖．懸泉屬嶺．別流分
注．冰瑩玉靜．清波引鏡．形無遁影．　晉左九嬪涪漚賦曰．覽庶類之肇化．何涪漚之獨靈．稟陰精以運景．因落雨而結形．不係根於獨立．故假物以資生．體珠光之皎皎．若凝霜之初成．色鮮熠以熒熒．似融露之將渟．亡不長消．存不久寄．其成不欲難．其敗亦以易也．【贊】晉顧凱之水贊曰．湛湛若凝．開神以質．乘風檀瀾．妙齊得一．　晉庾肅之水贊曰．湛湛涵淥．清瀾澄濬．妙質柔明．雲深夜潤．　晉殷仲堪水贊曰．大象無形．氣以分麄．淡淡冲津．質有雖虛．清瀾可瀨．明激弗渝．孰能懷之．汎然靡拘．　晉孔子水贊曰．澄鑒無虛．積之成川．湍飛瑩谷．激石泠然．　晉郭璞釋水贊曰．川瀆綺錯．渙瀾流帶．潛潤旁通．經營華外．殊出同歸．混之東會．　又弱水贊曰．弱出崑山．鴻毛是．北淪流沙．南暎火林．惟水之奇．莫測其深．
子／類書／藝文類聚／卷第九／水部下／泉(P.165)
泉
爾雅曰．泉一見一否為瀸．濫泉正出．正出．涌出也．沃泉懸出．懸．下出也．汎泉仄出．仄出．旁出也．　論語撰考讖曰．水名盜泉．仲尼不嗽．　呂氏春秋曰．太公釣於滋泉．　　淮南子曰．崑崙四水者．帝之神泉．以和百藥．以潤萬物．　東觀漢記曰．耿恭為校尉．居疎勒．匈奴來攻．城中穿井十五丈無水．恭曰．聞二師將軍．拔佩刀刺山．而飛泉出．今漢德神靈．豈有窮乎．乃正衣服．向井拜．為吏請禱．有頃．井泉濆出．　應劭漢官儀曰．酒泉城下有金泉．泉味如酒．故曰酒泉．　吳郡錄曰．始興有始興山．山出溫泉．　天門零縣有溫泉．丹陽江乘縣有湯山．出溫泉．二所可以治○太平御覽七十一作瀹．雞．　廣志曰．溫泉．西者在新豐．北者在廣平．有美泉出．溉種．出穀香美．在汲郡．新成縣有泠泉．水冷如冰．在湖縣有鹽泉．煑則為鹽．有醴泉．用之愈疾．　晉安帝紀曰．吳隱之性廉操．為廣州刺史．界有一水．謂之貪泉．古老云．飲此水者．廉士皆貪．隱之始踐境．先至水所．酌而飲之．因賦詩以言志．若使夷齊飲．終當不易心．清操逾厲．　宣城記曰．臨城縣南四十里．有蓋山．百許步有姑舒○文選注四十三．初學記八．太平御覽七十作舒姑．此倒．泉．昔有
舒女．與其父析薪於此泉．女因坐．牽挽不動．乃還告家．比還．唯見清泉湛然．女母曰．吾女好音樂．乃作絃歌．泉涌洄流．有朱鯉一雙．令○文選注作今．御覽同．人作樂嬉戲．泉故涌出．　漢水記曰．漢水有溫泉．方圓數十步．冬夏常沸涌．望見白氣衝天．能差百病．　江乘地記曰．東南三十五里．有半湯泉．半冷半溫．共同一壑．　盛弘之荊州記曰．新陽縣惠澤中．有溫泉．冬月．未至數里．遙望白氣．浮蒸如烟．上下采映．狀若綺疏．又有車輪雙轅形．世傳昔有玉女乘車．自投此泉．今人時見女子．姿儀光麗．往來倏忽．　又曰．夷道縣句將山下．有三泉．傳云．本無此泉．居者皆苦遠汲．人人多賣水與之．有一女子．孤貧繿縷．無以貿易．有一乞人．衣麄貌醜．瘡痍竟體．村人見之．無不穢惡．唯女子獨加哀矜．割飯飴之．乞人食畢曰．我感嫗行善．欲思相報．為何所須．女答曰．何恩可報．且今所須之物．非君能得．因問所須．女子曰．正願此山下有水可汲．乞人乃取腰中書刀．刺山下三處．即飛泉涌出．因便辭去．忽然不見．　括地圖曰．負丘之山．上有赤泉．飲之不老．神宮有英泉．飲之．眠三百歲乃覺．不知死．　十洲記曰．瀛洲有玉膏．山出泉如酒味．名為玉酒．【詩】北齊劉逖浴湯泉詩曰．驪岫猶懷玉．新豐尚有家．神井堪銷疹．溫泉足蕩邪．紫苔生石岸．黃沫擁金沙．振衣殊未已．飜然停使車．【賦】後漢張衡溫泉賦曰．陽春之月．百草萋萋．余在遠行．願望有懷．遂適驪山．觀溫泉．浴神井．風中巒．壯厥類之獨美．思在化之所原．覽中域之珍．○初學記七珍下有怪字．此脫．無斯水之神靈．控湯谷于瀛洲．濯日月乎中營．蔭高山之北延．處幽屏以閒清．於是殊方交涉．駿奔來臻．士女曄其鱗萃．紛雜遝其如絪．　晉傅咸神泉賦序曰．余所居庭前．有涌泉．
在夏則冷．涉冬而溫．溫則水物冬生．冷則冰可以過．每夏遊之．不知歲之有暑耳．惟茲神泉．厥理難原．在冬則溫．既夏而寒．混混洋洋．載清載瀾．遂乃以文石．樹之柳杞．密葉雲覆．重蔭蔽沚．氣泠泠以含涼．風肅肅而恆起．于時朱明紀運．旭日馳光．鬱鬱隆暑．赫赫太陽．○全晉文五十一作盥．玉體於素波．身淒焉而自清．不知天時之有暑．忽謂繁霜之隕庭．逮至旻秋既逝．司寒騁節．六合蕭條．嚴風凜冽．河洛輟流．太陰凝結．彼溰溰而含凍．此灼灼而含熱．綠竹猗猗．荇藻青青．是託斯茂．是殖斯榮．【碑】周王襃溫湯碑曰．原夫二儀開闢．雷風以之通響．五材運行．水火因而並用．炎上作苦．既麗純陽之德．潤下作鹹．且協凝陰之度．至於遷陵熱溪．魚涌浪．炎洲燒地．穴鼠含烟．火井飛泉．垂天遠扇．焦源沸水．衝流迸集．甘川浴日．跳波邁椒丘之野．湯谷揚濤．激水疾龍門之箭．故以地伏流黃．神泉愈疾云云．其銘曰．挺此溫谷．驪岳之陰．白礬上徹．丹沙下．華清駐老．飛流瑩心．谷神不死．川德愈深．　周庾信溫湯碑曰．咸池浴日．先應綠甲之圖．砥柱浮天．始受玄夷之命．仁則滌蕩埃氛．義則激揚清濁．勇則負山餘力．弱則鴻毛不勝．仲春則榆莢同流．三月則桃花共下．其色變者．流為五雲之漿．其味美者．結為三危之露．烟青於銅浦．色白於鉛溪．非神鼎而長沸．異龍池而獨涌．洒胃湔腸．興羸起瘠．秦皇餘石．仍為鴈齒之階．漢武舊陶．即用魚鱗之瓦．山閒湧水．實表忠誠．室內江流．彌彰純孝．豈若醴泉消疾．聞乎建武之朝．神水蠲痾．在乎咸康之世．嵩岳三仙之館．不孤擅於天池．華陰百丈之泉．豈獨高於蓮井．
子／類書／藝文類聚／卷第十三／帝王部三／晉康帝(P.252)
晉康帝
晉中興書曰．康皇帝．諱岳．字世同．成皇帝崩．上即位．憂哀不忍言政．一委中書監庾冰．【策文】晉康帝哀策文闕撰人姓名．曰．感廣廈之空寂．悲俎奠之虛陳．痛皇神之邈遠．哀靈景之長泯．仰瞻宸極．俯憑鸞軒．五情摧裂．號慟煩寃．遂命國史．述德銘勳．事以言顯．功以名存．其辭曰．招拒降靈．篤生我皇．歧嶷妙哲．幼有珪璋．含真發曜．蘭風載芳．厥初肇建．宗國是胤．祗承師友．執心淑慎．徽猷愷悌．金質玉潤．固天所啟．應茲靈運．入繼皇祚．龍騰鳳迅．因假任物．惟精委順．穆穆我皇．風流凝廣．聰鑒遐照．思心內朗．應變無方．從善如響．矩儀可慮．法物可象．覆燾羣生．靡物不養．如何一旦．神遊靈爽．仰攀擗踴．觸物咸想．卜吉有期．將即玄冥．太常既建．千乘列庭．皓皓輿服．翩翩素旌．笳簫寥咧．輓夫齊聲．六驥躊躇．蕭蕭
悲鳴．是用增哀．雨泣霑纓．痛貫五內．哀切三情．道隆名貴．德享彌光．灼灼皇猷．終然允臧．垂美兆祀．芳風休揚．
子／類書／藝文類聚／卷第十九／人部三／謳謠(P.348)
謳謠
爾雅曰．徒歌謂之謠．　毛詩曰．心之憂矣．我歌且謠．　左傳曰．宋城．華元為植．巡功．城者謳曰．睅其目．
皤其腹．弃甲而復．于思于思．弃甲復來．　家語曰．孔子相魯．齊人歸女樂．魯君淫荒．孔子遂行．師乙○太平御覽四百六十五作已．送孔子曰．吾欲歌．可乎．歌曰．彼婦人之口．可以出走．彼婦人之謁可以死敗．優哉游哉．聊以卒歲．　列子曰．堯微服遊康衢．童兒謠曰．立我蒸民．莫匪爾極．不識不知．順帝之則．事具雜文部詩篇．　韓子曰．齊桓公飲酒醉．遺其冠．恥之．管仲曰．公不雪之以政．公曰．善．因發倉．賜貧窮．三日而民歌之曰．公胡不復遺其冠乎．　呂氏春秋曰．魏襄王使史起為鄴令．引漳水灌田．民大得利．相與歌曰．鄴有聖令為史公．決漳水．灌鄴旁．終古斥鹵生稻粱．　史記曰．曹參為漢相國．百姓歌之曰．蕭何為法．講若畫一．曹參代之．守而勿失．載其清靜．民以寧一．　又曰．衞子夫為皇后．弟青貴震天下．天下歌之曰．生男無喜．生女無怒．獨不見衞子夫霸天下．　漢書曰．趙中大夫白公奏川渠引涇水．民得其饒．歌之曰．田於何所．池陽谷口．鄭國在前．白渠起後．舉鍤為雲．決渠為雨．涇水一石．其泥數斗．事具產業部田篇．　又曰．馮立為西河上郡．在職公廉．與野王相代．治行相似而多恩．吏民乃歌曰．大馮君．小馮君．兄弟繼踵相因循．聰明聖智惠吏民．政如魯衞德化均．周公康叔猶二君．　東觀漢記曰．張湛為漁陽太守．開田八千餘頃．勸民耕種．以致殷富．百姓歌曰．桑無附枝．麥秀兩歧．張君為政．樂不可欺．事具職官部刺史篇．　又曰．廉範．字叔度．為蜀郡太守．舊制禁民夜作．以防火．範乃毀削先令．但嚴儲水而已．百姓歌之曰．廉叔度．來何暮．不禁火．民安堵．昔無一襦．今有五袴．事具職官部刺史篇．　新序曰．延陵季子．以劍帶徐君墓樹．徐人歌之曰．延陵季子兮．不忘舊故．脫千金之劍．以帶丘墓．事具懷舊篇．　謝承後漢
書曰．岑胵遷魏郡大守．人歌之曰．我有枳棘．岑君伐之．我有蟊賊．岑君遏之．狗犬不驚．足下生．含哺鼓腹．焉知凶災．我嘉我生．獨丁斯時．美哉岑君．於戲在茲．　又曰．皇甫嵩．請冀州一年田租．以贍飢民．百姓歌曰．天下亂兮市為墟．母不保子妻失夫．賴得皇甫復汝居．事具職官部刺史篇．　又曰．劉騊駼除摐陽長．以病免．吏民思而歌之曰．悒然不樂．思我劉君．何時復來．安此下民．事具職官部縣令篇．　又曰．郭賀．字喬卿．為荊州刺史．到官有殊政．百姓歌曰．厥德仁明郭喬卿．忠正朝廷上下平．事具職官部刺史篇．　續漢書曰．張霸為會稽郡．越賊歸附．童謠曰．弃我戟．捐我矛．盜賊盡．吏皆休．　又曰．李燮拜京兆．詔發西園錢．君上封事．遂上○太平御覽四百六十五作止．不發．吏民愛敬．乃謠曰．我府君．道教舉．恩如春．威如虎．剛不吐．弱不茹．愛如母．訓如父．　吳志曰．周瑜少精意於音樂．三爵之後．其有闕誤．瑜必知之．知之必顧．時人謠曰．曲復誤．周郎顧．　吳錄曰．王譚．字世容．為成武令．民服德化．宿惡奔迸．父老歌曰．王世容．治無雙．省徭役．盜賊空．　王隱晉書曰．王祥為本州別駕．時人歌曰．海沂之康．實賴王祥．邦國不空．別駕之功．　又曰．裴秀年十歲餘．時人謠曰．後進領袖有裴秀．　又曰．諸葛恢．字道明．荀闓．字道明．蔡謨．字道明．有名譽．號曰中興三明．時人歌之曰．京師三明各有名．蔡氏儒雅荀葛清．　續安帝紀曰．司馬休之兄尚．為桓玄所敗．休之奔淮泗．頗得彼之人心．從者為之歌曰．可憐司馬公．作性甚溫良．憶昔水邊戲．使我不能忘．　會稽典錄曰．徐弘．字聖通．為汝陰令．誅鋤姦桀．道不拾遺．民歌之曰．徐聖通．政無雙．平刑罰．姦宄空．　文士傳曰．束晢．太康中大旱．晢乃令邑人躬共請雨．三日水三尺．百姓為之歌曰．束
先生．通神明．請天三日甘雨零．我黍以育．我稷以生．何以酬之．報束長生．　殷氏世傳曰．殷褒為滎陽令．廣築學館．會集朋徒．民知禮讓．乃歌曰．滎陽令．有異政．脩立學校人易性．令我子弟恥訟爭．　車頻秦書曰．符堅時．關隴百姓豐樂．民歌之曰．長安大街．兩邊種槐．下走朱輪．上有鸞栖．　趙書曰．劉曜討陳安於隴域．安死．乃謠曰．隴城健兒曰陳安．體幹雖小腹中寬．愛養將士同心肝．事具軍器矟篇．　趙書曰．汲桑．六月盛暑．重裘累茵．使人扇．患不清涼．斬扇者．時軍中為之謠曰．士為將軍何可羞．六月重茵被豹裘．不識寒暑斬他頭．　襄陽耆舊記曰．山季倫每臨習池．未曾不大醉而還．恆曰．我高陽池中也．襄陽城中小兒歌之曰．山公何所去．往至高陽池．日夕倒載歸．酩酊無所知．時時能騎馬．倒着白接離．舉鞭向葛強．何如并州兒．　世說曰．郤超王珣．並以俊才．為桓大司馬所眷．珣為主簿．超為記室參軍．超為人多鬚．珣形狀短小．時人為之歌曰．髯參軍．短主簿．能令公喜．能令公怒．　晉夏侯湛長夜謠曰．日暮兮初晴．天灼灼兮遐清．披雲兮歸山．垂景兮照庭．列宿兮皎皎．星稀兮月明．亭檐隅以逍遙兮．盻大虛以仰觀．望閶闔之昭晣兮．麗紫微之暉煥．　晉湛方生懷歸謠曰．辭衡門兮至歡．懷生離兮苦辛．豈羈旅兮一慨．亦代謝兮感人．四運兮道盡．化新兮歲故．氣慘慘兮凝晨．風悽悽兮薄暮．雨雪兮交紛．重雲兮四布．天地兮一色．六合兮同素．山木兮摧披．津壑兮凝冱．感羈旅兮苦心．懷桑梓兮增慕．胡馬兮戀北．越鳥兮依陽．彼禽獸兮尚然．況君子兮去故鄉．望歸塗兮漫漫．盻江流兮洋洋．思涉路兮莫由．欲越津兮無梁．　陳沈烱獨酌謠曰．獨酌謠．獨酌獨長謠．智者不我顧．愚夫余未要．不愚復不智．誰當
余見招．所以成獨酌．一酌傾一瓢．生涯本漫漫．神理暫超超．一酌矜許史．再酌傲松喬．頻煩四五酌．不覺凌丹霄．倐忽厭五鼎．俄然賤九韶．彭殤無異葬．夷跖可同朝．龍蠖非不屈．鵬鷃但逍遙．寄語號呶侶．無乃大塵囂．
子／類書／藝文類聚／卷第二十五／人部九／嘲戲(P.452)
嘲戲
毛詩曰．善戲謔兮．不為虐兮．　左傳曰．晉人或以廣隊．不能進．楚人惎之．脫扃．少進馬還．又惎之．拔斾投衡乃出．顧曰．吾不如大國之數奔也．　晏子春秋曰．晏子短小．使楚．楚人為小門於大門側．而延晏子．晏子不入．曰．使狗國者．從狗門入．今臣使楚．不當從狗門入．王曰．齊無人耶．對曰．齊之臨淄．張袂成帷．揮汗成雨．何為無人．齊使賢者使賢王．不肖者使不肖王．嬰不肖．故使王爾．　又曰．晏子使楚．楚王謂左右曰．晏嬰習辭者也．吾欲傷之．若坐定．縛一人來．及嬰坐．左右縛人．王問何謂者．曰．齊人．坐盜．王視晏子曰．齊人善盜乎．晏子對曰．嬰聞橘生江北則為枳．葉徒相似．其實味不同．水土異也．今此人生
於齊不為盜．入楚則盜．得無楚之水土使為盜耶．王笑曰．寡人反取病焉．　孔藂子曰．平原君與子高飲．強子高酒．曰．昔有遺諺．堯舜千鍾．孔子百觚．子路溘溘．尚飲百榼．古之賢聖．無不能飲也．吾子何辭焉．子高曰．以穿所聞．賢聖以道德燕人．未聞以飲也．平原君曰．即如先生言．則此言何出．子高曰．出於嗜酒者．蓋其勸勵探戲之辭．非實然也．平原君忻然曰．吾弗戲子．無所聞此雅言也．　漢書曰．東方朔自公卿在坐．朔皆傲弄．無所為屈．上以朔口諧辭給．嘗問朔曰．先生視朕何如主也．朔對曰．自唐虞之隆．成康之際．未足以諭當世．臣伏觀陛下功德．陳五帝之上．在三王之右．非若此而已．誠得天下賢士．公卿在位．咸得其人矣．譬若以邵公為丞相．孔丘為御史大夫．太公為將軍．畢公高拾遺於後．卞莊子為衞尉．臯陶為大理．后稷為司農．伊尹為少府．子貢使外國．顏閔為博士．子夏為太常．孫叔敖為諸侯相．子產為郡守．王子慶忌為期門．上乃大笑．　續漢書．邊韶．字孝先．以文學知名．教授數百人．韶口辯．曾晝假臥．弟子嘲之曰．邊孝先．腹便便．嬾讀書．但欲眠．韶潛聞之．應時對曰．邊為姓．先為字．腹便便．五經笥．但欲眠．思經事．寐與周公通夢．坐與孔子同意．師而可嘲．出何典記．　魏略曰．丁謐父斐．初隨太祖．太祖以斐鄉里．特饒愛之．太祖征吳．斐隨行．以家牛羸困．私易官牛．坐免官．後太祖啁斐曰．文侯印綬所在．斐知見戲．對曰．以易餅．太祖大笑．謂左右曰．東曹毛掾．數白此家．欲我重治．我非不知清良也．譬如人家有盜狗．而善捕鼠．盜雖有小損．而完我囊貯．遂復斐官如初．　魏略曰．太祖請會．啁王朗曰．飲太祖○按飲太祖三字．魏志王朗傳注引無．疑本作太祖請會飲．太祖啁王朗曰．此有訛倒．不能効君．昔在會稽折粳米
飯也．朗仰而嘆曰．宜適難值．如朗昔者．未可折而折．如明公今日．可折而不折．　蜀志曰．張裕饒鬢．○太平御覽四百六十六作鬚．下同．先主嘲之曰．涿縣特多毛姓．東西南北皆諸毛也．涿令稱曰．諸毛饒涿居乎．裕即答曰．昔有作上黨潞長．遷為涿令者．去官還家．時人與書．欲署潞則失涿．署涿則失潞．乃署曰潞涿君．先主無鬢．故裕云此也．　又曰．蜀遣鄧芝使吳．孫權謂芝曰．若天下太平．二主分理．不亦樂乎．芝對曰．夫天無二日．土無二王．如并魏之後．大王未深識天命．則戰爭方始耳．權大笑曰．君之誠款．乃當爾耶．　吳志曰．蜀使張奉使．於孫權前．以姓名啁闞澤．澤不能答．薛綜下行酒．用勸云．蜀者何也．有犬為獨．無犬為蜀．橫目句身．虫入其腹．奉曰．不當復說君吳耶．綜應聲曰．無口為天．有口為吳．君臨萬邦．天子之都．於是衆坐喜笑．而奉無對．　江表傳曰．孫權以鄭泉為郎中．嘗為之言．卿好於衆中面諫．或失禮敬．寧不畏龍鱗乎．對曰．臣聞君明臣直．朝廷上下無諱．實恃洪恩．不畏龍鱗．後侍宴．權乃怖之．命提出有司治罪．泉臨出．屢顧．權呼還．笑曰．卿言不畏龍鱗．何以臨出而顧乎．對曰．實恃恩覆．無憂至死．當出閤．感惟威靈．不能不顧耳．　典略曰．魏文帝嘗賜劉楨郭落帶．其後師死．欲借取以為像．因書啁楨云．夫物因人為貴．故在賤者之手．不御至尊之側．今雖取之．勿嫌其不反也．楨答曰．聞荊山之璞．曜元后之寶．隨侯之珠．燭衆女之好．南垠之金．登窈窕之首．豐貂之尾．綴侍臣之幘．此四寶者．伏朽石之下．潛汙泥之中．而揚光千載之上．皆亦未能初接於至尊也．貴者所御．賤者所先也．故夏屋初成．而大匠先立其下．嘉禾始熟．而農夫先嘗其粒．恨楨所帶．無他妙飾．若實殊異．尚可納也．　諸葛恪別傳
曰．孫權嘗讌見蜀使費禕．逆勑羣臣．使至伏食勿起．至．權為輟食．而羣下不起．禕啁之曰．鳳皇來翔．騏驎吐哺．驢騾無知．伏食如故．恪答曰．爰植梧桐．以待鳳皇．有何燕雀．自稱來翔．何不彈射．使還故鄉．王隱晉書曰．武帝問郄詵．卿自以為何如．詵對曰．臣舉賢良對策．為天下第一．猶桂林之一枝．若崐山之片玉．帝笑．侍中奏免詵．詔曰．吾與戲耳．　晉中興書曰．刁彝於桓溫坐．嘲韓博曰．君是韓盧後．博誤曰．卿是韓盧後．溫笑曰．刁以君姓韓．故相問耳．他自刁．那得是韓盧後．博曰．明公未之思耳．短尾者則為刁也．一坐推歎焉．　文士傳曰．棗據嘲沙門干法龍曰．今大晉弘廣．天下為家．何不全髮膚．去袈裟．舍故服．被綺羅．入滄浪．濯清波．隨太陽．耀春華．而獨上違父母之恩．下失夫婦之疋．雖受布施之名．而有乞丐之實乎．　顧愷之家傳曰．愷之見謝萬．因論神仙．謂曰．仙者之乘．或羊或鹿．使君當乘何物耶．使君曰．居家者．遇物斯乘．卿輩即轅中客也．　語林曰．劉道真於河側自牽舡．見一老嫗採旅．○太平御覽四百六十六作穭．劉啁之曰．女子何不調機利杼而採．○御覽作穭．女答曰．丈夫何不跨馬揮鞭而牽舡．　又曰．道真嘗與一人共索草中食．見一嫗將二兒過．並青衣．啁之曰．青羊將兩羔．嫗答曰．兩猪共一槽．　又曰．許玄度將弟出都婚．諸人欽遲之．既見．乃甚癡．便欲嘲弃之．玄度為之作賓主相對．真長歎曰．玄度為弟婚．施十重鐵步障．　又曰．鍾雅語祖士言．我汝穎之士利如錐．卿燕代之士鈍如槌．祖曰．以我鈍槌．打爾利錐．鍾曰．自有神錐．不可得打．祖曰．既有神錐．亦有神槌．　又曰．辛恭靜見司馬太傅．問卿何處人．答曰．西人．太傅應聲戲之曰．在西頗見西王母不．恭靜答曰．在西乃不見西王母．過
東已見東王公．太傅大愧．　又曰．晉孝武好與虞嘯父飲酒．醉拜不能起．帝呼人扶．虞嘯父答曰．臣位未及扶．醉未及亂．非分之賜．所不敢當．帝美之．勑疏取語．於是為風俗．人相嘲調．輒云好語疏取．　世說曰．庾元規語周伯仁曰．諸人皆以君方樂．周曰．樂毅耶．庾曰．方樂令耳．周曰．何乃刻畫無鹽．以搪突西施耶．　又曰．諸葛瑾為豫州．別駕云．○按世說排調篇作遣別駕到臺．語云．此有脫文．小兒知談．卿可與語．別駕喚恪咄咄郎君．恪因嘲之．豫州亂矣．何咄咄之有．答曰．君明臣賢．未聞其亂．恪復云．昔唐堯在上．四凶在下．答曰．豈惟四凶．亦有丹朱．　又曰．鄧艾口吃．語稱艾艾．晉文王戲之曰．卿云艾艾．為是幾艾．鄧答曰．鳳兮鳳兮．故是一鳳．　又曰．桓南郡出射．有劉參軍與周參軍同用○世說排調篇作朋．賭．垂成．唯少一破．劉謂周曰．卿此起不破．我當相撻．周曰．何至受卿撻．劉曰．伯禽之貴．尚不免撻．而況於卿．　又曰．謝太傅始有東山之志．桓公見藥中有遠志．公問謝．此藥又名小草．何以一物二稱．謝未即答．郝參軍答曰．處則為遠志．出則為小草．謝公殊有愧色．　又曰．司馬太傅齋中坐．天月明淨．歎以為佳．謝景重答曰．意謂不如有微雲點綴．太傅因戲謝曰．卿居心不淨．乃復欲滓穢太清耶．　又曰．荀鳴鶴陸士龍二人．俱會張茂先坐．共語．陸曰．雲閒陸士龍．荀曰．日下荀鳴鶴．陸曰．既開青雲．覩白雉．何不張爾弓．彀爾矢．荀答曰．本謂是雲龍騤騤．乃是山鹿野麋．獸微弩強．是以發遲．　沈約宋書．何承天除著作郎．年時已老．諸佐郎並名家年少．荀伯子嘲之．常呼為妳母．承天曰．卿當云鳳皇將九子．妳母何言耶．　又曰．劉義基封營道侯．凡鄙無識．始興王濬謂義基曰．陸士衡詩曰．營道無烈心．其意若何文義．答曰．下
官初不識士衡．何忽見苦．【詩】晉李充嘲友人詩曰．同好齊歡愛．纏綿一何深．子既識我情．我亦知子心．燕婉歷年歲．和樂如瑟琴．良辰不我俱．中闊似商參．爾隔北山陽．我分南川陰．嘉會罔克從．積思安可任．目想妍麗姿．耳存清媚音．修晝興永念．遙夜獨悲吟．逝將尋行役．言別涕沾襟．願示降玉趾．一顧重千金．【答客難】東方朔答客難曰．蘇秦張儀．一當萬乘之主．而身都卿相之位．澤及後世．今子大夫修先王之術．慕聖主之義．自以為智能海內無雙．則可謂博聞辯智矣．然悉力盡忠．以事聖帝．曠日持久．官不過侍郎．位不登執戟．意者尚有遺行耶．東方先生仰而應曰．蘇秦張儀之時．周室大壞．諸侯不朝．力政爭權．相禽以兵．得士者強．失士者亡．故談說得行焉．身處尊位．今則不然．聖帝流德．天下震慴．諸侯賓服．安於覆盂．動猶運掌．賢不肖何以異哉．尊天之道．順地之理．物無不得其所．故綏之則安．動之則苦．尊之則為將．卑之則為虜．抗之則在青雲之上．抑之則在黃泉之下．雖欲盡節効情．安知前後．使蘇秦張儀與僕並生於今之世．曾不得掌故．安敢望侍郎乎．　又漢楊雄解嘲曰．客嘲楊子曰．吾聞上世之士．人綱人紀．析人之圭．儋人之爵．紆青拖紫．朱丹其轂．今吾子幸得遭盛明之世．處不諱之朝．歷金門．上玉堂．有日矣．曾不能畫一奇．出一策．上說人主．下談公卿．顧黜而作太玄五千文．深者入黃泉．高者出蒼天．大者含元氣．纖者入無閒．然位不過侍郎．擢纔給事黃門．楊子笑而應之曰．客徒欲朱丹吾轂．不知一跌將赤吾之族也．往者周網解結．羣鹿爭佚．土亡常君．國亡定臣．得士者富．失士者貧．今大漢．左東海．右渠搜．前番禺．後椒塗．散以禮樂．風以詩書．天下之士．雷動而雲合．魚鱗雜襲．咸
營于八區．家家自以為稷契．人人自以為臯陶．戴纚垂纓而談者．皆擬於阿衡．五尺童子．羞比晏嬰與夷吾．旦握權則為卿相．夕失勢則為疋夫．譬若江湖之涯．渤澥之島．乘鴈集不為之多．雙鳧飛不為之少．向使上世之士．處乎今也．策非甲科．行非孝廉．舉非方正．又安得金紫．且吾聞之也．攫拏者亡．默默者存．位極者宗危．自守者身全．是以知玄知默．守道之極．爰靜爰清．遊神之廷．惟寂惟寞．守德之宅．世異事變．人道不殊．彼我易時．未知何如．故有造蕭何律於唐虞之世．則謬矣．有作叔孫通儀於夏殷之時．則惑矣．有建婁敬之策於成周之世．則悖矣．有談范蔡之說於金張許史之閒．則狂矣．夫蕭規而曹隨．留侯畫策．陳平出奇．功若泰山．響若塤箎．雖其人贍智哉．亦會其時之可為也．故為可為於可為之時則從．為不可為於不可為之時則凶．　後漢班固賓戲曰．太上有立德．其次有立功．是以聖哲治之．棲棲遑遑．孔席不煖．墨突不黔．由此言之．取舍者昔人之上務．著作者前烈之餘事耳．今吾子幸遊帝王之世．躬帶紱冕之服．卒不能攄首尾．奮翼鱗．使見之者景駭．聞之者響震．徒枕經籍．紆體衡門．潛神默記．亘以年歲．然而器不賈於當己．用不効於一世．雖馳辯如濤波．摛藻如春華．猶無益於殿最也．主人曰．若賓之言．斯所謂見勢利之華．闇道德之實．守突奧之熒燭．未仰天庭而覩白日也．曩者王塗蕪穢．周失其馭．侯伯方軌．戰國橫騖．當此之時．搦杇磨鈍．鉛刀皆能一斷．商鞅挾三術以讚○文選四十五作鑽．孝公．李斯奮．時務而要始皇．彼皆躡風塵之會．履顛沛之勢．朝為榮華．夕而憔悴．福不盈眦．禍溢於世．且功不可以虛成．名不可以偽立．韓設辯而徼君．呂行詐以賈國．說難既酋．○文選作遒．其身乃囚．
秦貨既貴．厥宗亦墜．方今大漢．洒掃羣穢．夷險芟荒．廓帝紘．恢皇綱．基隆於羲農．規廣於黃唐．其君天下也．炎之如日．威之如神．涵之如海．養之如春．譬猶草木之殖山林．鳥魚之毓川澤．參天地而施化．豈云人事之厚薄哉．賓曰．若夫鞅斯之倫．既聞命矣．敢問上古之士．處身行道．輔世成名．可述於後者．默而已乎．主人曰．何為其然也．昔者咎繇謨虞．箕子訪周．言通帝王．謀合聖神．殷說夢發於傅巖．周望兆動於渭濱．皆侯命而神交．匪詞言之所信．故能建必然之冊．展無窮之勳也．若乃牙曠清耳於管弦．離婁眇目於豪末．逢蒙絕伎於弧矢．班輸攉巧於斧斤．僕亦不任廁伎於彼列．故密邇自娛於斯文．　後漢崔駰達旨曰．往者楊雄設言．客有難玄之尚白．應以戰國之士．若范蔡鄒衍．垂釁相傾．誑曜諸侯．以干濁世之寵．或人亦有覩我之澹泊．故比方昔問以難余．余略依前訓以報焉．或說己曰．今子韞韥六經．服膺道術．歷世而遊．高談有日．然下不步卿相之庭．上不登王公之門．進不黨於贊己．退不瀆於庸人．獨師友道德．合符曩真．蓋樹喬靡休．獨木不林．隨時之宜．道貴從己．答曰．有是乎．苟欲免吾以世路．不知其跌而失吾之度也．昔堯含威而臯陶謨．高祖嘆而子房慮．禍不散而曹絳奮．結不解而陳平權．及策合道從．克亂弭衝．乃將銘昆吾之冶．勒景襄之鍾．今聖上之育斯民也．樸以皇質．彫以唐文．六合怡怡．比屋為仁．夫君子非不欲仕也．耻夸毗以求舉．非不欲室也．惡登墻而樓處．叫呼衒鬻．懸旌皇表．非隨和之寶也．曝智曜世．固以干祿．非仲尼之道也．　後漢崔寔答譏曰．客有譏夫人之享天爵而應睿哲也．必將振民毓德．弭難濟時．故或階媵以納說．或桎梏而不辭．或擊角以自衒．或養老以待期．及
其規合策從．勳績克章．撥亂夷險．九合一匡．聖人大寶．唯斯為光．今子遊精太清．潛思九玄．厲節縹霄．抗志浮雲．口願甘而嘗苦．身樂逸而長勤．志求貴而永卑．情好富而困貧．慕容名而失厚．思慮勞乎形神．答曰．子徒休彼繡衣．不知嘉遁之獨肥也．且麟隱於遐荒．不紆機穽之路．鳳皇翔於寥廓．故節高而可慕．李斯奮激．果失其度．胥種遂功．身乃無處．觀夫人之進趍也．不揣己而干祿．不揆時而要會．或遭否而不遇．或智小而謀大．纖芒豪末．禍亟無外．榮速激電．辱必彌世．故曰．愛餌銜鈎．悔在鸞刀．被文食豢．乃啟其毛．若夫守恬履靜．澹爾無求．緍濬壑．栖息高丘．雖無炎炎之樂．亦無灼灼之憂．余竊嘉茲．庶遵厥猷．　後漢蔡邕釋誨曰．務世公子．誨於華顛．胡老曰．今夫子生清穆之世．稟醇和之器．覃思典籍．韞韥六經．安貧樂賤．與世無營．曾不能登天庭．序彝倫．掃六合之穢慝．清宇宙之埃塵．小子惑焉．胡老曰．若公子．所謂覩曖昧之利．而忘昭晣之害．專必成之功．而忽跌蹉之敗者已．於是智者騁詐．辯者馳說．武夫奮略．戰士講說．電駭風馳．霧散雲披．連衡者六印磊落．合從者駢組流離．據巧蹈機．以忘其危．夫花離蔕而萎．條去幹而枯．女冶容而淫．士背道而辜．人毀其滿．神疾其邪．利端始萌．害漸亦牙．貪夫殉財．夸者死權．瞻仰世事．體躁心煩．暝謙盈之効．迷損益之數．騁駑駘於修路．慕麒麟而增驅．卑俯乎外戚之門．乞助乎近貴之譽．願榮未副．從而顛踣．大河盈溢．非一凷所防．帶甲百萬．非一勇所抗．今子責疋夫以清宇宙．庸可以水旱而累堯湯乎．是以君子推微達著．尋端究緒．履霜知冰．踐露知暑．
魏陳琳應譏曰．客有譏余者云．聞君子動作周旋．無所苟而已矣．今主君鍾陰陽之美．緫賢聖之風．固非世人所能及．遭犲狼肆虐．社稷隕傾．既不能抗節服義．與主存亡．而背枉違難．耀茲武功．徒獨震撲山東．剝落元元．結疑本朝．假拒羣姦．使己蒙噂沓之謗．而他人受討賊之勳．捐功弃力．以德取怨．今賤文德而貴武勇．任權譎而背舊章．無乃非至德之純美．而有於後人哉．主人曰．是何言也．夫兵之設亦久矣．所以烕不軌而懲淫慝也．夫申鳴違父．樂羊食子．季友鴆兄．周公戮弟．猶忍而行之．王事所不得已也．而況將避讒慝之嫌．弃社稷之難．愛暫勞之民．忘永康之樂．此庸夫猶所不為．何有冠世之士哉．昔洪水滔天．汎濫中國．伯禹躬之．過門而不入．率萬方之民．致力乎溝洫．及至簫韶九成．百獸率舞．垂拱無為．而天下晏如．夫豈前好勤而後媮樂乎．蓋以彼勞求斯逸也．夫世治責人以禮．世亂則考人以功．斯各一時之宜．故有論戰陣之權於清廟之堂者．狂矣．陳俎豆之器於城濮之墟者．則悖矣．是以達人君子．必相時以立功．必揆宜以處事．孝霊既喪．妖官放禍．棟臣殘酷．宮室焚火．主君乃芟凶族．夷惡醜．蕩滌朝姦．清澄守職也．既乃卓為封虵．幽鴆帝后．強以暴國．非力所討．違而去之宜也．是故天贊人和．無思不至．用能合師百萬．若運諸掌者．義也．今主君以寬弘為宇．仁惠為廬．若地之載．如天之燾．故當其聞管籥之聲．則恐己之病也．見羽旄之美．則懼士之勞也．察稼穡之不時．惟民之匱也．臨臺觀之崇高．則恤役之病也．是以虛心恭己．取人之謨．闢四門．廣諫路．貴讜言．賤巧偽．慮不專行．功
不擅美．咨事若不及．求諐恐不聞．用能使賢智者盡其策．勇敢者竭其身．故舉無遺．而風烈宿宣也．
子／類書／藝文類聚／卷第二十八／人部十二／遊覽(P.499)
藝文類聚卷第二十八
人部十二　遊覽
遊覽
家語曰．孔子北遊．登農山．子路子貢顏回侍．孔子四望．喟然歎曰．二三子各言爾志．　穆天子傳曰．天子遂襲崑崙之丘．遊軒轅之宮．眺望鍾山之嶺．玩帝者之寶．勒石王母之山．紀迹玄圃之上．乃取其嘉木豔草．奇鳥怪獸．玉石珍瑰之器．重膏銀燭之寶．　又曰．天子北昇于舂山之上．以望四野．舂山是惟天下之高山也．天子五日觀于舂山之上．　史記曰．始皇三十七年．上會稽山．望于南海．立石刻．頌秦德．還過吳．從江乘渡．傍海上．北至琅邪．　又曰．太史公登會稽山．探禹穴．登姑蘇．望五湖．　莊子曰．莊子與惠子遊濠梁之上．莊子曰．儵魚出遊從容．是魚樂也．惠子曰．子非魚．焉知魚之樂也．莊子曰．子非我．焉知吾不知魚之樂也．　楚辭曰．覽冀州兮有餘．橫四海兮焉發．　又曰．登崑崙兮四望．心飛楊兮浩蕩．日將暮兮悵忘歸．遺極浦兮悟懷．　韓詩外傳曰．齊景公遊於牛山．而北望齊曰．美哉國乎．鬱鬱蓁蓁．　淮南子曰．所謂樂者．遊雲夢．陟高丘．耳聽九韻六莖．口味煎熬芬芳．馳騁夷道．釣射鷫鸘．之謂樂乎．　戰國策曰．昔楚王登彊臺而望崇山．左江右湖．以臨方湟．○馮校本作淮．其樂忘死．　說苑曰．齊
景公遊海上．樂之．六月不歸．　又曰．楚昭王欲之荊臺遊．司馬子綦進諫曰．荊臺之遊．左洞庭之波．右彭蠡之水．南望獵山．下臨方淮．其樂使人遺老而忘死．　新序曰．晉平公遊西河．中流而歎曰．嗟乎．安得賢士．與共此樂乎．　列女傳曰．楚昭王燕遊．蔡姬在左．越姬參乘．王親乘駟以逐．登附莊之臺．以望雲夢之囿．乃顧謂二女曰．樂乎．吾願與子生若此．　世說曰．過江諸人．每暇日．輒相要出新亭．藉卉飲宴．周侯中坐而歎曰．風景不殊．舉目有江河之異．【詩】古詩曰．青青陵上柏．磊磊澗中石．人生天地間．忽如遠行客．驅車策駑馬．遊戲宛與洛．長衢羅夾巷．王侯多第宅．兩宮遙相望．雙闕百餘尺．極宴娛心意．戚戚何所迫．　魏文帝在孟津詩曰．良辰啟初節．高會構歡娛．清歌發妙曲．樂正奏笙竽．曜靈忽西邁．炎燭繼望舒．翊日浮黃河．長驅旋鄴都．　又銅雀園詩曰．朝遊高臺觀．夕宴華池陰．大酋奉甘醪．獸人獻嘉禽．齊倡發東舞．秦箏奏西音．飛鳥翻翔舞．悲鳴集北林．樂極哀情來．憀恨摧肝心．　又於清河作詩曰．方舟戲長水．澹澹自浮．絃歌發中流．悲風漂餘音．　魏王粲詩曰．悠悠涉荒路．靡靡我心愁．四望無煙火．但見林與丘．城郭生榛棘．蹊徑無所由．萑蒲竟廣澤．葭葦夾長流．遊客多悲傷．淚下不可收．朝入譙郡界．曠然消人憂．詩人美樂土．雖客猶願留．　又詩曰．日暮遊西園．冀寫憂思情．曲池揚素波．列樹敷丹榮．上有特栖鳥．懷春向我鳴．　又詩曰．吉日簡清時．從君出西園．方軌策良馬．並驅厲中原．北臨清漳渚．西看柏楊山．回翔遊廣囿．逍遙波水閒．　又詩曰．列車息衆駕．相伴綠水湄．幽蘭吐芳烈．芙蓉發紅暉．百鳥何繽翻．振翼羣相追．投網引潛鯉．強弩下高飛．白日已西邁．歡樂忽忘歸．　魏
陳琳詩曰．高會時不娛．羈客難為心．慇懷從中發．悲感激清音．投觴罷歡坐．逍遙步長林．蕭蕭山谷風．黯黯天路陰．惆悵忘旋反．歔欷涕霑襟．　又詩曰．節運時氣舒．秋風涼且清．閑居心不娛．駕言從友生．翺翔戲長流．逍遙登高城．東望看疇野．迴顧覽園庭．嘉木凋綠葉．芳草纖紅榮．騁哉日月逝．年命將西傾．建功不及時．鍾鼎何所銘．收念還房寑．慷○原作恍．據馮校本改．慨詠墳經．庶幾及君在．立德垂功名．晉陸機遨遊出西城詩曰．遨遊出西城．按轡循都邑．逝物隨節改．時風肅且熠．遷化有常然．盛衰自相襲．靡靡年時改．苒苒老已及．行矣勉良圖．使爾脩名立．　晉棗據詩曰．矯足登雲閣．相伴步九華．徙倚憑高山．仰攀桂樹柯．延首觀神州．迴精眄曲阿．芳林挺脩幹．一歲再三花．何以濟不朽．噓吸漱朝霞．重巖吐神．傾觴挹涌波．恢恢大道閒．人事足為多．　晉張載登成都白菟樓詩曰．重城結曲阿．飛宇起層樓．累棟出雲表．嶢櫱臨太虛．高軒啟朱扉．迴望暢八隅．西瞻岷山嶺．嵳峩似荊巫．蹲鴟蔽地生．原隰殖嘉蔬．雖遇堯湯世．民食恆有餘．鬱鬱小城中．岌岌百族居．街術紛綺錯．高甍夾長衢．借問楊子舍．想見長卿廬．　晉陸冲詩曰．命駕遵長塗．綿邈塗難尋．我行一何艱．山川阻且深．洿澤無夷軌．重巒有曾陰．零雨淹中路．玄雲蔽高岑．俯悼孤行獸．仰歎偏翔禽．空谷回悲響．流風漂哀音．　又詩曰．肆觀野原外．放心希大和．景嶽造天漢．豐林冒重阿．清芬乘風散．豔藻映淥波．　宋江夏王義恭登景陽樓詩曰．丹墀設金屏．瑤榭陳玉牀．溫宮冬開燠．清殿夏含霜．弱蘂布遐馥．輕葉振遠芳．彌望少無際．肆睇周華疆．象闕對馳道．飛廉矚方塘．邸寺送暉曜．槐柳自成行．通川溢輕艫．長術盈方箱．顧此爝火微．胡顏廁
天光．　又彭城戲馬臺集詩曰．騁騖辭南京．弭節憩東楚．懿蕃重遐望．興言集僚侶．于役未云淹．時遷變淳暑．眷戀江水流．迴首獨延佇．　宋袁淑登宣城郡詩曰．悵焉訊舊老．茲前乃楚居．十代闕州記．百祀絕方書．　宋顏延之罷郡還與張湘川登巴陵城樓詩曰．江漢分楚望．衡巫奠南服．三湘淪洞庭．七澤藹荊牧．悽矣自遠風．傷哉千里目．萬古陳往還．百代勞起伏．　又登景陽樓詩曰．風觀要春景．月榭迎秋光．沿波被華若．隨山茂貞芳．　宋鮑昭行樂○本集作藥．至城東橋詩曰．迅風首旦發．平路寒飛塵．擾擾遊官子．營營市井民．懷金近從利．撫劍遠辭親．爭知萬里途．各事百年身．　宋謝瞻遊西池詩曰．逍遙越郊肆．願言屢經過．迴阡被陵闕．高臺眺飛霞．惠風蕩繁囿．白雲屯曾阿．褰裳順蘭沚．徙倚引芳柯．美人愆歲月．遲暮獨如何．　宋謝靈運晚出西射堂詩曰．步出西掖門．遙望城西岑．連障疊巘崿．青翠杳深．曉霜楓葉丹．夕曛嵐氣陰．節往慼不淺．感來恨已深．羈雌戀舊侶．迷鳥懷故林．含情尚勞愛．如何離賞心．撫鏡華緇賓．○文選二十二作鬢．攬帶緩促衿．安排徒空言．幽獨賴鳴琴．　又登池上樓詩曰．殉祿反窮海．臥痾對空林．傾耳聆波瀾．舉目眺嶇嶔．初景革緒風．新陽改故陰．池塘生春草．園柳變鳴禽．索居易永久．離羣難處心．持操豈獨古．無悶徵於今．　又登江中孤嶼詩曰．江南倦歷覽．江北曠周旋．懷新道轉迴．尋異景不延．亂流趨孤嶼．孤嶼媚中川．雲日相暉映．空水共澄鮮．表靈物莫賞．蘊真誰為傳．　又東山望海詩曰．開春獻初歲．白日出悠悠．蕩志將愉樂．瞰海庶忘憂．策馬步蘭臯．緤控息椒丘．採蕙遵大薄．搴若履長洲．白華縞陽林．紫虈曄春流．非徒不弭忘．覽物情彌遒．萱蘇始無慰．寂寞終
可求．　又初往新安至桐廬口詩曰．絺綌雖淒其．授衣尚未至．感節良已深．懷古徒役思．不有千里棹．孰申百代意．遠協尚子心．遙得許生忌．既及冷風善．又即秋水駚．江山共開曠．雲日相照媚．景夕羣物清．對玩咸可喜．　宋謝莊遊豫章西山觀洪崖井詩曰．幽願平生積．野好歲月彌．捨簪神區外．整褐霊鄉垂．林遠炎天隔．山深白日虧．遊陰騰鵠嶺．飛清起鳳池．隱曖松霞被．容與澗煙移．將遂丘中性．結駕終在斯．　齊謝朓和徐勉出新林渚詩曰．宛洛佳遨遊．春色滿皇州．結軫青郊路．迴瞰滄江流．日華川上動．風光草際浮．桃李成蹊徑．桑榆蔭道周．　又遊東田詩曰．戚戚苦無悰．攜手共行樂．尋雲陟累榭．隨山望菌閣．遠樹曖芊芊．山煙紛漠漠．魚戲新荷動．鳥散餘花落．不對芳春酒．還望青山郭．　梁簡文帝仰和衞尉新渝侯巡城口號詩曰．帝景風雨中．層闕煙霞浮．玉署清餘熱．金城含暮秋．水光凌却敵．槐影帶重樓．　又薄晚逐涼北樓迴望詩曰．平衢望如掌．曾雉曖相連．斷雲留去日．長山減半天．戲鳧乘洑下．漁舟冒浪前．　又大同八年秋九月詩曰．大君重九節．下輦上林中．酒闋嘉宴罷．車騎各西東．時余守西掖．脂車歸北宮．車分獨坐道．扇拂冶城風．落照壍中滿．浮煙槐外通．長樂含初紫．安榴坼晚紅．　又大同九年秋七月詩曰．高樓闢左扇．迴望依蘭橈．晚風颺來．落照參差好．　又登錦壁詩曰．孫生酸棗寺．王子枝江樓．何如登石鏡．因閑猶豫遊．　又應令詩曰．蠡浦急兮川路長．白雲重兮出帝鄉．平原忽兮遠極目．江甸阻兮羈心傷．樹廬岳兮高且峻．瞻泒水兮去泱泱．遠煙生兮含山勢．風散花兮傳馨香．臨清波兮望石鏡．瞻鶴嶺兮睇仙裝．望邦畿兮千里曠．悲遙夜兮九迴腸．顧龍樓兮不可見．
徒送目兮淚霑裳．　梁元帝出江陵縣還詩曰．遊魚迎浪上．雊雉向林飛．遠村雲裏出．遙舡天際歸．又詩曰．朝出屠羊縣．夕反仲宣樓．水滿還侵岸．沙盡稍開流．　又登江州百花亭懷荊楚詩曰．目極纔千里．何由望楚津．落花灑行路．垂楊拂砌塵．柳絮飄春雪．荷珠漾水銀．試酌新清酒．遙勸陽臺人．　梁昭明太子示雲麾弟詩曰．白雲飛兮江上阻．北流分兮山風舉．山萬仞兮多高峯．流九派兮饒汪渚．上岧嶢兮乃逼天．下微濛兮後興雨．實覽歷兮此名地．故遨遊兮茲勝所．爾登涉兮一長望．理化顧兮忽憶予．想玉顏兮在目中．徒踟蹰兮增延佇．　梁沈約登高望春詩曰．登高眺京洛．街巷何紛紛．迴首望長安．城闕鬱盤桓．齊童躡珠履．趙女楊翠翰．春風搖雜樹．葳蕤綠且丹．寶瑟玫瑰柱．金羈玳瑁鞍．淹留宿下蔡．置酒過上蘭．日出照鈿黛．風過動羅紈．　又秋晨羈怨望海思歸詩曰．分空臨澥霧．披遠望滄流．八桂曖如畫．三桑眇若浮．煙極希丹水．月表望青丘．　梁劉孝威登覆舟山望湖北詩曰．紫川通太液．丹岑聯少華．堂皇更隱映．松灌雜交加．荇浦浮新葉．漁舟繞落花．浴童爭淺岸．漂女擇平沙．極望傷春目．迴車歸狹邪．　又出新林詩曰．芒山眡洛邑．函谷望秦京．遙分承露掌．遠見長安城．故鄉已可識．遊子必勞情．霧罷前村見．風息涌川平．坐觀暮潮落．漸見夕煙生．無由一羽化．徒想風御輕．　梁劉孝標江州還入石頭詩曰．鼓枻浮大川．延睇洛城觀．洛城何鬱鬱．杳與雲霄半．前望蒼龍門．斜瞻白鶴館．槐垂御溝道．柳綴金隄岸．迅馬晨風趨．輕輿流水散．高歌梁塵下．絙瑟荊禽亂．我思江海遊．曾無朝市玩．忽寄靈臺宿．空軫及關歎．仲子入南楚．伯鸞出東漢．何能栖樹枝．取斃王孫彈．　梁蕭子範東亭極
望詩曰．晚流稍東急．暝景促西暉．水鳥銜魚望．蓮舟拂芰歸．郊原共超遠．林野雜依菲．從君採蘿葛．寧復想輕肥．　梁蕭子暉應教使客春遊詩曰．上林看草色．河橋望日暉．洛陽城閉晚．金鞍橫路歸．　梁蕭子雲落日郡西齋望海山詩曰．漁舟暮出浦．漢女採蓮歸．夕雲向山合．水鳥望田飛．蟬鳴早秋至．蕙草無芳菲．故隱天山北．夢想日依依．　梁吳筠登鍾山讌集望西靜壇詩曰．客思何以緩．春郊滿初律．高車陸離至．駿騎差池出．寶椀汎蓮花．珍杯食竹實．才勝商山四．文高竹林七．復望子喬壇．金繩蘊綠帙．風雲生屋宇．芝英被仙室．方隨鳳皇去．悠然駕白日．　又迎柳吳興道中詩曰．團團日西靡．客念已蹉跎．長風倒危葉．輕練網寒波．白雲光采麗．青松意氣多．所言飽恩德．忘我北山蘿．　梁庾肩吾登城北望詩曰．誓師屠六郡．登城望九嵏．山黃霧裏．地盡黑雲中．霜戈曜壠日．哀笳斷寒風．　又和衞尉新渝侯巡城口號詩曰．維城寄右戚．巡警屬勤王．南瞻通灞岸．北眺指橫芒．入漢飛延閣．臨雲出建章．步逐天津遠．城隨秋夜長．露槐落金氣．風寮上壍涼．　又暮遊山水賦韻得磧應令詩曰．餘春屬清夜．西園恣遊歷．入徑轉金輿．開橋通畫鷁．細藤初上楥．新流漸涵磧．雲峯沒城柳．電影開巖壁．　又和晉安王薄晚逐涼北樓迴望詩曰．向夕紛喧屏．追涼飛觀中．樹隱臨城日．窗含度水風．遙天如接岸．遠帆似凌空．陪文慚宋玉．徒等侍蘭宮．　梁王僧孺落日登高詩曰．憑高且一望．目極不能捨．東北指青門．西南見白社．軫軫河梁上．紛紛渭橋下．爭利亦爭名．驅車復驅馬．寧訪蓬蒿人．誰憐寂寞者．　又至牛渚憶魏少英詩曰．楓林曖似畫．沙岸靜如掃．空籠望玄石．迴斜見危島．綠草閒遊蜂．青葭集輕鴇．徘徊
洞初月．侵淫潰春澇．非願歲物華．徒用風光好．　梁王筠和衞新渝侯巡城詩曰．閶闔曖已昏．鉤陳杳將暮．棲鳥城上反．晚雀林中度．閣道趨文昌．禁兵連武庫．銅烏迎早風．金掌承朝露．罘罳分曉色．睥睨生秋霧．　梁劉綏和晚日登樓詩曰．所以登臺榭．正重接煙霞．長虹觸欄斷．歸鳥避空斜．俯巢窺瞑宿．臨樹摘高花．百雉時方晚．九層光尚賒．　梁宗懍和歲道寒望詩曰．旅騎出平原．鉦鐃遍野喧．接里開都邑．連車駐小門．稻車迴故塢．獵馬轉新村．古碑空戴石．山龕未上幡．所言春不至．未有桃花源．　北齊劉逖秋朝野望詩曰．駐車憑險岸．飛蓋歷平湖．菊寒花稍發．蓮秋葉漸枯．向浦低行雁．排空轉噪烏．若將君共賞．何處減城隅．　陳陰鏗和登百花亭懷荊楚詩曰．江陵一柱觀．尋陽千里潮．風煙望似接．川路恨成遙．落花輕未下．飛絲斷易飄．藤長還依格．荷生不避橋．陽臺可憶處．唯有暮將朝．　又登武昌岸望詩曰．遊人試歷覽．舊迹但丘墟．巴水縈非字．楚山斷類書．荒城高仞落．古柳細條疎．湮蕪遂若此．當不為能居．　又和侯司空登樓望鄉詩曰．懷土臨霞觀．思歸想石門．瞻雲望鳥道．對柳憶家園．寒田穫裏靜．野日燒中昏．信美今何益．傷心自有源．　陳張正見遊龍首城詩曰．關外山川闊．城隅塵霧浮．白雲凝絕嶺．滄波間斷洲．四面觀長薄．千里眺平丘．河津無桂樹．樽酒自淹留．　又隨江緫秋日登廣州城南樓詩曰．秋城韻晚笛．危榭引清風．遠氣疑埋劍．驚禽似避弓．海樹一邊出．山雲四面通．野火初煙細．新月半輪空．塞外離羣鳥．顏鬢早如蓬．徒懷建鄴水．復想洛陽宮．不及孤飛雁．獨在上林中．【賦】後漢班彪遊居賦曰．夫何事於冀州．聊託公以遊居．歷九土而觀風．亦慚人之所虞．遂發軫於
京洛．臨孟津而北厲．想尚甫之威虞．號蒼兕而明誓．既中流而歎息．美周武之知性．謀人神以動作．享烏魚之瑞命．瞻淇澳之園林．美綠竹之猗猗．望常山之峩峩．登北岳而高遊．嘉孝武之乾乾．親飾躬於伯姬．建封禪於岱宗．瘞玄玉於此丘．徧五岳與四瀆．觀滄海以周流．鄙臣恨不及事．陪後乘之下僚．今匹馬之獨征．豈斯樂之足娛．且休精於敝邑．聊卒歲以須臾．　魏陳王曹植節遊賦曰．覽宮宇之顯麗．實大人之攸居．建三臺於前處．飄飛陛以凌虛．連雲閣以遠徑．營觀榭於城隅．亢高軒以迥眺．緣雲霓而結疏．仰西岳之崧岑．臨漳滏之清渠．觀靡靡而無終．何眇眇而難殊．亮靈后之所處．非吾人之所廬．於是仲春之月．百卉叢生．萋萋藹藹．翠葉朱莖．竹林青葱．珍果含榮．凱風發而時鳥讙．微波動而水蟲鳴．感氣運之和潤．樂時澤之有成．遂乃浮素蓋．御驊騮．命友生．攜同儔．誦風人之所歎．遂駕言而出遊．步北園而馳騖．庶翺翔以寫憂．望洪池之滉漾．遂降集乎輕舟．浮蟻於金罍．行觴爵於好仇．絲竹發而響厲．悲風激於中流．且容與以盡觀．聊永日而忘愁．嗟羲和之奮策．怨曜霊之無光．念人生之不永．若春日之微霜．諒遺名之可紀．信天命之無常．愈志蕩以淫遊．非經國之大綱．罷曲宴而旋服．遂言歸乎舊房．　又感節賦曰．攜友生而遊觀．盡賓主之所求．登高墉以永望．冀銷日以忘憂．欣陽春之潛潤．樂時澤之惠休．望候雁之翔集．想玄鳥之來遊．嗟征夫之長勤．雖處逸而懷愁．懼天河之一迴．沒我身乎長流．豈吾鄉之足顧．戀祖宗之靈丘．惟人生之忽過．若鑿石之未曜．慕牛山之哀泣．懼平仲之我笑．折若華之翳日．庶朱光之長炤．願寄軀於飛蓬．乘陽風而遠飄．亮吾志之不從．乃拊心以歎息．青雲鬱
其西翔．飛鳥翩而上匿．欲縱體而從之．哀予身之無翼．大風隱其四起．揚黃塵之冥冥．野獸驚以求羣．草木紛其揚英．見遊魚之涔灂．感流波之悲聲．內紆曲而潛結．心怛惕以中驚．匪榮德之累身．恐年命之早零．慕歸全之明義．庶不忝乎所生．　魏楊脩節遊賦曰．爾乃息偃暇豫．攜手同征．遊乎北園．以娛以逞．欽太暭之統氣．樂乾坤之布靈．誕烟熅之純和．百卉挺而滋生．谷風習以順時．橈百物而有成．行中林以彷徨．玩奇樹之抽英．或素華而雪朗．或紅彩而發赬．綠葉幽蔕．紫柯朱莖．楊柳依依．鍾龍蔚青．紛灼灼以舒葩．芳馥馥以播馨．嗟珍果之叢生．每異類而絕形．稟冲和以固植．信能實而先榮．於是迴旋詳觀．目周意倦．御于方舟．載笑載言．仰泝涼風．俯濯纖腕．極歡欣以從容．乃升車而來反．【歎】晉石崇思歸歎曰．登城隅兮臨長江．極望無涯兮思填胸．魚瀺灂兮鳥繽翻．澤雉遊梟兮戲中園．秋風厲兮鴻雁征．蟋蟀嘈嘈兮晨夜鳴．落葉飄兮枯枝竦．百草零兮覆畦壠．時光逝兮年易盡．感彼歲暮兮悵自愍．廓羈旅兮滯野都．願御北風兮忽歸徂．惟金石兮幽且清．林鬱茂兮芳卉盈．玄泉流兮縈丘阜．閣館蕭寥兮蔭叢柳．吹長笛兮彈五絃．高歌凌雲兮樂餘年．舒篇卷兮與聖談．釋冕投紱兮希彭聃．超逍遙兮絕塵埃．福亦不至兮禍不來．【書】魏應璩與滿公琰書．徒恨宴樂始酣．白日傾夕．驪駒就駕．意不宣展．追惟耿介．迄于明發．適欲遣書．會承來命．知諸君子．復有漳渠之會．西有伯陽之觀．北有曠野之望．高榭翳朝雲．文禽蔽綠水．沙場夷敞．清風肅穆．是泉臺之樂也．得無流而不反乎．適有事務．須自經營．不獲侍坐．良增悒悒．　又與從弟君冑書曰．閒者北遊．喜歡無量．登芒濟河．曠若發蒙．風伯掃除．
雨師洒道．按轡清路．周望山野．亦既至止．酌彼春酒．接武茅茨．棟過大廈．獻寸肴脩．味踰方丈．逍遙陂塘之上．吟詠花柳之下．結春芳以崇珮．折若華以翳日．弋下高雲之鳥．餌出深川之魚．蒲葅贊善．便螺稱妙．何其樂哉．雖仲尼忘味於虞韶．楚人流遯於荊臺．無以過也．班嗣之書．信不虛矣．未還京都．塊然獨處．營宅濱洛．困於囂塵．思樂汶上．發于寤寐．昔伊尹輟耕．郅惲放羊．思致君於有虞．濟蒸民於塗炭．而吾方欲執耒於山陽．緡於丹水．知其不如古人遠矣．然山甫不貪天地之樂．曾參不慕晉楚之富．亦其志也．
子／類書／藝文類聚／卷第二十九／人部十三／別上(P.510)
藝文類聚卷第二十九
人部十三　別上
別上
毛詩曰．出宿于泲．飲餞于禰．　又曰．顯父餞之．清酒百壺．　又曰．燕燕．衞莊姜送歸妾也．　又曰．之子于歸．遠送於野．　又曰．有女仳離．慨其歎矣．　禮記曰．嫁女之家．三夜不息燭．思相離也．事具禮部．　家語曰．孔子去周．而老子送之曰．吾聞富貴者送之以財．仁者送之以言．吾雖不能富貴．而竊仁者之號．請送子以言乎．凡當世之聰明深察而近於死者．好議人者也．博辯閎大而危其身者．好發人之惡者也．孔子曰．敬授○初學記十八．太平御覽四百八十九作奉．教．　楚辭曰．離．別也．騷．愁也．言己放逐離別．中心愁思．　又曰．悲莫悲兮生離別．樂莫樂兮新相知．　又曰．憭慄兮若在遠行．登山臨水送將歸．　又曰．超北梁兮永辭．送美人兮南浦．　呂氏春秋曰．吳起．魏武侯送之曰．何以治西河．對曰．以忠信．　吳越春秋曰．勾踐伐吳．乃命國中與之訣．而國人悲哀．皆作離別之聲．　又曰．羣臣送勾踐．至於江上．臨水祖道．大夫種為祝．勾踐舉杯垂涕．　孔叢曰．子高遊趙．平原君客有鄒文李節者．與相友善．及將還魯．諸故人訣既畢．文節送行．三宿．臨別．文節流涕交頤．子高徒抗手而已．分背就路．其徒問曰．先生與彼二
子善．彼有戀戀之心．未知後會何期．悽愴流涕．而先生厲聲高揖．無乃非親親之謂乎．子高曰．始吾謂二子丈夫爾．乃今知其婦人也．人豈鹿豕也哉．而常羣聚乎．　漢書曰．武帝平陽公主家衞子夫．得幸．主因奏子夫送入宮．子夫上車．主拊其背曰．去矣．即貴願無相忘．事具儲官部公主篇．　又曰．疎廣與兄子受．並為皇太子師傅．廣謂受曰．吾聞知足不辱．知止不殆．功遂身退．天之道也．遂上疏乞骸骨．上許之．公卿大夫．故人邑子．遂為設祖道．供帳東都門外．送者車數百兩．辭訣去．及道路觀者．皆曰．賢哉二大夫．或歎息．為之下泣．　又曰．李廣利將兵擊匈奴．丞相為祖道．至渭橋．　又曰．竇皇后弟廣國曰．姊去我西時．與我訣於傳舍中．沐我．　又曰．成帝遣定陶王之國．王辭去．上與相對泣而訣．　東觀漢記曰．陳遵使匈奴．過辭於王丹．丹謂遵曰．俱遭世反覆．唯我二人為天地所遺．今子當之絕域．無以相贈．贈子以不拜．遂揖而別．遵甚喜．　又曰．東平王蒼．與諸王朝京師．月餘還．帝臨送．歸宮悽然懷思．乃遣使手詔諸國曰．辭別之後．獨坐不樂．因就車歸．伏軾而吟．瞻望永懷．實勞我心．誦及採菽．以增歎息．　又曰．肅宗遣諸王歸國．帝特留東平王蒼．賜以祕書列圖．道術祕方．至八月飲酎畢．有司復奏遣蒼．乃許之．手詔賜蒼曰．骨肉與天性．誠不以遠近親疏．然數見顏色．情重昔時．中心戀戀．惻然不能言．於是車駕祖送．流涕而訣．復賜乘輿服御珍寶．鞍馬錢布．以億萬計．　又曰．光武遣馮異討赤眉．車駕送至河南．賜以乘輿七尺具劍．勑異曰．念自修整．無為郡縣所笑．異頓首受命．　謝承後漢書曰．范丹與王奐親善．奐後為漢陽太守．丹於道候別之．奐曰．行路倉卒．非陳闊之所．可共到前亭宿息．以敍分隔．丹曰．
今子遠適千里．會面無期．如其相追．將有慕貴之譏矣．便起告違．拂衣而去．奐瞻望弗及．丹長逝不顧．　吳志曰．魯肅代周瑜．過呂蒙．酒酣．蒙問肅曰．君受重任．與關羽為鄰．將何計略．以備不虞．肅應曰．臨時施宜．蒙因為畫五策．肅於是越席就之．拊其背曰．呂子明．吾不知卿才略所及．至於此也．遂拜蒙母．結友而別．　又曰．劉繇亡於豫章．孫策命太史慈往安撫之．左右皆曰．慈必北去不還．策曰．子義捨我．當復與誰．餞送昌門．把腕別曰．何時能還．答曰．不過六十日．果如期而反．　吳錄曰．孫權祖朱桓．桓奉觴曰．臣當遠去．願一持陛下鬚．無所恨．權憑机前席．桓進捋鬚．　魏志曰．曹休為鎮南將軍．假節都督軍事．車馬臨送．下輿執手而別．　蜀志曰．宗豫聘吳．孫權捉豫手．涕泣而別曰．君每銜命．結二國之好．今君年長．孤亦老矣．恐不復相見．　管輅別傳曰．諸葛樂○魏志二十九管輅傳作原．與輅別．戒以二言．卿性樂酒．雖溫克．然不可保．寧當節之．卿有水鏡之才．所見者妙．禍如膏火．不可不慎．　許邁別傳曰．邁好養生．遣妻歸家．東遊．采藥於桐廬山．欲斷穀．以山近人．不得專一．移入臨安．自以無復反．乃改名遠遊．書與婦別．　語林曰．有人詣謝公別．謝公流涕．此人了不悲．既去．左右曰．向客殊自密雲．謝公曰．非徒密雲．乃自旱雷爾．　俗說曰．張敷從彭城還．傅亮下舡與別．張不起．授手着舫戶外．傅遂不執手．熟視張面云．查故是棃中不臧者．便去．　世說曰．阮籍嫂嘗歸家．籍相見與別．人或譏之．籍曰．禮豈為我輩設耶．　廣州記曰．尉他築臺．以朝朔望．構起華館．以送陸賈．事具居處部．　沈約宋書曰．張敷音儀詳緩．與人別．執手曰．念相聞．餘響久之不絕．　又曰．殷仲文還姑熟．祖送傾朝．桓謙要參軍王弘同行．
答曰．餞離送別．必在有情．下官與殷風馬不接．無緣扈從．謙貴其言．【詩】古詩曰．行行重行行．與君生別離．相去萬餘里．各在一天○文選二十九．初學記十八作天一．涯．道路阻且長．會面安可知．胡馬依北風．越鳥巢南枝．相去日已遠．衣帶日已緩．浮雲蔽白日．遊子不顧反．思君令人老．歲月忽已晚．弃捐勿復道．努力加餐飯．　又古詩曰．明月何皎皎．照我羅牀帷．憂愁不能寐．攬衣起徘徊．行客雖云樂．不如早旋歸．　古詩曰．涉江採芙蓉．蘭澤多芳草．採之欲遺誰．所思在遠道．還顧望舊鄉．長路漫浩浩．同心而離居．憂傷已終老．　古詩曰．庭中有奇樹．綠葉發華滋．攀條折其榮．將以遺所思．馨香盈懷袖．路遠莫致之．此物何足貴．但感別經時．　漢李陵贈蘇武別詩曰．晨風鳴北林．熠燿東南飛．願言所相思．日暮不垂帷．明月照高樓．想見餘光輝．玄鳥夜過庭．髣髴能復飛．褰裳路踟蹰．彷徨不能歸．浮雲日千里．安知我心悲．思得瓊樹枝．以解長渴飢．　又贈蘇武別詩曰．良時不再至．離別在須臾．屏營衢路側．執手野踟蹰．仰視浮雲馳．奄忽交相踰．風波一失路．各在一天○文選二十九作天一．隅．長當從此別．且復去斯須．欲因晨風發．送子以賤軀．　蘇武詩曰．骨肉緣枝葉．結交亦相因．四海皆兄弟．誰為行路人．況我連枝樹．與子同一身．昔為鴛與鴦．今為參與辰．昔在常相近．邈若胡與秦．惟念當離別．思情日已新．鹿鳴思野草．可以喻嘉賓．我有一樽酒．欲以贈遠人．願子留斟酌．慰我平生親．　又贈蘇武別詩曰．嘉會難再遇．三載為千秋．臨河濯長纓．念別悵悠悠．望望悲風至．對酒不能酬．行人懷往路．何以慰我愁．獨有盈觴酒．與子結綢繆．　又蘇武詩曰．黃鵠一遠別．千里顧徘徊．胡馬失其羣．思心常依依．何況雙飛龍．
羽翼臨當乖．幸有弦歌曲．可以喻中懷．請為遊子吟．泠泠一何悲．絲竹厲清聲．慷慨有餘哀．長歌正激烈．中心愴以摧．欲展清商曲．念子不能歸．俛仰內傷心．淚下不可揮．願為雙黃鵠．送子俱遠飛．　又贈蘇武詩曰．攜手上河梁．遊子暮何之．徘徊溪路側．恨恨不能離．行人難久留．各言長相思．安知非日月．弦望自有時．努力崇明德．皓首以為期．　又贈蘇武別詩曰．陟彼南山隅．送子淇水陽．爾行西南遊．我獨東北翔．轅馬顧悲鳴．五步一彷徨．雙鳧相背飛．相遠日已長．遠望雲中路．想見來珪璋．萬里遙相思．何益心獨傷．隨時愛景曜．願言莫相忘．　又贈蘇武詩曰．爍爍三星列．拳拳月初生．寒涼應節至．蟋蟀夜悲鳴．晨風動喬木．枝葉日夜零．遊子暮歸思．塞耳不能聽．遠望正蕭條．百里無人聲．遠處天一隅．苦困獨伶丁．親人隨風散．瀝滴如流星．願得萱草枝．以解飢渴情．　又贈蘇武別詩曰．鍾子歌南音．仲尼歎歸與．戎馬悲邊鳴．遊子戀故廬．陽鳥歸飛雲．蛟龍樂潛居．人生一世閒．貴與願同俱．身無四凶罪．何為天一隅．與其苦筋力．必欲榮薄軀．不如及清時．策名於天衢．　漢蘇武別李陵詩曰．雙鳧俱北飛．一鳧獨南翔．子當留斯館．我當歸故鄉．一別如秦胡．會見何詎央．愴恨切中懷．不覺淚霑裳．願子長努力．言笑莫相忘．　又別李陵詩曰．征夫懷往路．起視夜何其．參辰皆已沒．去去從此辭．行役在戰場．相見未有期．握手一長歎．淚為生別滋．努力愛春華．莫忘歡樂時．生當復來歸．死當長相思．　魏文帝代劉勳出妻王氏詩曰．翩翩牀前帳．可以蔽光輝．昔將爾同去．今將爾共歸．緘藏篋笥裏．當復何時披．　魏陳王曹植詩曰．門有萬里客．問君何鄉人．褰裳起從之．果得心所親．挽裳對我泣．太息前自陳．本是朔
方士．今為吳越民．行行將復行．去去適西秦．　又詩曰．微陰翳陽景．清風飄我衣．游魚潛淥水．翔鳥薄天飛．眇眇客行士．徭役不得歸．始出嚴霜結．今來白露晞．遊子歎黍離．處者歌式微．慷慨對嘉賓．悽愴內傷悲．　又送應氏詩曰．願得展嬿婉．我友之朔方．親昵並集送．置酒此河陽．山川迥且遠．別促會日長．　又離友詩曰．涼風肅兮白露滋．木感氣兮條葉辭．臨淥水兮登重基．折秋華兮采靈芝．尋永歸兮贈所思．感離隔兮會無期．伊鬱悒兮情不怡．　魏應瑒別詩曰．朝雲浮四海．日暮歸故山．行役懷舊土．悲思不能言．悠悠涉千里．未知何時旋．　又別詩曰．浩浩長河水．九折東北流．晨夜赴滄海．海流亦何抽．遠適萬里道．歸來未有由．臨河累太息．五內懷傷憂．　魏徐幹為挽舡士與新娶妻別詩曰．與君結新婚．宿昔當別離．涼風動秋草．蟋蟀鳴相隨．蚓蚓寒蟬吟．蟬吟抱枯枝．枯枝時飛揚．身體忽遷移．不悲身體移．當惜歲月馳．月馳無窮極．會合安可知．願為雙黃鵠．悲鳴戲清池．　晉孫楚答弘農故吏民詩曰．昔我先侯．邁德垂化．康哉之詠．寔由良佐．惟余忝辱．弗克負荷．每歷貴邦．仰瞻泰華．追慕先軌．感想哀嗟．詵詵臣故．爰及羣士．皓首老成．率彼邑里．闡崇高義．長幼以齒．　又征西官屬送別詩曰．晨風飄岐路．零雨被芳草．傾城遠相送．餞我千里道．乖離即長衢．惆悵盈懷抱．　晉潘岳北芒送別王世冑詩曰．朱鑣既揚．四轡既整．駕言餞行．告離芒嶺．情有遷延．日無餘影．迴轅南翔．心焉北騁．　又金谷集詩曰．王生和鼎實．石子鎮海沂．親友各言邁．中心悵有違．何以敍離思．攜手游郊畿．朝發晉京陽．夕次金谷湄．回谿縈曲阻．峻坂路威夷．淥池泛淡淡．青柳何依依．玄醴染朱顏．但訴杯行遲．投分寄石友．白首
同所歸．　晉潘尼送盧弋陽景宣詩曰．楊朱焉所哭．岐路重別離．屈原何傷悲．生離情獨哀．知命雖無憂．倉卒意低迴．歎氣從中發．灑淚隨襟頹．九重不常鍵．閶闔有時開．愧無紵衣獻．貽言取諸懷．　又皇太子集應令詩曰．聖朝命方岳．爪牙思北鄰．皇儲延篤愛．設餞送遠賓．誰應今日宴．具惟廊廟臣．置酒宴猷庭．擊鼓靈沼濱．羽觴飛酃醁．芳饌備奇珍．巴渝二八奏．妙舞鼓鐸振．長袂生迴飄．曲裾揚輕塵．晉王浚從幸洛水餞王公歸國詩曰．聖主應期運．至德敷彝倫．神道垂大教．玄化被無垠．欽若崇古制．建侯屏四鄰．皇輿迴羽蓋．高會洛水濱．臨川講妙藝．縱酒釣潛鱗．八音以迭奏．蘭羞備時珍．古人亦有言．為國不患貧．與蒙廟庭施．幸得廁太鈞．羣僚荷恩澤．朱顏感獻春．賦詩盡下情．至感暢人神．長流無舍逝．白日入西津．奉辭慕華輦．侍衞路無因．馳情繫帷幄．乃心戀軌塵．　晉陸機祖道畢雍孫劉邊仲潘正叔詩曰．皇儲延髦俊．多士出幽遐．適遂時來運．與子遊承華．執笏崇賢內．振纓曾城阿．畢劉贊文武．潘生莅邦家．感別懷遠人．願言歎以嗟．　又於承明作與弟士龍詩曰．牽世纓時網．駕言遠徂征．飲餞豈異族．親戚弟與兄．分塗長林側．揮袂萬始亭．南歸憩永安．北邁頓承明．　又送顧公直詩曰．伐鼓五嶺表．揚聲萬里外．高山向足陵．巨海猶縈帶．　又擬庭中有奇樹詩曰．芳草忽已茂．佳人竟不歸．感物戀所歡．採此當遺誰．　晉王濬祖道應令詩曰．侯誰在矣．東宮詵詵．曰保曰傅．弘道惟新．前疑協衡．顧問翼輪．豈伊張仲．專美前津．煥乎唐德．欽在四鄰．齊軌上葉．永垂清塵．　晉左思贈妹九嬪悼離詩曰．鬱鬱岱清．海瀆所經．陰精以靈．為祥為禎．峩峩令妹．應期誕生．如蘭之秀．如芝之榮．緫角岐嶷．齓齠
夙成．比德古烈．異世同聲．惟我惟妹．寔惟同生．早喪先妣．恩百常情．女子有行．實遠父兄．骨肉之恩．固有歸寧．何悟離析．隔以天庭．自我不見．于今二齡．穆穆令妹．有德有言．才麗漢班．明朗楚樊．默識若記．下筆成篇．行顯中閨．名播外藩．何以為贈．勉以烈圖．何以為言．申以詩書．相去在近．上下欷歔．含辭滿胸．鬱煩不舒．　晉張華祖道征西應詔詩曰．赫赫大晉．奄有萬方．陶以仁化．曜以天光．二跡陝西．實在我王．內飪玉鉉．外惟鷹揚．四牡揚鑣．玄輅振綏．庶寮羣后．餞飲洛湄．感離歎悽．慕德遲遲．　又祖道趙王應詔詩曰．崇選穆穆．利建明德．於顯穆親．時惟我王．稟姿自然．金質玉相．光宅舊趙．作鎮異方．休寵曲錫．備物煥彰．發軔上京．出自天邑．百寮餞行．搢紳具集．軒冕峩峩．冠蓋習習．戀德惟懷．永歎弗及．晉陸雲餞太尉王公還京邑詩曰．聖澤既渥．嘉會愔愔．庭旅鍾鼓．堂有瑟琴．飛轡清暉．扶桑移陰．視景祗慕．揮袂霑襟．戀彼同棲．悲爾異林．我有旨酒．以歌以吟．　又贈兄詩曰．行矣怨路長．惄焉傷別促．指途悲有餘．臨觴歡不足．我若西流水．子如東峙岳．慷慨逝言感．徘徊居情育．安得攜手俱．契闊成騑服．悠遠塗可極．別促怨會長．銜思戀行邁．興言在臨觴．南津有絕濟．北渚河無梁．神往同逝感．形留悲參商．　又左九嬪感離詩曰．自我去膝下．倐忽踰再朞．邈邈浸彌遠．拜奉將何時．披省所賜告．尋玩悼離詞．髣髴想容儀．歔欷不自持．何時當奉面．娛目於書詩．何以訴辛苦．告情於文辭．　晉殷仲文送東陽太守詩曰．昔人深誠歎．臨水送將離．如何祖良遊．心事孱在斯．虛亭無留賓．東川緬逶迤．　晉何敬祖洛水祖王公應詔詩曰．穆穆聖皇．體此慈仁．友于之至．通于明神．遊宴綢繆．情戀所親．薄言餞之．于洛
之濱．嵩崖巖巖．洪流湯湯．春風動衿．歸雁和鳴．我后饗客．鼓瑟吹笙．舉爵惟別．聞樂傷情．嘉宴既終．白日西歸．羣司告旋．鸞輿整綏．我皇重離．頓轡驂騑．臨川永歎．酸涕霑頤．崇恩感物．左右同悲．　宋孝武與廬陵王紹別詩曰．連歲矜離心．今茲幸良集．信宿窮晨暮．開顏披所戢．未盡歡晤懷．已傷岐路及．舳艫引江介．飛旌背爾邑．悄擾徒旅戒．團欒流景入．遲遲分手念．泫泫登路泣．　宋南○原脫．據馮校本補．平王代收淚○原脫．據馮校本補．就長路詩曰．聳轡高陵曲．揮袂廣川濆．黃塵昏白日．悲風起浮雲．蕭條萬里別．契闊三秋分．時往從朝露．年來驚夕氳．徘徊去芳節．依遲從遠軍．　宋謝靈運相送方山詩曰．祗役出皇邑．指期憩甌越．解纜及流潮．懷舊不能發．折折就衰林．皎皎明秋月．含情易為盈．遇物難可歇．又答謝惠連詩曰．懷人行千里．我勞盈十旬．別時花灼灼．別後葉蓁蓁．　宋謝惠連西陵獻康樂詩曰．哲兄感仳別．相送越埛林．飲餞野亭館．分袂澄湖陰．悽悽留子言．眷眷浮客心．迴塘隱艫枻．遠望絕形音．　又與孔曲阿別詩曰．悽悽乘蘭秋．言餞千里舟．塗屆雲陽邑．邑宰有昔遊．行人雖念路．為爾暫淹留．　又夜集歎乖詩曰．詩人詠踟蹰．騷者歌離別．誠哉曩日歡．展矣今夕切．吾生赴遙命．質明即行轍．在貧故宜言．贈子保溫惠．曷用書諸紳．久要亮有誓．　宋顏延之為皇太子侍宴餞衡陽南平二王應詔詩曰．大儀在御．皇聖居貞．旁緝民紀．仰緯天經．物資感變．神以瑞形．川無遁寶．山不閟靈．亦既戒裝．皇心載遠．夕帳亭臯．晨儀禁苑．神行景騖．發自靈閫．對宴感分．瞻秋悼晚．　宋鮑昭詩曰．輕鴻戲江潭．孤雁集洲沚．邂逅兩相親．同念共無已．風雨好東西．一隅頓千里．追憶栖宿時．聲客滿心耳．揚翮不能
翔．徘徊煙霧裏．　又送盛侍郎詩曰．北臨出塞道．南望入鄉津．高墉宿寒霧．平野起秋塵．　齊王儉後園餞從兄豫章詩曰．茲夕竟何夕．念別開曾軒．光風轉蘭蕙．流月汎虛園．　齊王融奉辭鎮西應教詩曰．未學謝能筭．高義幸知遊．霤庭參辯奭．梁苑豫才鄒．徘徊歲光晚．搖落江樹秋．風旗縈別浦．霜琯迾遙州．　又蕭諮議西上夜集詩曰．徘徊將所憂．惜別在河梁．衿袖三春隔．江山千里長．寸心無遠近．邊地有風霜．勉哉勤歲暮．敬矣慎容光．山中殊未懌．杜若空自芳．　齊謝朓別王僧孺詩曰．花樹雜為錦．月池皎如練．如何當此時．別離言與宴．非君不見思．所悲思不見．　又與江水曹詩曰．山中上芳月．故人清樽賞．遠山翠百重．迴流映千丈．花枝聚如雪．垂藤散猶網．別後能相思．何差異風壤．　又懷故人詩曰．芳洲有杜若．可以贈佳期．望望忽超遠．何由見所思．我行未千里．山川已間之．離居方歲月．故人不在茲．清風動簾夜．孤月照窗時．安得同攜手．酌酒賦新詩．　又離夜詩曰．玉繩隱高樹．斜漢映曾臺．離堂華燭盡．別幌清琴哀．翻潮尚知限．客思眇難裁．山川不可夢．況乃故人杯．　又將發石頭上烽火樓詩曰．徘徊戀皇邑．躑躅曬曾阿．陵高墀闕近．眺迥風雲多．荊吳阻山岫．江海合瀾波．歸飛無羽翼．其如別離何．　又新亭渚別范雲詩曰．洞庭張樂地．蕭○文選二十作瀟．湘帝子遊．雲去蒼梧野．水還江漢流．停驂我悵望．輟棹子夷猶．廣平聽方籍．茂陵方見求．心事俱已矣．江上徒離憂．　齊虞義○按當作羲．送友人上湘詩曰．濡足送征人．褰裳臨水路．共盈一樽酒．對之愁日暮．漢廣雖容舠．風悲未可渡．佳期難再得．願但論心故．沅水日生波．芳洲行墜露．共知丘壑改．同無金石固．　齊劉繪送別詩曰．春滿方
解籜．弱柳向低風．相思將安寄．悵望南飛鴻．　齊張融別詩曰．白雲山上盡．清風松下歇．欲識離人悲．孤臺見明月．　梁簡文帝示晉陵弟詩曰．零雨岐路悲．送歸臨水節．時事雖為舛．離憂等閑別．　又餞臨海太守劉孝儀蜀郡太守劉孝勝詩曰．碣石臨東海．峨眉距西候．兩杜昔夾河．二龍今出守．方無夜犬驚．向息神牛鬬．涼風繞輕幕．麥雨交新溜．念此一銜觴．懷離在惟舊．　又餞廬陵內史王脩應令詩曰．餞行臨上節．開筵命羽觴．迴池瀉飛棟．濃雲垂畫堂．疎槐未合影．反日暫流光．園梅斂新衰．階蕙結初芳．　又餞別詩曰．行樂南北皮．宴餞臨華池．籜解篁開節．花闇鳥迷枝．牕陰隨影度．水色帶風移．徒命銜杯酒．終成憫別離．　又送別詩曰．行行異泝海．依依別路岐．水苔隨纜聚．岸柳拂舟垂．石菌生懸葉．江槎流臥枝．燭盡悲宵去．酒滿惜將離．　又傷離新體詩曰．傷離復傷離．別後情鬱紆．悽悽隱去棹．憫憫愴還途．慼慼意不申．轉顧獨霑襟．前驅經御宿．後騎歷河漘．胡香翼還幰．清笳送後塵．落日斜飛蓋．餘暉承畫輪．柳影長橫路．槐枝深隱人．桂宮夕掩銅龍扉．甲館宵垂雲母幃．朧朧月色上．的的夜螢飛．草香襲余袂．露洒霑人衣．帶堞淩城雲亂聚．排枝度葉鳥爭歸．盌中浮蟻不能酌．琴閒玉徽調別鶴．別鶴千里別離聲．絃調軫急心自驚．試起登南樓．還向華池遊．前時篠生今欲合．近日裁荷尚不抽．猶是銜杯共賞處．今茲對此獨生愁．樓高望曖曖．山川自分態．偃師雖北連．轘轅已南背．遠聽寂無聞．遙瞻目有閡．含毫意不迷．長歎情無賴．　梁昭明春日宴晉熙王詩曰．百六鍾期數．三七厄時中．國難悲如燬．親離歎數窮．藩哲遊沮夢．楊化撫邊戎．幸茲同宴醑．引滿愛樽空．　梁范雲之零陵郡次新亭詩
曰．江干遠樹浮．天末孤煙起．江天自如合．煙樹還相似．滄流未可源．高飄去何已．　又別詩曰．洛陽城東西．長作經時別．昔去雪如花．今來花似雪．　又送沈記室夜別詩曰．桂水澄夜分．桂山清曉雲．秋風兩鄉怨．秋月千里分．寒芝寧共採．霜猨行獨聞．捫蘿意遺我．折桂方思君．　又別詩曰．孤煙起新豐．候雁出雲中．草低金城霧．木下玉門風．別君河初滿．思君月屢空．折桂衡山北．摘蘭沅水東．蘭摘心焉寄．桂折意誰通．　梁江淹貽袁常侍詩曰．昔我別楚水．秋月麗秋天．今君客吳坂．春日媚春泉．幽冀生碧草．沅湘含翠煙．鑠鑠霞上景．懵懵雲外山．涉江竟何望．留滯空採蓮．　又臨秋怨別詩曰．四時煎日夜．玉露催紫榮．始懷未及歎．春意秋方驚．涼草散螢色．衰樹斂蟬聲．承君客江潭．先愁鴻雁鳴．吳山饒離袂．楚水多別情．金碧堅不滅．桂華蘭有英．但見一葉落．衰恨方未平．　又擬古雜體詩曰．遠與君別者．乃至雁門關．黃雲蔽千里．遊子何時還．送君如昨日．簷前露已團．不惜蕙草晚．所悲道里寒．君行在天涯．妾身長別離．願一見顏色．不異瓊樹枝．菟絲及水萍．所寄終不移．　梁宗史○當作夬．詩曰．別酒正參差．乖情將陸離．悵焉臨桂苑．愍默瞻華池．輕雲流惠采．時雨亂清漪．眇眇追蘭徑．悠悠結芳枝．眷言終何託．心寄方在斯．　梁蕭琛別詩曰．落日緫行轡．薄別在江干．遊客無淹期．長川有急瀾．分手信云易．相思誠獨難．之子兩特達．伊子日盤桓．俟我式微歲．共賞階前蘭．　梁任昉詩曰．離燭有窮輝．別念無終緒．歧言未及申．離白已先舉．揆景衡無阿．臨風長楸渚．浮雲難嗣音．徘徊悵誰與．儻有關外驛．聊訪狎鷗鷺．　梁丘遲侍宴樂遊苑餞徐州刺史應詔詩曰．詰旦闔閭開．馳道聞鳳吹．輕荑承玉輦．細草藉
龍騎．風遲山尚響．雨息雲猶漬．巢空初鳥飛．荇亂新魚戲．寔惟北門重．匪親孰為寄．參差別念舉．肅穆恩波被．小臣信多幸．投生豈酬義．　梁沈約侍宴謝朏宅餞東歸應詔詩曰．皇情悵東．羽飾拂南．夏雲清朝景．秋風揚早蟬．飲和陪下席．論道光上筵．　又侍宴樂遊苑餞徐州刺史應詔詩曰．沃若動龍驂．參差凝鳳管．金塘草未合．玉池泉將滿．　又侍宴樂遊苑餞呂僧珍應詔詩曰．丹浦非樂戰．負重切君臨．我皇蘊至德．忘己用堯心．愍茲區宇內．魚鳥失飛．推轂二崤道．揚旆九河陰．超乘盡三屬．選士皆百金．戎主出細柳．餞席樽上林．命師誅後服．授律緩前禽．函轅方解帶．嶢武稍披衿．伐罪芒山曲．弔民伊水潯．將陪告成禮．待此未抽簪．　又別范安○文選二十安下有成字．此脫．詩曰．平生少年日．分手易前期．及爾同衰暮．非復別離時．勿言一樽酒．明日難共持．夢中不識路．何以慰相思．　又送友人別詩曰．君東我亦西．銜悲涕如霰．浮雲一南北．何由展言宴．方作異鄉人．贈子同心扇．遙裔發海鴻．連翩出簷鷰．春秋更去來．參差不相見．　又別謝文學詩曰．漢池水如帶．巫山雲似蓋．一望沮漳水．寧思江海會．以我經寸心．從君千里外．　梁王筠侍宴餞臨川王北伐應詔詩曰．金版韜英．玉牒蘊精．帝德乃武．王威有征．軒習弧矢．夏陳干戚．周騖戎車．漢馳羽檄．我皇俊聖．千年鍾武．德洞十門．威加八柱．金正圮德．水行失道．胡馬南牧．戎徒西保．荐食伊．整居灃鎬．金闕楊塵．銅臺茂草．命彼膳○原訛膽．據馮校本改．夫．爰詔協律．樂武出車．弦操別日．玉饌駢羅．瓊漿泛溢．聖德溫溫．賓儀秩秩．　梁蕭子顯侍宴餞陸倕應令詩曰．儲皇餞離送．廣命傳羽觴．侍遊追西水．閑宴等清漳．新泉已激浪．初卉始含芳．雨罷葉增綠．
日斜樹影長．　梁劉孝綽侍宴餞庾於陵應詔詩曰．皇心眷將遠．悵餞靈芝側．是日青春獻．林塘多秀色．芳卉疑綸組．嘉樹以雕飾．遊絲綴鸎領．光風送綺翼．下輦朝既盈．留宴景將昃．高辯競談瑞．奇文爭筆力．伊臣獨無伎．何由奉吹息．　又侍宴餞張惠紹應詔詩曰．滄池誠自廣．蓬山一何峻．麗景花上鮮．油雲葉裏潤．風度餘芳滿．鳥集新條振．餞言班俊造．光私獎輶．徒然謬反隅．何以窺重仞．　又應令詩曰．鮮雲積上月．凍雨晦初陽．迴風飄淑氣．落景換新光．竹萌始防露．桂挺已含芳．瑤庭變杜若．玉沼發攢蔣．聖衿惜歧路．曲宴闢蘭堂．　又江津寄劉之遴詩曰．與子如黃鵠．將別復徘徊．經過一柱觀．出入三休臺．共摛雲氣藻．同舉霞文杯．流人每曉遊．禁門恆晚開．欲寄一言別．高駕何由來．　又發建興渚示劉陸二黃門詩曰．扁舟去平樂．還顧極川梁．猶聞棗下吹．尚識杏閒堂．洛橋分曲渚．官寺隱迴塘．客行裁跬步．即事已多傷．況復千餘里．悲心未遽央．　又侍離宴詩曰．軒轅東北望．江漢西南永．羽旗映日移．鐃吹臨風警．令王愍追送．纜舟餞俄頃．掩袂望征雲．銜杯惜餘景．首燕徒有心．局步何由騁．梁吳筠送呂外兵詩曰．白雲浮海際．明月落河濱．送君長歎息．徒使淚霑巾．　又別夏侯故章詩曰．白馬黃金羈．青驪紫絲控．新知關山別．故人河梁送．置此一函書．為余達雲夢．　又酬別詩曰．故人杯酒別．天清明月亮．露下寒葭中．風起秋江上．衣染潺湲泣．棹犯參差浪．匕首直千金．七寶雕華狀．生離何用表．賴此持相餉．　又別王謙詩曰．嚴光不遂世．流轉任飛蓬．欲還天台嶺．不狎甘泉宮．離歌玉絃絕．別酒金巵空．儻遺故人念．僕在東山東．　又贈搖郎詩曰．星漢正參差．佳人不在斯．宿昔暫乖阻．何異
遠分離．露染蘼蕪葉．月照芄蘭枝．風光已飄薄．雲采復逶迤．勞夢無人覺．默默心自知．　又贈別詩曰．客子慘無歡．送別江之干．白雲方眇眇．黃鳥尚關關．糺紛巫山石．合沓洞庭瀾．行衣侵曉露．征舠犯夜湍．無因停合浦．見此去珠還．　又贈別詩曰．樹響浹山來．猨聲繞岫急．旅帆風飄揚．行巾露霑濕．深浪闇蒹葭．濃雲沒城邑．不見別離人．獨有相思泣．　又贈別詩曰．君留朱門裏．我至廣江濆．城高望猶見．風多聽不聞．流蘋方繞繞．落葉尚紛紛．無由得共賞．山川閒白雲．　梁何遜與胡興安夜別詩曰．居人行轉軾．客子暫維舟．念此一筵笑．分為兩地愁．露濕寒塘草．月映清淮流．芳抱新離恨．獨守故園秋．又從鎮江州與遊故別詩曰．歷稔共追遊．一旦辭羣匹．復如東流水．未有西歸日．夜雨滴空階．曉燈暗雕室．相悲各罷酒．何時更促膝．　梁庾肩吾侍宴餞湘東王詩曰．陳主從遊士．高宴入承華．並載同連璧．雕文類簡沙．落猨時動樹．墜雪暫搖花．念此離筵促．方愁別路賒．　又侍宴餞湘州刺史張續詩曰．洞庭資善政．層城送遠離．九歌揚妙曲．八桂動芳枝．雨足飛春殿．雲峯入夏池．郢路方遼遠．湘山轉蔽虧．何當好風日．極望長沙垂．　又餞張孝緫應令詩曰．層臺臨迴漲．耿耿青煙上．欲送分符人．翻似河隄望．寒雲暗積水．秋雨蒙重嶂．別念動神衿．華文切離貺．慚無寡和曲．空陪郢中唱．　又應令詩曰．江上早寒生．蕭條鐃管清．別筵開帳殿．離舟卷幔城．前山黃葉起．對岸白沙驚．臨渦同極望．竊吹愧才輕．　又侍宴餞東陽太守范子雲詩曰．東部資良守．北宮敦獻酬．新枝漸接樹．故凍欲含流．早花少餘雪．春寒極晚秋．徒嗟白岸遠．空想赤松遊．　又新林送劉之遴詩曰．旆轉黃山路．舟纜白馬津．送輪時
合幰．分驂各背塵．常山喜臨代．隴頭悲望秦．欲持漢中策．還以贈征人．　梁朱超道別席中兵詩曰．數年共遊息．一旦各聯翩．莫論行近遠．終是隔山川．長波漫不極．高岫鬱相連．急風亂還鳥．輕寒靜暮蟬．扁舟已入浪．孤帆漸逼天．停車對空渚．長望轉依然．　梁劉顯發新林浦贈同省詩曰．迴首望歸途．山川邈離異．落日懸秋浦．歸鳥飛相次．感物傷我情．惆悵懷親懿．　梁劉孺侍宴餞新安太守蕭幾應令詩曰．芝殿近薄景．畫室寫油雲．玄覽多該洽．聖思究前聞．微密探精義．優游妙典墳．飲餞參多士．言贈賦新文．　梁王僧孺送殷何兩記室詩曰．掩袖出南浦．驅車送上征．飄飄曉雲駚．瀁瀁旦潮平．不肖余何惜．無貲是勿輕．儻有還書便．一言訪死生．　梁張纘侍宴餞東陽太守蕭子雲詩曰．仲月發初陽．輕寒帶春序．淥池解餘凍．丹霞霽新雨．良守謁承明．徂舟戒蘭渚．皇儲惜將邁．金樽留宴醑．　周王裒入關故人送別詩曰．百年餘古樹．千里闇黃塵．關山行就近．相看成遠人．　又別裴儀同詩曰．河橋望行旅．長亭送故人．沙飛似軍幕．蓬卷若車輪．邊衣苦霜雪．愁貌損風塵．行路皆兄弟．千里念相親．　又別陸才子詩曰．解纜出南浦．征棹且凌晨．還看分手處．唯餘送別人．中流搖蓋影．邊江落騎塵．平湖開曙日．細柳發新春．滄波不可望．行雲聊共因．　又別王都官詩曰．連翩憫流水．悽愴惜離羣．東西御溝水．南北會稽雲．河橋兩隄絕．橫歧數路分．山川遙不見．懷袖遠相聞．　周庾信應令詩曰．望別非新館．開舟即舊灣．浦喧征棹發．亭空送客還．路塵猶向水．征帆獨背關．　又和保法師詩曰．秦關望楚路．灞岸想江潭．幾人應落淚．看君馬向南．　又和侃法師詩曰．客遊經歲月．羈旅故情多．近待衡陽雁．秋分俱
度河．　又和侃法師詩曰．迴首河隄望．眷眷嗟離絕．誰言舊國人．到在他鄉別．　又寄王琳詩曰玉關道路遠．金陵信使疎．獨下千行淚．開君萬里書．　又別周弘正○原訛王．據本集改正．此訛．詩曰．扶風石橋北．函谷故關前．此中一分手．相逢知幾年．黃鵠一反顧．徘徊戀愴然．自知悲不已．徒勞減瑟絃．　陳周弘正隴頭送征客詩曰．朝霜侵漠草．流沙度隴飛．一聞流水曲．行住兩霑衣．　又答林法師詩曰．客行七十歲．歲暮遠徂征．寒雲結不解．隴水凍無聲．君看日近遠．為忖長安城．　陳徐陵新亭送別應令詩曰．鳳吹臨伊水．時駕出河梁．野燎村田黑．江秋岸荻黃．隔城聞上鼓．迴洲隱去檣．神襟愛遠別．流睇極清漳．　又別毛永嘉詩曰．願子厲清規．歸來振羽儀．嗟余今老病．此別恐長離．白馬君來哭．黃泉我詎知．徒勞脫寶劍．空挂隴頭枝．　陳張正見征虜亭送新安王應令詩曰．鳳吹臨南浦．神駕餞東平．亭迴漳水乘．旆轉洛濱笙．地凍班輪響．風嚴羽蓋輕．燒田雲色暗．古樹雪花明．歧路一迴首．流襟動眷情．又秋日別庾正員詩曰．征途愁轉旆．連騎慘停鑣．朔氣凌疎木．江風送上潮．青雀離帆遠．朱鳶別路遙．唯有當秋月．夜夜上河橋．　陳陰鏗送始興王詩曰．良守別承明．枉道暫逢迎．去帆收錦．歸騎指蘭城．紛糺連山暗．潺湲泒水清．桂晚花方白．蓮秋葉始輕．背飛傷客念．臨岐憫聖情．分風不得遠．何由送上征．　又江津送劉光祿不及詩曰．依然臨送渚．長望倚河津．鼓聲隨聽絕．帆勢與雲鄰．泊處空餘鳥．離亭已散人．林寒正下葉．鉤晚欲收綸．如何相背遠．江漢與城闉．　又廣陵岸送北使詩曰．行人引去節．送客艤歸艫．即是觀濤處．仍為郊贈衢．汀洲浪已息．邦江路不紆．亭嘶背櫪馬．檣轉向風烏．海上春
雲雜．天際晚帆孤．離舟對零雨．別渚望飛鳧．定知能下淚．非但一楊朱．　隋江緫贈洗馬袁朗別詩曰．賈誼登朝日．終軍對奏年．校文升廣內．撫劍入崇賢．奇才殊豔逸．將別愛留聯．驅車命鐃管．拱坐面林泉．池寒稍下雁．木落久無蟬．霧侵山上月．霜開石路煙．高談無與慰．遲爾報華篇．　又別袁昌州詩曰．河梁望隴頭．分手路悠悠．徂年驚若電．別日欲成秋．黃鵠飛飛遠．青山去去愁．不言雲雨散．更似東西流．　又賦得攜手上河梁應詔詩曰．早秋天氣涼．分手關山長．雲愁數處黑．木落幾枝黃．鳥歸猶識路．流去不知鄉．秦川心斷絕．何悟是河梁．　又別袁昌州詩曰．客子歎途窮．此別異西東．關山嗟墜葉．岐路憫征蓬．別鶴聲聲遠．愁雲處處同．　又別賓化侯詩曰．分歧泣世道．念別傷邊秋．斷山時結霧．平海若無流．驚鷺一羣起．哀猨數處愁．是日送歸客．為情自可求．　又別永新侯詩曰．送君張掖郡．分悲函谷關．欲知腸斷絕．浮雲去不還．
子／類書／藝文類聚／卷第三十二／人部十六／閨情(P.561)
藝文類聚卷第三十二
人部十六　閨情
閨情
毛詩曰．自伯之東．首如飛蓬．豈無膏沐．誰適為容．　又．角枕粲兮．錦衾爛兮．予美忘此．誰與獨旦．　又．我徂東山．滔滔不歸．我來自東．零雨其濛．鸛鳴于垤．婦歎于室．　又．采綠．刺怨曠也．幽王之時．多怨曠者．終朝采綠．不盈一匊．予髮曲局．薄言歸沐．終朝采藍．不盈一襜．五日為期．六日不詹．　又．靜女其姝．俟我於城隅．愛而不見．搔首踟蹰　又．燕爾新婚．如兄如弟．　又曰．未見君子．憂心忡忡．亦既見止．亦既覯止．我心則降．　又．未見君子．憂心惙惙．亦既見止．亦既覯止．我心則悅．　左傳．晉叔向曰．昔賈大夫惡．娶妻而美．三年不言不笑．御以如臯．射雉獲之．其妻始笑而言．　又．晉文公謂季隗曰．待我二十五年不來而後嫁．季隗曰．我二十五年矣．又如是而嫁．則就木焉．　說苑曰．齊王起九重之臺．募國中能畫者．賜之錢．有敬君．居常飢寒．其妻妙色．敬君工畫臺．貪賜畫臺去家日久．思憶其妻．像向之而笑．傍人見以白王．王召問之．對曰．有妻如此．去家日久．心常念之．竊畫其像．以慰離心．不悟上聞．　漢○漢下脫書字．張敞為婦畫眉．帝知問之．敞曰．閨房之內．夫婦之私．有過此者．　又．李夫人得幸武帝而卒．
上憐憫焉．圖畫其像於甘泉宮．初李夫人病篤．上自臨候之．夫人蒙被謝曰．妾久寢病．形貌毀壞．不可以見帝．上曰．夫人病亦甚．殆將不起．一見我．屬託王及兄弟．豈不快哉．夫人曰．尊官在帝．不在一見．上復言．欲必見之．夫人遂轉面向壁歔欷．上不悅而起．夫人姉妹讓之曰．獨不可一見上．屬託兄弟耶．夫人曰．不見帝者．乃欲深託兄弟也．夫以色事人者．色衰則愛弛．上所戀戀念我．以平生容貌也．今見我毀壞．顏色非昔．必且畏惡我．尚肯思復錄其兄弟哉．　風俗通曰．有張伯偕仲偕兄弟．形貌絕相類．仲偕妻新粧竟．忽見伯偕．乃戲問曰．今日粧飾好不．伯偕應之曰．我伯偕也．妻乃趍避之．須臾．又見伯偕．猶以為仲偕．告云．向大錯誤．伯偕曰．我故伯偕也．　世說曰．王渾妻鍾夫人．每嘗卿渾．渾曰．詎可爾．妻曰．憐愛卿．是以卿卿．我不卿卿．誰當卿卿．　又曰．荀奉蒨妻曹氏．有豔色．妻常病熱．奉蒨乃出中庭取冷．還．以家○世說惑溺篇作身．熨之．妻亡人弔．不哭而神傷．無幾．奉蒨亦卒．　又曰．孫楚妻亡．至祥．仍為詩以悼之．王武子見其文曰．未知文生於情．情生於文．見此使人增伉儷之重．　湘川記曰．舜巡狩蒼梧而崩．三妃不從．思憶舜．以淚染竹．竹盡為班．【詩】古詩曰．青青河畔草．鬱鬱園中柳．盈盈樓上女．皎皎當牕牖．峩峩紅粉粧．纖纖出素手．昔為娼家女．今為蕩子婦．蕩子行不歸．空牀難獨守．　又曰．上山採蘪蕪．下山逢故夫．長跪問故夫．新人復何如．新人雖云好．未若故人姝．其色似相類．手爪不相如．新人從門入．故人從閤去．新人工織縑．故人工織素．織縑日一匹．織素五丈餘．持縑將比素．新人不如故．　又曰．蘭若生春陽．涉冬猶盛滋．願言追昔愛．情款感四時．美人在雲端．天路隔無期．　後漢焦仲
卿妻劉氏．為姑所遣．時人傷之．作詩曰．孔雀東南飛．五里一徘徊．十三能織綺．十四學裁衣．十五彈箜篌．十六誦書詩．十七嫁為婦．心中常苦悲．君既為府史．守節情不移．雞鳴入機織．夜夜不得息．三日斷五疋．大人故言遲．非為織作遲．君家婦難為．妾有繡腰襦．葳蕤金縷光．紅羅複斗帳．四角垂香囊．交文象牙簟．宛轉素絲繩．鄙賤雖可薄．猶中迎後人．　魏陳王曹植詩曰．攬衣出中閨．逍遙步兩楹．閑房何寂寥．綠草被階庭．空穴自生風．百鳥翩南征．春思安可忘．憂戚與君并．佳人在遠道．妾身單且煢．歡會難再遇．蘭芝不重榮．人皆弃舊愛．君豈若平生．寄松為女蘿．依水如浮萍．賷身奉衿帶．朝夕不墮傾．儻終顧眄恩．永副我中情．　又曰．明月照高樓．流光正徘徊．上有愁思婦．悲歎有餘哀．借問歎者誰．云是客子妻．君行踰十年．孤妾常獨栖．君若清路塵．妾若濁水泥．浮各異勢．會合何時諧．願為西南風．長遊○文選二十三作逝．入君懷．君懷時不開．妾心將何依．　又曰．西北有織婦．綺縞何繽紛．明晨秉機杼．日晏不成文．太息終長夜．悲嘯入青雲．妾身守空房．良人從行軍．自期三年歸．今已歷九春．孤鳥繞樹翔．噭噭鳴索羣．願為南流景．馳光見我君．　魏徐幹室思詩曰．浮雲何洋洋．願因通我辭．一逝不可歸．嘯歌久踟蹰．人離皆復會．我獨無反期．自君之出矣．明鏡開○玉台新詠一．作暗．疑當作閉．不治．思君如流水．何有窮已時．　晉潘岳內顧詩曰．靜居懷所歡．登城望四澤．春草鬱青青．桑者何弈弈．芳林振丹榮．淥水激素石．初征冰未泮．忽焉振絺綌．漫漫三千里．迢迢遠行客．馳情戀朱顏．寸陰過盈尺．夜愁極清晨．朝悲終日夕．山川自悠永．願言良不獲．別嶺訴歸期．雲不可釋．　晉陸機為陸思遠婦作詩曰．二合兆
嘉偶．女子禮有行．潔己入德門．終遠母與兄．如何躭時寵．遊宦忘歸寧．雖為三載婦．顧景媿虛名．歲暮饒悲風．洞房涼且清．拊枕循薄質．非君誰見榮．離君多悲心．寤寐勞人情．敢忘桃李陋．側想瑤與瓊．又擬青青河畔草詩曰．靡靡江離草．熠爍生河側．皎皎彼姝女．婀娜當軒織．粲粲嬌容姿．灼灼美顏色．良人遊不歸．偏栖獨隻翼．空房來悲風．中夜起歎息．　又擬蘭若生春陽詩曰．嘉樹生朝陽．凝想封其條．執心守時信．歲寒終不凋．美人何其曠．的的在雲霄．　晉張華情詩曰．北方有佳人．端坐鼓鳴琴．終晨撫管絃．日夕不成音．憂來結不解．我思存所欽．　又情詩曰．君居北海陽．妾在江南陰．懸貌極脩途．山川阻且深．承懽注隆愛．結分投所欽．銜恩守篤義．萬里託微心．　又詩曰．遊目四野外．逍遙獨延佇．蘭蕙緣清渠．繁華陰淥渚．佳人不在茲．取之欲誰與．巢居知寒風．穴處知陰雨．不曾遠別離．安知慕儔侶．　宋孝武帝擬室○原訛空．據馮校本改．思詩曰．自君之出矣．金翠闇無精．思君如日月．迴還晝夜生．宋江夏劉義恭擬詩曰．自君之出矣．笥錦廢不開．思君如清風．曉夜嘗徘徊．　宋顏師伯擬詩曰．自君之出矣．芳帷低不舉．思君如迴雪．流亂無端緒．　齊王融秋胡詩曰．日月共為照．松筠俱以貞．佩紛甘自遠．結鏡待君明．且協金蘭好．方愉琴瑟情．佳人忽千里．空閨積思生．　梁簡文帝詠人弃妾詩曰．昔時嬌玉步．含羞花燭邊．豈言心愛斷．銜啼私自憐．但覺歡成愁．非關醜易妍．獨鵠罷中路．孤鸞死鏡前．　又春宵詩曰．花樹含春藂．羅帳夜長空．風聲隨篠韻．月色與池同．綵牋徒自襞．無信往雲中．　又曉思詩曰．晨禽爭學囀．朝花亂欲開．鑪烟入斗帳．屏風隱鏡臺．紅粧幾盡淚．蕩子何當來．　又冬曉詩
曰．冬朝日照梁．含愁下前牀．帷褰竹葉帶．鏡轉菱花光．會是無人覺．何用早紅粧．　又秋閨夜思詩曰．非關長信別．詎是良人征．九重忽不見．萬恨滿心生．夕門掩魚鑰．宵牀悲畫屏．迴月臨階度．吟蟲繞砌鳴．初霜實細葉．秋風吹亂螢．故粧猶累日．新衣裂○玉台新詠七作襞．未成．欲知妾不寐．城外搗砧聲．　又倡樓怨節詩曰．朝日斜來照戶．春鳥爭飛出林．片光片影皆麗．一聲一囀煎心．上林紛紛花落．淇水漠漠苔浮．年馳節流易盡．何為忍意含羞．　又春別詩曰．別觀蒲萄帶實垂．江南荳蔻生連枝．無情無意又如此．有心有恨徒別離．　又詩曰．可憐淮水去來潮．春隄楊柳覆河橋．淚痕未燥詎終朝．行聞玉佩已相要．　又詩曰．桃紅李白若朝粧．羞持憔悴比新芳．不惜暫住君前死．愁無西國更生香．　梁元帝寒閨詩曰．烏鵲夜南飛．良人行未歸．池水浮明月．寒風送搗衣．願織迴文錦．因君寄武威．　又閨怨詩曰．蕩子從遊宦．思妾守房櫳．塵鏡朝朝掩．寒牀夜夜空．若非有懽悅．何事久西東．知人相望否．淚盡夢啼中．　又代舊姬有怨詩曰．寧為萬里隔．乍作死生離．那堪眼前見．故愛逐新移．未展春花落．遽被涼風吹．怨黛舒還斂．啼紅拭復垂．誰能巧為賦．黃金妾不貲．　又別詩曰．昆明夜月光如練．上林朝花色如霰．花朝月夜動春心．誰忍相思今不見．　又詩曰．試看機上蛟龍錦．還瞻庭裏合歡枝．映日通風影珠幔．飄花拂葉度金池．不聞離人當重合．唯悲合罷會成離．　又詩曰．門前楊柳亂如絲．直置佳人不自持．適言新作裂紈詩．誰悟今成織素辭．　又詩曰．日暮徙倚渭橋西．正見流月與雲齊．若使月光無近遠．應照離人今暝啼．　又詩曰．別罷花枝不共攀．別後書信不相關．欲覔行人寄消息．衣常潮水暝
應還．　又詩曰．三月桃花合面脂．五月新油好煎澤．莫復臨時不寄人．漫道江中無估客．　梁武陵王蕭妃夜夢詩曰．昨夜夢君歸．賤妾下鳴機．極知意氣薄．不着去時衣．故言如夢裏．賴得鴈書飛．　梁范雲擬古詩曰．自君之出矣．羅帳咽秋風．思君如蔓草．連延不可窮．　梁王僧孺為何遜舊姬擬上山采蘼蕪詩曰．出戶望蘭薰．褰簾正逢君．斂容裁一訪．新人詎可聞．新人含笑近．故人含笑隱．妾意在寒松．君心逐朝槿．　又為姬人怨詩曰．自知心裏恨．還向影中羞．迴持昔慊慊．變作今悠悠．還君與妾扇．歸妾與君裘．絃斷猶可續．心去最難留．　又為人傷近而不見詩曰．嬴女鳳皇樓．漢姬柏梁殿．詎過仙將死．音容不可見．獨我一心人．同鄉不異縣．異縣不成隔．同鄉更脉脉．脉脉如牛女．□由○馮校本上字缺同．下作由．按玉台新詠六．本句作無妨年一語．疑此當作無由寄一語．寄一語．　又作寵姬詩曰．及君高堂還．值妾妍粧罷．曲房褰錦帳．迴廊步珠屣．玉釵時可挂．羅襦詎難解．再顧連城易．一眄千金買．　又詠姬人詩曰．窈窕守容華．但歌有情曲．轉眄非無以．斜眉幸相屬．不減許飛瓊．多勝劉璧玉．何因送款款．半飲杯中醁．　梁蕭子顯春別詩曰．翻鸎度鷰雙比翼．楊柳千條共一色．但看陌上攜手歸．誰能對此空中憶．又詩曰．幽宮積草自芳菲．黃鳥芳樹情相依．爭風競日常聞響．重花疊葉不通飛．當知此時動妾思．蹔使罷袂拂臣衣．　又詩曰．銜悲攬涕別心知．桃花李色任風吹．本如人心不似樹．何意人別似花離．梁劉緩閨怨詩曰．別後春池異．荷盡欲生冰．箱中翦刀冷．臺上面脂凝．纖腰轉無力．寒衣怨不勝．　又秋閨詩曰．樓上起秋風．絕望秋閨中．燭溜花行滿．香然奩欲空．徒交兩行淚．俱浮粧上紅．　梁吳筠閨
怨詩曰．胡笳屢悽斷．征蓬未肯還．妾坐江之介．君戍小長安．相去三千里．參差書信難．四時無人見．誰復重羅紈．　又閨怨詩曰．春草可攬結．妾心正斷絕．綠鬢愁中改．紅顏啼裏滅．非獨淚如珠．亦見珠成血．願為飛鵲鏡．翩翩照離別．　又古意詩曰．賤妾思不堪．採桑渭城南．帶減連枝繡．髮亂鳳皇簪．花舞依長薄．鵞飛愛淥潭．無由報君此．流涕向春蠶．　梁庾肩吾春宵詩曰．征人別來久．年芳復臨牖．燭下夜縫衣．春寒偏着手．願及歸飛鴈．因書向高柳．　又冬曉詩曰．鄰雞聲已傳．愁人競不眠．月光侵曙後．霜明落曉前．縈鬟起照鏡．誰忍槧花鈿．　梁劉孝綽春宵詩曰．春宵猶自長．春心非一傷．月帶園樓影．風飄花樹香．誰能對雙鷰．暝暝守空牀．　又冬曉詩曰．冬曉風正寒．偏念客衣單．臨粧罷鉛黛．含淚翦綾紈．寄語龍城下．詎知書信難．　又古意詩曰．燕趙多佳麗．白日照紅粧．蕩子十年別．羅衣雙帶長．春樓怨難守．玉階悲自傷．對此歸飛鷰．銜泥繞曲房．差池入綺幕．上下傍雕梁．故居猶尚爾．故人安可忘．徒然枕枕席．誰與同衣裳．空使蘭膏夜．烱烱對繁霜．　梁何遜閨怨詩曰．曉河沒高棟．斜月半空庭．牕中度落葉．簾外隔飛螢．含情下翠帳．掩涕閉金屏．旨○玉台新詠五作昔．期今未反．春草寒復青．思君無轉易．何異北辰星．　又詠倡婦詩曰．曖曖高樓暮．華燭帳前明．羅帷雀釵影．寶瑟鳳鶵聲．夜花枝上發．新月霧中生．誰念當牕牖．相望獨盈盈．　梁費昶長門怨詩曰．向夕千悲起．百恨何嗟及．愁思且歸牀．羅襦方掩泣．絳樹搖風軟．黃鳥弄聲急．金屋貯嬌時．不言君不入．　梁劉孝儀閨怨詩曰．本無金屋寵．長作玉階悲．一乖西北麗．寧復城南期．永巷愁無歇．應門閇有時．空勞織素巧．徒為團扇詞．匡牀終不共．
何由橫自私．　梁劉孝威春宵詩曰．花開人不歸．節暖衣須變．迴釵挂反鐶．拭淚繩春線．今夜月輪圓．胡兵必應戰．　又冬曉詩曰．妾家邊洛城．慣識曉鍾聲．鍾聲猶未盡．漢使報應行．天寒硯水凍．心悲書不成．　梁劉孝先春宵詩曰．夜樓明月弦．露下百花鮮．情多意不設．啼罷未歸眠．燉煌定若遠．一信動經年．　又冬曉詩曰．晨霞影翠帷．思婦織霜絲．經寒牽杼澁．釧冷調梭遲．乍廢倡樓粉．貪赴遠人期．梁王筠閨情詩曰．月出宵將半．星流曉未央．空閨易成響．虛室自生光．嬌羞悅人夢．猶言君在傍．　又向曉閨情詩曰．北斗行欲沒．東方稍已晞．晨雞初下棲．曉露上霑衣．衾裯徒有設．信誓果相違．詎忍開朝鏡．羞恨掩空扉．　又春遊詩曰．藂蘭已飛蝶．楊柳半藏鵶．物色相煎蕩．微步出東家．既同翡翠翼．復如桃李花．欲以千金笑．迴君流水車．　梁陸罩詩曰．自憐斷帶日．偏恨分釵時．留步惜餘影．含意結愁眉．徒知今異昔．空使怨成思．欲以別離意．獨向蘼蕪悲．　梁鮑泉寒閨詩曰．行人消息斷．空閨靜復寒．風急朝機燥．鏡暗晚粧難．從來腰自小．衣帶就中寬．　梁鄧鏗閨怨詩曰．暫別猶添恨．何忍別經時．藂桂頻銷葉．庭樹幾攀枝．君言妾貌改．妾畏君心移．終須一相見．併得兩心知．　又月夜閨中詩曰．閨中日已暮．樓上月初華．樹陰緣砌上．牕影向牀斜．開屏寫密書．卷帳照垂花．誰能當此夕．獨處類倡家．梁蕭子暉春宵詩曰．夜夜妾偏栖．百花含露低．蟲聲繞春岸．月色思空閨．倩語長安驛．辛苦寄遼西．又冬曉詩曰．步欄光欲通．曙鳥向西東．燭滅傳餘氣．帷香開曉風．繁花無處盡．還銷寒鏡中．　梁劉邈秋閨詩曰．螢飛綺牕外．妾思霍將軍．燈前量獸錦．簷下織花紋．墜露如輕雨．長河似薄雲．秋還百種事．
衣成不暇熏．　梁蕭子雲春思詩曰．春風蕩羅帳．餘花落鏡奩．池荷正卷葉．庭柳復垂簷．竹柏君自改．團扇妾方嫌．詎能憐故素．終為泣新縑．　梁何思澄古意詩曰．故交不可忘．猶如蘭桂芳．新知雖可悅．不異茱萸香．妾有鳳皇曲．非無陌上桑．薦君君不御．抱瑟自悲涼．　梁朱越賦得蕩子行未歸詩曰．坐樓愁出望．息意不思春．無奈園中柳．寒時已報人．捉梳羞理鬢．挑朱懶向唇．何當上路晚．風吹還騎塵．　陳陰鏗南征閨怨詩曰．湘水舊言深．征客理難尋．獨愁無處道．長啼不自禁．作人憎解佩．從來懶聽音．唯當有夜鵲．南飛似妾心．　又秋閨怨詩曰．獨眠雖已慣．秋來只自愁．火籠恒暖脚．行障鎮牀頭．眉含黛俱斂．啼將粉共流．誰能無限別．唯守一空樓．　陳李爽山家閨怨詩曰．山中多早梅．荊扉達曙開．竹巾君自折．荷衣誰為裁．行雲無處所．人住在陽臺．　陳張正見山家閨怨詩曰．王孫春好遊．雲鬢不勝愁．離鴻暫罷曲．別路已經秋．山中桂花晚．勿為俗人留．　又賦得佳期競不歸詩曰．良人萬里向河源．倡婦三秋思柳園．路遠寄詩空織錦．宵長夢反欲驚魂．飛蛾屢繞帷前燭．衰草還侵階上玉．銜啼拂鏡不成粧．促柱繁絃還亂曲．時忿年移競不歸．偏憎信急夜縫衣．流螢映月明空帳．疎葉從風入斷機．自對孤鸞向影絕．終無一鴈帶書飛．　陳徐湛賦得班去趙姬升詩曰．班姬與飛燕．俱侍漢王宮．不意恩情歇．偏將衰草同．香飛金輦外．苔上玉階中．今日悲團扇．非是為秋風．　隋江緫賦得空閨怨詩曰．蕩妻怨獨守．盧姬傷獨居．瑟上調絃落．機中織素餘．自羞淚無燥．翻覺夢成虛．復嗟長信閤．寂寂往來疎．　又為姬人怨服散詩曰．天寒海水慣相知．空牀明月不相宜．庭中芳桂憔悴葉．井上疎桐零落
枝．寒燈作花羞夜短．霜鴈多情恒結伴．非為隴水望秦川．直置思君腸自斷．薄命夫壻好神仙．逆愁高飛向紫煙．金丹欲成猶百鍊．玉酒新熟幾千年．妾家邯鄲好輕薄．特忿仙童一丸藥．自悲行處綠苔生．何悟啼多紅粉落．莫輕小婦狎春風．羅襪也得步河宮．雲車欲駕應相待．羽衣未去幸須同．不學蕭史還樓上．會逐恒娥戲月中．　又閨怨詩曰．寂寂青樓大道邊．紛紛白雪綺窗前．池上鴛鴦不獨自．帳中蘇合還空然．屏風有意障明月．鐙火無情照獨眠．遼西水凍春應少．薊北鴻來路幾千．願君關山及早度．念妾桃李片時妍．　又詩曰．蜘蛛作絲滿帳中．芳草結葉當行路．紅臉脉脉一生啼．黃鳥飛飛有時度．故人雖故昔經新．新人雖新復應故．【賦】梁元帝蕩婦秋思賦曰．蕩子之別十年．倡婦之居自憐．登樓一望．唯見遠樹含煙．平原如此．不知道路幾千．天與水兮相逼．山與雲兮共色．山則蒼蒼入漢．水則涓涓不測．誰復堪見鳥飛．悲鳴隻翼．秋何月而不清．月何秋而不明．況乃倡樓蕩婦．對此傷情．於時露萎庭蕙．霜封階砌．坐視帶長．轉看腰細．重以秋水文波．秋雲似羅．日黯黯而將暮．風騷騷而渡河．妾怨迴文之錦．君思出塞之歌．相思相望．路遠如何．鬢飄蓬而漸亂．心懷愁而轉歎．愁縈翠眉斂．啼多紅粉漫．已矣哉．秋風起兮秋葉飛．春花落兮春日暉．春日遲遲猶可至．客子行行終不歸．　梁江淹倡婦自悲賦曰．日自趙東．來舞漢宮．瑤席金陳．桂枝嬌春．素壁翠樓．明月使秋．歌聲忽散．倡人復愁．君王更衣．露色未晞．侍青鑾以雲徙．夾丹輦以霞飛．願南山之無隟．指壽陵以同歸．俄而綠衣坐奮．白華臥進．屑骨不憐．抵金誰恡．九重以閇．高門自蕪．青苔積兮銀閤澁．網羅生兮玉梯虛．度九冬而廓處．經十秋
而分居．傷營魄之已盡．畏松柏之無餘．去柏梁以掩袂．出桂柱而斂眉．視朱殿以再暮．撫嬪華而一疑．　周庾信蕩子賦曰．蕩子辛苦逐征行．直守長城千里城．隴水恒冰合．關山唯明月．况復空牀起怨．倡婦生離．紗牕獨掩．羅帳長垂．新箏不弄．長笛羞吹．常年桂苑．昔日蘭閨．羅敷緫髮．弄玉初笄．新歌子夜．舊舞前溪．別後關情無復情．離前明鏡不須明．合歡無信寄．迴紋織未成．遊塵滿牀不用拂．細草橫階隨意生．前日漢使著章臺．聞道夫壻定應迴．手巾還欲燥．愁眉即剩開．逆想行人至．迎前含笑來．【書】後漢秦嘉與妻書曰．不能養志．當給郡使．隨俗順時．僶俛當去．知所苦故爾．未有瘳損．想念悒悒．勞心無已．當涉遠路．趨走風塵．非志所慕．慘慘少樂．又計往還．將彌時節．念發同怨．意有遲遲．欲暫相見．有所屬託．今遣車往．想必自力．　秦嘉妻徐淑答書曰．知屈珪璋．應奉歲使．策名王府．觀國之光．雖失高素皓然之業．亦是仲尼執鞭之操也．自初承問．心願東還．迫疾惟宜抱歎而已．日月已盡．行有伴例．想嚴莊已辦．發邁在近．誰謂宋遠．企予望之．室邇人遐．我勞如何．深谷逶迤．而君是涉．高山巖巖．而君是越．斯亦難矣．長路悠悠．而君是踐．冰霜慘烈．而君是履．身非形影．何得動而輙俱．體非比目．何得同而不離．於是詠萱草之喻．以消兩家之恩．割今者之恨．以待將來之歡．今適樂土．優遊京邑．觀王都之壯麗．察天下之珍妙．得無目玩意移．往而不能出耶．　嘉重報妻書曰．車還空反．甚失所望．兼叙遠別．恨恨之情．顧有恨然．閒得此鏡．既明且好．形觀文彩．世所希有．意甚愛之．故以相與．并寶釵一雙．好香四種．素琴一張．常所自彈也．明鏡可以鑒形．寶釵可以耀首．芳香可以馥身．素琴可以娛耳．　妻
又報嘉書曰．既惠音令．兼賜諸物．厚顧慇懃．出於非望．鏡有文彩之麗．釵有殊異之觀．芳香既珍．素琴益好．惠異物於鄙陋．割所珍以相賜．非豐恩之厚．孰肯若斯．覽鏡執釵．情想髣髴．操琴詠詩．思心成結．勑以芳香馥身．喻以明鏡鑒形．此言過矣．未獲我心也．昔詩人有飛蓬之感．班婕妤有誰榮之歎．素琴之作．當須君歸．明鏡之鑒．當待君還．未奉光儀．則寶釵不列也．未侍帷帳．則芳香不發也．　梁何遜為衡山侯與婦書曰．昔人遨遊洛汭．會遇陽臺．神仙髣髴．有如今別離．○離字疑衍．帳前微笑．涉想猶存．而幄裏餘香．從風且歇．掩屏為疾．引領成勞．鏡想分鸞．琴悲別鶴．心如膏火．獨夜自煎．思等流波．終朝不息．始知萋萋萱草．忘憂之言不實．團團輕扇．合歡之用為虛．路邇人遐．音塵寂絕．一日三秋．不足為喻．聊陳往翰．寧寫款懷．遲枉瓊瑤．慰其杼軸．　周庾信為上黃侯世子與婦書曰．昔仙人道引．尚刻三秋．神女將梳．猶期九日．未有龍飛劍匣．鶴別琴臺．莫不銜怨而心悲．聞猿而下淚．人非新市．何處尋家．別異邯鄲．那應知路．想鏡中看影．當不含啼．欄外將花．居然俱笑．分杯帳裏．却扇牀前．故是不思．何時能憶．當學海神．逐潮風而來往．勿如織女．待填河而相見．　陳伏知道為王寬與婦義安主書曰．昔魚嶺逢車．芝田息駕．雖見妖婬．終成揮忽．遂使家勝陽臺．為歡非夢．人慙蕭史．相偶成仙．輕扇初開．欣看笑靨．長眉始畫．愁對離粧．猶聞徙佩．顧長廊之未盡．尚分行幰．冀迥陌之難迴．廣攝金屏．莫令愁擁．恒開錦幔．速望人歸．鏡臺新去．應餘落粉．燻爐未徙．定有餘煙．淚滴芳衾．錦花長濕．愁隨玉軫．琴鶴恒驚．已覺錦水丹鱗．素書稀遠．玉山青鳥．仙使難通．綵筆試操．香牋遂滿．行雲可託．夢想還勞．九重千日．詎想
倡家．單枕一宵．便如蕩子．當令照影雙來．一鸞羞鏡．勿使窺窻獨坐．恒娥笑人．
子／類書／藝文類聚／卷第三十三／人部十七／寵幸(P.574)
藝文類聚卷第三十三
人部十七　寵幸　遊俠　報恩　報讎　盟
寵幸
左傳曰．申侯有寵於楚文王．文王將死．與之璧．使行．曰．唯我知汝．汝專利而不厭．我死．汝必速行．無適小國．將不容汝焉．既葬．出奔鄭．又寵於厲公．　又曰．公子他有白馬四．宋公嬖向魋．魋欲之．公取而朱其尾鬣．以與之．他怒．使其從奪之．魋懼．將走．公閇門而泣之．目盡腫．　韓子曰．彌子瑕有寵於衞國．衞國法．竊駕君車罪刖．子瑕之母病．其人有夜告彌子．彌子矯駕君車以出．君聞而賢之曰．孝哉．為母之故．犯刖罪．異日與君遊於果園．食桃而甘．以其餘獻君．君曰．愛我．忘其口．啖寡人．　戰國策曰．楚王游雲夢．結駟千乘．旌旗蔽日．野火之起若雲蜺．兕虎之若雷霆．有狂兕依輪．而王親扞弓而射之．一發而殪．王仰天而笑曰．樂矣．今日之遊也．寡人萬歲千秋之後．誰與同樂此矣．安陵君纏泣數行而進曰．臣入則侍席．出則陪乘．大王萬歲千秋之後．臣願以身拭黃泉．驅螻蟻．又何得此樂而樂之．大王悅．而封纏為安陵君．　又曰．魏王與龍陽君共舩而釣．龍陽君涕下．王曰．何為泣．曰．為臣之所得魚也．王曰．何謂也．對曰．臣之所得魚也．臣甚喜．後得又益大．臣欲弃前所得魚矣．今以臣之凶惡．而得為王拂枕
席．今四海之內．美人亦甚多矣．聞臣之得幸於王也．必褰裳趍王．臣亦曩之所得魚也．亦將弃矣．臣安能無涕出乎．魏王於是布令於四境之內曰．敢言美人者滅族．　漢書曰．漢興．佞幸寵臣．高祖時．則有藉孺．孝惠時閎孺．此兩人非有材能．但以婉媚貴幸．與上臥起．公卿皆因門說．故孝惠時．郎侍中皆冠鵕．具帶．傅脂粉．皆閎藉之屬也．　又曰．鄧通為黃頭郎．文帝夢上天．不能．有一黃頭郎推助之．及顧其衣裳．後穿．寐覺而之漸臺．以夢中陰自求推者．見鄧通其衣後穿．夢中所見也．召問甚悅．尊異之．通亦愿謹．不好外交．雖賜洗沐．不欲出．於是文帝賞賜通鉅萬以十數．賜通蜀嚴道銅山．得自鑄錢．　又曰．韓嫣．武帝為膠東王時．與上學相愛．及上為太子．愈益親．嫣善騎射．聰惠．上即位．欲事伐胡．而嫣先習兵．以故益尊貴．賞賜擬鄧通．常與上共臥起．　又曰．李延年歌為變聲．是時欲造樂．令司馬相如等作詩．延年輙承意．弦歌所造詩．為之聲曲．由是為協律都尉．佩二千石印綬．而上與之臥起．其愛幸將韓嫣同．　又曰．金日磾子賞建二人．皆愛幸．為武帝弄兒．常在旁．昭帝時．日磾兩子俱侍中．與昭帝略同年．共臥起．賞為奉車都尉．建為駙馬都尉．　又曰．張放．鴻嘉中．宣○當作成．帝欲遵武帝故事．與近臣遊宴．放以公主子．日數得幸．取皇后弟平恩侯許嘉女．上為放供帳．賜甲第．充以乘輿服飾．號為天子取婦．皇后嫁女．兩宮使者．冠蓋不絕．賞賜以千萬．故與上臥起．寵愛殊絕．　又曰．董賢為郎．傳漏正殿下．賢為人美麗．哀帝望見．悅其儀貌．識而問之曰．是舍人董賢耶．因引上與語．拜為黃門郎．由是始幸．賢寵愛日甚．為駙馬都尉．侍中．出則參乘．入御左右．旬月間．賞賜累鉅萬．常與上臥起．常晝寢．偏藉上
衣袖．上欲起．賢未覺．不欲動賢．乃斷袖而起．其受恩至此．　魏志曰．孔挂○魏志三注作桂．下同．性便妍．曉博弈蹋鞠．太祖愛之．每在左右．出入隨從．挂察太祖意歡樂．因言吹．○魏志注作次．曲有所陳．事多見從．數得賞賜．又多饋遺．挂由此侯服玉食．太祖既愛挂．五官將及諸侯亦皆親之．　又曹毗曹肇傳曰．肇纂○按本條不見魏志注．肇纂間疑有脫文．明帝寵愛之．寢止恒同．常與帝戲．睹衣物．有不獲．輙入御帳．服之徑出．其見親寵．類此比也．　俗說曰．桓玄寵丁期．朝賢論事．賓客聚集．恒在背後坐．食畢．便迴盤與之．期雖被寵．而謹約不敢為非．玄臨死之日．期乃以身捍刃．【詩】魏阮籍詩曰．昔日繁華子．安陵與龍陽．夭夭桃李華．灼灼有輝光．悅澤若九春．罄折似秋霜．流眄發姿媚．言笑吐芬芳．攜手等歡愛．宿昔同衾裳．　晉張翰周小史詩曰．翩翩周生．婉孌幼童．年十有五．如日在東．香膚柔澤．素質參紅．團輔圓．菡萏芙蓉．爾形既淑．爾服亦鮮．輕車隨風．飛霧流煙．轉側綺靡．顧眄便妍．和顏善笑．美口善言．　梁吳筠詠少年詩曰．董生唯巧笑．子都信美目．百萬市一言．千金買相逐．不道參差菜．誰論窈窕淑．願君捧繡被．來就越人宿．　梁劉遵繁華詩曰．可憐周小童．微笑摘蘭藂．鮮膚勝粉白．臉若桃紅．挾彈雕陵下．垂鉤蓮葉東．腕動飄香麝．衣輕任好風．幸承拂枕選．得奉畫堂中．本知傷輕薄．含辭羞自通．翦袖恩雖重．殘桃愛不終．蛾眉詎誰嫉．新姬近入宮．【論】梁沈約宋書恩幸傳序論曰．夫人君南面．九重奧絕．陪奉朝夕．義隔卿士．階闥之任．宜有司存．既而恩以狎生．信由恩得．無可憚之姿．有易親之色．孝建泰始．主威獨運．空置百司．權不外假．而刑政糾雜．理難徧通．耳目所寄．事歸近習．賞罰之要．是謂國權．出
內王命．由其掌握．於是方塗結軌．輻輳同奔．人主謂其身卑位薄．以為權不得重．曾不見鼠憑社貴．狐藉虎威．外無逼主之嫌．內有專用之功．勢傾天下．未之或悟．挾朋樹黨．政以賄成．鈇質創痏．搆於牀笫．服冕乘軒．出乎言笑之下．西京許史．蓋不足云．晉朝王石．○宋書九十四恩倖傳作庾．未或能及．太宗晚運．屢經盛衰．權倖之徒．慴憚宗戚．欲使幼主孤立．永竊國權．搆造異同．興樹禍隟．帝弟宗王．相繼屠勦．民忘宋德．雖非一塗．寶祚夙傾．實由於此．嗚呼哀哉．
子／類書／藝文類聚／卷第三十四／人部十八／哀傷(P.594)
哀傷
毛詩曰．終風．衞莊姜傷己也．遭州吁之難．傷己不見答於先君．以至困窮．　又曰．我心憂傷．惄焉如擣．　左傳曰．魯襄仲殺公子惡及視．而立宣公．夫人姜氏歸于齊．哭而過市曰．天乎．仲為不道．殺適立庶．市人皆哭．魯人謂之哀姜．　又．晉不哀吾喪．而滅吾同姓．　禮記曰．墟墓之間．未施哀於民而民哀．　又曰．陽門之介夫死．而司城子罕哭之哀．而民說．　又曰．孔子過泰山側．有婦人哭於墓者而哀．夫子使子貢問之．對曰．昔吾舅死於虎．吾夫又死焉．今吾子又死焉．　又曰．知生者弔．知死者傷．　又曰．傷哉貧也．生無以養．死無以為禮．　又曰．孔子過衞．遇舊館人之喪．夫子入哭之．出．使子貢脫驂而
賻之．曰．予向者入而哭之．過於一哀而出涕．　論語曰．關雎樂而不淫．哀而不傷．　又曰．臨喪不哀．吾何以觀之哉．　家語曰．閔子騫三年喪畢．見於孔子．與之琴．使之絃．切切而悲．孔子曰．君子也．哀未盡．能斷之以禮．事具品藝篇．焦贑易林曰．秋風生哀．華落悲心．　說苑曰．鮑叔死．管仲舉上衽而哭之．泣下如雨．從者曰．非君臣父子也．管仲曰．生我者父母知我者鮑子也．士為知己者死．而况為之哀乎．列子曰．燕人生長於楚．及老而還本國．過晉國．同行者誑之．指城曰．此燕國之城．其人愀然變容．指社曰．此君里之社．乃喟然而歎．指舍曰．此君先人之廬．乃潸然而泣．指壠曰．此君先人之冢．其人哭不自禁．　文子曰．九夷八狄之哭．異聲而皆哀．　吳志曰．呂岱親愛徐源．源性忠壯．好直言．及源死．哭之甚哀．曰．益友不幸．岱復何聞乎．　王隱晉書曰．庾袞兄子孤卒．袞既哀其孤．又痛其成人而未娶．撫柩而號．每哭．聽者皆泣．人不哀其喪．感其哀也．　又曰．阮籍鄰家女．未嫁而死．籍往哭之．甚哀．　俗說曰．阮光祿大兒喪．哀過．遂得失心病．　琴操曰．孔子遊於泰山．見薪者哭甚哀．孔子問之．薪者曰．吾自傷．故哀爾．　沈約宋書曰．世祖與羣臣至寵姬殷貴妃墓．謂劉德願曰．卿等哭貴妃若悲者．當加厚賞．德願應聲便號慟．涕泗交橫．上甚悅．以為豫州刺史．上又令羊志哭．志亦嗚咽甚哀．他日有問志者．卿那得此副急淚．志答曰．我爾日自哭亡妾耳．　秦川記曰．隴西郡有隴山．山東人升此而顧瞻者．莫不悲思哀傷．【詩】魏文帝寡婦詩曰．友人阮元瑜早亡．傷其妻子孤寡．為作此詩．霜露紛兮交下．木葉落兮萋萋．候鴈叫兮雲中．歸鷰翩兮徘徊．妾心感兮惆悵．白日急兮西頹．守長夜兮思君．魂一夕兮九乖．悵
延佇兮仰視．星月隨兮天迴．徒引領兮入房．竊自憐兮孤栖．願從君兮終沒．愁何可兮久懷．　魏阮瑀七哀詩曰．丁年難再遇．富貴不重來．良時忽一過．身體為土灰．冥冥九泉室．漫漫長夜臺．身盡氣力索．精魂靡所能．嘉肴設不御．旨酒盈觴杯．出壙望故鄉．但見蒿與萊．　又詩曰．臨川多悲風．秋日苦清涼．客子易為戚．感此用哀傷．攬衣久躑躅．上觀心與房．三星守故次．明月未收光．雞鳴當何時．朝晨尚未央．還坐長歎息．憂憂難可忘．　魏王粲七哀詩曰．西京亂無象．犲虎方遘患．復弃中國去．遠身適荊蠻．親戚對我悲．朋友追相攀．出門無所見．白骨蔽平原．南登灞陵岸．迴首望長安．悟彼下泉人．喟然傷心肝．　又詩曰．荊蠻非我鄉．何為久滯淫．方舟遡大江．日暮愁我心．山岡有餘映．巖阿增重陰．流波激清響．猴猨臨岸吟．獨夜不能寐．攝衣起撫琴．絲桐感人情．為我發悲音．　晉張載七哀詩曰．秋風吐商氣．蕭瑟掃前林．陽鳥收和響．寒蟬無餘音．朱光馳北陸．浮景想西沈．顧望無所見．唯覩松柏陰．肅肅高桐枝．翩翩孤栖禽．仰聽離鴻鳴．俯聞蜻蛚吟．哀人易感傷．覽物增悲心．　晉潘岳關中詩曰．哀此黎元．無罪無辜．肝腦塗地．白骨交衢．夫行妻寡．父出子孤．俾我晉民．化為狄俘．　又哀詩曰．漼如葉落樹．邈若雨絕天．雨絕有歸雲．葉落何連山．時氣冒崗嶺．長風鼓松柏．堂虛聞鳥聲．室暗如日夕．晝愁奄逮昏．夜思忽終昔．展轉獨悲窮．泣下霑枕席．人居天地間．飄若遠行客．先後詎能幾．誰能獘金石．　又悼亡詩曰．皎皎窗中月．照我室南端．清商應秋至．溽暑隨節闌．凜凜凉風升．始覺夏衾單．豈曰無重纊．誰與同歲寒．歲寒無與同．朗月何朧朧．展轉眄枕席．長簟竟牀空．牀空委清塵．室虛來悲風．霑胸安能已．悲懷
從中起．寢興目存形．遺音猶在耳．　又悼亡詩曰．荏苒冬春謝．寒暑忽流易．之子歸窮泉．重壤永幽隔．望廬思其人．入室想所歷．帷屏無髣髴．翰墨有餘跡．流芳未及歇．遺桂猶在壁．悵脫如或存．迴遑忡驚惕．如彼翰林鳥．雙栖一朝隻．如彼游川魚．比目中路隔．　又思子詩曰．造化甄品物．天命代虛盈．奈何念稚子．懷奇隕幼齡．追想存髣髴．感道傷中情．一往何時還．千載不復生．　宋顏延之除弟服詩曰．徂沒離二秋．淹泣備三冬．往辰緬難紀．來筭忽易窮．升沒奄朞晦．洒掃易禮容．縞衣變余體．長逝歸爾躬．　又辭難潮溝詩曰．徘徊眷郊甸．俛仰引單襟．一塗苟不豫．百慮畢來侵．永懷交在昔．有願諐瑟琴．寫言勞者事．將用慰亡簪．　齊謝朓銅爵臺妓詩曰．繐帷飄井幹．尊酒若平生．鬱鬱西陵樹．詎聞歌吹聲．芳襟染淚跡．嬋媛空復情．玉坐猶寂寞．況乃妾身輕．　梁簡文帝傷美人詩曰．昔聞倡女別．蕩子無歸期．今似陳王歎．流風難重思．翠帶留餘結．苔階沒故基．圖形更非是．夢見反成疑．燻鑪含好氣．庭樹吐華滋．香燒日有歇．花落無還時．　梁任昉哭范僕射詩曰．平生禮數絕．式瞻在國禎．一朝萬化盡．猶我故人情．已矣平生事．詠歌盈篋笥．兼復相嘲謔．常與虛舟值．何時見范侯．還叙平生意．　梁沈約蕭丞相弟詣世子車中作詩曰．廉公失權勢．門館有虛盈．貴賤猶如此．況乃曲池平．高車塵未滅．珠履故餘聲．賓階綠錢滿．客位紫苔生．唯當九原上．鬱鬱望佳城．　梁蕭子範入元襄王第詩曰．伏軾窺東苑．收淚下玉橋．昔時方轂處．於今共寂寥．夾池猶裊裊．仙榭尚迢迢．一同西靡柏．徒思芳樹蕭．　梁王筠和蕭子範入元襄王第詩曰．昔入睢陽苑．連步披風雲．今遊故臺處．向望闃無人．皓壁留餘篆．蕙圃有
餘芬．行人皆隕涕．何獨孟嘗君．　梁吳筠傷友詩曰．可憐桂樹枝．懷芳君不知．摧折寒山裏．遂死無人窺．　梁何遜行經范僕射故宅詩曰．旅葵應蔓井．荒藤已上扉．寂寂空郊暮．無復車馬歸．瀲灩故池水．蒼茫落日暉．闃寂今如此．行客盡霑衣．　又銅爵臺妓詩曰．秋風木葉落．蕭瑟絃管清．望陵歌對酒．向帳舞空城．寂寂檐宇曠．飄飄帷幔輕．曲終相顧起．日暮松柏聲．　梁劉孝綽銅爵臺妓詩曰．爵臺三五日．歌吹似佳期．定對西陵晚．松風飄素帷．危絃斷更接．心傷於此時．何言留客袂．翻掩望陵悲．　梁庾肩吾亂後經吳郵亭詩曰．郵亭一迴望．風塵千里昏．青袍異春草．白馬即吳門．獯戎鞭伊洛．雜種亂轘轅．輦道同關塞．王城似太原．休明鼎尚重．秉禮國猶存．殷牖爻雖．堯城吏轉尊．泣血悲東走．橫戈念北奔．方憑七廟略．誓雪五陵寃．人事今如此．天道共誰論．　周庾信傷周處士詩曰．冥漠爾遊岱．悽凉予向秦．雖言異生死．同是不歸人．悵然張仲蔚．悲哉鄭子真．三山猶有鶴．五柳更應春．遂令從渭水．投釣往江濱．　周王褒送觀寧侯葬詩曰．丹旐書空位．素帳設虛樽．楚琴南操絕．韓書舊說存．西靡傷新樹．東陵惜故園．自憐悲谷影．彌念玉關門．餘暉天盡末．夕霧起山根．平原看獨樹．臯亭望列村．寂寥還蓋靖．荒茫歸路昏．挽鐸已流唱．童歌行自喧．眷言千載後．誰將遊九原．　又送劉中書葬詩曰．昔別傷南浦．今悲去北邙．書生空託夢．久客每思鄉．塞近邊雲黑．塵昏野日黃．陵谷俄遷變．松柏易荒凉．題銘無復迹．何處驗龜長．　陳沈烱望郢州城詩曰．魂兮何處反．非死復非仙．坐柯如昨日．石合未淹年．歷陽頓成浦．東海果為田．空憶扶風詠．誰見峴山傳．世變才良改．時移民物遷．悲哉孫驃騎．悠悠哭彼
天．　又長安還至方山愴然自傷詩曰．秦軍坑趙卒．遂有一人生．雖還舊鄉里．危心曾未平．淮源比桐柏．方山似削成．猶疑屯虜騎．尚畏值胡兵．空村餘拱木．廢邑有頹城．舊識莫不盡．新知皆異名．百年三萬日．處處此傷情．　陳陰鏗和樊晉陵傷妾詩曰．畫梁朝日盡．芳樹落花辭．忽以千金笑．長作九泉悲．鏡前塵劇粉．機上網多絲．戶餘雙入鷰．床有一空帷．名香不可得．何見反魂時．　陳張正見銅爵臺詩曰．荒凉銅爵晚．搖落墓田通．雲慘當歌日．松吟欲舞風．人疎瑤席冷．曲罷繐帷空．可惜年將淚．俱盡望陵中．　隋江緫奉和東宮經故妃舊殿詩曰．故殿看看冷．空階步步悲．猶憶窺窗處．還如解珮時．苔生無意早．鷰入有言遲．若令歸就月．照見不須疑．　又傷顧野王詩曰．獨酌一樽酒．高詠七哀詩．何言蒿里別．非復竹林期．階荒鄭公草．戶闃董生帷．人隨暮槿落．客共晚鸎悲．年髮兩如此．傷心獨幾時．　又和張源傷往詩曰．小婦當鑪夜．夫壻凱師年．正歌千里曲．翻入九重泉．機中未斷素．瑟上本留絃．空帳臨窗掩．孤燈向壁燃．還悲塞壟曙．松短未生煙．【賦】漢武帝李夫人賦曰．飾新宮以延佇．泯不歸乎故鄉．慘鬱鬱其蕪穢．處隱隱而懷傷．釋輿馬於山椒．奄修夜之不陽．秋氣憯以悽戾．桂枝落而消亡．神煢煢以遙思．精浮遊而出彊．託陰以曠久．惜繁華之未央．念窮極之不逮．惟要妙而相佯．　後漢蘇順歎懷賦曰．悲終風之隕．條枝梢以摧傷．桂敷榮而方盛．遭暮冬之隆霜．華菲菲之將實．中夭零而消亡．童烏濬其明哲．悲何壽之不將．嗟劉生之若茲．奄彌留而永喪．　魏文帝悼夭賦曰．族弟文仲．亡時年十一．母氏傷其夭逝．追悼無已．予以宗族之愛．乃作斯賦．氣紆結以填胸．不知涕之縱橫．時徘徊
於舊處．覩靈衣之在牀．感遺物之如故．痛爾身之獨亡．愁端坐而無聊．心慼慼而不寧．步廣廈而踟蹰．覽萱草於中庭．悲風蕭其夜起．秋氣憯以厲情．仰瞻天而太息．聞別鳥之哀鳴．　又寡婦賦曰．陳留阮元瑜早亡．每感存其遺孤．未嘗不愴然傷心．故作斯賦．惟生民兮艱危．在孤寡兮常悲．人皆處兮歡樂．我獨怨兮無依．撫遺孤兮太息．俛哀傷兮告誰．三辰周兮遞照．寒暑運兮代臻．歷夏日兮苦長．涉秋夜兮漫漫．微霜隕兮集庭．鷰雀飛兮我前．去秋兮就冬．改節兮時寒．水凝兮成冰．雪落兮翻翻．傷薄命兮寡獨．內惆悵兮自憐．　又感物賦曰．喪亂以來．天下城郭丘墟．惟從太僕君宅尚在．南征荊州．還過鄉里．舍焉．乃種諸蔗于中庭．涉夏歷秋．先盛後衰．悟興廢之無常．慨然永歎．乃作斯賦．伊陽春之散節．悟乾坤之交霊．瞻玄雲之蓊鬱．仰陰之杳冥．降甘雨之豐霈．垂長溜之泠泠．掘中堂而為圃．植諸蔗于前庭．涉炎夏而既盛．迄凜秋而將衰．豈在斯之獨然．信人物其有之．　魏陳王曹植慰子賦曰．彼凡人之相親．小離別而懷戀．況中殤之愛子．乃千秋而不見．入空室而獨倚．對牀帷而切歎．痛人亡而物在．心何忍而復觀．日晼晚而既沒．月代照而舒光．仰列星以至晨．衣霑露而含霜．惟逝者之日遠．愴傷心而絕腸．　魏高貴鄉公傷魂賦曰．王師東征．宗正曹並．以宗室材能．兼侍中從行．到頃得疾．數日亡．意甚傷之．為作此賦．宗臣充于常伯．體材藝而中良．何旻天之不怙．遘暴疾而隕亡．惟厥疾之初發．若常疾之輕微．未經日而況篤．氣惙惙而耗衰．歧鵲騁技而弗救．豈藥石之能追．精魂忽已消散．神眇眇而長違．　魏王粲傷夭賦曰．惟皇天之賦命．實浩蕩而不均．或老終以長世．或昏夭而夙泯．物雖存而人
亡．心惆悵而長慕．哀皇天之不惠．抱此哀而何愬．求魂神之形影．羌幽冥而弗迕．淹低徊以想像．心彌結而紆縈．晝忽忽其若昏．夜烱烱而至明．　又思友賦曰．登城隅之高觀．忽臨下以翺翔．行遊目於林中．覩舊人之故場．身既沒而不見．餘迹存而未喪．滄浪浩兮迴流波．水石激兮揚素精．夏木兮結莖．春鳥兮愁鳴．平原兮泱莽．綠草兮羅生．超長路兮逶迤．實舊人兮所經．身既逝兮幽翳．魂眇眇兮藏形．又寡婦賦曰．闔門兮却掃．幽處兮高堂．提孤孩兮出戶．與之步兮東廂．顧左右兮相怜．意悽愴兮摧傷．觀草木兮敷榮．感傾葉兮落時．人皆懷兮歡豫．我獨感兮不怡．日掩曖兮不昏．朗月皎兮揚暉．坐幽室兮無為．登空牀兮下幃．涕流連兮交頸．心憯結兮增悲．　魏丁廙妻寡婦賦曰．惟女子之有行．固歷代之彝倫．辭父母而言歸．奉君子之情塵．如懸蘿之附松．似浮萍之託津．何性命之不造．遭世路之險迍．榮華曄其始茂．所恃奄其徂泯．靜閉門以却掃．魂孤煢以窮居．刷朱扉以白堊．易玄帳以素幬．含慘悴以何訴．抱弱子以自慰．時翳翳以東陰．日亹亹以西墜．雞斂翼以登棲．雀分散以赴肆．還空牀以下帷．拂衾褥以安寐．想逝者之有憑．因宵夜之髣髴．痛存沒之異路．終窈漠而不至．時荏苒而不留．將遷霊以大行．駕龍轜於門側．設祖祭於前廊．彼生離其猶難．矧永絕而不傷．自銜恤而在疚．履冰冬之四節．風蕭蕭而增勁．寒凜凜而彌切．霜悽悽而夜降．水溓溓而晨結．瞻霊宇之空虛．悲屏幌之徒設．仰皇天而歎息．腸一日而九結．惟人生於世上．若馳驥之過櫺．計先後其何幾．亦同歸乎幽冥．　晉陸機歎逝賦曰．昔每聞長老．追計平生同時親故．或曾共遊一途．同宴一室．十年之外．索然已盡．以是思哀．哀可
知矣．賦曰．悲夫．川閱水以成川．水滔滔而日度．世閱人而為世．人冉冉而行暮．人何世而弗新．世何人之能故．亮造化之若茲．吾安取夫久長．痛靈根之夙隕．怨具爾之多喪．悼堂構之隤瘁．愍城闕之丘荒．親彌懿其已逝．交何戚而不亡．彌年時之詎幾．夫何往而不殘．或冥邈而既盡．或寥廓而僅半．信松茂而柏悅．嗟芝焚而蕙歎．苟性命之弗殊．豈同波而異瀾．年彌往而念廣．塗薄暮而迫迮．顧舊要於遺存．得十一於千百．　又愍思賦曰．予屢抱孔懷之痛．而奄復喪同生姊．銜恤哀傷．一載之間．而喪制便過．故作此賦．以紓慘惻之感．時方至其儵忽．歲既去其晼晚．樂來日之有繼．傷頹年之莫纂．覽萬物以澄念．怨伯姊之已遠．尋遺塵之思長．瞻日月之何短．升降乎階際．顧眄兮屏營．雲承宇兮藹藹．風入室兮泠泠．僕從為我悲．孤鳥為我鳴．　又大暮賦曰．夫死生是失得之大者．故樂莫甚焉．哀莫深焉．使死而有知乎．安知其不如生．如遂無知耶．又何生之足戀．故極言其哀．而終之以達．庶以開夫近俗云．夫何天地之遼闊．而人生之不可久長．日引月而並隕．時惟歲而俱喪．徒假願於須臾．指夕景而為誓．忽呼吸而不振．奄神徂而形獘．於是六親雲起．姻族如林．爭塗掩淚．望門舉音．敷幄席以悠想．陳備物而虞靈．仰寥廓而無見．俯寂寞而無聲．肴饛饛其不毀．酒湛湛而每盈．屯送客於山足．伏埏道而哭之．扃幽戶以大畢．泝玄闕而長辭．歸無塗兮往不反．年彌去兮逝彌遠．彌遠兮日隔．無塗兮曷因．庭樹兮葉落．暮草兮根陳．　晉潘岳悼亡賦曰．伊良嬪之初降．幾二紀以迄茲．遭兩門之不造．備荼毒而嘗之．嬰生艱之至極．又薄命而早終．含芬華之芳列．翩零落而從風．神飄忽而不反．形焉得而久安．襲時服於遺
質．表鉛華於餘顏．問筮嬪之何期．宵過分而參闌．詎幾時而見之．目眷戀以相屬．聽諏人之唱籌．來聲叫以連續．聞冬夜之恒長．何此夕之一促．且伉儷之片合．垂明哲乎嘉禮．苟此義之不謬．乃全身之半體．吾聞喪禮之在妻．謂制重而哀輕．既履冰而知寒．吾今信其緣情．夕既昏兮朝既清．延爾族兮臨後庭．入空室兮望靈座．帷飄飄兮燈熒熒．燈熒熒兮如故．帷飄飄兮若存．物未改兮人已化．饋生塵兮酒停樽．春風兮泮冰．初陽兮戒溫．逝搖搖兮浸遠．嗟煢煢兮孤魂．　又寡婦賦曰．樂安任子咸者．予少而歡焉．不幸弱冠而終．其妻又吾姨也．故作斯賦．伊女子之有行．爰奉嬪於高族．承慶雲之光覆．荷君子之恩渥．奉蒸嘗之効順．供洒埽以彌載．榮華曄其始茂．良人忽以損背．愁煩寃其誰告．提孤孩於坐側．時曖曖而向昏．日杳杳而西匿．雀羣飛而赴楹．雞登棲而斂翼．歸空館而自憐．撫衾幬以歎息．耳傾想於疇昔．目髣髴乎平素．雖冥冥而罔覿．猶依依以憑附．自仲夏而在疾．踰履霜以踐冰．雪霏霏而驟落．風瀏瀏而夙興．意惚恍以遷越．神一夕而九升．庶浸遠而哀降．情惻惻而彌甚．願假夢以通靈．目烱烱而不寑．夜漫漫以悠悠．寒悽悽以凜凜．氣憤薄以乘胷．涕交橫而流枕．重曰．仰皇天兮歎息．私自憐兮何極．省微躬兮孤弱．顧稚子兮未識．如涉川兮無津．若陵虛兮失翼．　晉王渾妻鍾遐思賦曰．惟仲秋之慘悽．百草萎悴而變衰．鷰翔逝而歸海．蟋蟀鳴而相追．坐虛堂而無寥．嗟我心之多懷．悵遐思而內結．嗟爾姜任．邈不我留．謀民生之未幾．吾何為其多愁．凉風蕭條．露霑我衣．憂來多方．慨然永懷．感飛鳥之反鄉．詠衞女之思歸．於是周遊容與．逍遙彷徨．悲民生之局促．願輕舉之遐翔．　晉劉○按當作紐．
滔母孫氏悼艱賦曰．伊稟命之不辰．遭天難之靡忱．夙無父之何怙．哀壅瘁以抽心．覽蓼莪之遺詠．詠肥泉之餘音．經四位之代謝．雖積祀而思深．伊三從而有歸．爰奉嬪於他族．仰慈姑之惠和．荷仁澤之陶渥．釋褧服以斬衣．代羅帷以縞布．仰慈尊以飲泣．撫孤景以協慕．遇飛廉之暴骸．觸驚風之所會．扶搖奮而上躋．頹雲下而無際．頓余邑之當春．望峻陵而鬱青．瞻空宇之寥廓．愍宿草之發生．顧南枝以永哀．向北風以飲泣．情無觸而不悲．思無慼而不集．　宋孝武帝擬漢武帝李夫人賦曰．觀周氏之逸篇．覽漢室之遺篆．弔新宮之掩映．嗟璧臺之蕪踐．雖媛德之有載．竟滯悲其何遣．念桂枝之秋霣．惜瑤華之春翦．彤殿閇兮素塵積．翠戺蕪兮紫苔生．寶羅暍兮春幌重．珍簟空兮夏幬局．秋臺惻兮碧煙凝．冬宮冽兮朱火青．流津有終．深心無歇．徙倚雲日．徘徊風月．思玉步於鳳墀．想金聲於鸞．　宋謝靈運感時賦曰．夫逝物之感．有生所同．頹年致悲．時懼其速．豈能忘懷．乃作斯賦．相物類以迨已．閔交臂之匪賒．揆大耋之或遄．指崦嵫於西河．鑒三命於予躬．怛行年之蹉跎．于鶗鴂之先號．挹芬芳而夙過．微靈芝之頻秀．迫朝露其如何．雖發歎之早晏．諒大暮之同科．　又傷己賦曰．嗟夫．卞賞珍於連城．孫別駿於千里．彼珍駿以貽愛．此陋容其敢擬．丁曠代之渥惠．遭謬眷於君子．眺徂歲之驟經．覩芳春之每始．始春芳而羨物．終歲徂而感己．貌憔悴以衰形．意幽翳而苦心．出衾裯而載坐．闢襜幌以迥臨．望步襜而周流．眺幽閨之清陰．想輕綦之往跡．飡和聲之餘音．播芬煙而不燻．張明鏡而不照．歌白華而絕曲．奏蒲生之促調．　宋顏延之行殣賦曰．嗟我來之云遠．覩行殣於水隅．崩朽棺以掩曠．仰枯顙而
枕衢．資沙礫以含實．藉水草之襚儲．撫躬中塗．太息蘭渚．行徘徊於永路．時悄愴於川侶．　宋鮑昭傷逝賦曰．晨登南山．望美中河．露團秋槿．風卷寒蘿．悽愴傷心．悲如之何．盡若窮煙．離若箭弦．如影滅地．猶星殞天．弃華宇於明世．閑金扃於下泉．修堂廡而下降．歷幃戶而升基．志存業而遺緒．身先物而長辭．日月飄而不留．命鯈忽而誰保．髮迎憂而送華．貌先悴而收藻．　梁沈約傷美人賦曰．信美顏其如玉．咀清畦而度曲．思佳人而未來．望餘光而躑躅．拂螭雲之高帳．陳九枝之華燭．虛翡翠之珠被．空合歡之芳褥．言歡愛之可永．庶羅袂之空裁．曾未申其巧笑．忽淪軀於夜臺．伊芳春之仲節．夜猶長而未遽．悵徙倚而不眠．住徘徊於故處．　梁江淹傷友人賦曰．靜然霑衣兮．悲袁友之英秀．系神緒而作氏．胤靈枝而作冑．轢四代而式昌．洎十葉而克茂．友人之生．川岫降明．譬如冬雪．既華既潔．將似秋月．至麗至徹．乃上代而少雙．故叔世而曠絕．弔蕙若之暫芳．慟琬琰之永缺．余幼好於斯人．乃神交於一顧．邈疇年之繾綣．窈生平之遊遇．懷愛重於素璧．結分珍於黃金．捨一世而笑淺．訪古人而求深．固齊術而共徑．豈異袖而同襟．爾凝情於霜柏．我發志於冬桂．帶瑤玉而爭光．握隨珠而比麗．予結誼兮梁門．復從宦兮朱蕃．何人徑之亟阻．而天道之匪存．凋碧玉之神樹．銷紫芝之靈根．承遠書於江澨．結深痛於爾魂．　梁蕭子範傷往賦曰．彼蘭菊之芳茂．及蕖槿之榮色．終於邑乎繁霜．俱飄颻於路側．引輕華之微珍．猶見嗟於有識．况獨立之妍媛．信盈盈而挺植．去倡家而來儀．承君子之宴息．摧麗容而思進．豈蛾眉之肯抑．詠美媵而自箴．歌忠妾而為式．痛妖姿之不留．惜華年之中夭．冀羆祥之永慶．忽從飈
而先摽．魂一逝而莫追．夕有長而無曉．惟君侯之惆悵．覽遺物而霑巾．惟半垂而將下．尚仿像而疑真．懷方士之良術．顯有憑而致神．　周庾信哀江南賦曰．粵以戊辰之年．建亥之月．大盜移國．金陵瓦解．信年始二毛．即逢喪亂．狼狽流離．至于暮齒．燕河遠別．悲不自勝．楚老相逢．泣將何及．鍾儀君子．入就南冠之囚．季孫行人．留守西河之館．申包胥之頓地．碎之以首．蔡威公之淚盡．加之以血．孫策以天下為三分．衆裁一旅．項羽用江東之子弟．人唯八千．遂乃分裂山河．宰割天下．豈有百萬義師．一朝卷甲．芟夷斬伐．如草木焉．江淮無涯岸之阻．亭壁無蕃籬之固．將非江表王氣．應終三百年乎．嗚呼．山岳崩頹．既有危亡之運．春秋迭代．必有去故之悲．天意人事．可以悽愴傷心者矣．賦曰．始則王子召戎．姦臣介冑．既官政而離逷．遂師言而泄漏．爾乃傑黠構扇．憑陵畿甸．青袍如草．白馬如練．天子履端廢朝．單于長圍高宴．竟遭夏臺之禍．遂覩堯城之變．遂乃韓分趙裂．鼓臥旗折．失羣班馬．迷輸亂轍．猛士嬰城．謀臣卷舌．昆陽之戰象走林．常山之陣蛇奔穴．五郡則兄弟相悲．三州則父子離別．於是桂林顛覆．長洲麋鹿．潰潰沸騰．茫茫慘黷．競動天關．爭迴乾軸．探雀鷇而未飽．待熊蹯而詎熟．乃有車側郭門．筋懸廟屋．鬼同曹社之謀．人有秦庭之哭．西瞻博望．地臨玄圃．月榭風臺．池平樹古．仁壽之鏡徒懸．茂陵之書空聚．中宗之夷凶靜亂．大雪寃恥．去代邸而承基．遷唐郊而纂祀．反舊章於司隸．歸餘風於正始．猜則方逞其欲．藏疾則自矜於己．天下之事沒焉．諸侯之心搖矣．既而齊交北絕．秦患西起．况背關而壞楚．異端委而開吳．驅綠林之散卒．拒驪山之叛徒．問諸淫昏之鬼．求諸厭劾之巫．荊門遭廩延之戮．
夏口濫逵泉之誅．况以沴氣宵浮．妖精夜殞．赤鳥則終朝夾日．蒼雲則七重圍軫．亡吳之歲既窮．入郢之年斯盡．周含鄭怒．楚結秦怨．有南風之不競．值西隣之責言．俄而梯衝亂舞．冀馬雲屯．棧秦車於暢轂．沓漢鼓於雷門．雖復楚有七澤．人稱三戶．辭洞庭兮落木．去涔陽兮極浦．熾火兮焚旗．貞風兮害蠱．乃使玉軸揚灰．龍文析柱．下江餘城．長林故營．徒思□○本集作拑．馬之秣．未見燒牛之兵．章曼友以轂走．宮之奇以族行．河無小而馬渡．關未曉而雞鳴．忠臣解骨．君子吞聲．章華望祭之所．雲夢偽遊之地．荒谷縊於莫敖．冶甫囚乎羣師．○本集作帥．硎穽摺拉．鷹鸇．于時瓦解冰泮風飛雹散．渾然千里．淄沔一亂．雪暗如沙．冰橫如岸．逢赴洛之陸機．見離家之王粲．莫不聞隴水而掩泣．向關山而長歎．　又傷心賦曰．予五福無徵．三靈用譴．至于繼體．多從夭折．二男二女．並得勝衣．金陵喪亂．相守亡沒．苗而不秀．頻有所悲．唯覺傷心．遂以傷心為賦．悲哉秋氣．搖落變衰．魂兮遠矣．何去何依．望思無望．歸來不歸．未達東門之意．空懼西河之譏．在昔金陵．天下喪亂．王室版蕩．生人塗炭．兄弟則五郡分張．父子則三州離散．地鼎沸於袁曹．人犲狼於楚漢．或有擁樹離災．藏衣遭難．未設桑弧．先空柘館．人惟一丘．亭遂千秋．邊韶永恨．孫楚長愁．張壯武之心亡．羊南城之淚流．痛斯傳體．尋茲世載．天道斯慈．人倫此愛．膝下龍摧．掌中珠碎．芝在室而先枯．蘭生庭而早刈．况乃流寓秦川．飄颻播遷．從宦非宦．歸田不田．對玉關而羇旅．坐長河而暮年．以觸目之萬恨．更傷心於九泉．【哀辭】魏陳王曹植金瓠哀辭．予之首女．雖未能言．固以授色知心矣．生十九旬而夭折．乃作此辭曰．在襁褓而撫育．向孩笑而未言．不終年
而夭絕．何負罰於皇天．信吾罪之所招．悲弱子之無諐．去父母之懷抱．滅微骸於糞土．天地長久．人生幾時．先後無覺．從爾有期．　又行女哀辭曰．行女生于季秋．而終于首夏．三年之中．二子頻喪．伊上靈之降命．何短修之難裁．或華髮以終年．或懷姙而逢災．感前哀之未闋．復新殃之重來．方朝華而晚敷．比晨露而先晞．感逝者之不追．情忽忽而失度．天蓋高而無階．懷此恨其誰訴．　又仲雍哀辭曰．曹喈．字仲雍．魏太子之中子也．三月生而五月亡．昔后稷之在寒冰．鬬穀之在楚澤．咸依鳥憑虎．而無風塵之災．今之玄第文茵．無寒冰之慘．羅幬綺帳．暖於翔禽之翼．幽房閑宇．密於雲夢之野．慈母良保．仁乎烏菟之情．卒不能延期於朞載．離六旬而夭沒．彼孤蘭之眇眇．亮成幹其畢榮．哀綿綿之弱子．早背世而潛形．且四孟之未周．將何願乎一齡．陰雲迴於素蓋．悲風動其扶輪．臨埏闥以歔欷．淚流射而霑巾．　晉陸機吳大司馬六公少女哀辭曰．冉冉晞陽．不遂其茂．曄曄芳華．凋芳落秀．遵堂涉室．髣髴興想．人皆有聲．爾獨無響．　晉潘岳哀永逝辭曰．逝日長兮生年淺．憂患衆兮歡樂尠．悵悵兮遲遲．遵古路兮凶歸．思其人兮已滅．覽餘跡兮未夷．昔同塗兮今異世．憶舊歡兮增新悲．謂原隰兮無畔．謂川流兮無岸．視天日兮蒼茫．面邑里兮蕭散．匪外物兮或改．固歡哀兮情換．歸反哭兮殯宮．聲有止兮哀無終．既顧瞻兮家道．長寄心兮爾躬．　又傷弱子辭曰．予之長安．次于新安千秋亭．而弱子夭．感嬴博之哀．乃傷之曰．奈何兮弱子．邈弃爾兮丘林．還眺兮墳瘞．草莽莽兮木森森．伊遂古之遐冑．逮祖考之永延．咨吾家之不嗣．羌一適之未甄．仰崇堂之遺構．若無津而涉川．葉落永離．覆水不收．赤子何辜．罪我
之由．　又金鹿哀辭曰．嗟我金鹿．天資特挺．鬒髮凝膚．蛾眉蠐領．柔情和泰．朗心聰警．嗚呼上天．胡忍我門．良嬪短世．令子夭昏．既披我幹．又翦我根．槐如瘣木．枯荄獨存．捐子中野．遵我歸路．將反如疑．迴首長顧．　又陽城劉氏妹哀辭曰．鳥鳴于桓．烏號于荊．徘徊躑躅．立聞其聲．相彼羽族．矧伊人情．叩心長叫．痛我同生．誕育聖王．發奇稚齒．如彼名駒．昴昴千里．劉氏□○馮校本云．氏下缺文．懷寶．未曜隨和．伊予輕弱．弗克負荷．祿微於朝．財匱于家．俾我令妹．勤儉備加．珍羞罕御．器服靡華．撫膺恨毒．逝矣奈何．哀哀母氏．蒸蒸聖慈．震慟擗摽．何痛如之．魂而有靈．豈不慕思．嗟哉往矣．當復何時．　又悲邢生曰．周文公之苗裔．予元舅之洪冑．厲操確其不拔．鄉譽著而日就．妙邦畿而高察．雄州閭以擢秀．茂實暢矣．而休名未衍．其財至貧．其位至賤．而死之日．奔者盈庭．停余車而在郊．撫靈櫬以增悲．瞻轜容而想像．曾無覿乎餘輝．送子兮境垂．永訣兮路歧．一別兮長絕．盡哀兮告離．　又京陵女公子王氏哀辭曰．猗歟公子．季女惟王．生自洪冑．稟茲義方．盼倩粲麗．窈窕淑良．如彼春蘭．吐葩含芳．葩以霜隕．芳以歇盡．彼蒼者天．胡寧斯忍．曾未弱笄．無疾而隕．宮朝震驚．靡人不愍．嗟爾母氏．劬勞撫鞠．恩斯勤斯．是長是育．帷屏媚子．奄離顧復．哀無廢心．涕不輟目．于以祖之．于掖閨庭．于以送之．陵崗崔嵬．僕馬迴眷．旗旐旋飛．夕陽失映．晴鳥忘歸．皎皎宵月．載盈載微．冥冥公子．一往不追．長夜無旦．孤魂曷依．　又為任子咸妻作孤女澤蘭哀辭曰．茫茫造化．爰啟英淑．猗猗澤蘭．應靈誕育．鬚髮蛾眉．巧笑美目．顏耀榮苕．華茂時菊．如金之精．如蘭之馥．淑質彌暢．聰惠日新．朝夕顧復．夙夜盡勤．彼蒼者天．哀此矜人．胡寧不惠．
忍予眇身．俾爾嬰孺．微命弗振．俯覽衾襚．仰訴穹旻．弱子在懷．既生不遂．存靡託躬．沒無遺類．耳存遺響．目想餘顏．寢蓆伏枕．摧心剖肝．相彼鳥矣．和鳴嚶嚶．矧伊蘭子．音影冥冥．彷徨丘壟．徙倚墳塋．【文】又為楊長文作弟仲武哀祝文曰．悠悠上天．我獨何辜．祖考早世．兄弟幼孤．備嘗艱毒．同集蓼荼．父兮生我．過庭靡聞．母兮鞠我．寧一苦辛．日顧日復．我弟我身．並自垂髮．越于成人．濬哲聰朗．純粹溫良．烈烈清風．邦族之望．母氏劬勞．庶爾之報．彼蒼者天．子何不弔．殲我令弟．窮泉是造．無父何怙．無弟何友．煢煢此身．哀哀慈母．煩寃痛毒．撫心思咎．哀爾薄祐．逢家多阻．弱冠未室．盛年絕緒．喪庭寥廓．廬位無主．冥冥長夜．窈窈玄宇．當復何時．見我仲武．于以祔之．于其王父．魂而有靈．神其寧處．　晉孫楚和氏外孫道生哀文曰．嗟爾道生．和氏之寶．玉顏豐下．曜於懷抱．暮春而育．孟冬而夭．二十三旬．奇于五日．方之期頤．百分之一．命之脩短．始則有終．誰能長久．與天無窮．籛翁近千．殤子幼冲．俱反無形．冥昧之中．造化多少．豈獨爾躬．　又和氏外孫小同哀文曰．曄曄蕣華．朝生夕落．爾命方之．猶為淺薄．暫有冥質．尋友冥漠．譬彼蜉蝣．不識晦朔．死尚未知．生亦焉知．爾雖旬月．我未之視．萬物混焉．天地一指．杪末嬰孩．安足稱誄．大人達觀．同之一揆．　又胡母夫人哀辭曰．滔滔汶川．浩浩雲漢．乃眷洪族．裁育英媛．幼挺芳烈．暉光日新．有美其猗．有彪其文．華茂春芳．志厲秋霜．邂逅之遇．遘茲良會．豈惟中饋．義形于外．恒憑賢明．以自休賴．冀享永年．偕老一世．景命伊何．忽然長逝．　梁簡文帝大同哀辭曰．大同予第十子也．生於仲秋．殞於冬末．悲夫夕坐．於是申旦．當以食○文苑英華九百九十九作食以．之不甘．客
謂予曰．死生常也．夭壽命也．陳蕃所憩之家．久記玄錄之歲．華歆○原訛欹．據馮校本改．所間○英華作聞．之語．已定北陵之期．上聖所以忘情．賢者所以達節．將何戚焉．予對之曰．觀其明眸豐下．玉色和聲．豈不登髫歲而擬觸藩．反○英華作及．紈袴而仰折李．靈心摧於毫末．慧識挫於跬步．豈不傷哉．乃為辭曰．彼神蔡之靈長．獲萬春之悠緬．有蕣華之灼灼．寄一朝之浮淺．信歡慰之未幾．悼夭零之云及．乃變樂而為悲．遂改笑而成泣．【書】晉劉臻妻陳氏答舅母書曰．元方春秋始富．德業亦隆．弘道博文．才質兼備．冀志與時暢．榮耀當年．豈意一朝．冥然長往．元方冲幼．過庭莫聞．聖善明訓．業成三徙．亦既冠婚．雙譽允集．庶幾偕老．色養膝下．而殃厲橫流．艱禍仍遘．媛姊傾逝．宗模永絕．姉方玄華．並夭戚年．豈慮豈圖．禍降彌酷．良才夭於始立．崇基殞於一匱．仰痛殄滅．俯悼二弟．斯人斯命．當可奈何．母年踰耳順．備經百罹．一紀之中．四遘至痛．目前廓然．三從靡託．窮悼中發．情馳難處．　梁任昉與沈約書曰．范僕射遂不救疾．范侯淳孝睦友．在家必聞．直道正色．立朝斯著．一金之俸．必徧親倫．鍾庾之秩．散之故舊．佐命興王．心力俱盡．謀猷忠允．諒誠匪躬．破產而字死友之孤．開門而延故人之殯．則惟其常．無得而稱矣．器用車馬．無改平生之憑．素論款對．不易布素之交．若斯人者．豈云易遇．昉將莅此邦．務在遄速．雖解駕流連．再貽款顧．將乖之際．不忍告別．無益離悲．祗增今恨．永念平生．忽焉疇曩．追尋笑緒．皆成悲端．　又弔樂永世書曰．永世孝友之至．發自天真．皎絜之操．曾非矯飾．意有所固．白刃不移．理有所託．淄澠自辨．餘息惟存．視陰無幾．終始之託．方寄祁侯．豈謂樂生．反先朝露．以理遣滯．鄙識未曉．以事尋
悲．哀楚交至．宿草易滋．傷恨不滅．松檟可拱．悲緒無窮．　梁劉孝標追答劉沼書曰．劉侯既有斯難．值予有天倫之職．○文選四十三作戚．竟未之致也．尋而此君長逝．化為異物．緒言餘論．蘊而莫傳．或有自其家得而示予者．予悲其音徽未沫．而其人已亡．青簡尚新．而宿草將列．泫然不知涕之無從也．雖隟駟不留．尺波電謝．而秋菊春蘭．英華靡絕．故存其梗槩．更詶其旨．若使墨翟之言無爽．宣室之談有徵．冀東平之樹．望咸陽而西靡．蓋山之泉．聞弦歌而赴節．但懸劍空壠．有恨如何．
子／類書／藝文類聚／卷第三十九／禮部中／籍田(P.702)
籍田
說文曰．帝籍千畝者．使民如借．故謂之籍．　毛詩曰．載芟．春籍田而祈社稷也．　周官曰．上春．詔王后帥六宮之人．而生穜稑之種．而獻之于王．　又曰．甸師．率其屬而耕耨王籍．以時入之．以供粢盛．　禮記曰．孟春之月．天子乃以元日．祈穀于上帝．天子親載耒耜．帥三公九卿．諸侯大夫．躬耕帝籍．天子三推．三公五推．卿諸侯九推．庶人終畝．反．乃執爵于太寑．命曰勞酒．　又曰．天子耕於南郊．諸侯於東郊．　又曰．天子為籍千畝．冕而朱紘．躬執耒．以事天地山川．以為醴酪粢盛．於是乎取之．敬之至也．諸侯百畝．冕而青紘．　梁五禮籍田儀注曰．其田東去宮八里．遠十六里．為千畝．天子耒耜一具．九卿耒耜九具．立方壇．以祠先農．　應劭漢官儀曰．天子升壇．公卿耕訖．嗇夫下種．籍田千畝．亦曰帝籍．亦曰親耕．亦曰王籍．　又曰．東耕之日．親率公卿．戴青幘．載青車．駕蒼馬．公卿以下．車駕如常法．　五經要義曰．天子籍田千畝．孟冬啟蟄．既郊之後．率公卿大夫而親耕焉．所以先百姓而致孝敬．　國語曰．宣王即位．不籍千畝．虢文公諫曰．夫民之大事在農．上帝之粢盛．於是乎出．民之蕃庶．於是乎生．先時九日．太史告稷曰．陽氣俱蒸．土膏其動．稷○原作即．據馮校本改．以告王．王即御事．王耕一撥．班三之．庶人終乎千畝．王不聽．師敗於姜戎也．　論衡曰．立春東耕．為土象人．男女各二．執耒鉏錢．或立土牛．象人土牛未畢而耕也．從氣應時．示帥下也．　漢書文帝詔曰．夫農天下之本．其籍田．朕親率耕．以給宗廟粢
盛．　東觀漢記曰．永平十三年二月．耕籍田畢．賜觀者食．有一諸生前言．善哉文王之遇太公也．上書版曰．生非太公．予亦非文王．【詩】宋顏延之侍東耕詩曰．題封經地域．辰角麗天部．浮藹起青壇．腴發紺耦．草服薦同穗．黃冠獻嘉壽．　宋謝莊侍東耕詩曰．肅鑣奉晨發．恭帶廁朝聞．仙鄉降朱藹．神郊起青雲．陰臺承寒綵．陽樹迎初薰．觀德欣臨籍．瞻道樂遊汾．　梁武帝籍田詩曰．寅賓始出日．律中方星鳥．仁化洽孩蟲．德令禁胎夭．耕籍乘月映．遺滯指秋杪．年豐廉讓多．歲薄禮節少．　梁簡文帝和詩曰．禮經聞往說．觀寶著遐篇．豈如春路動．祈穀重民天．三春潤榆莢．七月待鳴蟬．鰩魚顯嘉瑞．銅雀應豐年．不勞鄭國雨．無榮鄴令田．　陳張正見從籍田應衡陽王教作詩曰．帝京惟赤縣．神居應紫微．塗山萬國仰．滄海百川歸．東郊事平秩．仲月祀靈威．含光開早扇．閶闔啟朝扉．其一．　洛城鍾漏息．靈臺雲霧卷．森森虎戟前．藹藹鑾旂轉．屬車遊絳闕．風烏度丹巘．帳殿幸金輿．旌門擁玉輦．其二．　玉輦帶非煙．金輿映綠川．雨師清遠路．風伯靜遙天．分渠通沃野．激水入公田．草發青壇外．花飛蒼玉前．其三．　蒼玉臨珪璧．青壇躬帝籍．冒橛乃三推．齊衡均百辟．蘭場儼芝駕．桂圃芳瑤席．山禽韻管絃．野獸和鍾石．其四．　鍾石既相和．江海復無波．梁客簪裾盛．陳王文雅多．修塗參弱駘．喬木間輕蘿．幸承溫吹末．擊壤自為歌．其五．【賦】晉潘岳籍田賦曰．伊晉之四年正月．皇帝親率羣后籍于千畝之甸．禮也．於是乃使甸師清畿．野廬掃路．封人宮．掌舍設．青壇蔚其岳立．翠幕點以雲布．沃野墳腴．膏壤平砥．清洛濁渠．引流激水．葱犗服于縹軛．紺轅綴於黛耜．儼儲駕於廛左．俟萬乘之躬履．襲春服之萋
萋．接游車之轔轔．森奉璋以階列．望皇軒而肅震．若湛露之晞朝陽．似衆星之拱北辰．於是前驅魚麗．屬車轔萃．閶闔洞啟．參塗方駟．常伯陪乘．太僕秉轡．后妃獻穜稑之種．司農撰播植之器．天子乃御玉輦．蔭華蓋．衝牙錚鎗．綃紈綷．表朱玄於離坎．飛青鎬於震兌．中黃曄以發暉．方綵紡其繁會．震震填填．以幸乎藉田．蟬冕熲以灼灼．碧色肅其芊芊．似夜光之剖荊璞．若茂松之依山巔．於是我皇．乃降靈壇．撫御耦．三推而舍．庶人終畝．貴賤以班．或五或九．躡踵側肩．椅裳連袂．黃塵為之四合．陽光為之潛翳．動容發音．而觀者莫不抃舞乎康衢．謳吟乎聖世．有邑老田父．進而稱曰．蓋損益隨時．理有常然．高以下為基．民以食為天．九土之宜弗任．四人之務不一．展三時之弘務．致倉廩之盈溢．固堯湯之用心．而存救之要術．若乃廟祧有事．祝宗諏日．黍稷馨香．旨酒嘉栗．古人有言曰．昔者明王以孝治天下．其或繼之者希矣．逮我皇晉．實光斯道．儀形孚于萬國．愛敬盡於祖考．　宋任豫籍田賦曰．瞻望圭景．咫尺三川．緬彼帝籍．百有餘年．映至德於盛位．儷列晷於微辰．紆汾陽以昧旦．信堯心而禹勤．史奉載耜之禮．民奏舉趾之歌．膏壤千畝．與式既同．區勢平易．畎陌脩通．提攜丘澤．眺嶺面松．　隋江緫勞酒賦曰．在陽春之仲序．覽具物之芳菲．帥公卿而播百穀．親耒耜而命三推．開青壇於迴甸．列翠幕於清沂．乃遵執爵之典．爰降食苹之讌．豁朱鳥之高牕．啟黃龍之抗殿．奏帝鴻之萬舞．動鈞天之九變．顧曲私之亭育．遞寒暑而徂遷．謬陳力而策駘．豈酬恩於暮年．【文】齊謝朓為隨王粲東耕文曰．穀躔星景．穡表踖先．八政奚首．六府茲宣．獘嗟非國．登頌有年．一夫惑怠．望歲誰天．　梁元帝祭東耕文曰．三農
九穀．為政所先．萬箱億庾．是曰民天．繫稱斲耜．書美厥田．花開杏樹．凍解新泉．當使黍稷莫莫．民翳胥樂．甘雨祁祁．遂及我私．我私之熟．表裏禔福．禔福中田．歲取十千．是藨是袞．登頌有年．【啟】梁元帝慶東耕啟曰．伏惟陛下．敬授民時．造幄籍圃．漢之元鳳．未足捧羈．晉之太始．非堪扶轂．但承明侍從．即事未由．周南留滯．伏深戀仰．【論】魏陳王曹植籍田論曰．春耕于籍田．郎中令侍寡人焉．顧而謂之曰．昔者神農氏始嘗萬草．教民種植．今寡人之興此田．將欲以擬乎治國．非徒娛耳目而已也．夫營疇萬畝．厥田上上．經以大陌．帶以橫阡．此亦寡人之封疆也．日殄沒而歸館．晨未昕而即野．此亦寡人之先下也．菽雚特疇．禾黍異田．此亦寡人之政理也．及其息沸涌．庇重陰．懷有虞．撫素琴．此寡人之所習樂也．蘭蕙荃蘅．植之近疇．此亦寡人之所親賢也．藜蓬臭蔚．弃之乎遠疆．此亦寡人之所遠佞也．若年豐歲登．果茂菜滋．則臣僕小大．咸取驗焉．　又曰．封人有能以輕鑿脩鉤．去樹之蝎者．樹得以繁茂．中舍人曰．不識天下者亦有蝎乎．寡人告人曰．昔三苗共工鯀驩兜．非堯之蝎與．問曰．諸侯之國．亦有蝎乎．寡人告之曰．齊之諸田．晉之六卿．魯之三桓．非諸侯之蝎與．然三國無輕鑿脩鉤之任．終於齊篡魯弱．晉國以分．不亦痛乎．曰．不識為君子者亦有蝎乎．寡人告之曰．固有之也．富而慢．貴而驕．殘仁賊義．甘財悅色．亦君子之蝎乎．天子勤耘以收一國．大夫勤耘以收世祿．君子勤耘以顯令德．夫農者始於種．終於穫．澤既時矣．苗既美矣．弃而不耘．則故為荒疇．蓋豐年者期於必收．譬修道亦期於沒身也．
子／類書／藝文類聚／卷第四十／禮部下／婚(P.721)
婚
釋名曰．婚．昏時成禮也．姻．女因媒也．　爾雅曰．女之夫曰壻．壻父母為姻．婦父母為婚．　禮記曰．仲春之月．玄鳥至．至之日．以太牢祀高禖．玄鳥．鷰也．鷰以來巢．室于嫁娶之家．媒氏以為候也．　又曰．婚禮者．將合二姓之好．上以事宗廟．而下繼後世矣．故君重之．　又曰．嫁女之家．三夜不息燭．思相離也．娶婦之家．三日不舉樂．思嗣親也．三月而廟見．稱來婦也．擇日而祭於禰．成婦之義也．　又曰．夫婚禮萬世之始也．壹與之齊．終身不改．故夫死不嫁．男女別．然後父子親．父子親．然後義生．義生然後禮作．禮作然後萬物安．壻親御授．親之也．出乎大門．男帥女．女從男．夫婦之義由此始．婦人從人者也．幼從父兄．嫁從夫．夫死從子．　又曰．納女於天子．曰備百姓．於國君．曰備酒漿．於大夫．曰備掃洒．　又曰．哀公問孔子曰．冕而親迎．不已重乎．孔子對曰．合二姓之好．以繼先聖之後．以為天地宗廟社稷之主．君何謂已重乎．崔駰婚禮結言曰．乾坤其德．恆久不已．爰定天綱．夫婦作始．乃降英媛．有淑其儀．姬姜是侔．比則姚媯．
載納嘉贄．申結鞶褵．　毛詩曰．何彼穠矣．美王姬也．雖則王姬．亦下嫁於諸侯．車服不繫其夫．下王后一等．猶執婦道．以成肅雍之德．　又曰．豈其食魚．必河之魴．豈其娶妻．必齊之姜．豈其食魚．必河之鯉．豈其娶妻．必宋之子．　又曰．伐柯如之何．匪斧不克．娶妻如之何．匪媒不得．　左傳曰．齊侯與蔡姬乘舟于囿．蕩公．公變色．禁之不可．公怒．歸之．未之絕也．蔡人嫁之．齊侯以諸侯之師侵蔡．蔡潰．伐楚．　又曰．楚昭王敗．鍾建負季芊以從．將嫁季芊．芊辭曰．所以為女子．遠丈夫也．昔者鍾建負我矣．以妻鍾建．　白虎通曰．天子諸侯．一娶○太平御覽五百四十一娶下有九女二字．此脫．者何．重國廣繼也．法地有九州．承天之施．無所不生．一聚九女．亦足承君之施．九而無子．百無益也．　鄭氏婚禮謁文曰．納采．始相與言語．采擇可否之時．問名．謂問女名．將歸上○初學記十四作卜．之也．納吉．謂歸卜吉．往告之也．納徵．用束帛．徵成也．請期．謂吉日將親迎．謂成禮也．　劉恢與范注○按當作汪．論婚事曰．禮無拜時．拜時出於末世耳．將以世族多虛．吉事宜速．故以好歲拜時．新年便可婚也．　列女傳曰．邵南申女者．申人之女也．既許嫁於豐．夫家不備而欲迎之．女也遂不肯往．夫家訟之於理．致之於獄．女終以一物不具．一禮不備．守節持義．必死不往．　漢書曰．陳平．邑富人張負．有女孫．五嫁夫輒死．平欲得之．邑中有大喪．平家貧．侍喪．以先往後罷為助．既見之喪所．隨平至其家．家乃負郭窮巷．然門外多長者車轍．負以女孫妻平．曰．固有美如陳平．而長貧賤者乎．　又曰．張耳．大梁人也．常亡命遊外黃．外黃富人女甚美．庸奴其夫．亡抵父客．父客謂曰．必欲求賢夫．從耳．女聽為請．決嫁之．女家厚奉給耳．耳以故致千里客．　又曰．
張放取○原脫．據三十三卷寵幸篇引補．皇后弟平恩侯許嘉女．上為放供帳．賜甲第．充乘輿服飾．時號為天子取婦．皇后嫁女．事具人部寵幸篇．　風俗通曰．兩袒．俗說齊人有女．二人求之．東家子醜而富．西家子好而貧．父母疑不能決．問其女定所欲適．難指斥言者．偏袒令我知之．女便兩袒．怪問其故．云欲東家食．西家宿．此為兩袒者也．　楚國先賢傳曰．孫儁．字文英．與李元禮俱娶太尉桓焉女．時人謂桓叔元兩女俱乘龍．言得壻如龍也．　世說曰．王戎儉．其從子婚．與一單衣裁．後更責之．戎女適裴氏．貸錢數萬．女歸．戎色不說．女還錢．乃懌．　又曰．溫嶠從○太平御覽五百四十一下有姑字．劉氏家．值亂離．唯有一女．甚有慧．姑以屬嶠索婚．嶠密自有婚意．答云．佳壻難得．但如嶠比云何．姑答曰．喪破之餘．乞得粗相存活．便足慰吾餘年．敢希汝比．却數日．嶠報姑云．已得婚處．門地粗可．壻身不減嶠．因下玉鏡臺一枚．姑大喜．既婚交禮．女以手披紗扇大笑．固嫌是此老奴．果如所疑．玉鏡臺是嶠為劉越石長史北征劉聰所得也．【詩】晉嵇含伉儷詩曰．余執百兩轡．之子詩採蘩．我被雙絲絹．著以同功綿．夏搖比翼扇．冬臥蛩蛩氈．飢餐并糧粒．渴飲一流泉．臨軒樹萱草．中庭植合歡．　梁何遜看新婚詩曰．霧夕蓮出水．霞朝日照梁．何如花燭夜．輕扇掩紅粧．良人已灼灼．席上自生光．所悲高駕動．環佩出長廊．　梁劉瑗詠左右新婚詩曰．小使如初日．得婦類行雲．琴聲妾曾聽．桃子壻經分．娥眉參意畫．繡被共籠薰．偏增使君度．無趣遣相聞．　陳周弘正看新婚詩曰．莫愁年十五．來聘子都家．壻顏如美玉．婦色勝桃花．帶啼疑暮雨．含笑似朝霞．暫却輕紈扇．傾城判不賒．【賦】魏陳王曹植感婚賦曰．陽氣動兮淑清．百
卉鬱兮含英．春風起兮蕭條．蟄蟲出兮悲鳴．顧有懷兮妖人．用搔首兮屏營．澄清臺以蕩志．狀高軒而遊情．悲良媒之不顧．懼歡媾之不成．慨仰首而歎息．風飄颻以動纓．　晉張華感婚賦曰．婚姻者．競赴良時．雖葩英肯顧．乃作感婚賦曰．窈窕初茂．玉質始盛．容華外豐．心神內正．接軫連騎．隱隱習習．充街塞里．暉曜城邑．相麗姿之綽約兮．遙髣髴以感心．怨佳人之幽翳兮．恨檢防之高深．【箴】晉摯虞新婚箴曰．今在哲文．遭家不造．結髮之麗．不同偕老．既納新配．內芬外藻．厚味腊毒．大命將夭．色不可耽．命不可輕．君子是憚．敢告後生．　晉潘岳答新婚箴曰．女實存色．男實好德．德在正色．色在不惑．故新舊兼弘．義申理得．君子過慮．愛己明箴．防微測顯．文麗旨深．敬納嘉誨．敢酬德音．　晉王廙婦德箴曰．團團明月．魄滿則缺．亭亭陽暉．曜過則逝．天地猶有盈虧．況華豔之浮孽．是以淑女鑒之．戰戰乾乾．相彼七出．順此話言．懼茲屋漏．畏斯新垣．在昧無愧．幽不改虔．【啟】梁劉孝儀為王儀○全梁文六十一儀下有同字．謝國姻啟曰．即日．主書王靜民宣勑．安告○全梁文作吉．主降嬪臣第三息實．臣素里庸族．蓬衡賤品．事隔伊緍之禮．望絕下嫁之姬．而聖慈猥洽．皇姻曲建．荊布陋飾．已膺凡獎．負薪微胤．復降肅邕．頻煩叨荷．內外榮抃．【教】梁簡文帝資遣孔燾二女教曰．夫思人生至卿．○句有訛．事惟悼往．表閭式墓．義匪字孤．至如游殷之息．見撫張既．橋玄之子．受託魏王．斯故美在令終．受兼身後．故無錫令孔燾．經術弘長．志履貞槩．遊處積年．一朝長往．聞其在室二女．並未有行．可廣訪姻家．務求偶對．
子／類書／藝文類聚／卷第四十一／樂部一／論樂(P.736)
藝文類聚卷第四十一
樂部一　論樂
論樂
說文曰．樂．五聲八音緫□○說文作名．也．　易曰．雷出地奮豫．先王以作樂崇德．殷薦上帝．　禮記曰．夔始作樂．以賞諸侯．　又曰．凡音之起．由人心生也．人心之動．物使之然．感於物而動．故形於聲．聲相應．故生變．變成方．謂之音．比音而樂之．及干戚羽旄．謂之樂．　又曰．審聲以知音．審音以知樂．審樂以知政．而治道備矣．　又曰．大樂必易．大禮必簡．鍾鼓管磬．羽籥干戚．樂之器也．屈伸俯仰．綴兆疾舒．樂之文也．故知禮樂之情者能作．識禮樂之文者能述．作者之謂聖．述者之謂明．明聖者．述作之謂也．五帝殊時．不相沿樂．三王異世．不相襲禮．　孝經曰．移風易俗．莫善於樂．　樂緯曰．黃帝樂曰咸池．帝嚳曰六英．顓頊曰五莖．堯曰大章．舜曰簫韶．殷曰濩．周曰酌．是以清和上升．天下樂其風俗．鳳皇來儀．百獸率舞．神龍升降．靈龜晏寧．　尚書曰．帝曰．夔．命汝典樂．教冑子．詩言志．歌永言．聲依永．律和聲．八音克諧．無相奪倫．神人以和．夔曰．於．予擊石拊石．百獸率舞．　周官曰．凡六樂者．一變而致羽物及川澤之祇．再變而致臝物及山林之祇．三變而致鱗物及丘陵之祇．四變而致毛物及墳衍之祇．五變而致介
物及土示．六變而致象物及天神．九德之歌．九磬之舞．於宗廟之中奏之．若樂九變．則人鬼可得而禮矣．　又曰．鍾師．掌金奏．凡樂事．以鍾鼓奏九夏．　穆天子傳曰．天子西征．至于玄池之上．乃奏廣樂．三日而終．是曰樂池．　論語曰．子在齊．聞韶．三月不知肉味．曰．不圖為樂之至於斯．　楚辭曰．陳鍾案鼓造新歌．涉江採菱發陽阿．二八齊容起鄭舞．衽若交竿撫案下．竽瑟狂會填鳴鼓．宮庭震驚發激楚．又．代奏○楚辭大招作秦．鄭衞鳴竽張．伏戲駕辨楚勞商．　韓子曰．昔衞霊公之晉．於濮水之上宿．夜聞有新聲者．召師涓撫瑟寫之．公遂之晉．晉平公觴之．霊公乃召師涓．坐師曠之傍．援琴鼓之．未終．師曠曰．不如清徵．平公曰．願試聽之．師曠援琴一奏．有玄鶴二八來集．再奏而列．三奏而延頸鳴．舒翼而舞．音中宮商．師曠曰．不如清角．師曠一奏之．有雲從西北方來．再奏之．大風至．大雨隨之．裂帷幕．破俎豆．墮廊瓦．　史記曰．趙簡子疾．五日不知人．居二日半．簡子寤．語大夫曰．我之帝所．甚樂．與百神遊于鈞天．廣樂九奏萬舞．　鹽鐵論曰．貴人之家．中山索女．撫流徵於堂．與鳴鼓巴渝交作堂下．　漢武故事曰．未央庭中．設角抵戲．享外國．三百里內觀．角抵者．使角力相觸也．其雲雨雷電．無異於真．畫地為川．聚石成山．倐忽變化．無所不為．　漢官典職曰．正旦．天子行陽德殿．作九賓樂．舍利從東來．戲於庭．入殿前．激水化成比目魚．跳躍漱水作霧．化成黃龍．高八十丈．出水戲於庭．以兩大絲纏繫兩頭．中間相去數丈．兩倡女對舞．行於繩上．道逢功○續漢書禮儀志引漢儀改切．肩不傾．又踏跼屈身．藏形於斗中．鍾磬普唱．樂畢．作魚龍曼延．黃門吹三匝．　淮南子曰．奏雅樂者．始於陽阿採菱．　五經通義曰．舞四夷之
樂．明德澤廣被四表也．東夷之樂曰抹○太平御覽五百六十七作侏．離．南夷之樂曰任．西夷之樂曰禁．北夷之樂曰昧．　又曰．受命而王者六樂焉．以太一樂天．以咸池樂地．以肆夏樂人．以大夏樂四時．以大濩樂五行神明．以大武樂六律．各象其性分．而為之制．以樂其先祖．　又曰．王者之樂有先後者．各尚其德也．以文得之．先文樂．天繡○北堂書鈔一百零七作衣繡衣．此有訛脫．持羽而舞．以武得之．先武樂．持朱干玉戚而舞．　五經要義曰．周禮鍾磬皆編懸之．二八十六而在一簴．謂之堵磬．一堵謂之肆．春秋傳曰．歌鍾二肆．此之謂也．　又曰．凡樂音有八．鼓謂之革．鍾謂之金．磬謂之石．琴瑟謂之絲．簫鼓謂之竹．塤謂之土．柷敔謂之木．笙謂之匏．是謂八音．　袁淮招公子曰．燕倡趙舞齊商歌．五色紛華曳纖羅．　摯虞決疑曰．漢末喪亂．絕無金石之樂．魏武帝至漢中．得杜夔．識舊法．始復設軒懸鍾磬．至于今用之．【樂府古詩】飲馬長城窟行曰．青青河畔草．綿綿思遠道．遠道不可思．宿昔夢見之．夢見在我旁．忽覺在他鄉．他鄉各異縣．展轉不相見．枯桑知天風．海水知天寒．入門各自媚．誰肯相與言．客從遠方來．遺我雙鯉魚．呼兒烹鯉魚．中有尺素書．長跪讀素書．書中竟何如．上有加餐飯．下有長相思．　魏文帝飲馬長城窟行曰．浮舟橫大江．討彼犯荊虜．武將齊貫錍．征人伐金鼓．長戟十萬隊．幽冀百石弩．發機若雷電．一發連四五．　晉傅玄飲馬長城窟行曰．青青河邊草．悠悠萬里道．草生在春時．還道還有期．春至草不生．期盡漠無聲．感物懷思心．夢想發中情．夢君如鴛鴦．比翼雲閒翔．既覺寂無見．曠若參與商．　晉陸機飲馬長城窟行曰．驅馬陟陰山．山高馬不前．往問陰山候．勁虜在燕然．末德爭先鳴．凶德
無兩全．師克薄賞行．軍沒微軀捐．將軍甘陳迹．收功單于旃．　梁沈約飲馬長城窟行．介馬渡龍堆．塗縈馬屢迴．前訪昌海驛．雜種寇輪臺．旌幕倦煙雨．徒御犯冰埃．　晉陸機董桃行六言曰．和風習習薄林．柔條布繁垂陰．鳴鳩拂羽相尋．倉鶊喈喈弄音．感時悼逝傷心．　又長安有狎斜行曰．伊洛有岐路．岐路交朱輪．輕蓋承華景．騰步躡飛塵．鳴玉豈樸儒．憑軾皆俊民．烈心厲勁秋．麗服鮮芳春．余本倦遊客．豪彥多舊親．傾蓋承芳訊．欲鳴賞及晨．　宋謝惠連長安有狹斜行曰．紀郢有通逵．通逵並軒車．弈弈彫輪馳．軒軒翠蓋舒．撰策之五尹．振轡從三閭．推劍憑前軾．鳴佩專後輿．　梁沈約長安有狹斜行曰．青槐金陵陌．丹轂貴游士．方驂萬乘臣．炫服千金子．咸陽不足稱．臨淄孰能擬．　梁庾肩吾長安有狹斜詩曰．長安有曲陌．曲陌不容幰．路逢雙綺襦．問君居近遠．我居臨御溝．可識不難求．長子登麟閣．次子待龍樓．少子無高位．聊從嚴駕遊．大婦襞雲裘．中婦卷羅幬．少婦多妖豔．當鈿槧石榴．夫君且安坐．歡娛方未周．　宋鮑昭結客少年場行曰．驄馬金絡頭．錦帶佩吳鉤．失意杯酒閒．白刃起相讎．追兵一旦至．負劍遠行遊．去鄉三十載．復得還舊丘．升高臨四野．表裏望皇州．九衢平若水．雙闕似雲浮．扶宮羅將相．夾道列王侯．日中市朝滿．車馬如川流．擊鍾陳鼎食．方駕自相求．今我獨何為．埳壈懷百憂．　梁劉孝威結客少年場行曰．少年本六郡．遨遊遍五都．插腰銅匕首．障日錦塗蘇．鷲羽裝銀鏑．犀膠飾象弧．近發連雙兔．高彎落九烏．邊城多驚急．節使滿郊衢．居延箭服盡．疏勒井泉枯．千金募惡少．一麾擒骨都．勇餘聊蹙鞠．戰罷戲投壺．昔為北邊將．今成南面孤．邦君行負弩．縣令且前驅．　宋鮑昭
出自薊北門行曰．羽檄起邊亭．烽火入咸陽．徵騎屯廣武．分兵救朔方．嚴秋筋竿勁．虜陣精且彊．天子案劍怒．使者遙相望．鴈行緣石徑．魚貫度飛梁．簫鼓流漢思．旌甲被胡霜．疾風衝塞起．沙礫自飄揚．馬毛縮如蝟．角弓不可張．時危見臣節．世亂識忠良．投軀報明主．身死為國殤．　周庾信出自薊北門行曰．薊門還北望．徭役盡傷情．笳寒蘆葉脆．弓凍紵絃鳴．梅林能止渴．複姓可防兵．燕山猶有石．須勒幾人名．　陳徐陵出自薊北門行曰．薊北聊長望．黃昏心獨愁．燕山對古剎．代郡倚城樓．屢戰橋恆斷．長冰壍不流．天雲如地陣．漢月帶胡秋．請土泥函谷．桉繩縛涼州．生平鷰頷相．會自得封侯．　宋鮑昭苦熱行曰．赤阪橫西阻．火山赫南威．身熱頭且痛．鳥墮魂來歸．湯泉發雲澤．焦煙起石圻．丹蛇踰百尺．玄蜂盈十圍．含沙射流影．吹蠱病行暉．戈船榮既薄．伏波賞亦微．君輕君尚惜．士重安可希．　又白頭行吟曰．直如朱絲繩．清如玉壺冰．何慚宿昔意．猜恨坐相仍．人情賤恩舊．世議逐衰興．毫髮一為瑕．丘山不可勝．鳧鶴遠成美．薪芻前見陵．申黜褒女進．班去趙姬升．古來共如此．非君獨撫膺．　魏文帝釣竿行曰．東越河濟水．遙望大海崖．釣竿何珊珊．魚尾何簁簁．行路之好者．芳餌欲何為．　梁沈約釣竿行曰．桂舟既容與．綠浦復迴紆．輕絲動弱芰．微楫起單鳧．扣舷志日暮．卒歲以為娛．　梁戴嵩釣竿篇曰．試持玄渚釣．蹔罷池陽獵．翠羽飾長綸．蕖花裝小緤．鉅利斷蓴絲．汎舉牽菱葉．聊載前魚童．過看後舟妾．　梁劉孝威釣竿篇曰．釣舟畫采鷁．魚子服冰紈．金轄茱萸網．銀鉤翡翠竿．斂橈隨水脈．急槳度沙湍．湍長自不辭．前浦有佳期．蓮交棹影合．浦深魚出遲．　魏陳王曹植太山梁甫行曰．八方各異氣．千
里殊風雨．劇哉邊海民．寄身於草墅．妻子象禽獸．行止依林阻．柴門何蕭條．狐兔翔我宇．　梁沈約梁甫吟行曰．龍駕有馳策．日御無停陰．寒光稍眇眇．秋海日．哀歌涉梁甫．歎絕有遺吟．　魏陳王曹植豫章行曰．窮達難豫圖．禍福信亦然．虞舜不逢堯．耕耘處中田．太公未遭文．漁釣經渭川．不見魯孔丘．窮困陳蔡閒．周公下白屋．天下稱其賢．　又曰．鴛鴦自用親．不若比翼連．他人雖同盟．骨肉天性然．周公穆康叔．管蔡則流言．子臧讓千乘．季札慕其賢．　晉傅玄豫章行曰．苦相身為女．早○馮校本作平．按樂府詩集三十四作卑．當作卑．陋難再陳．男兒當門戶．墮地自生神．雄心志四海．萬里望風塵．女育無欣慶．不為家所珍．玉顏隨年變．丈夫多好新．昔為形與影．今為胡與秦．　晉陸機豫章行曰．汎舟清川渚．遙望南山陰．川陸殊塗軌．懿親將遠尋．三荊歡同株．四鳥悲異林．樂會良自古．悼別豈獨今．　宋謝靈運豫章行曰．短生旅長世．恆覺白日欹．覽鏡睨頹容．華顏豈久期．苟無迴戈術．坐觀落崦嵫．　梁沈約豫章行曰．燕陸平而遠．易河清且駛．一見塵波阻．臨塗引征思．雙劍愛匣同．孤鸞悲影異．往歡墜壯心．來戚滿衰志．　魏陳王曹植薤露行曰．天地無窮極．陰陽轉相因．人居一世閒．忽若風吹塵．願得展功勤．輸力於明君．懷此王佐才．慷愷獨不羣．鱗介尊神龍．走獸宗騏麟．蟲獸豈知德．何況於士人．孔氏刪詩書．王業粲已分．騁我徑寸翰．流藻垂華芬．　魏文帝秋胡行曰．堯任舜禹．當復何為．百獸率舞．鳳皇來儀．得人則安．失人則危．唯賢知賢．人不易知．歌以詠言．誠不易移．鳴條之役．萬舉必全．明德通霊．福降自天．　又曰．朝與佳人期．日夕殊不來．嘉肴不嘗．旨酒停盃．寄言飛鳥．告余不能．俯折蘭黃．仰結桂枝．
佳人不在．結之何為．從爾何所之．乃至大海隅．靈若道言．貽爾明珠．企予望之．步立躇蹰．佳人不來．何得何須．　又曰．汎汎淥池．中有浮萍．寄身流波．隨風靡傾．芙蓉含芳．菡萏垂榮．朝采其實．夕佩其英．采之誰遺．所思在庭．雙魚比目．鴛鴦交頸．有美一人．婉如青陽．知音識曲．善為樂方．　又丹霞蔽日行曰．丹霞蔽日．采虹垂天．谷水潺潺．木落翩翩．孤禽失羣．悲鳴雲閒．月盈則冲．華不再繁．古來有之．嗟我何言．　魏陳王曹植曰．紂為昏亂．殘忠虐正．周室何隆．一門三聖．牧野致功．天亦革命．漢祖之興．階秦之衰．雖有南面．王道陵夷．炎光再幽．忽滅無遺．　晉傅玄秋胡行曰．秋胡子．娶婦三日．會行仕宦．既享顯爵．保茲德音．以祿頤親．韞此黃金．覩一好婦．採桑路傍．遂下黃金．誘以逢卿．玉磨逾絜．蘭動彌馨．源流潔清．水無濁波．奈何秋胡．中道懷邪．美此節婦．高行峩峩．哀哉可愍．自投長河．　晉陸機秋胡行曰．道雖一致．塗有萬端．吉凶紛藹．休咎之源．人鮮知命．命未易觀．生亦何惜．功名所勤．　宋謝惠連秋胡行曰．春日遲遲．桑何萋萋．紅桃含妖．綠柳舒荑．邂逅粲者．遊渚戲蹊．華顏易改．良願難諧．　又曰．係風捕景．誠知不得．念彼奔波．意慮迴惑．漢女倐忽．洛神飄揚．空勤交甫．徒勞陳王．　魏陳王曹植蒲生行曰．浮萍寄綠水．隨風東西流．結髮辭嚴親．來為君子仇．恪勤在朝夕．中年獲愆尤．茱萸自內芳．不若桂與蘭．佳人雖成列．不若故所歡．行雲有返期．君恩儻中還．　又妾薄命行曰．攜玉手．喜同車．比上雲閤飛除．釣臺蹇產清虛．池塘靈沼可娛．仰汎龍舟淥波．俯櫂神草枝柯．想彼宓妃洛河．退詠漢女湘娥．日既逝矣西藏．更會蘭室洞房．華燈先置舒光．皎若日出扶桑．促酒合座行觴．屢舞僊僊體輕．解裳履遺絕
纓．齊舉金爵翠槃．腕弱不勝珠環．　梁簡文帝妾薄命行曰．名都多雅質．本自恃容姿．蕩子行不至．秋胡無定期．玉貌歇紅縷．長嚬串翠眉．毛嬙貌本絕．踉蹌入氈帷．盧姬嫁日晚．非復少年時．　梁劉孝威妾薄命行曰．去年從越漳．今歲沒朝○樂府詩集六十二作胡．廷．嚴霜封碣石．驚沙暗井陘．玉簪久落鬢．羅衣長挂屏．勿言戎夏隔．但令心契冥．不見酆城劍．千祀復同形．　又古陌上桑羅敷行曰．日出東海隅．照我秦氏樓．秦氏有好女．自名為羅敷．羅敷喜蠶桑．採桑城南隅．青絲為籠繩．桂枝為籠鉤．頭上緌墮髻．耳中明月珠．緗綺為下裾．紫綺為上襦．使君從南來．五馬立踟蹰．使君遣使往．問是誰家姝．二十尚未然．十五頗有餘．使君謝羅敷．寧可共載不．羅敷前致詞．使君一何愚．使君自有婦．羅敷自有夫．東方千餘騎．夫壻居上頭．何用識夫壻．白馬從驪駒．青絲繫馬尾．黃金絡馬頭．腰中鹿盧劍．可直千萬餘．十五府小吏．二十朝大夫．三十侍中郎．四十專城居．為人潔白晳．鬢鬢頗有鬚．盈盈公府步．冉冉府中趨．　晉陸機日出東南隅行曰．扶桑升朝暉．照此高臺端．涉貌曜皎日．蕙心清且閑．美目揚玉澤．娥眉象翠翰．暮春春服成．霞粲綺與紈．金雀垂藻翹．瓊珮結瑤璠．方駕揚清塵．濯足洛水瀾．悲歌吐清響．雅韻播幽蘭．赴曲迅驚鴻．蹈節如集鸞．俯仰紛阿那．顧步咸可歡．　宋謝靈運日出東南隅行曰．柏梁冠南山．桂宮燿北泉．晨風拂幨幌．朝日照閨軒．美人臥屏席．懷蘭秀瑤璠．皎潔秋松氣．淑德春景暄．　梁沈約日出東南隅行曰．朝日出邯鄲．照我叢臺端．中有傾國豔．顧影織羅紈．幸有同匡好．西仕服秦官．寶劍垂玉貝．汗馬飾金鞍．縈場類轉雪．逸控寫騰鸞．羅衣夕解帶．玉釵暮垂冠．　梁蕭子顯日出東南
隅行曰．大明上迢迢．陽城射凌霄．光照窗中婦．絕世同阿嬌．逶迤梁家髻．冉弱楚宮腰．蠶籠拾芳翠．桑陌採柔條．路逢車馬客．飛蓋動襜軺．單衣鼠毛織．寶劍羊頭銷．大夫疲應對．御者輟銜鑣．女本西家宿．君自上宮要．漢馬三萬疋．夫壻仕嫖姚．十五張內侍．十八賈登朝．　晉陸機君子有所思行曰．命駕登北山．延佇望城郭．鄽里一何盛．街巷紛漠漠．甲第崇高闥．洞房結阿閣．曲池何湛湛．清川帶花薄．人生誠行邁．容華隨年落．善哉膏梁士．榮生奧且博．無以酒肉資．取笑葵與藿．　宋鮑昭代君子有所思行曰．西山登舊臺．東下望雲闕．屑閣肅天君．馳道直如髮．繡甍結飛霞．琁題納行月．陳鍾陪夕宴．歌笙待明發．年貌不可留．身意會盈歇．　齊王融有所思曰．如何有所思．而無相見期．宿昔夢顏色．階庭尋履綦．高張更何已．引滿終自欹．欲知憂裏老．為視鏡中絲．　齊劉繪有所思行曰．別離安可再．而我更重之．佳人不相見．明月空在帷．共銜滿堂酌．獨斂向隅眉．心中亂如雪．寧知有所思．　梁庾肩吾賦得有所思行曰．佳期竟不歸．春物坐芳菲．拂匣看離扇．開箱見別衣．井桐生未合．宮槐卷復稀．不及銜泥鷰．從來相逐飛．　梁沈約君子有所思行曰．晨策終南首．顧望咸陽川．戚里遡曾闕．甲館負崇軒．複塗希紫閣．重臺擬望仙．巴姬幽蘭奏．鄭女陽春絃．共矜紅顏日．俱忘白髮年．寂寥茂陵宅．照曜未央蟬．無以五鼎盛．顧嗤三經玄．　梁王僧孺有所思行曰．夜風吹熠燿．朝光照昔邪．幾銷蘼蕪葉．空落蒲桃花．不堪長織素．誰嗟獨澣紗．光陰復何極．望促反成賒．知君自蕩子．奈妾亦倡家．　晉陸機東武吟行曰．投跡短世間．高步長生闈．濯髮冒雲冠．洗身被羽衣．飢從寒衆餐．寒就佚女棲．　宋鮑昭東武吟行曰．主
人且勿諠．賤子歌一言．僕本寒鄉士．出身蒙漢恩．始隨張校尉．召募到河源．後逐李輊車．追虜窮塞垣．密塗亘萬里．寧歲猶七奔．將軍既即世．部曲亦罕存．時事一朝異．孤績誰復論．少壯辭家去．窮老還入門．昔如韝上鷹．今似檻中猨．徒結千載恨．空負百年怨．弃席思君幄．疲馬戀君軒．願垂晉主惠．不媿田子魂．　梁沈約東武吟行曰．天德深且曠．人世賤而浮．東枝裁拂景．西壑已停輈．遊辭金門寵．去飲玉池流．宵轡絕永矣．俗累從此休．　晉陸機順東西門行曰．日出西門望天庭．陽谷既虛崦嵫盈．逝者若斯安得停．迨未年暮及世平．置酒高堂宴友生．取樂今日盡歡情．　宋謝惠連順東西門行曰．哀朝囷．愍頹力．遷化常然焉肯息．及壯齒．遇世直．酌酩華堂集親識．舒情盡歡遣悽惻．　又都東西門行曰．慷愷發想思．惆悵戀音徽．四節競闌候．六龍引頹機．人生隨時變．遷化焉可祈．百年難必保．千慮盈懷之．　梁沈約都東西門行曰．驅馬西城阿．迴眺想京闕．望極煙原盡．地遠山河沒．歲華委徂邈．年霜移暮髮．　魏文帝上留田行曰．居世一何不同．上留田．富人食稻與粱．上留田．貧子食糟與糠．貧賤亦何傷．上留田．祿命懸在蒼天．上留田．命爾歎息將欲誰怨．上留田．　晉陸機上留田行曰．平徵調．嗟行人之藹藹．駿馬陟原風馳．輕舟汎川雷邁．寒往暑來相尋．零雪霏霏集宇．悲風徘徊入襟．歲華冉冉方除．我思纏綿未紓．感時悼逝悽如．　又齊謳行曰．營丘負海曲．沃野爽且平．洪川控河濟．崇山入高冥．東被姑尤側．南界聊攝城．孟諸吞楚夢．百二侔秦京．惟師恢東表．桓后定周傾．天道有迭代．人道無久盈．行行將復去．長存非所營．　梁沈約齊謳行曰．東秦稱右地．川隰固夷昶．層峯駕蒼雲．濁河流素壤．青
丘良杳鬱．淄宮信疏敞．王佐改殷命．霸功繆周網．　晉陸機隴西行曰．我靜如鏡．民動如煙．事以形兆．應以象懸．豈曰無才．世鮮興賢．　宋謝惠連隴西行曰．運有榮枯．道有舒屈．潛保黃裳．顯服朱黻．誰能守靜．弃華辭榮．窮谷是處．考槃是營．千金不迴．百代傳名．厥包者柚．忘憂者萱．何為有用．自乖中原．實摘柯摧．葉殞條煩．　梁簡文帝隴西行曰．邊秋胡馬肥．雪中驚寇入．勇氣時無侶．輕兵救邊急．沙平不見虜．嶂嶮還相及．出塞豈成歌．經川未遑汲．烏孫塗更阻．康居路猶澀．月暈抱龍城．星眉照馬邑．長安路遠書不還．寧知征人獨佇立．　晉陸機吳趍行曰．楚妃且勿歎．齊娥且莫謳．四坐並清聽．聽我歌吳趍．吳趍自有紀．請從昌門起．昌門何峩峩．飛閣跨通波．重欒承琁極．迴軒啟曲阿．大伯導仁風．仲雍揚其波．穆穆延陵子．灼灼光其華．大皇自富春．矯手頓世羅．邦彥應運興．粲若春林葩．屬城咸有士．吳邑最為多．　漢班婕妤怨歌行曰．新裂齊紈素．皎絜如霜雪．裁為合歡扇．團團似明月．出入君懷袖．動搖微風發．常恐秋節至．涼風奪炎熱．弃捐篋笥中．恩情中道絕．　梁江淹擬班婕妤詠扇曰．紈扇如團月．出自機中素．畫作秦王女．乘鸞向煙霧．竊愁秋涼至．吹我玉階樹．君子恩未畢．零落委中路．　魏陳王曹植怨歌行曰．為君既不易．為臣良獨難．忠信事不顯．乃有見疑患．周旦佐文武．金縢功不刊．推心輔王政．二叔反流言．待罪居東國．泣涕當留連．皇靈天動變．震雷風且寒．拔樹偃秋稼．天威不可干．素服開金縢．感悟求其端．公旦事既顯．成王乃哀歎．吾欲竟此曲．此曲悲且長．今日樂相樂．別後莫相忘．晉傅玄怨詩曰．昔為春蠶緒．今為秋女衣．丹脣形素齒．翠采發娥眉．玉顏虧有時．秀色隨年衰．常恐新
閒舊．變故興細微．浮萍本無根．非水將何依．　梁沈約怨歌行曰．時屯寧易犯．俗險信難羣．坎壈元淑賦．頓挫敬通文．遽論班姬寵．夙窆賈生墳．短俗同如此．長歎欲何云．　魏文帝苦寒行曰．北上太行山．艱哉何巍巍．羊腸坂詰屈．車輪為之摧．壠樹何蕭瑟．北風聲正悲．溪谷少人民．雪落何霏霏．檐囊行取薪．斧冰待作麋．哀彼東山詩．悠悠使我悲．　晉陸機苦寒行曰．北遊幽朔城．涼野多險艱．凝冰結重澗．積雪被長巒．陰雲興巖側．悲風鳴樹端．渴飲堅冰漿．飢食零露餐．劇哉人行役．慊慊恆苦寒．　宋謝靈運苦寒行曰．歲歲曾冰合．紛紛霰雪落．浮陽滅清暉．寒禽叫悲壑．飢爨煙不興．渴汲水枯涸．　魏文帝善哉行曰．有美一人．婉如青陽．知音識曲．善為樂方．流鄭激楚．度宮中商．感心動耳．綺麗難忘．　魏陳思王曹植善哉行曰．來日大難．口燥脣乾．今日相樂．皆當喜歡．徑歷名山．芝草翩翩．仙人王喬．奉藥一丸．自惜袖短．內手知寒．慚無靈輙．以救趙宣．月沒參橫．北斗闌干．親友在門．飢不及餐．　宋謝惠連善哉行曰．涼來溫謝．寒往暑却．陰灌陽藂．彫華墜萼．擊節當歌．對酒親酌．鄙哉愚人．戚戚懷瘼．善哉達士．滔滔處樂．　魏文帝苦哉行曰．上山采薇．薄暮苦飢．溪谷多風．霜露霑衣．高山有林．崖木有枝．憂來無方．人莫知之．今我不樂．歲月若馳．湯湯川流．中有行舟．隨波轉泊．有似客遊．　魏陳思王曹植君子行曰．君子防未然．不處嫌疑閒．瓜田不納履．李下不正冠．周公下白屋．吐哺不及餐．一沐三握髮．後人稱聖賢．　晉陸機君子行曰．天道夷且簡．人道險而艱．休咎相乘躡．翻覆各波瀾．去疾苦不遠．疑似實生患．　梁簡文帝君子行曰．君子懷琬琰．不使塵淄．從容子雲閣．寂寞仲舒帷．多謝悠悠子．管窺良可
悲．　梁沈約君子行曰．良御或燕楚．妙察亂澠淄．隄傾由漏壞．垣隟自危基．囂途或妄踐．讜義勿輕持．　梁戴暠君子行曰．畫野依德星．開鄽對廉水．接越稱交讓．連樹名君子．數非唯二失．升階無三止．探甑不凝塵．正冠還避李．寄言蘧伯玉．無為嗟獨恥．　魏文帝猛虎行曰．與君媾新歡．託配於二儀．充列于紫微．升降焉可知．何梧攀鳳翼．雲雨散洪池．　晉陸機猛虎行曰．渴不飲盜泉水．熱不息惡木陰．惡木豈無枝．志士苦用心．整駕肅時命．振策將遠尋．飢食猛虎窟．寒棲野雀林．　宋謝惠連猛虎行曰．貧不攻九疑玉．倦不憩三危峯．九疑有或號．三危無安容．美物摽貴用．志士厲奇蹤．如何抵遠役．王命宜肅恭．伐鼓功未著．振旅何時從．　魏陳王曹植平陸東行曰．閶闔開．天衢通．被我羽衣乘飛龍．飛龍與仙期．東上蓬萊採靈芝．霊芝採之可服食．年若王父無終極．　又苦思行曰．綠蘿緣玉樹．光曜粲相暉．下有兩真人．舉翅翻高飛．我心何踊躍．思欲攀雲追．鬱鬱西岳顛．石室青怱與天連．中有耆年隱士鬚髮皆皓然．策杖從吾遊．教我要忘言．　魏文帝甄皇后塘上行曰．蒲生我池中．蒲葉何離離．傍能行仁義．莫若妾自知．衆口爍黃金．使君生別離．莫以毫髮故．弃捐素所愛．莫以魚肉賤．弃捐葱與薤．莫以麻枲賤．弃捐菅與蒯．　晉陸機塘上行曰．江蘺生幽渚．微芳不足宣．被蒙風雲會．移居華池邊．天道有遷易．人理無常全．男稚智傾愚．女愛衰避妍．不惜微驅○文選二十八作軀．退．但懼蒼蠅前．願君廣末光．照妾薄暮年．　宋謝惠連塘上行曰．芳萱秀凌阿．菲質不足營．幸有忘憂用．移根託君庭．垂穎臨清池．擢彩仰華甍．霑渥雲雨潤．葳蕤吐芳馨．願君春傾葉．留景惠餘明．　梁沈約塘上行曰．澤蘭被荒徑．孤芳
豈自通．幸逢瑤池曠．得與金芝叢．既美脩嫮女．復怳繁華童．夙昔玉霜滿．旦暮翠條空．財殫交易絕．華落色難終．所願昭陽景．時照長門宮．　梁劉孝威塘上行苦辛篇曰．蒲生伊何陳．曲中多苦辛．黃金坐銷鑠．白玉遂淄磷．裂衣工毀嫡．掩袖切讒新．嫌成跡易已．愛去理難申．秦雲猶變色．魯日尚迴輪．妾歌已唱斷．君心終未親．　古相逢行曰．相逢狹路閒．道隘不容車．不知何年少．夾轂問君家．君家誠易知．易知復難忘．黃金為君門．璧玉為君堂．中庭生桂樹．華燈何煌煌．兄弟兩三人．中子為侍郎．五日因來歸．道上自生光．黃金絡馬頭．觀者盈道傍．入門一左顧．但見雙鴛鴦．大婦織綺羅．中婦織流黃．小婦無所為．挾瑟上高堂．丈人且安坐．調絃未遽央．　宋謝靈運相逢行曰．行行即長道．長道息班草．邂逅賞心人．與我傾懷抱．夷世信難值．浮生不可保．　梁張率相逢行曰．相逢夕陰街．獨趨尚冠里．高門既如一．甲第復相似．憑軾日欲昏．何處訪公子．公子之所在．所在良易知．青樓出上路．漸臺臨曲池．兄弟兩三人．冠佩紛陸離．朝從禁中出．車騎並驅馳．金鞍馬腦勒．聚觀路傍兒．大婦刺方領．中婦抱嬰兒．小婦尚嬌稚．端坐吹參差．丈人幸無遽．神鳳且來儀．　古驅車上東門行曰．驅車上東門．遙望北郭墓．白楊何蕭蕭．松柏夾廣路．下有陳死人．杳杳即長暮．潛寐黃泉下．千載不覺寤．浩浩陰陽移．年命如朝露．服食求神仙．多為藥所誤．不如飲美酒．被服紈與素．　晉陸機駕言出北闕行曰．驅馬上東門．○馮校本云．意是題下注．今混寫耳．駕言出北闕．躑躅遵山陵．長松何鬱鬱．丘墓互相承．念昔徂歿子．悠悠不可勝．人生何所促．忽如朝露凝．求仙鮮克仙．太虛不可凌．　宋鮑昭驅馬上東門行曰．傷禽見絃驚．倦客惡離聲．
離聲斷客情．賓御皆涕零．涕零心斷絕．將去復還訣．一息不相知．何況異鄉別．遙遙征駕遠．杳杳落日晚．居人掩閨臥．行子野中飯．食梅常苦酸．衣葛常苦寒．絲竹徒滿座．憂人不解顏．長歌欲自慰．彌起長恨端．　晉陸機從軍行曰．苦哉遠征人．飄颻窮西河．南涉五嶺顛．北戍長城阿．胡馬如雲屯．越旂亦星羅．朝食不免冑．夕息常負戈．苦哉遠征人．拊心悲如何．　宋顏延之從軍行曰．苦哉遠征人．畢力輸時艱．秦初略陽越．漢世爭陰山．羽檄旦暮急．旌旗晝夜懸．臥伺金柝響．起候亭燧燃．悲矣遠征人．苦哉私自憐．　梁簡文帝從軍行曰．貳師惜善馬．樓蘭貪漢財．前年出右地．今歲謝輪臺．魚雲望旗聚．龍沙隨陣開．冰城朝浴鐵．地道夜銜枚．將軍號令密．天子璽書催．何時反舊里．遙見下機來．　又曰．雲中亭障羽檄驚．甘泉烽火通夜明．貳師將軍新築營．嫖姚校尉初出征．復有山西將．絕世愛雄名．三門應遯甲．五壘學神兵．白雲隨旆色．蒼山答鼓聲．先平小月陣．却滅大宛城．善馬還長道．黃金付水衡．小婦趙人能鼓瑟．侍婢初笄解鄭聲．庭前柳絮飛欲合．必應紅粧來起迎．　梁蕭子顯從軍行曰．左角名王侵漢邊．輕薄良家惡少年．縱橫向沮澤．凌厲取山田．黃塵不見景．飛蓬恆滿天．邊功封浞野．竊寵劫祁連．春風春月將進酒．夭姬舞女亂君前．　梁戴暠從軍詩曰．長安夜刺閨．胡騎白銅鞮．詔書發隴右．召募取關西．劍懸三尺鞘．鎧累七重犀．侵星出柳塞．際晚入榆溪．陰山日不着．長城風自凄．弓寒折錦鞬．馬凍滑斜蹄．登山試下趙．憑軾且平齊．當今函谷上．唯見一丸泥．　晉陸機悲哉行曰．遊客芳春林．春芳傷客心．和風飛清響．鮮雲垂薄陰．蕙草饒淑氣．時鳥多好音．傷哉遊客士．憂思一何深．願託歸風響．寄言
遺所欽．　宋謝霊運悲哉行曰．萋萋春草生．王孫遊有情．差池鷰始飛．夭裊柳初榮．　梁沈約悲哉行曰．旅遊媚年春．年春媚遊人．徐光旦垂彩．和露曉凝津．時嚶起稚葉．蕙氣動初蘋．一朝阻舊國．萬里隔良辰．　晉張華門有車馬客行曰．門有車馬客．問君何鄉士．捷步往相訊．果是舊鄰里．語昔有故悲．論今無新喜．清晨相訪慰．日暮不能已．詞端競未究．忽唱分途始．前悲尚未弭．後憂方復起．　晉陸機門有車馬客行曰．門有車馬客．駕言發故鄉．念君久不歸．濡跡涉江湘．投袂起門途．攬衣不及裝．借問邦族閒．惻愴論存亡．天道信崇替．人生安得長．
子／類書／藝文類聚／卷第四十三／樂部三／歌(P.770)
歌
說文曰．詠．歌．曰○曰上疑脫又字．獨歌謂之謠．謳．齊歌也．　蔡邕月令章句曰．樂聲曰歌．　山海經曰．帝俊八子．是始為歌．帝俊．帝舜也．　又曰．夏后氏開．上三嬪于天．得九辯與九○太平御覽五百七十二．九下有歌字．
以下．　毛詩序曰．情動於中而形於言．言之不足．故嗟歎之．嗟歎之不足．故詠歌之．　穆天子傳曰．天子東遊于黃澤．宿于曲洛．洛水之曲也．使宮樂謠宮樂．典樂者．曰．黃之陁．其馬歕沙．音普問反．黃之澤．其馬歕玉．　列子曰．薛談學謳於秦青．未窮青之伎．自謂盡之．遂辭歸．秦青弗止．餞於交衢拊節悲歌．聲震林木．響遏行雲．薛談乃謝求反．終身不敢言歸．秦青顧其友曰．昔韓娥東之齊．匱糧．過雍門．鬻歌假食．既去．餘響繞梁．三日不絕．　孟子曰．昔王豹處於淇．而河西善謳．綿駒處於高唐．而齊右善歌．　襄陽耆舊傳曰．宋玉識音而善文．襄王好樂而愛賦．既美其才．而憎其似屈原也．乃謂之曰．子盍從楚之俗．使楚人貴子之德乎．對曰．昔楚有善歌者．王其聞與．始而曰下里巴人．國中唱而和之者數萬人．中而曰陽阿採菱．國中唱而和之者數百人．既而曰陽菱○初學記十五作阿．白露．朝日魚麗．含商吐角．絕節赴曲．國中唱而和之者．不過數人．蓋其曲彌高．其和彌寡．　呂氏春秋曰．昔葛天氏之樂．三人操牛尾．捉足以歌八闋．　又曰．帝嚳氏命咸黑作為唐歌．堯命質效山谷之音以作歌．湯命伊尹作為大濩．歌晨露．　淮南子曰．易道良馬．使人欲馳．飲酒而樂．使人欲歌．　又曰．瓠梁之歌．可隨也．其所歌者不可為．瓠梁．古善歌之人也．　劉向別錄曰．有麗人歌賦．漢興以來．善雅歌者．魯人虞公．發聲清哀．蓋動梁塵．　漢書曰．孝武南巡狩．至于盛唐．自潯陽浮江．親射蛟江中．獲之．舳艫千里．薄摐陽而出．作盛唐摐陽之歌．　又曰．武帝思念李夫人不已．方士齊人少翁．言能致其神．乃夜設燈燭幃幄．而令帝居他帳．遙見望好女．如夫人之貌．而不得就視．愈益悲感．為作詩．令樂府諸音家絃歌之．曰．是耶非耶．立而望之．偏．
娜娜何冉冉其來遲．　又曰．張釋之為中郎將．從行至灞陵．是時慎夫人從．上指視慎夫人新豐道曰．此是邯鄲道也．使慎夫人鼓瑟．上倚瑟而歌．　漢武內傳曰．西王母命侍女安法嬰．歌玄雲曲．上元夫人自彈雲林之瑟．乃歌步玄之曲曰．淥景清飈起．雲蓋映朱葩．蘭房闢琳闕．碧室啟瓊沙．　鄭緝之東陽記曰．歌山在吳寧縣．故老相傳云．昔有人乘船從下過．見一女子谷汲．乃登此山．負水行歌．姿態甚妍．而莫知所由．故名歌山．　虞舜作歌曰．元首明哉．股肱良哉．庶事康哉．　又歌曰．元首叢脞哉．股肱惰哉．萬事墮哉．　又歌曰．南風之薰兮．可以解吾民之慍兮．南風之時兮．可阜吾民之財兮．　又卿雲歌曰．卿雲爛兮．禮縵縵兮．日月光華．旦或旦兮．八伯咸進．稽首曰．明明上天．爛然星辰．日月○太平御覽五百七十一月下有光字．華．弘兮○御覽作予．一人．帝乃再歌曰．日月有常．星辰有行．四時從經．萬姓允誠．於予論樂．配天之靈．　周穆天子觴西王母于瑤池之上．西王母為天子謠曰．白雲在天．山陵自出．道里悠遠．山川閒之．將子無死．尚能復來．天子答曰．予歸東土．和治諸夏．萬民平均．吾顧見汝．比及三年．將復而野．　齊甯戚扣牛角歌曰．滄浪之水白石粲．中有鯉魚長尺半．轂布單衣裁至骭．清朝飯牛至夜半．黃犢上坂且休息．吾將捨汝相齊國．　又燕荊軻蕭蕭歌曰．燕太子丹使荊軻刺秦王．丹祖送於易水之上．高漸離擊筑．荊軻歌．宋意和之曰．風蕭蕭兮易水寒．壯士一去不復還．　漢高祖大風歌曰．高祖還過沛．留置酒沛宮．悉召故人父老子弟佐相酒．發沛中兒．得百二十人．教之歌．酒酣．上擊筑自歌曰．大風起兮雲飛揚．威加海內兮歸故鄉．安得猛士兮守四方．　漢武臨河決．悼功之不成．乃歌曰．瓠
子決兮將奈何．浩浩洋洋．慮殫為河．殫為河兮．地不得寧．功無已□○漢書溝洫志作時．兮吾山平．吾山平兮鉅鹿○漢書作野．溢．魚弗鬱兮迫冬日．　漢司馬相如琴歌曰．相如遊臨邛．富人卓王孫家．有女文君．新寡．竊於壁見之．相如因以琴歌挑之曰．鳳兮鳳兮歸故鄉．遊遨四海求其皇．有豔淑女在此房．何緣交接為鴛鴦．鳳兮鳳兮從我栖．得託字尾永為妃．交情通體心和諧．中夜相從知者誰．　漢烏孫公主歌曰．吾家嫁我兮天一方．遠託異國烏孫王．穹廬為室兮氈為牆．肉為食兮酪為漿．居常思土心內傷．願為黃鶴兮還故鄉．　後漢章帝時童謠曰．城中好高髻．四方高一尺．城中好大眉．四方且半額．城中好廣袖．四方用疋帛．　後漢桓帝時童謠曰．城上烏．尾畢逋．公為吏．兒為徒．一徒死．百乘車．車班蘭．至河閒．姹女能數錢．銀為室．金為堂．戶上膴膴舂黃梁．下有鼓．我欲擊之丞相怒．　晉劉琨扶風歌曰．繫馬長松下．廢鞍高岳頭．烈烈悲風起．泠泠澗水流．鹿遊我前．猴戲我側．資糧既以乏．薇蕨安足食．惟昔李愆期．寄在匈奴庭．忠信反獲罪．漢武不見明．　晉陸機百年歌曰．一十時．顏如蕣華曄有暉．體如飄風行如飛．終朝出遊薄暮歸．六情逸豫心無違．清酒將炙奈樂何．清酒將炙奈樂何．　二十時．膚彩津澤人理成．美目淑貌灼有榮．光車駿馬遊都城．高談雅步何盈盈．清酒將炙奈樂何．清酒將炙奈樂何．　三十時．行成名立有令聞．力可扛鼎志干雲．食如漏巵氣如熏．辭家觀國綜典文．清酒將炙奈樂何．清酒將炙奈樂何．　四十時．體力克壯志方剛．跨州越郡還帝鄉．出入承明擁大璫．清酒將炙奈樂何．清酒將炙奈樂何．　五十時．荷旄杖節鎮邦家．鼓鍾嘈囋趙女歌．羅衣綷粲金翠華．言笑雅舞相經
過．清酒將炙奈樂何．清酒將炙奈樂何．　六十時．年亦耆艾業亦隆．驂駕四牡入紫宮．軒冕納那翠雲中．子孫昌盛家道豐．清酒將炙奈樂何．清酒將炙奈樂何．　七十時．精爽頗損膂力愆．清水明鏡不欲觀．臨樂對酒轉無歡．攬形脩髮獨長歎．　八十時．明已損．聰去耳．前言往行不復紀．辭官致祿歸桑梓．安車駟馬入舊里．樂事告終憂事始．　九十時．日告耽瘁月告衰．形體雖是志意非．言多謬誤心多悲．子孫朝拜或問誰．指景玩日慮安危．感念平生淚交揮．　百歲時．盈數已登肌肉單．四支百節還相患．目若濁鏡口垂涎．呼吸嚬蹙反側難．茵褥滋味不復安．　晉傅玄燕人美兮歌曰．燕人美兮趙女佳．其室則邇兮限增崖．雲為車兮風為馬．玉在泥兮蘭在野．雲無期兮風有止．思多端兮誰能理．　晉王獻之情人桃葉歌曰．桃葉復桃葉．桃葉連桃根．相憐兩樂事．獨使我纏綿．　桃葉復桃葉．渡江不用楫．但渡無所苦．我自楫迎汝．　桃葉答王團扇歌曰．七寶畫團扇．粲爛明月光．與郎却暄暑．相憶莫相忘．青青林中竹．可作白團扇．動搖郎玉手．因風託方便．團扇復向誰．侍許自障面．顦顇無復理．羞與郎相見．　齊陸□○明本作垂．按玉台新詠九作厥．當作厥．李夫人及貴人歌曰．別車桂席塵．豹尾香煙滅．彤殿向蘼蕪．青蒲復萎絕．坐萎絕．對蘼蕪．臨玉階．泣長塗．寡鶴羈雌飛且止．彫梁翠壁網蜘蛛．洞房明月夜．對此淚如珠．　晉孫綽情人詩曰．碧玉破瓜時．相為情顛倒．感郎不羞難．迴身就郎抱．　宋鮑昭白紵辭歌曰．朱脣動．素袖舉．洛陽少童邯鄲女．古稱淥水今白紵．催絃急管為君舞．窮秋九月荷葉黃．北風驅鷹天雨霜．夜長酒多樂未央．春風澹蕩使思多．天色淨淥氣妍和．含桃紅萼蘭紫芽．朝日灼爍發園花．卷
幌結帷羅玉筵．齊謳秦吹盧女絃．千金雇笑買芳年．桂宮柏寢擬天居．朱爵文窗韜碧疏．彫屏匼匝組帳舒．秦箏趙瑟挾笙竽．垂璫散緌盈玉除．停觴不語欲誰須．　又中興歌曰．中興太平運．化清四海樂．星星照玉臺．紫煙遊鳳閣．碧樓含夜月．紫殿爭朝光．綵墀散蘭麝．風起自生芳．三五容色滿．四五妙容歇．已輸春日觀．分隨秋光沒．　宋謝莊明堂歌辭曰．履艮宅中．司繩緫四方．裁化偏寒燭．布政周炎涼．景麗條可結．霜明冰可折．凱風扇朱辰．白雲流素節．右歌明堂黃帝辭．五言．依土數．　參映夕．駟昭晨．雲乘震．司青春．萌動達．萬品新．　潤無際．澤無垠．右歌青帝辭．三言．依木數．　龍精初見大火中．朱光北至圭景同．庶物盛長咸殷阜．恩覃四溟被九有．右歌赤帝辭．七言．依火數．　百川如鏡天地爽且明．雲冲氣舉盛德在素精．右歌白帝辭．九言．依金數．　歲既暮．日既馳．靈乘坎德司規．玄雲合晦鳥歸．白雪繁亘天涯．右歌黑帝辭．六言．依水數．　齊謝朓郊廟歌辭．歌青帝．木生數三．營翼日．鳥殷霄．凝冰泮．玄蟄昭．景湯湯．風習習．夷女歌．東皇集．　歌赤帝．火成數七．惟此夏德德恢恢．兩龍在御炎精來．族雲蓊鬱溫風煽．興雨祁祁委苗徧．　歌黃帝．土數五．稟火自明敏．資金挺剛克．涼燠資成化．羣方載厚德．　歌白帝．金數九．帝悅于兌執矩固司藏．百川牧○樂府詩集三作收．潦精景應徂商．嘉樹離披榆關命賓鳥．夜光如霜秋風方嫋嫋．　歌黑帝．水數六．霜鍾鳴冥陵起．星迴天月窮紀．聽嚴風來不息．望玄雲黝無色．　齊王融明王歌辭曰．明王日月照．至樂天地和．幸息雲門吹．復歇咸池歌．桂序金匏轉．瑤軒絲石羅．露凝嘉草秀．煙度醴泉波．　又曰．聖君應昌歷．景祚啟休期．海蕩萬川集．山崖百草滋．大哉君為后．何羨唐虞時．　又
曰．湛露改寒司．交鸎變陽旭．瓊袖藻晨紅．瑤塘．汙初淥．日霽沙漵明．風泉暗華燭．遵渚汎蘭觴．乘漪舞清曲．　又曰．炎光銷玉殿．涼風吹鳳樓．金華粧翠羽．鷁首畫龍舟．荊姬採菱曲．越女江南謳．良時時一遇．佳人難再求．　梁武帝春歌曰．階上香入懷．庭中花照眼．春心一如此．情來不自限．　夏歌曰．江南蓮花水．紅光復碧色．同絲有同藕．異心無異意．　秋歌曰．繡帶合歡給．錦衣連理文．懷情入夜月．含笑出朝雲．　團扇歌曰．手中白團扇．淨如秋圓月．清風任動生．嬌香乘意發．　襄陽白銅隄歌曰．龍馬紫金鞍．翠毦白玉羈．照曜雙闕下．知是襄陽兒．　梁沈約郊廟歌黃帝辭曰．鬱彼中壇．含霊闡化．迴環氣象．輪無輟駕．　歌青帝辭曰．帝位在震．龍德司春．開元布澤．含和上人．　歌赤帝辭曰．炎光在离．火為盛德．執禮昭訓．持衡授則．　歌白帝辭曰．神在秋方．帝居西顥．允茲金德．裁成萬寶．　歌黑帝辭曰．德盛浮水．玄冥紀節．陰降陽騰．氣凝象閇．　元會歌辭．皇帝出入奏皇雅．歌詩三曲．五言．二郊太廟明堂同用．帝德實廣運．車書靡不賓．執瑁朝羣后．垂旒御百神．　華蓋拂紫微．鉤陳繞太一．容裔被緹組．參差羅罘罼．　清蹕朝萬．端冕臨正陽．春句○隋書音樂志作青絇．黃金繶．袞衣文繡裳．　皇太子出入奏胤雅．歌詩一曲．四言．自昔殷代．哲王世有．降及周成．惟器是守．上天乃眷．大梁既受．灼灼重明．仰承元首．上壽酒奏分○隋書音樂志作介．雅．詩一曲．五言．百福四象初．萬壽三元始．拜獻惟袞職．同心協卿士．北極永無窮．南山安足擬．　又襄陽白銅鞮歌曰．分手桃林崖．望別峴山頭．若欲寄音信．漢水向東流．　又春白紵歌曰．蘭葉參差桃半紅．飛芳舞縠戲春風．如嬌如怨狀不同．含笑流盻滿堂中．翡翠羣飛飛不
息．願在雲閒長比翼．佩服堇○樂府詩集五十六作瑤．草駐容色．舜日堯年歡無極．　夏白紵歌曰．朱火灼爍照佳人．含情送意遙相親．嫣然一轉亂心神．非子之故欲誰因．　秋白紵歌曰．白露欲凝草已黃．金琯玉柱響洞房．雙心一影俱回翔．吐情寄君君莫忘．　冬白紵歌曰．寒閨晝密羅幌垂．嬌容麗色心相知．雙去雙還誓不移．長袖拂面為君施．　梁劉孝威行幸甘泉歌曰．漢家迎夏畢．避暑甘泉宮．棧車鳴里鼓．駟馬駕相風．校尉烏丸騎．待詔婁煩弓．後旌猶五柞．前笳度九嵏．才人豹尾內．御酒屬車中．輦迴百子閣．扇動七輪風．鳴鍾休衞士．披圖占後宮．材官但校獵．涼風戲射熊．　古東飛伯勞等歌曰．東飛伯勞西飛鷰．黃姑織女時相見．誰家女兒對門居．開華發色照里閭．南窗北牖挂明光．羅帷綺帳脂粉香．女兒年幾十五六．窈窕無雙顏如玉．三春已暮花隨風．空留可憐與誰同．　古．○古下疑有脫文．河中之水向東流．洛陽女兒名莫愁．莫愁十三能織綺．十四採桑東陌頭．十五嫁為盧家婦．十六生兒字阿侯．盧家蘭室桂為梁．中有鬱金蘇合香．頭上金釵十二行．足下絲履五文章．珊瑚挂鏡爛生光．平頭奴子提履箱．人生富貴何所望．恨不嫁與東家王．【賦】袁山松歌賦曰．朱脣不啟．皓齒不離．清氣獨轉．妍弄潛移．或似停而不留．或如疾而不馳．【牋】魏繁欽與太子牋曰．都尉薛訪車子．年始十四．能囀喉引聲．與葭同音．乃知天壤之所生．誠有自然之妙物．潛氣內轉．哀音外激．大不抗越．細不幽散．聲悲奮笳．曲美常均．及與黃門鼓吹溫胡．迭唱迭和．喉所發音．無不響應．遺聲抑揚．不可勝窮．暨其清激悲吟．雜以怨慕．詠北狄之遐征．奏胡馬之長思．是時涼風拂衽．背山臨谿．莫不泫泣隕涕．悲懷慷慨．竊惟
聖體．兼愛好奇．是以先白．　魏文帝答曰．披書歡笑．不能自勝．奇才妙伎．何其善也．頃守土○太平御覽五百七十三作守宮王．按當作守宮士．孫世．有女曰瑣．年始九歲．夢與神通．寤而悲吟．哀聲激切．涉歷六載．于今十五．近者督將具以狀聞．是日博延衆賢．遂奏名倡．曲極數彈．歡情未逞．乃令從官．引內世女．須臾而至．厥狀甚美．素顏玄髮．皓齒丹脣．詳而問之．云善歌舞．於是提袂徐進．揚蛾微眺．芳聲清激．逸足橫集．然後循容飾粧．改曲變度．斯可謂聲協鍾石．氣應風律．今之妙舞．莫巧於絳樹．清歌莫善○太平御覽三百八十一．初學記十九作激．於宋臈．豈能亂○全三國文七亂上有上字．霊祇．下變庶物．漂悠風雲．橫厲無方．若斯也哉．固非車子喉囀長吟所能逮也．吾練色知聲．雅應此選．謹卜良日．納之閑房．【啟】梁沈約謝齊竟陵王宋永明樂歌曰．鳳綵鸞章．霞鮮錦縟．覿寶河宗．未必比麗．觀樂帝所．遠有慚德．雖日月在天．理絕稱詠．而徘徊光景．不能自息．
子／類書／藝文類聚／卷第四十五／職官部一／總載職官(P.797)
藝文類聚卷第四十五
職官部一　總載職官　諸王　相國　丞相　冢宰
總載職官
尚書曰．成王既黜殷命．滅淮夷．歸于宗周．董正治官．曰唐虞稽古．建官惟百．內有百揆四岳．外有州牧侯伯．　禮記曰．有虞氏官五十．夏后氏官百．殷二百．周三百．天子立六官．三公九卿．二十七大夫．八十一元士．以聽天下之外治．以明章天下之男教．　大戴禮曰．古之卿政以治天下者．冢宰之官以成道．司徒之官以成德．宗伯之官以成仁．司馬之官以成禮．司寇之官以成義．司空之官以成智．　尚書大傳曰．古者天子三公．每一公三卿佐之．每一卿三大夫佐之．每一大夫三元士佐之．　賈誼新書曰．王者官人六等．一曰師．二曰友．三曰大臣．四曰左右．五曰侍御．六曰廝役．智足以為源泉．行足以為表儀．謂之師．智足以為礱礪．行足以為輔助．謂之友．智足以謀國事．行足以為民率．謂之三○太平御覽二百零三無三字．大臣也．修身正行．不於鄉曲．左右也．事君不敢有二心．侍御者也．唯言之聽．以事君者．廝役也．　說苑曰．應侯與賈子坐．聞有鼓琴之聲．應侯曰．今之琴一何悲也．賈子曰．夫張急調下．故使之悲爾．張急者．良材也．調下者．官卑也．取夫良材而卑官之．安能無悲乎．應侯曰．善．　漢書曰．永元三年．上
微行．始出．北至池陽．西至黃山．南獵長揚．東遊宜春．微行常用飲酎八九月中．與侍中常侍武騎及待詔隴西北地良家子能騎射者．期諸殿門．故有期門之號．自此始也．　東觀漢記曰．更始所置官．多羣小．長安謂之語曰．竈下養．中郎將．爛羊胃．騎都尉．爛羊頭．關內侯．　漢舊儀曰．古法．聖猶試．故令丞相設四科之辟．以博異德．第一科曰．德行高妙．志節清白．二科曰．學道修行．經中博士．三科曰．明曉法令．足以決疑．能案章覆問．文中御史．四科曰．剛毅多略．遭事不惑．明足以照姦．勇足以決斷．才任三輔劇令．皆試以其能．然後官之．第一科補西曹南閤祭酒．二科補議曹．三科補四辭八奏．四科補○漢舊儀補下有賊字．此脫．決．　李重雜奏議曰．古之聖王．建官垂制．所以體國經治．而功在簡易．自帝王而下．世有增損．舜命九官．周分六職．秦采古制．漢仍秦舊．倚丞相．任九卿．雖置五曹尚書．始於封奏．以宣外內．事任尚輕．而郡守牧民之官重．故漢宣稱所與為治．唯良二千石．其有殊勳者．輒璽書勉勵．或賜爵進秩．禮遇豐厚．得治大體．所以追蹤三代也．乃至東京．雖漸優顯．然令僕射出為郡守．鍾離意黃香胡廣是也．郡守入為三公．虞延第五倫桓虞鮑昱是也．　楊泉物理論曰．吏者理也．所以理萬機．平百揆也．武士宰民．猶使狼牧羊．鷹養鶵也．是以人主務在審官擇人．【詩】魏應璩雜詩．散騎常師友．朋夕進規獻．侍中主喉舌．萬機無不亂．尚書統庶事．官人乘法憲．彤管弭納言．貂璫表武弁．出入承明廬．車服一何煥．三寺齊榮秩．百僚所瞻願．【頌】晉陸機漢高祖功臣頌曰．茫茫宇宙．上慘○文選四十七作墋．下黷．波振四海．塵飛五岳．九服徘徊．三靈改卜．赫矣高祖．肇載天祿．彤雲晝聚．素靈夜哭．萬邦宅心．駿民効
足．堂堂蕭公．主迹是因．綢繆睿后．無實惟人．外濟六師．內撫三秦．拔奇夷難．邁德振民．名蓋羣后．是謂宗臣．平陽樂道．在變則通．爰深爰默．有此武功．長驅河朔．電擊襄東．協策淮陰．亞迹蕭公．文成作師．通幽洞冥．永言配命．因心則靈．窮神觀化．望景揚清．鬼無隱謨．物無遁形．運籌固陵．定策東襲．三王從風．五侯允集．霸楚云喪．皇漢凱入．曲逆宏達．好謀能深．遊情杳莫．神迹是尋．奇謀六奮．嘉慮百迴．規主于足．離項于懷．韓王窘執．胡馬洞開．灼灼淮陰．靈武冠世．策出無方．思入神契．有險必夷．摧剛則脆．肇謨漢湄．還定渭表．濟河夷魏．登山滅趙．威掠火烈．勢踰風掃．拾代如遺．偃齊猶草．彭越觀世．韜迹隱光．威凌楚城．質委漢王．靖難河濟．即宮舊梁．烈烈黥布．睆睆其眄．名冠強楚．鋒猶駭電．肇彼梟風．翩為我扇．天命方集．王于東夏．矯矯三雄．至于垓下．元凶既夷．寵祿來假．張耳之賢．有聲梁魏．俯思舊恩．仰察五緯．脫迹違禮．披榛來媚．改策西秦．執辱北冀．王信韓孽．拓土開疆．我圖爾戎．越遷晉陽．盧綰自微．婉戀我皇．跨功踰德．祚爾暉章．吳芮之王．祚由梅鋗．功微勢弱．世載忠賢．肅肅荊王．董我三軍．圖掌四方．殷薦其勳．庸親祚勞．舊楚是分．安國違親．悠悠我思．依依哲母．既明且仁．引身伏劍．永言固之．主云興亡．末命是期．絳侯質木．多略寡言．曾是忠勇．惟帝攸歎．雲驚靈丘．景逸上蘭．平代擒狶．奄有燕韓．寧亂以武．斃呂以權．實惟太尉．劉宗以安．舞陽道迎．延帝幽藪．宣力王室．匪惟厥武．緫干鴻門．披闥帝宇．聳顏誚項．掩淚寤主．百王之極．舊事靡存．稷嗣制禮．下肅上尊．穆穆帝典．乃其盈門．風希三代．憲流後昆．紀信誑項．軺軒是乘．身與烟銷．名與風興．形可以暴．志不可凌．【贊】後漢班固公孫弘贊曰．公孫弘卜
式倪寬．皆以鴻漸之翼．困於燕爵．遠迹羊豕之閒．非遇其時．焉能致此位乎．是時漢興六十餘載．上方欲用文武．求之如弗及．始以蒲輪迎枚生．見主父而歎息．羣士慕向．異人並出．卜式拔於芻牧．弘羊擢於賈豎．衞青奮於奴僕．日磾出於降虜．斯亦曩時版築飯牛之朋也．漢之得人．於茲為盛．儒雅則公孫弘董仲舒倪寬．篤行則石建石慶．質直則汲黯卜式．推賢則韓安國鄭當時．定令則趙禹張湯．文章則司馬遷相如．滑稽則東方朔枚皋．應對則嚴助朱買臣．歷數則唐都洛下閎．協律則李延年．運籌則桑弘羊．奉使則張騫蘇武．將帥則衞青霍去病．受遺則霍光金日磾．其餘不可勝紀．是以興造功業．制度遺文．後世莫及．孝宣承統．纂修洪業．亦講論六藝．招選茂異．而蕭望之梁丘賀夏侯勝韋玄成嚴彭祖尹更始．以儒術進．劉向王褒．以文章顯．將相則張安世趙充國魏相邴吉于定國杜延年．治民則黃霸王成龔遂鄭弘邵信臣韓延壽尹翁歸趙廣漢嚴延年張敞之屬．皆有功績．見述後世．參其名臣．亦其次也．　晉袁宏三國名臣贊曰．赫赫三雄．並回乾軸．競收梓．爭採松竹．鳳不及栖．龍不暇伏．英英文若．靈鑒洞照．應變知微．探賾索要．日月在躬．隱之彌曜．公達潛朗．思同蓍蔡．運用無功．勳攝羣會．邈哉崔生．體正心直．天骨疎朗．牆岸高嶷．忠存軌迹．義形風色．思樹芳蘭．翦除荊棘．景山恢誕．韻與道合．形器不存．方寸海納．和而不同．通而不雜．過醉亡辭．在醒貽答．長文通雅．義格終始．思戴元首．擬伊同齒．嘉謨肆庭．讜言盈耳．深哉泰初．宇量高雅．器範自然．標準無假．全由身冥．迹汙必偽．處死匪難．理存則易．六合徒廣．容身靡寄．堂堂孔明．基宇宏邈．器同生人．獨稟先覺．標牓風流．遠朋管樂．士元弘長．雅性
自融．崇善愛物．觀始知終．喪亂備矣．勝塗未隆．先生標之．振起清風．公琰植根．不忘忠敬．豈曰模擬．實在雅性．推賢恭己．久而可敬．公瑾英達．朗心獨見．披草求君．定交一面．桓桓魏武．外託霸迹．志掩衡霍．恃戰忘敵．卓卓若人．曜奇赤壁．三光參分．宇宙暫隔．子布擅名．遭世方擾．撫翼桑梓．息肩江表．王略威夷．吳魏同寶．遂贊宏謨．匡比霸道．昂昂子敬．拔迹草萊．荷檐吐奇．乃構雲臺．子瑜長者．體性純懿．諫而不犯．正而不毀．將命闕庭．退忘私位．伯言謇謇．以道佐世．出能勤功．入亦獻替．謀翊社稷．解紛挫銳．元歎穆遠．神和形撿．如彼白珪．質無塵點．清不增潔．濁不加染．仲翔高亮．性不和物．好是不羣．折而不屈．屢摧逆鱗．直道受黜．歎過孫陽．放同賈屈．【頌】晉張子並楊四公頌○明本在陸機漢高祖功臣頌後．曰．峩峩西岳．峻極太清．降神挺賢．實有景靈．靈何為四．四楊是丁．佐我大侯．俾作韓貞．明明在上．不顯其身．帝時疇咨．本道求真．僉曰於公．溫故知新．宜保宜傳．克贊典墳．昔在阿衡．左右商王．有周文武．股肱旦望．我漢楊氏．代作棟梁．蹇蹇匪躬．惟國之綱．綱弛復整．政無亂荒．功假皇穹．率土以康．心盡于朝．終然允臧．伊德之輔．是乃毛羽．匪哲匪賢．孰云敢舉．楊氏蹈之．為軌為武．軌武伊何．盡啟基緒．穆穆天子．以為心膂．於萬斯年．克昌厥後．
子／類書／藝文類聚／卷第四十八／職官部四／散騎常侍(P.870)
散騎常侍
應劭漢書曰．秦官．及漢．置散騎及中常侍各一人．獻可替否也．　華嶠集曰．散騎．以從容侍從．承答顧問為職．又掌贊詔命．平處文籍．故前世多參用言語文學之士．　王隱晉書曰．鄭默為散騎常侍．世祖祀南郊．侍中已陪乘．詔曰．使鄭常侍默．曰．卿之何以得參乘．昔州內舉卿相輩．常愧有累清談．　七賢傳曰．阮籍．高貴鄉○按鄉下當脫公字．以為散騎常侍．非其好也．　晉中興書曰．庾闡有文章才義．議者以為宜綜國史．於是召為散騎常侍．　又曰．謝萬．升平五年詔曰．前西中郎萬．才義簡亮．宜居獻替．其為散騎常侍．【墓誌】梁元帝散騎常侍裴子野墓誌銘曰．幾原博聞．裁為典墳．比良班馬．等麗卿雲．董籍既別．涇渭以分．聖皇御極．欽賢盱顧．儲后特聖．降情文苑．既匹嚴朱．復同徐阮．如何不憖．卜期斯遠．【誄】晉潘岳散騎常侍夏侯湛誄曰．英英夫子．灼灼其儁．飛辯摛藻．華繁玉振．疇昔之遊．二紀于茲．斑白攜手．何歡如之．居吾語爾．衆不勝悲．人惡俊異．世疵文雅．執戟疲揚．長沙役賈．無位爾高．恥居物
下．子乃洗然．變化易容．慨然歎曰．道固不同．為仁由己．匪我求蒙．誰毀誰譽．何去何從．莫涅匪緇．莫磨匪磷．子獨正色．居屈志申．我聞積善．神降之吉．宜享遐紀．長保天秩．如何斯人．而有斯疾．曾未知命．中年殞卒．　晉劉琨散騎常侍劉府君誄曰．爰自上葉．帝堯之胤．堂堂漢祖．豁豁高韻．茂載孝景．克紹前訓．穆矣靖王．開國作鎮．惟祖惟父．乃光有晉．積行累仁．世篤忠順．是用感和．誕育奇儁．淑質英挺．金聲玉振．嗟乎君侯．仍寢斯疾．命不可延．中年殞卒．衝飈摧華．閬風彫實．如可贖兮．人百其質．存若燭龍銜曜．沒若庭燎俱滅．搢紳頹範於高模．邦國彌悴於隕哲．【表】陳徐陵讓散騎常侍表曰．臣聞五十知命．宗師之格言．六百辭滿．通賢之高槩．昔墨子諸生．褰裳求楚．魯連隱士．高論却秦．況乎謬蒙知己．寧無感激．洪私過誤．寘以通班．司憲文昌．遂偕常伯．今者昆吳○本集作吾．小器．諦視不見玄黃．均天並奏．靜聽能○本集能下有聞字．鍾鼓．雖神農分藥．歧伯提針．冥衆因緣．難可匡救．陛下嗣臨寶歷．光闡大猷．屬意銓衡．留情槱棫．燕臺裝玉．儻不精真．齊客吹竽．諒宜澄簡．南郊奉乘．當求部黜之才．西省文辭．應用羅含之學．
子／類書／藝文類聚／卷第五十二／治政部上／善政(P.940)
善政
禮記曰．哀公問政．子曰．文武之政．布在方策．其人存．則其政舉．其人亡．則其政息．　左氏傳曰．鄭人遊于鄉校．以論執政．然明謂子產．毀鄉校如何．子產曰．何為．夫人朝進夕退而遊焉．以議執政之善否．其所善者．吾則行之．其所惡者．吾則改之．是吾師也．　又曰．子產知然明．問為政焉．曰．視民如子．見不仁
者誅之．如鷹鸇之逐鳥雀也．子產喜．以語子大叔．且曰．他日吾見篾之面而已．今吾見其心矣．子太叔問政於子產．子產曰．政如農功．日夜思之．思其始而成其終．其過鮮矣．　又曰．鄭子產有疾．謂子太叔．我死．子必為政．唯有德者．能以寬服民．其次莫如猛．夫火烈．民望而畏之．故鮮死者．水懦．民狎而玩之．則多死焉．疾數月而卒．太叔為政．不忍猛而寬．鄭國多盜．聚於雚蒲之澤．太叔徒兵攻雚蒲之盜．盡殺之．仲尼曰．善哉．政寬則民慢．慢則糾之以猛．猛則民殘．殘則施之以寬．寬以濟猛．猛以濟寬．政是以和．　論語曰．子貢問政．子曰．足食足兵．民信之矣．子貢曰．必不得已而去．於斯二者何先．曰．去食．自古皆有死．民無信不立．　又曰．季康子問政於孔子．孔子對曰．政者正也．子帥以正．孰敢不正．　又曰．季康子問政於孔子．曰．如殺無道以就有道．何如．孔子曰．子為政．焉用殺．子欲善而民善矣．君子之德風．小人之德草．草上之風必偃．　又曰．或謂孔子曰．子奚不為政．子曰．書云．孝乎惟孝．友于兄弟．施於有政．是亦為政．奚其為為政．　家語曰．子路治蒲．三年．孔子過之．入其境．曰．善哉由乎．恭敬以信矣．入其邑．曰．善哉由乎．忠信以寬矣．至其庭．曰．善哉由乎．明察以斷矣．子貢問曰．夫子未見由之政．而三稱其善．可得聞乎．孔子曰．入其境．田疇治．草萊闢．溝洫深．此恭敬以信．故其民盡力也．入其邑．牆屋完固．樹木甚茂．此其忠信而寬．故其民不偷也．至其庭．甚清閑．諸下用命．此其明察以斷矣．　又曰．哀公問政於孔子．孔子對曰．政之急者．莫大乎使民富且壽也．公曰．為之奈何．孔子曰．省力役．薄賦斂．則民富矣．敦禮教．遠罪戾．則民壽矣．公曰．寡人欲行夫子之言．恐吾國貧．孔子曰．詩云．愷悌君子．民之父母．未有
其子富而父母貧也．　又曰．衞靈公問孔子曰．有語寡人為國家者．謹之於廟堂之上．則政治矣．何如．孔子曰．其可也．愛人者則人愛之．惡人者則人惡之．　又曰．哀公問於孔子曰．寡人欲國小則能守．大則能攻．其道何如．孔子曰．使君朝庭有禮．上下和親．天下百姓．皆君之民也．將誰攻焉．苟違此道．民叛如歸．皆君之讎也．將誰與守．公曰．善哉．於是廢澤梁之禁．以惠百姓．　管子曰．凡為國之道．必先富民．民富則易治也．貧則難治也．奚以知然．民富則安鄉．安鄉則重家．重家則敬上畏罪．敬上畏罪．則易治也．貧則危鄉．危鄉則輕家．輕家則凌上犯禁．凌上犯禁．則難治也．昔者七十九代之君．法制不一．號令不同．然而俱王天下．何也．必國富而粟多也．　又曰．政之所行．在順民心．政之所廢．在逆民心．民惡憂勞．我佚樂之．民惡貧賤．我富貴之．民惡危墜．我存安之．民惡滅絕．我生育之．　又曰．凡牧民者．欲民之正．欲民之正也．則微邪不可不禁也．微邪者．大邪之所生也．微邪不禁．而求大邪之亡傷．固不可得也．　鄧析書曰．夫水濁則無掉尾之魚．政苛則無逸樂之士．　孟子曰．為高必因丘陵．為下必因川澤．為政必因先王之道．　莊子曰．至德之世．山無蹊隧．澤無舟梁．烏□之巢．可攀援而闚也．　孫卿子曰．夫一仞之牆．民不能踰．百仞之山．童子升而遊焉．凌遲故也．今仁義之凌遲久矣．能謂民弗踰焉．　商君書曰．古者民聚生而羣處．故求有上也．然則天下之樂有上．將以為治也．今有主而無法．其害與無主同．有法而不勝其亂．與無法同也．　韓子曰．故善毛嬙而西施之美．無益吾○原作君．據馮校本改．面．用脂澤粉黛．則倍其初．言先王仁義．無益於治．必賞罰則國治．賞罰法度者．國之脂澤粉黛．　又曰．勢者．
君之馬也．威者．君之輪也．勢固則輿安．威定則策勁．臣從則馬良．民和則輪利．為國有失於此．覆輿奔馬．折策敗輪矣．輿覆馬奔．策折輪敗．載者安得不危．　新序曰．魯君使密子賤為單父宰．子賤辭去．因請善書者．使書憲法．魯君與之．至單父．使書．子賤從旁引其肘．書醜則怒之．欲好書則又引之．書者患之．辭去．歸以告魯君．魯君曰．子賤苦吾擾之．使不得施其善政也．乃命有司．無得擅徵發單父．單父大理．事具巧藝部書篇．【碑】梁裴子野丹陽尹湘東王善政碑曰．皇上建顯號．垂鴻名．廣大配乎天地．光華象乎日月．長駕遠撫．橫逸乎都外．策鏡區域．充塞乎無垠．上冠九垓．旁濟八表．制禮以告成功．作樂以彰治定．福應允臻．祥慶符合．六府孔脩．九官咸事．於往歲也．有司奏以湘東王為宣惠將軍丹陽尹．既而下車為政．振民育德．循名責實．舉無遺慮．若夫據饋累起．求賢如不及．卑身折節．用人若由己．玉帛旅於丘園．辟書交乎塗路．求餘論於故府．想遺風於舊哲．延儒生於東閤．命文學於後車．重門洞啟．列筵廣置．四民緫至．獄訟殷集．王兼而治之．綽有餘裕．上弘其禮．下悅其風．虛往實歸．人得所至．由是百吏仰成．具僚斂衽．千里之間．有懷必亮．躬親勸課．賦政授時．辨相物宜．務盡地利．由是仍歲有秋．餘糧栖畝．是以縉紳先生．愀然相顧．遂造象魏．拜而陳之．有詔報曰．纖介之善．春秋必書．吏民歸美．難用抑絕．於是二三君子．歡得所奏．乃擇工良匠．追石名山．撰德選辭．興事篆刻．俾萬代之下．知斯文之在斯．銘曰．茫茫禹迹．經啟萬方．平秩肇定．曰若我皇．并苞九域．畫野分疆．猗歟帝子．日就月將．疏爵分品．奄有瀟湘．君王先啟．既表南國．肇允神童．飜飛上德．導達玄微．優遊翰墨．行成師範．文為麗則．帝曰爾
詣．出康庶績．勿替敬典．大猷允迪．我王顯允．洵美且麗．夙夜乾乾．有隆無替．光贊大朝．庇民濟世．京邑翼翼．永承嘉惠．　陳徐陵為司空徐州刺史侯安都德政碑曰．巖巖天柱．大矣周山之峯．桓桓地軸．壯哉崑崙之阜．三光懸而不墜．九土鎮以無疆．承乾合德之君．則天體元之后．所以並咨四鎮．咸建五臣．業配蒼祗．功成縣．至於流名雅頌．著美風詩．年代悠然．寂寥無紀．其能繼茲歌詠者．司空侯使君乎．自文昭武穆．祚土開家．濮水盛其衣簪．滎波分其緒秩．仁義之道．夷門美於大梁．儒雅之風．司徒重於強漢．自通人許劭．託命於江湖．高士袁忠．寄身於交越．俱違建安之難．獨處衡山之陽．祖天資秀傑．世載雄豪．卓富擬於公侯．班佃必於旌鼓．父光祿大夫．邑里開通德之門．州鄉無抗禮之客．自茫茫禹迹．赫赫宗周．家滅驪戎．國亡夷羿．我高祖武皇帝．迎河圖於浪泊．括地象於炎洲．南興涿鹿之師．北問共工之罪．天生宰輔．堯年致白虎之祥．神賜英賢．殷帝感蒼龍之傑．公亦觀時佇聖．嘯咤風雲．跪開黃石之書．高詠玄池之野．吟梁甫．自比管仲之才．惆悵華○本集作莘．郊．久負伊生之歎．自羯虜侵華．羣蠻縱軼．衡○原訛後．據馮校本改．臯桂部之地．四戰五達之郊．郡境賢豪．將謀禦難．長者僉論．推公主盟．義士雄民．星羅霧集．公既膺五聘．方啟六韜．率是驍徒．仍開嶺嶠．自大討瀟湘．同茲樊酈．下軍違命．上策不宣．敗我王師．受拘勍盜．大陳格于文祖．咸秩具神．率土依風．羣靈稟朔．公亦忠為令德．天纂之謀．吳帳斯開．衞門無擁．雖復季孫還魯．隨武濟河．國慶民歡．相儔匪若．即授使持節開府儀同三司丹陽尹．昔光武不尤於馮異．穆公深禮於孟明．終報王官之師．遂舉咸陽之地．斯乃聖主之宏略．而名臣之遠圖
者焉．皇帝以陶唐啟國．致玉版於河宗．顓頊承家．佐金天於江水．經綸草昧．定鼎之業居多．締構權輿．斷鼇之功相半．固以英聲馳於海外．信義感於寰中．主器攸歸．當璧斯在．公於是抗表長信．清宮未央．從億兆以同心．引公卿而定策．馳輕軒於軨轕．奉待駕於中都．七廟之基．於焉永固．萬邦之本．由此克寧．乃授司空公南徐州刺史．於是鎮之以清靜．安之以惠和．望杏敦耕．瞻蒲勸穡．室歌千耦．家喜萬鍾．陌上成陰．桑中可詠．春鶊始囀．必具籠筐．秋蟀載吟．竟鳴機杼．或肅拜靈祀．躬瞻舞雩．去駕擁於風塵．還旌阻於飄沐．京坻歲積．非勞楚堰之泉．倉廩年豐．無用秦渠之水．雖復東過小縣．夏雨逐其輕輪．南渡滄江．秋濤弭其張蓋．固不得同年而語矣．若夫聽採民訟．昏曉必通．召引軒櫺．躬親辯決．立受符於前案．無留詣於後曹．接務高城之中．非異甘棠之下．欣欣美俗．濟濟都塵．以賈琮郭賀之風．行建武永平之化．於是州民散騎常侍王等．拜表宮闕．請揚茲美化．樹彼高碑．民欲天從．允彰絲誥．銘曰．鬱鬱三象．茫茫九州．綿天慘沴．浹地虔劉．赫矣高祖．爰清國讎．元勳佐命．力牧風侯．亦既旋歸．邦家有暉．宮亭蠡浦．奮翅高飛．雷卷勍寇．風行國威．文身被髮．作貢來綏．我皇纂武．攀號東序．謁渭同周．迎門惟呂．流矢為暴．攙槍斯舉．喋喋蒼黎．危危刀俎．自我徂征．妖氛克平．爰驅大彘．實剪長鯨．北震巢浦．南俘灌城．青羌卷介．赤狄迴兵．蹈舞難踰．歌謠靡宣．曰我黎庶．俱祈上玄．山移兩越．海變三田．公為上相．復倍斯年．　又廣州刺史歐陽顧○本集作頠．德政碑曰．弱水導其洪源．軒臺表其增殖．懿哉少府．師儲皇於二京．盛矣司徒．傳儒宗於九世．廣陵邕邕．族擅江右．勃海赫赫．名重洛陽．若夫岳鎮龍璠．星懸鶉火．衡
山誕其高德．相○本集作湘．水降其清輝．千仞孤摽．萬頃無度．年當小學．志冠成童．因孝為心．欲仁成體．屯騎府君．早棄榮祿．易簀之日．幾將毀終．不杖之言．深非通制．遺貲巨萬．富擬猗頓．裁變槐榆．並貶○本集作賑．宗戚．南茨大麓．北眺清湘．得性於橘洲之間．披書於杏壇之上．三冬文史．五經縱橫．頻致嘉招．確乎難拔．既而帝啟黃樞．神亡赤伏．天地崩霣．川冢沸騰．羣酋豪．更為禍亂．朝披羽檄．夜炤爟烽．浴鐵蔽於山原．摐金駭於樓堞．公疲兵屢出．獨據胡床．勍賊重圍．尚凭書几．揚灰既散．駕棒將揮．咸剋凶梁．以保衡服．常以二主蒙塵．三光掩曜．出入逾於嘗膽．殷憂獨其撫心．不治第宅．深符去病．志梟羣醜．彌同越石．自禹珪既錫．堯玉已傳．物變謳謠．風移笙管．商周之際．孤竹尚其哀歌．曹劉之間．蘇子猶其狂哭．況番禺連帥．寔謂宗枝．迷我天機．自窺梁鼎．以公威名本重．逼統前軍．乾數難違．剝象終悔．高祖永言惟舊．彌念奇功．即訓皇家．深弘朝綱．檻車才至．輿襯已焚．祝史祅於夷吾．壇場延於井伯．綢繆安樂．造次訐謀．爰珥豐貂．允光金蟪．但八柱之土．蠻夷不賓．九疑之陽．兵凶歲積．以公昔在衡臯．深留風愛．仁恩可以懷猛○原訛猶．據馮校本改．獸．威名可以懼啼兒．乃授持節散騎常侍衡州刺史．我皇帝從唐侯以胤國．屈啟筮而登家．一恭寶祚．開定江沔．三改琁衡．苞羅湘峽．昔中宗屈申於處仲．高祖遺恨於平城．漢武承基．方通沙塞．晉明紹運．裁平姑熟．○本集作孰．方其盛業．綽有光前．踐祚之初．進公位征南將軍廣州刺史．又都督東衡州二十州諸軍事宜．公乃務是民天．敦其分地．火耕水耨．彌亙原野．賊盜皆偃．工賈競臻．鬻米商鹽．盈衢滿肆．新垣既築外戶無扃．脂脯豪家．鍾鼎為樂．揚袪洒汗．振雨流風．市
有千金之租．田多萬箱之詠．僧釋慧羨等．來朝終闕．備啟丹誠．乞於大路康莊．式刊豐琰．庶樊卿寶鼎．復述台司之功．羊叟高碑．更紀征南之德．於是跪開黃素．爰登紫泥．鑒此誠祈．皆如所奏．乃詔庸臣．為其銘曰．赫赫宗陳．桓桓鼎臣．千乘建學．五典攸因．盛德斯遠．公門日新．嵩高惟岳．貺甫生申．去衡移廣．遷征自鎮．悠悠銅界．藐藐金鄰．莫遠非督．無思不賓．三江靡浪．五嶺奚塵．式歌式舞．仁哉至仁．公其饗福．於萬斯春．　又晉陵太守王勵德政碑曰．若夫睢陵世傳．已詳載德之華．徐州先賢．亦著清風之美．偉哉文獻．光啟中興．郭莖表其深源．何籌慙其遠慶．豈惟桓氏之鳴玉．張家之珥貂．袁姓之朱衣．楊宗之華轂．又有似○本集作佽．飛遮列．班弓夾門．濯龍俯望．緹騎盈道．奕世如此．何其盛哉．君以藍田美玉．大海明珠．灼灼美其聲芳．英英照其符彩．風神雅淡．識量寬和．既有崔琰之鬚眉．非無鄭玄之腰帶．爛爛如高巖下電．騷騷若長松裏風．勢利無擾於胷衿．行藏不槩於懷抱．家門雍睦．孝友為風．上交不諂．下交不瀆．脫貂救厄．情靡矜．釋馬窮途．唯濟危殆．至於網羅圖籍．脂粉藝文．學侶揖其精微．詞宗稱其妙絕．出為仁武將軍晉陵太守．五雞三彘．勤卹有方．問羊知馬．鉤距兼設．濟北移樹．累政之所未治．汝南爭水．連年之所無斷．一朝明決．曾不留滯．四民商販．咸用殷阜．康哉寶運．美矣良臣．冑自澧水．源于洛濱．公侯世及．宰輔相因．曰我民秀．山川降神．風情穆穆．孝友恂恂．學則經笥．文為世珍．高風遠矣．曠代難倫．鼎鉉虛職．台階未臻．安知霜霰．遽夭松椿．碣石斯表．民情既陳．徒然下拜．何報陽春．　周王褒上庸公陸騰勒功碑曰．在昔洞庭彭蠡．三苗有遠竄之君．太室陽城．九州無同姓之國．是知周衞設
險．所務非山川．河岳作固．所寶惟休德．至於三峽蹇產．九折崢嶸．高峯尋雲．深谷無景．秦開漢閇．雖阻荷戟之虞．魏塞晉通．終因束馬之利．我大周開闢宇宙．混同文軌．御六氣於天樞．頓八絃於地絡．彭濮未恭．邛笮不討．外憑劍道之難．內負銅梁之阨．大將軍上庸公．仗國威靈．奉辭伐罪．長戟萬隊．巨艦千舳．板楯酋豪．斯榆君長．歷稔逋寇．累代稽誅．廓清江源．蕩滌巴濮．若夫荊門千里．蜀置永安之宮．巴水三迴．吳阻夷陵之縣．巫峽使君之灘．淪波洽沒．建平督郵之道．棧徑威紆．路阻蠻陬．途橫夷落．擅強專險．輕法侮吏．天子爰詔有司．公奉命天討．星言載塗．指日遄邁．冊授公大將軍信州刺史．韓信召拜．軍中致設壇之禮．衞青出征．臨河聞後距之令．夫鍾鼎大禮之器．昭德必書．金石不朽之質．庸勳斯樹．某等乃建碑于某地．敢作頌云．遐觀命氏．眇求世祿．龍圖紀河．鴻漸于陸．霸楚傳姓．命吳啟族．君子篤生．降靈惟岳．朝陽擢彩．荊山曜璞．巴庸自擅．彭濮稱王．南泊僰道．西通夜郎．內憑玉壘．外阻銅梁．介視荒服．斗絕邊疆．赫赫南仲．堂堂方叔．天子命我．遐征越逐．竇氏車騎．去病冠軍．封山刊石．鐫名剋勳．遠隔年代．懸感風雲．盛德必祀．千載斯文．　隋江緫吳興郡廬陵王德政碑曰．卓爾吾王．天人可擬．早成夙智．謙懷虛己．偃息流略．翺翔文史．三雍雅對．九師名理．好古如斯．學兼之矣．睢陽肇搆．碣石初開．賜田待士．牓道求材．剖符彭國．述職琅臺．去謠曙鼓．留歌暮來．【表】梁劉孝儀為雍州柳津請留刺史晉安王表曰．楚備寶臣．秦兵不入．齊多君子．魏恥昭．足使文公懼而側席．孟軻歎而廢寢．敢緣借寇之願．切望申耿之恩．陛下昔在潛龍．因茲或躍．固以陋膴膴於周原．包怱怱之佳氣．昔次君出撫．近駕班
輪．喬卿在政．遙授袞服焉．馮熊軾而督盜．御龍章而行部．無虧燮理．有光司牧．【教】梁簡文帝圖雍州賢能刺史教曰．冀州表朱穆之象．太丘有陳寔之畫．或有留愛士氓．或有傳芳史籍．昔越王鎔金．尚思范蠡．漢軍染畫．猶高賈彪．矧彼前賢．寧忘景慕．可並圖象廳事．以旌厥善．
子／類書／藝文類聚／卷第七十七／內典部下／寺碑(P.1311)
藝文類聚卷第七十七
內典下　寺碑
寺碑
後魏溫子昇寒陵山寺碑序曰．昔晉文尊周．績宣於踐土．齊桓霸世．威著於邵陵．並道冠諸侯．勳高天下．衣裳會同之所．兵車交合之處．寂寞銷．荒涼磨滅．言談者空知其名．遙遇者不識其地．然則樹銅表跡．刊石記功．有道存焉．可不尚與．永安之季．數鍾百六．天災流行．人倫交喪．爾朱氏既絕．彼天網．斷茲地紐．祿去王室．政出私門．銅馬競馳．金虎亂噬．九嬰暴起．十日並出．破璧毀珪．人物既盡．頭會箕斂．杼柚其空．大丞相渤海王．命世作宰．惟機成務．標格千刃．崖岸萬里．運鼎阿於襟抱．納山岳於胷懷．擁玄雲以上騰．負青天而高引．鍾鼓嘈囋．上聞於天．旌旗繽紛．下盤於地．壯士懍以爭先．義夫憤而競起．兵接刃於斯場．車錯轂於此地．轟轟隱隱．若轉石之墜高崖．硠硠礚礚．如激水之投深谷．俄而霧卷雲除．冰離葉散．靡旗蔽日．亂轍滿野．楚師之敗於柏舉．新兵之退自昆陽．以此方之．未可同日．既考茲沃壤．建此精廬．砥石礪金．瑩珠琢玉．經始等於佛功．制作同於造化．息心是歸．淨行攸處．神異畢臻．靈仙總萃．鳴玉鑾以來遊．帶霓裳而至止．翔鳳紛已相嚾．飛龍蜿而俱躍．雖復高天銷於猛炭．大地淪於積
水．固以傳之不朽．終亦記此無忘．　又印山寺碑曰．自結繩運往．觀象代興．禮樂相因．詩書閒出．喻是非於一指．論道德於二篇．九流之義遂開．百家之言並作．皆以賦命有遭隨．攝養致夭壽．愛惠起於吉凶．情偽動於利害．雖改張羅之呪．未易釁鍾之牲．因果之業未申．感應之途猶蔽．是以脩短有命．子夏論之而未詳．報施在天．史遷言之而未悟．大丞相渤海王．膺岳瀆之靈．感辰象之氣．直置與蘭桂齊芳．自然共珪璋比絜．加以體備百行．智周萬象．道兼語嘿．思極天人．固以兆云非虎．自懷公輔之德．世稱臥龍．實在王佐之器．道足以濟天下．行足以通神明．表立人之上才．含廣途之大量．永安之末．時各異謀．蜂蠆有毒．豺狼反噬．彀弩臨城．抽戈犯蹕．世道交喪．海水羣飛．既而蒼龍入隱．白虎出見．命世有期．匡時作宰．拯溺以援手．涉波瀾而濡足．懸曒日於胷懷．起大風於衿袖．動之以仁義．行之以忠貞．附之者影從．應之者響起．　又大覺寺碑曰．維天地開闢．陰陽轉運．明則有日月．幽則有鬼神．初地遼遠．末路悠長．自始及終．從凡至聖．積骨成山．祗劫莫數．垂衣拂石．恒河難計．及冠日示夢．蒙羅見謁．應世降神．感物開化．顏如滿月．心若盈泉．體道獨悟．含靈自曉．居三殿以長想．出四門而永慮．聲色莫之留．榮位不能屈．道成樹下．光屬天上．變化靡窮．神通無及．置須彌於葶藶．納世界於微塵．闢慈悲之門．開仁壽之路．殛煩惱於三塗．濟苦難於五濁．非但化及天龍．教被人鬼．固亦福霑行鴈．道洽遊魚．但羣生無感．獨尊罷應．雜色照爛．諸山搖動．布金沙而弗受．建寶蓋而未留．遂上微妙之臺．永升智慧之殿．而天人慕德．像法興靈．圖影西山．承光東壁．主上乃據地圖．攬天鏡．乘六龍．朝萬國．牢籠宇宙．襟帶江山．
道濟橫流．德昌頹曆．四門穆穆．百僚師師．乘法舡以徑度．駕天輪而高舉．神功寶業．既被無邊．鴻名懋實．方在不朽．祗掌措言．雖不盡意．執筆書事．其能已乎．　又定國寺碑序曰．蓋兩儀交運．萬物並生．始自苦空．終於常樂．而緣障未開．業塵猶擁．漂淪慾海．顛墜邪山．雖復光華並於日月．術數窮於天地．有扶危定傾之力．為濟世夷難之功．登塗山而未歸．遊建木而不反．並馳於苦樂之境．皆入於生死之門．幽隱長夜．未覩山北之燭．迷遠路．詎見司南之機．昔日先民．雖云善誘．尚習蓋纏．未能解脫．至如八卦成象．示之以吉凶．百藥為醫．導之以利害．衣食有業．民免飢寒之憂．水土既平．人無墊溺之患．斯誠事周於世用．功濟於生民．不論過去之因緣．詎辯未來之果報．惟無上大覺．獨悟玄機．應現託生．方便開教．聖靈之至．無復等級．威神之力．不可思議．動三乘之駕．汎八解之流．引諸子於火宅．渡羣生於海岸．自一音輟響．雙樹潛神．智慧雖徂．象法猶在．光照金盤．言留石室．徧諸世界．咸用歸仰．　梁王僧孺中寺碑曰．夫玉律追天．故躔次之期不變．緹室候景．則發斂之氣罔踰．是以忘言種覺．絕累於後心．寄像聲形．啟機於前教．兼真假之雙燭．均空有而兩忘．蘊三明而過十地．圓萬行而包四等．道周百億．化起大千．奬導羣有．滋濡萬類．是用發廣大心．吐微妙理．將同商主．取喻醫王．開方便門．示真實相．固以濯之慈水．銷以慧刀．永言六趣．用均一子．中寺者．晉太元五年．會稽王司馬道子之所立也．斜出旗亭．事非湫隘．傍超壁水．望異狹斜．天監十五年．上座僧慈等．更楑日禘架．赫然霞立．信以填金可埒．引繩斯擬．寫妙金樓．模麗瓊闕．岧嶢偃蹇．故三休而可至．窱周流．方中宿而斯盡．萬楹百栱．合沓相持．繡
梲王題．分光爭映．燭龍夭矯．將舉復宛．威鳳鏗鏘．如鳴更戢．旁攀鏤檻．斜登鈿砌．煜爚金鋪．玲瓏綺欂．無風自響．不拂而淨．肅肅．信息心之勝地．穆穆愔愔．固忘想之嘉所．銘曰．玄黃雖弭．權輿未測．生滅相輪．成壞不極．篋虵爭赴．藤鼠無息．情塵莫捨．心火方赫．是用三明．寔開五力．湛寂無方．示現多所．踟躕吉樹．殷勤禪渚．斯道誰匡．蒸哉我王．施踰寶鉢．供等檀牀．蕭宮改構．梵宇方壯．階飛瑞采．地起泥香．日流閃爍．風度清鏘．道踰厥極．固與天長．　梁任孝恭多寶寺碑銘曰．寶傳茲日．法像斯時．瞻風候景．石陛開基．準繩秋子．取則迦夷．業隆千載．道盛一期．上當星紀．下接蓮峯．還瞻朱閣．却背青松．朝雲曖曖．夕霧溶溶．階通獸迹．徑有禽蹤．衣移峻岳．錫叩飛泉．土木綈錦．玉石雕鐫．寶階雲構．綺壁霞鮮．蓮舒藻井．芰繞蘭椽．法堂每諠．禪室恒靜．藏韜仙說．臺含佛影．葉下秋林．煙生春嶺．　梁劉孝綽栖隱寺碑曰．開方便門．示真實相．置甘露室．遵甘露津．苦語軟言．隨方弘訓．俯心降迹．逐物重輕．中枝小葉．各隨業根．愍其四流五結．有來而不散．八慢九邪．一淪而莫曉．如彼醫王．等之藥樹．去聖茲遠．思聖茲深．誠敬所先．是歸龕廟．自妙法東注．寶化西漸．公卿貴仕．賢哲偉人．莫不嚴事招提．歸仰慧覺．欲使法燈永傳．勝因長久．銘曰．給孤焚蕩．善勝崩淪．堂堂宗匠．克紹慧因．地雖舊域．其宇惟新．召棠且思．羊碑猶泣．況我仁祠．義踰生立．遺愛伊何．形于南邑．亦有庶民．經始攸急．珠殿連雲．金層輝景．衢交達巷．門臨樹屏．五居推妙．三空愧靜．銘施柱側．記法窟前．孰云千載．餘迹方傳．敢宣重說．敬勤雕鐫．芬域未滅．斯文在旃．　北齊邢子才景明寺碑曰．九土殊方．四生舛類．昏識異受．脩短共時．德表生民．不救太山之
朽壤．義同列辟．豈濟欒水之淪胥．漂鹵倒戈之勢．浮江架海之力．孰不曠息相催．飛馳共盡．泡沫不足成喻．風電詎可為言．而皆遷延愛欲．馳逐生死．眷彼深塵．迷茲大夜．坐積薪於火宅．負石於苦海．結習靡倦．憂畏延長．身世其猶夢想．榮名譬諸幻化．未能照彼因緣．體茲空假．袪洗累惑．擯落塵埃．苦器易彫．危城難久．自發迹有生．會道無上．劫代緬邈．朕跡遐長．草木不能況．塵沙莫之比．及日晷停流．星光輟運．香雨旁注．甘露上懸．降靈迦衞．擁迹忍土．智出須彌．德踰大地．道尊世上．義重天中．銘曰．大道何名．至功不器．理有罔適．法無殊致．能自託生．降體凡位．士覺如遠．一念斯至．德尊三界．神感四天．川流自斷．火室不燃．衣生寶樹．座踊芳蓮．智固有極．道暢無邊．　又并州寺碑曰．夫至道密微．無跡可覩．神功感應．有理斯存．雖慧日已照．而大夜莫曉．香雨時流．而深塵未息．曠劫悠緬．歷代遐長．眇眇世羅．無能免其一目．汎汎慾網．孰敢解其三面．自大教遷流．行於中土．希向之士．煙踊波屬．洹沙未足為言．積塵所不能喻．皆去出沒生死之河．浮愛育之海．未有矯然獨悟．脫落身名．望彼岸而攸往．汎寶舡而利涉．　陳徐陵孝義寺碑曰．臣聞道階八地．猶見后妃．願生千佛．無匪賢聖．汲引之義雖同．隨機之感非一．至如媯汭有禮．皇源所以前興．周女斯歸．陳宗所以流慶．大矣哉．神基帝系．淑聖重光者也．慈訓太后．德佐初九．道暉上六．居天上天中之極．處大任大姒之尊．蘋藻之化斯深．葛覃之風彌遠．皇帝膺茲上聖．契彼援神．愛敬在乎一人．德教形乎四海．是以明星皎皎．流半月之光．甘露團團．灑如飴之味．嘉禾自秀．浪井恒清．天降徵祥．日聞書府．自大明紹運．神武應期．至道傍通．無思不格．戊己校尉．西
關玉門．伏波將軍．南表銅柱．方使三千世界．百億須彌．同望飛輪．共稟玄德．元嘉三年正月二十一日詔旨．仰惟聖德．方被兆民．乃勑有司．改東成里為孝義里．昔岱山徙號．重華著其受終．德水移名．秦人表其嘉運．豈若盡在輿地．書茲里門．仰述天經．光臨父母．臣陵稽首．乃作銘曰．願此良因．宜資貴親．三乘並策．四梵為賓．紺殿安坐．蓮花養神．燈前禮佛．地後邊身．並濟含識．咸歸至真．國家隆盛．同響遐慶．謹勒豐碑．陳其舞詠．　隋江緫大莊嚴寺碑曰．蓋聞僧伽水濱．波斯創以禪地．醍醐山頂．舍那肇其梵域．此乃往劫之勝因．上方之妙範．於是俯察地勢．懸之以水．仰惟星極．揆之以日．百堵咸作．千坊洞啟．前望則紅塵四合．見三市之盈虛．後睇則紫閣九重．連雙闕之聳峭．加以園習歡喜．水成功德．池溢甘露．不因玉掌．樹搖音樂．無待金奏．薰鑪夜爇．遙來海岸之香．法鼓晨讙．非動泗濱之石．擢金莖表．跨八萬之俱成．界道銀繩．面四衢而拓製．廁壁綴珠．凌丹霞而結宇．雕光鏤采．望紫極而開軒．俯看驚電．影徹琉璃之道．遙拖宛虹．光徧水精之域．層楹刻桶．○疑當作桷．風伯走而未升．靈橑飛甍．雨師攀而不逮．銘曰．灼爍金莖．崔嵬銀表．翔鶤仰翥．威鳳靈矯．木密聯綿．香泥繚繞．日圖檐外．荷披棟杪．翠落陰虬．珠填陽鳥．高僧累萃．碩學滋多．弘宣方等．博綜圍陁．皆傷寸晷．並悟尺波．式旌鏤碣．無待雕戈．年剎土．比數洹河．【放生碑】梁元帝荊州放生亭碑曰．魚從流水．本在桃花之源．龍處大林．恒捻浮雲之路．豈謂陵陽垂鉤．失雲失水．莊子懸竿．吞鉤吞餌．雖復玄龜夜夢．終見取於宋王．朱鷺晨飛．尚張羅於漢后．譬如黃雀伺蟬．不知隨彈應至．青鸇逐兔．詎識杠鼎方前．北海之飡鸚鵡．未始非人．西王之使傳信．
誰云賤鳥．故知魚鳥一觀．俱在好生．欲使金牀之鴈．更及衡陽之侶．雪山之鹿．不充食苹之宴．【衆食碑】陳徐陵長干寺衆食碑曰．昔炎皇肇訓．稷正脩官．信矣民天之言．誠哉國寶之義．自非道登正覺．安住於大般槃．行在真空．深入於無為般若．則菩薩應化．咸同色身．諸佛淨土．皆為揣食．證常住者．爰訖乳糜．補尊位者．猶假香飯．亦有三心未滅．七反餘生．應會天宮．就齋龍海．況復纔居地轉．或憩珠庭．固以皆種仙禾．並資靈粟者矣．法師常願以智慧火．燒煩惱薪．普施衆生．同飡甘露．況復安居自恣．碩學高年．或次第於王城．猶栖遑於貧里．迦留乞．苦用神通．須提請飯．致貽詞貴．於是思營衆業．願造坊厨．庶使應供之僧．皆同自然之食．升堂濟濟．無勞四輩之類．高廩峩峩．恒有千食之備．其外鐵市銅街．青樓紫陌．辛家黑白之里．甲第王侯之門．莫不供施相高．資儲轉衆．法師善巧方便．漚和舍羅．教授滋生．隨年增長．假使桑林不雨．瓠水揚波．猶厭稻粱．永無飢乏．加以五鹽具足．七菜芳軟．類天廚．果同香樹．羹鼎之大．殷王未逢．鑊之深．齊都非擬．昆吾在次．皆鳴鷲嶺之鍾．暘谷初升．同洗龍池之鉢．【銘】梁簡文帝釋迦文佛像銘曰．至矣調御．行備智周．滿月為面．青蓮在眸．　又彌陁佛像銘曰．玉蓮水開．銀花樹落．惟聖降神．拯彼漠．　又維衞佛像銘曰．灼灼金容．巍巍滿月．永被人天．常留花窟．　又式佛像銘曰．影生千葉．花成四柱．塔象單留．龕童雙舞．　又迦葉佛像銘曰．慧雨自垂．仁風永扇．照曜白毫．半容月面．惡因有滅．善燈無變．　又釋迦文佛像銘曰．心珠可瑩．智流方普．永變身田．長無沙鹵．　梁安寺釋迦文佛像銘曰．帝為知仰．皆規面象．敬模螺髮．式圖輪掌．信根有五．覺枝
云七．仰福靈祇．上生兜率．　吳郡石像銘曰．七盤員鼓．先奏盛唐之歌．百味椒漿．屢上東皇之曲．于時微風送棹．淑景浮波．雲舒蓋而未移．浪開華而不噴．　梁元帝梁安寺剎下銘曰．阿閣峞．洞房窱．似靈光之金扇．類景福之銀鋪．垂琬琰之文璫．飾琅玕之仙寶．神童戾止．亟連翩於威鳳．薩埵來遊．屢徘徊於紺馬．有識之所虔仰．無著之所招提．觀慧樓而下拜．望天街而興善．辭曰．塵沙無始．造色無先．飛蛾不息．縈蠶自纏．篋蛇未斷．藤鼠方緣．苦流長汎．愛火恒燃．髻珠孰曉．懷寶詎宣．挺茲靈覺．時惟天仙．真籍表聖．化乳稱權．寶剎千道．高翻四懸．鳳樓含日．龍臺吐煙．紫山翠羽．紅水青蓮．雪宮月殿．晨暉夜圓．宵長梵響．風遠鍾傳．仙衣有拂．靈剎無遷．　梁沈約光宅寺剎下銘曰．聖心留愛閑素．遷負南郭．義等去酆．事均從鎬．及克濟橫流．膺斯寶運．命帝閽以廣闢．即太微而為宇．既等漢高．留連於豐沛．亦同光武．眷戀於南陽．所以永留聖跡．垂之不朽．皇帝乃啟閶闔．造舟淮涘．接神飈而動驂．越浮梁而徑度．芝蓋容與．翠華葳蕤．下輦停蹕．躬展誠敬．辭曰．八紘悠闊．九有荒茫．靈聖底止．咸表厥祥．壽丘靉靉．電繞樞光．周原膴膴．五緯入房．自茲遐敻．名在處亡．安知若水．莫辨窮桑．自天攸縱．於惟我皇．即基昔兆．為世舟航．重簷累構．迥剎高驤．土為淨國．地即金剛．　瑞石像銘曰．素毫月舉．騰光於梵室．妙趾神行．布武於椒殿．　梁劉孝儀平等剎下銘曰．香薪已燎．花疊盡然．頻果絕其軟言．綿毫收其廣照．紺鉢遺采．託慕所依．紅爪餘暉．申悲是寄．因使金表爭構．玉剎競脩．豈止天界飾其四園．龍宮陳其七寶．樹似菴林．峯疑鷲色．孕吐仙霧．涌瀨靈泉．燕室緣雲．精廬切製．漢兼秘殿．宋美御房．羲和假道於罘．翔
鸞迴翼於飛棟．建章厭勝．未及雕礱．甘泉避暑．豈窮輪奐．檻綴玫瑰．階填粟玉．絡以如意．飾用檀．火齊勝明．燭銀颺采．釋梵奪其身光．日車貶其輪照．辭曰．惟茲寶塔．妙跡可傳．盤稱鄴境．樓美湆川．雙龍虛繞．九鳳徒懸．豈如神剎．耿介凌煙．珠含魄月．幡垂淨天．寶鐸夜響．銀地朝鮮．檐棲迥霧．砌卷香蓮．翻下梵．墜鶴歸仙．恒沙擾擾．世界綿綿．踐茲勝影．祛彼蓋纏．　陳虞荔梁同泰寺剎下銘曰．戒香芬馥．氣勝懷蘭．智劍陸離．威逾交軋．敞慧日於重雲．淩法流於巨海．嚴此三駕．用拔畏塗．漾彼六舟．拯諸淪溺．但以一人入道．波旬之宮已震．十地弘心．毒龍之災競起．重欒布護．積栱崚嶒．神仙岳岳．俯雕檻於霞外．寶鐸鏘鏘．韻釣天於雲表．雷雨杳冥而未半．扶桑光朏而先明．迨亭峻極．特立千刃．灼爍崢嶸．光鏡八表．若日殿之燭大空．似星宮之構辰極．辭曰．層臺複陸．廣殿穹崇．塗金鈿玉．映日疏風．　陳徐陵四元○全陳文十作无．畏寺剎下銘曰．皇帝升乾行於九五．闢世界於三千．神人開錦石之山．小國獻栴檀之柱．乃命將作．脩成梵宮．複殿重軒．凌霄負漢．慈訓宮朝文母．○句有脫文．協道方祇．鍾愛東平．更踰燕后．若夫外家問訊．遙疑緣構．○疑當作綠褠．御者衣服．曾無綵繡．咸傾寶飾．用構支提．僧若檀林．寺同祗苑．辭曰．寶蓋王子．金輪託生．皇家茂戚．抑有齊名．業水餘潤．災風所驚．徒悲馬角．孰獻雞鳴．柰苑初築．菴園重成．金臺日麗．玉殿雲平．梵衆朝禮．天歌夜清．蜂疑畫壁．雀避雕楹．福履斯大．皇基永禎．衆生不盡．寶剎無傾．　又報德寺剎下銘曰．昔者明王大孝．感動神祇．助月致景星之祥．非煙流慶雲之色．然而嚴敬之道．惟事盡於配天．明發之懷．誠不過於饗帝．豈如以梵宮之樂．資乎廟堂．淨土之因．歸於
圓寢．雖復青雲譙郡之境．碧泉舂陵之鄉．上幼懷凝重．未曾遊陟．年將志學．即事登庸．宣力淮潯．屬有嘉夢．其夢也．畢陌弘敝．橋山屈盤．氣象靈長．風煙騰溥．使隊雙表．其高百尋．左則青龍蟠蜿．右則白虎蹲踞．軒轅之駕．譬婉婉而多慚．吳王之墳．狀耽耽而非擬．有人指其地云．此是國陵．自爾迄永定初．其間二十有餘年．至歲紀頻移．崇塋乃作．觀其山川形勢．王相徵圖．瞻拜高巒．宛如前夢．大矣哉．孝悌之至．通於神明者歟．銘曰．壯矣金表．傍依壖垣．高連綵霓．極睇翔鶤．梵妓宵唱．雲花晝飜．三心斷縛．六道除怨．趙夢天樂．秦遊帝閽．王靈在上．巨勝奚論．福被羣品．俱排大昏．皇家七百．於萬維孫．　陳江緫懷安寺剎下銘曰．四聰睿后．萬行了因．運光玉鏡．道茂金輪．爰構靈剎．地迹重闉．迎風雲表．承露天津．飛甍．累棟嶙峋．護持七衆．警衞百神．籌銷草木．劫盡沙塵．支提永固．福業恒新．變易東海．長久北辰．　鍾銘曰．鳧氏之匠．狃陽之銅．圖欒鑄鑮．刻獸鐫蟲．聲飛雪裏．韻切脣中．遙符玉律．遠雜金風．朝驚鷲嶺．夜動龍宮．冀憑慧業．冥感神功．百非洗蕩．萬善招通．長如五淨．永證三空．　鍾銘曰．篆間鎔刻．欒上雕鐫．聲齊法鼓．響逸鳴楗．舟移巨壑．火壞初禪．　優填像銘曰．如花譬象．若火疑龍．毫光此遇．法相今逢．眸雲齒雪．月貌金容．大仙下降．避席為恭．　北齊邢子才文襄王帝金象銘曰．妙形難象．至理希詮．形之所及．理亦在焉．悟茲空假．勞此蓋纏．式圖往秘．用結來緣．丹青並飾．金玉同鐫．神儀內瑩．寶相外宣．圓光照耀．映被無邊．靈應盻響．感發大千．鍾福旒纊．其永如天．歸慶怙恃．壽等南山．凡厥親類．宜其永年．歸誠妙覺．標志上玄．託銘斯在．曠劫方傳．　獻武皇帝寺銘曰．惟睿作聖．有縱自天．匡國庇民．
再造區夏．功高伊呂．道邁桓文．雖住止域中．而神遊方外．影響妙法．咫尺天人．曉夜自分．不勞雞鶴之助．六時靡惑．非待壺箭之功．永寄將來．傳之不朽．辭曰．用分行坐．以敦戒行．苦罪祈福．傲很成敬．萬國咸亨．一人有慶．方傳自久．是用成詠．【墓志】梁簡文帝同泰寺故功德正智寂師墓志銘曰．峯頹朽壤．波逝江潭．山川若此．人何以堪．亦生亦滅．如壑如舟．千齡俱盡．萬古誰留．惟茲大士．才敏學優．幼捐蹈火．早去吞鉤．法雷能響．懸河必詶．辯才可匹．妙德難儔．　宋姬寺慧念法師墓志銘曰．電逝生危．舟道滅．石折亡儒．星開殞哲．是曰人龍．亦號僧象．慧氣素昭．英賢夙上．善渡愛河．能褰欲網．如彼高山．法徒斯仰．如彼澄波．不測深廣．　甘露鼓寺敬脫法師墓志銘曰．岌岌緣假．昏昏大夢．六塵遠飛．四流長控．猗嗟大士．慧舟法棟．早擅人龍．夙摽威鳳．善堂間構．燈王布席．辯河流水．辭峯積石．寂寥兩樹．悠漫三泉．神明何託．暗石空傳．　湘宮寺智蒨法師墓志銘曰．嗟爾名德．超然有暉．五塵夙離．三脩九依．戒珠靡缺．忍鎧無違．智燈含影．慧駕馳騑．若韜山金．如苞海寶．德邁西河．聲踰東道．伊昔傾蓋．于彼朱方．不期而遇．襄水之陽．掩此方墳．悠哉泉下．鬱鬱翠微．遼遼平野．薪盡火滅．歸真息假．　淨居寺法昂墓志銘曰．篠簜含聳．蘭蓀表質．甘露已凝．智泉斯溢．頃轡中衢．息棹脩渚．隙陋白駒．藤緣黑鼠．同志酸傷．交朋哀楚．　梁邵陵王楊州僧正智寂法師墓志銘曰．緣城虛假．欲海漂深．三相難久．八風易侵．寔惟上德．為龍為光．凝情內瑩．神采外揚．微言折角．精義解頤．有同商主．譬彼名醫．妙法方永．慧水停滋．五通軫慕．四衆增悲．　梁陸倕誌法師墓誌銘曰．法師自說姓朱．名保誌．其生緣桑梓．莫能知之．齊故
特進吳人張緒．興皇寺僧釋法義．並見法師於宋太始初．出入鍾山．往來都邑．年可五六十歲．未知其異也．齊宋之交．稍顯靈迹．被髮徒跣．負杖挾鏡．或徵索酒肴．或數日不食．豫言未兆．懸識他心．一時之中．分身數處．天監十三年．即化於華林園之佛堂．先是忽移寺之金剛像．出置戶外．語僧衆云．菩薩當去．爾後旬日．無疾而殞．舟之痛．有切皇心．殯葬資須．事豐供厚．望方墳而隕涕．瞻白帳而拊心．爰詔有司．式刊景行．辭曰．欲化毗城．金粟降靈．猗歟大士．權迹帝京．緒冑莫詳．邑居罕見．譬彼涌出．猶如空現．哀茲景像．愍此風電．將導舟梁．假我方便．形煩心寂．外荒內辯．觀往測來．覩微知顯．動足墟立．發言風偃．業窮難詔．因謝弗援．慧雲晝歇．慈燈夜昏．【表】梁簡文帝上大法頌表曰．臣聞至理隆而德音闡．成功臻而頌聲作．天上天下．妙覺之理獨圓．三千大千．無緣之慈普被．慧舟匪隔．法力無根．澤雨無偏．心田受潤．具以九圍共溺．並識歸涯．萬國均夢．一日俱曉．【啟】齊王融謝竟陵王示法制啟曰．翔慧燭於昏塗．灑法水於塵路．至夫澄心洗累之規．莊情束影之制．解網出界之訓．滅惑淨照之旨．固已行首霜威．字端風厲．信可以糟滓五書．糠芬百氏．升罩聃周．筲竽尼旦．所謂窺七澤而狹潢汙．登太山而小天下．　法門頌啟曰．伏以迦文啟聖．道冠百靈．常住置言．理高萬乘．神儀挺發．非望雲就日所追．睿識獨尊．豈生明弱言能企．鹿苑金輪．弘汲引以濟俗．鶴林雙樹．顯究竟以開氓．惜乎祇園滅影．鷲岳淪光．微辭既遙．大義如綴．自不宣遊十地．擁接九區．豈有導覺水之塞源．拯法雲於落仞．明公覽四諦之必空．悟三業之暫有．應務屈己．則仁兼旦奭．隨方申道．則慧一淨名．驅率土於福林．入蒼黔於正
術．　梁昭明太子謝勑賷銅造善覺寺塔露盤啟曰．燥濕無變．九布見奇．寒暑是宜．六律成用．況復神龍負子．光斯極妙．金鳥銜帶．飾慈高表．函谷耻其詠歌．臨淄惡其祥應．陽燧含影．還避日輪．甘露入盤．足稱天酒．　梁簡文帝勑聽從舍利入殿禮拜啟曰．臣緯啟．不生羽翼．無假神通．身升淨土．高排閶闔．足踐蓮花．方茲非喻．行躡寶梯．比斯未重．　答同泰寺立剎啟曰．竊以寶塔天飛．神龕地踊．豈惟昔代．復見茲辰．嘉彼百靈．欣斯十善．雖復紫煙旦聚．比此未儔．朱光夜上．方今知陋．　東宮上掘得慈覺寺鍾啟曰．竊以白亭舊室．絕顯禎祥之氣．闕里故堂．暫聞鍾石之響．猶復存諸良史．汗彼篆素．豈如杏梁遺飾．迴成紺殿．椒墀昔處．仍構寶階．啟彝鍾於殊里．記靈文於福地．雖魏廟出璽．魯祠現璧．固以推茲孝感．惡此禎契．將郭令鄙其開金．羊田陋其產玉．豈宜季武庭樹．愧韓起之譽．蜀相宅基．慙孝安之碣．伏惟覽啟增思．撫瑞深悲．慟切視奩．哀踰封篋．　梁元帝謝勑送齊王瑞像還啟曰．臣聞非晦非明．法身凝寂．有感有見．渴仰赴幾．伏惟陛下．百姓為心．宜觀種覺．十方皆見．普照王畿．將使化行南國．乃睠西顧．江水安流．大川利涉．鮮雲靉靆．暫掩晨離．甘雨霏微．猶藏宿霧．高明可仰．與天花而俱落．清梵騰空．雜塤箎以相韻．頂禮最勝．敬謁法王．瞻彼堵牆．不足為喻．立處針鋒．弗云易擬．臣身持淨戒．心抃法流．接足道周．膜拜路左．得未曾有．喜躍充遍．　梁邵陵王答皇太子示大法頌啟曰．茲鋒鬱壯．妙辯縱橫．慧捨雨雪．智包三藏．故五時之說既陳．七處之禮斯聚．般若之妙源．顯無生之真諦．心注八流．意含五忍．能使六地震動．四花普雨．折木蓋鱗．開羅散翮．香鳥步花．馴遊於雲圃．瑞雀飛環．翔舞於風前．
高門洞啟．不因銅馬之飾．寶殿霞開．寧假鳳皇之瑞．雖復長卿壯辭．曾何足數．子雲妙句．比此蔑如．梁沈約上錢隨喜光宅寺啟曰．伏惟中陽故里．舂陵舊居．夷漫滌蕩．曾無遺築．若使人教早流．法尊二代．開塔白水．樹剎枌榆．可以傳美垂跡．迄今不朽．　送育王像并上錢燭等啟曰．竊以無名無色．理絕應感．不身即身．猶觀願力．惟願燈明道成．長為八喜之侶．菩提無上．永廁千子之蹤．　臨終勸加篤信啟曰．抱疾彌留．迄今未化．形神欲離．窮楚盡毒．據刀坐劍．比此為輕．仰惟深入法門．厲茲苦節．內矜外恕．寔本天懷．伏願復留聖心．重加推廣．微臣臨塗．無復遺恨．雖慙也善．庶等哀鳴．　謝齊竟陵王示華嚴瓔珞啟曰．竊以六詩雨散．百氏雲興．或事止襃刺．或義單小辯．莫不雕風煙之氣狀．流日月之英華．明公該玄體妙．凝神宙表．廕法雲於六合．揚慧日於九天．因果悟其初心．菩提證其後業．陟無生之遠岸．汎正水之安流．爰建三遠十號之尊．崇四辯八聲之妙．極法身與金剛齊固．常住與至理俱存．【序】梁武帝小．○高僧傳八作寶．亮法師槃疏序曰．非言無以寄．言即無言之累．累言則可以息言．言息則諸見競起．所以如來．乘本願以託生．現慈力以應化．離文字以設教．忘心相以通道．欲使珉玉累價．涇渭分流．佛性開其本有之源．槃明其歸極之宗．非因非果．不起不作．　梁元帝法寶聯璧序曰．竊以觀乎天文．日月所以貞麗．觀乎人文．藻火所以昭發．況復玉毫朗照．出天人之表．金牒解空．生文章之外．雖境智宜焉．言語斯絕．詩歌作焉．可略談矣．粵乃書稱湯語．篇陳夢說．昔則王畿居毫．今則帝業惟揚．功施天下．我之自出．　梁沈約內典序曰．尚矣哉．羣生之始也．義隱三藏之外．事非二乘所
窺．自並識同犇．隨緣受業．人天異軌．翾動殊貫．苦樂翻回．愚智相襲．莫不火宅輪鶩．人壽飈遷．以寸陰之短晷．馳永劫之延路．情靈起伏．萬緒千名．能仁權跡四門．既非悟道之始．假滅雙樹．寧有薪盡之實．而天人瞻慕．髣髴興情．範金琢玉．圖容寫狀．靈姿炫日．寶剎凌雲．或設鬼神之功．或資體腦之力．製非人匠．寶以合成．莫不龍章八彩．瓊華九包．墳典丘素．域中之史策．本起下生．方外之紀傳．統而為言．未始或異也．而經記繁廣．條流舛散．一事始末．衰○疑當作袠．異卷分．或辭義離斷．或文字片出．甫涉後條．已昧前覽．尋源討流．未知攸適．雖精理瑩心．止乎句偈．而觸物未悟．學致迷惑．是故曲辯情靈．栖心妙典．伏膺空有之說．博綜兼忘之書．該括羣流．集成茲典．事以例分．義隨理合．論功約廣．尚於斯矣．【書】梁簡文帝與廣信侯書曰．伏承淨名法席．親承金口．辭珍鹿苑．理愜鷲山．微妙密藏．於斯既隆．莊嚴道場．自茲彌闡．豈止心燈夜執．亦乃意絮晨飛．每憶華林勝集．亦叨末位．終朝竟夜．沐浴妙言．至於席罷日餘．退休旁省．攜手登臨．兼展談笑．仰望九層．俯窺百尺．金池動月．玉樹含風．當於此時．足稱法樂．　答湘東王和受試詩書曰．時有効謝康樂裴鴻臚文者．亦頗有惑焉．謝故巧不可階．裴亦質不宜慕．玉暉金銑．及○梁書四十九庾肩吾傳作反．為拙目所蚩．巴人下俚．更合郢中之聽．陽春高而不和．妙聲絕而不尋．竟不精討錙銖．挍量文質．有異巧拙．終媿醜妍．是以握瑜懷玉之士．入鄭邦而知退．章甫翠履之人．望閩鄉而歎息．
子／類書／藝文類聚／卷第八十一／藥香草部上／鹿葱(P.1396)
鹿葱
風土記曰．宜男．草也．高六七尺．花如蓮．宜懷姙婦人佩之．必生男．【詩】梁元帝詠宜男草詩曰．可愛宜男草．垂采暎倡家．何時如此葉．結實復含花．　梁沈約詠鹿葱詩曰．野馬不任騎．菟絲不任織．既非中野華．無堪麕食．　嵇含賦序曰．宜男多植幽臯曲隰．或寄華林玄圃．荊楚之士．號曰鹿葱．【賦】晉傅玄宜男花賦曰．猗猗令草．生于中方．花白宜男．號應禎祥．遠而望之．煥若三辰之麗天．近而察之．晃若芙蓉之鑒泉．於是狡童媛女．以時來征．結九秋之永思．含春風以娛情．　晉夏侯湛宜男花賦曰．淑大邦之奇草兮．應則百之休祥．稟至真之靈氣兮．顯嘉名以自彰．冠衆卉而挺生兮．承木德於少陽．體柔性剛．蕙潔蘭芳．結纖根以立本兮．靈渥液於清雲．順陰陽以滋茂兮．笑含章之有文．遠而望之．灼若丹霞照青天．近而觀之．煒若芙蓉鑒淥泉．萋萋翠葉．灼灼朱華．曄若珠玉之樹．煥如景宿之羅．充后妃之盛飾兮．登紫微之內庭．回日月之輝光兮．隨天運以虛盈．【頌】魏陳思王曹植宜男花頌曰．草
號宜男．既曄且貞．厥貞伊何．惟之嘉．其曄伊何．綠葉丹花．光采晃曜．配彼朝日．君子躭樂．好和琴瑟．固作螽斯．微立孔臧．福齊大姒．永世克昌．
子／類書／藝文類聚／卷第八十一／藥香草部上／藍(P.1398)
藍
禮記月令曰．仲夏之月．令民無刈藍以染．為陽長也．　毛詩曰．終朝採藍．不盈一襜．　孫卿子曰．青出於藍而青於藍．　續漢書曰．楊震種植藍以供養母．諸生嘗有助種藍者．輒拔更種．以距其後．　秦子曰．常問作人當如園圃之藍．不異衆草．染而後朗．然不如唐棣之華．灼灼自顯．【賦】後漢趙岐藍賦曰．余就醫偃師．道經陳留．此境人皆以種藍染紺為業．藍田彌望．黍稷不植．慨其遺本念末．遂作賦曰．同丘中之有麻．似麥秀之油油．
子／類書／藝文類聚／卷第八十六／菓部上／桃(P.1467)
桃
春秋運斗樞曰．玉衡星散為桃．　本草經曰．梟桃在樹不落．殺百鬼．　武王剋商後．放牛馬於桃林之野．　禮記月令曰．仲春之月．桃始華．　毛詩曰．何彼穠矣．華如桃李．　又曰．園有桃．其實之殽．　又曰．桃之夭夭．灼灼其華．桃之夭夭．其葉蓁蓁．　又曰．投我以木桃．報之以瓊瑤．　易通卦驗．驚蟄曰大壯．初九．桃不花．倉庫多火．　東海有山．名度索山．有大桃樹．屈盤三千里．曰蟠桃．○按本條嚴可均校本．初學記二十八作山海經．　漢書曰．漢惠帝五年．十月桃花．　孫卿子曰．桃李蒨粲於一．時至乃殺．　離騷．○太平御覽九百六十七作楚辭．斬伐橘柚．列樹苦．○御覽作苦桃．此有脫訛．　文選曰．南國有佳人．容華若桃李．　桃生露井上．　又．豔陽桃李節．山桃發紅萼．　拾遺記曰．螃螗山去扶桑五萬里．日所不及．地寒則桃樹千圍．其花青黑色．萬歲一實．　漢明帝時．常山獻巨桃核．其桃霜下花．至暑方熟．使植園林．○本條太平御覽九百六十七作王子年拾遺記．　西京雜記．漢武初修上林苑．羣臣各獻果．有緗核桃紫文桃金城桃．　歲時記．桃者五行之精．壓伏邪氣．制百鬼．　鹽鐵論．桃李之實多者．來歲之穰．　有桃花塢．　桃花綬．典術曰．桃者五木之精也．今之作桃符著門上．壓邪氣．此仙木也．　周書．秦吏趙凱之．私恨告國民吳旦生盜食宗廟御桃．旦生對曰．民不敢食也．王曰．剖其腹．出其桃．史記惡而書之曰．食桃之肉．當有遺核．王不知此．而剖人腹以求桃．非理也．○本條太平御覽九百六十七作鍾離意別傳．　晏子曰．公孫捷田開疆古冶子．事景公．勇而無禮．晏子言於公．餽之二桃．曰．三子計功而食桃．公孫曰．吾再拜隱○晏子春秋二
作搏乳．虎．功可以食．田曰．吾杖兵而御三軍者再．功可以食．古冶子曰．吾嘗濟河．黿銜左驂．冶潛行水底．逆流百步．從流九里．得黿頭．功可以食．二子曰．吾勇不若子．功不逮子．取桃不讓．是貪也．然而不死．無勇也．刎頸而死．冶曰．二子死之．冶獨不逮．又刎頸而死．　韓子曰．昔者彌子瑕有寵於衞君．與君遊於果園．食桃而甘．以其半啖君．君曰．忠乎．□忘其口而啖寡人．及彌子瑕色衰愛弛．得罪於君．君曰．是故嘗啖我以餘桃．　又曰．孔子侍坐於魯哀公．哀公賜之桃與黍．仲尼先飯黍而後噉桃．哀公曰．黍以雪桃也．對曰．丘知之矣．夫黍五穀之長．而桃為下．君子以賤雪貴．不聞以貴雪賤也．　莊子．插桃枝於戶．連灰其下．童子入不畏．而鬼畏之．是鬼智不如童子也．　戰國策曰．孟嘗君將入秦．蘇秦往見之．孟嘗曰．人事者．吾以知之．所未聞者．獨鬼事耳．秦曰．臣之來．固且以鬼事見君矣．臣來過淄上．有土偶人焉．與桃梗相與語．桃梗謂土偶人曰．子西岸之土也．埏子以為人．至歲八月．降雨下．淄水至．則子殘矣．曰．不然．吾西岸之土．殘則復西岸耳．子東園之桃梗也．刻削子以為人．降雨下．淄水至．流子而去．則子漂漂者將何如矣．今秦四塞之國．譬如虎口．而君入之．則臣不知君所如矣．孟嘗乃止．　史記曰．桃李不言．下自成蹊．　淮南萬畢術曰．孤桃枝之券．令雞夜鳴．取孤桃南北行．枝長三尺．折以為券．塗以三歲雄雞血．夜居栖下則鳴．　漢武故事曰．東郡獻短人．呼東方朔．朔至．短人因指朔謂上曰．西王母種桃．三千歲一為子．此兒不良也．已三過偷之矣．後西王母下．出桃七枚．母因噉二．以五枚與帝．帝留核著前．母問曰．用此何．上曰．此桃美．欲種之．母笑曰．此桃三千年一著子．非下土所植也．　風俗通曰．黃帝書．稱上古之
時．有兄弟二人．荼與鬱律．度朔山上桃樹下．簡百鬼．妄禍人．則縛以葦索．執以食虎．於是縣官以臘除夕．飾桃人．垂葦索．畫虎於門．效前事也．　山海經曰．桃樹屈蟠三千里．○按本條已見前．　列仙傳曰．葛由．羌人．好剋木作羊賣之．騎羊入蜀．蜀中王侯貴人追之．上綏山．皆得仙．故里喭曰．得綏山一桃．雖不能仙．亦足以豪．事具獸部．　尹喜內傳曰．老子西遊．省太真王母．共食碧桃紫梨．　玄中記曰．木子之大者．有積石山之桃實焉．大如十斛籠．　神仙傳曰．樊夫人與劉剛．俱有道術．各自言勝．中庭有大桃樹．夫妻各呪其一．桃便鬬相擊．良久．所呪桃走出籬外．　又曰．張陵．沛人也．弟子趙升．就陵受學．陵以七事試之．弟七試者．陵與諸弟子登雲臺山．絕巖上有一桃樹．旁生石壁．下臨不測．去三四丈．有桃大實．陵謂諸弟子曰．得此桃者．當告以道要．弟子皆流汗．無敢視者．升曰．神人所護．何險之有．乃從上自擲．正投桃樹上．取桃滿懷．而石壁峻峭．不能得還．乃擲桃樹上二百二枚．陵分桃賜諸弟子．餘二枚．陵自食一．留一以待升．陵乃申手引升．升忽已還．乃以向一桃與升．　又曰．高丘公服餌桃膠得仙．　晉起居注曰．咸和六年．寧州上言．甘露降城北園林桃李等樹．　陶潛桃花源記曰．晉太康○太平御覽九百六十七作元．中．武陵人捕魚．從溪而行．忽逢桃花林．夾兩岸數百步．無雜木．芳華芬曖．落英繽紛．漁人異之．前行窮林．林盡見山．山有小口．髣髴有光．便捨舡步入．初極狹．行四五十步．豁然開朗．邑室連接．雞犬相聞．男女被髮．怡然並足．見漁人大驚．問所從來．要還．為設酒食．云先世避秦難．率妻子來此．遂與外隔絕．不知有漢．不論魏晉也．既出．白太守．太守遣人隨而尋之．迷不復得路．　甄異傳曰．譙郡夏侯文
規．亡後見形還家．經庭前桃樹邊過．曰．此桃我昔所種．子乃美好．其婦曰．人言亡者畏桃．君何不畏耶．答曰．桃東南枝長二尺八寸向日者．憎之．或亦不畏也．　世說曰．桓玄素輕桓崖．桓崖在京．京下有好桃．玄連就求．遂不辯得佳者．玄與殷仲文書．比為嗤笑．云德之休明．肅慎貢其楛矢．如其不爾．籬壁閒物．亦不可得．　鄴中記曰．石虎苑中有勾鼻桃．重二斤半．　晉宮閣名曰．華林園桃．七百三十八株．白桃三株．侯桃三株．　南康記曰．南康王○太平御覽九百六十七作玉．山有石桃．故老云．古有寒桃．生於嶺巔．隱淪之士．將大取其實．因變成石焉．　妬女記曰．武歷陽女．嫁阮宣武．絕忌．家有一桃樹．華葉灼耀．宣歎美之．即便大怒．使婢取刀斫樹．摧折其華．【詩】梁簡文帝詠初桃詩曰．初桃麗新采．照地吐其芳．枝間留紫鷰．葉裏發輕香．飛花入露井．交榦拂華堂．若暎窗前柳．懸疑紅粉粧．　梁任昉詠池邊桃詩曰．已謝西王苑．復揖綏山枝．聊逢賞者愛．栖趾傍蓮池．開紅春灼灼．結實夏離離．【賦】晉傅玄桃賦曰．華落實結．與時剛柔．既甘且脆．入口消流．亦有冬桃．冷侔冰霜．和神適意．咨口所嘗．　宋伍○原訛．據馮校本改．輯之園桃賦曰．嗟王母之奇菓．特華實兮兼副．既陶照之夏成．又凌寒而冬就．嗟異殖兮難拔．亦晚枯兮先葳．農黃品其味．漢帝驚其珍．林休反耕之牛．宅樹同惡之神．景斃勇於不足．彌增罪於甘分．雖無言兮成蹊．叵充肴於魏君．時令載始．周南申章．瞻擇有制．藥齊惟良．魯拂柩以悔荊．楚供弧以事王．　陳張正見衰桃賦曰．巖巖秀峯．吐桂榮松．獨夭桃之灼灼．輕擢采於寒蹤．爾迺萬株成錦．千林似翼．苔畫波文．花然樹色．發秦源而逸氣．飄漢綬而流芳．譬蘭釭之夜炷．似明鏡之朝粧．成蹊迾逕．
光崖豔氾．間真定之蒼梨．雜房陵之縹李．芬芳難歇．照曜無儔．舒若霞光欲起．散似電采將收．既而風落新枝．霜飛故葉．歎垂釣之妖童．怨傾城之麗妾．【頌】梁江淹山桃頌曰．惟園有肴．惟山有叢．丹蘤擎露．紫榮繞風．引霧如電．暎煙成虹．伊春之秀．迺華之宗．
子／類書／藝文類聚／卷第八十七／菓部下／荔支(P.1497)
荔支
廣志曰．荔支樹高五六丈．大如桂樹．綠葉蓬蓬．冬夏榮茂．青華朱實．大如雞子．核黃黑．似熟蓮子．實白如昉．甘而多汁．似安石榴．有甜醋者．至日將中．翕然俱赤．則可食也．一樹下子百斛．　東觀漢記曰．單于來朝．賜橙橘龍眼荔支．　謝承後漢書曰．汝南唐羌．為臨武長．縣接交州．州舊貢荔支及生犀獻之．羌上書諫．乃止．　吳錄曰．蒼梧多荔支．生山中．人家亦種之．　魏文帝詔羣臣曰．南方有龍眼荔支．寧比西園○太平御覽九百七十一作國．蒲萄石蜜．　竺法真登羅山疏曰．荔支似冬青．夏至日子赤．可食．　南中八郡志曰．犍為僰道縣出荔支．【詩】梁劉霽詠荔支詩曰．叔師貴其珍．武仲稱斯美．良由自遠致．含滋不留齒．【賦】後漢王逸荔支賦曰．曖若朝雲之興．森如橫天之彗．湛若大廈之容．鬱如峻嶽之勢．脩幹紛錯．綠葉臻臻．灼灼若朝霞之暎日．離離如繁星之著天．皮似丹罽．膚若明璫．潤侔和璧．奇喻五黃．仰歎麗表．俯嘗嘉味．口含甘液．心受芳氣．兼五滋而無常主．不知百和之所出．卓絕類而無儔．超衆菓而獨貴．【啟】齊孔稚珪謝賜生荔支啟曰．綠葉雲舒．朱實星映．離離昔聞．曄曄今覩．信西之佳珍．諒東鄙之未識．　王逸賦．○已見上．角卯興而靈華敷．大火中而朱實繁．灼灼丹華吐日．離離繁星著天．　七命．坼龍眼之房也．
子／類書／藝文類聚／卷第八十九／木部下／木槿(P.1543)
木槿
爾雅曰．椵．木槿．櫬．木槿．別二名也．似李樹．花朝生夕落．可食也．　說文曰．舜．木槿也．朝華暮落．　廣志曰．日及．木槿也．　毛詩曰．有女同車．顏如舜華．木槿也．　禮記曰．仲夏之月．木槿榮．　成相篇曰．莊子貴支離．悲木槿．成相．淮南王所作也．　晉宮閣名曰．華林園有三株．　外國圖曰．君子之國．多木槿之華．人民食之．去琅耶三萬里．　玄中記曰．君子之國．地方千里．多木槿之華．　羅浮山記曰．木槿一名赤槿．華甚丹．四時敷榮．【賦】晉盧諶朝華賦曰．覽庭隅之嘉永．莫朝華之可玩．俯浸潤之泉壤．仰晞影於雲漢．晉傅咸舜華賦曰．佳其日新之美．故種之前庭而為之賦．覽中唐之奇樹．稟冲氣之至清．應青春而敷孽．逮朱夏而誕英．布夭夭之纖枝．發灼灼之殊榮．紅葩紫蔕．翠葉素莖．含暉吐曜．爛若列星．朝陽照灼以舒暉．逸藻采粲而光明．罄天壤而莫儷．何菱華之足營．　晉羊徽木槿賦曰．有木槿之初榮．藻衆林而間色．在青春而資氣．逮中夏以呈飾．挹宵露以舒采．暉晨景而吸赩．　晉夏侯湛朝華賦曰．咨神樹之脩異．寔積陽之純精．蜿潛根以誕節．據川壤以擢莖．皎日升而朝華．玄景逝而夕零．逮明晨而繁沸．若靜夜之衆星．長莖欑起．柔條列布．濯靈柯於時雨．滋逸采於豐露．灼煌煌以煒煒．獨崇朝而達暮．於是茂樹蒼蒼．纖枝翩翩．潛光玉朗．綠葉翠鮮．　隋江緫南越木槿賦曰．日及多名．蕤賓肇生．東方記乎夕死．郭璞贊以朝榮．潘文體其夏盛．嵇賦憫其秋零．此則京華之麗木．非于越之舜英．南中斬草．衆花之寶．雅什未名．騷人失藻．雨來翠潤．露歇紅燥．疊蕚疑檠．低莖若倒．朝霞映日殊未研．珊瑚照水定非鮮．千葉芙蓉詎相似．百枝燈花復羞燃．蹔欲寄根對滄海．大願移華廁綺錢．井上桃蟲難可雜．庭中桂
蠹豈見憐．乃為歌曰．啼粧梁冀婦．紅粧蕩子家．若持花並笑．宜笑不勝花．趙女垂金珥．燕姬插寶珈．誰知紅槿艷．無因寄狹邪．徒令萬里道．攀折自咨嗟．【頌】宋顏延之赤槿頌曰．日御北至．夏德南宣．玉蒸榮心．氣動上玄．華繅間物．受色朱天．是謂珍樹．含艷丹間．【序】晉蘇彥舜華詩序曰．其為花也．色甚鮮麗．迎晨而榮．日中則衰．至夕而零．莊周載朝菌不知晦朔．況此朝不及夕者乎．苟映采於一朝．燿穎於當時．焉識夭壽之所在哉．余既翫其葩．而歎其榮不終日．　晉傅玄朝華賦序曰．朝華．麗木也．晉成公綏日及賦序曰．日及者．華甚鮮茂．榮於仲春．訖於孟秋．　晉潘尼朝菌賦序曰．朝菌者．蓋朝華而暮落．世謂之木槿．或謂之日及．詩人以為舜華．宣尼以為朝菌．其物向晨而結．逮明而布．見陽而盛．終日而殞．不以其異乎．何名之多也．　晉嵇含朝生暮落樹賦序曰．草木春榮秋悴．此樹朝生暮落．【書】東方朔與丞相公孫弘借車馬書曰．木槿夕死朝榮．士亦不長貧也．
集／總集／文選／卷第七　賦丁之一／耕藉／潘安仁藉田賦(P.337)
於是前驅魚麗，屬車鱗萃。周禮曰：王出入，則自左馭而前驅。鄭玄曰：前驅，如今導引也。魚麗，已見東京賦。屬車，已見西京賦。子虛賦曰：珍怪鳥獸，萬端鱗萃。閶闔洞啟，參塗方駟。洛陽宮舍記曰：洛陽有閶闔門。西京賦曰：旁開三門，參塗夷庭。羽獵賦曰：方駕千駟注「方駕千駟」　袁本、茶陵本「駕」作「馳」，是也。。常伯陪乘，太僕秉轡。尚書曰；左右常伯。應劭曰：漢官儀曰：侍中，周成王常伯任侍中，殿下稱制，出即陪乘。鄭玄周禮注曰：陪乘，參乘也。漢舊儀曰：漢乘輿大駕儀，公卿奉引，太僕御也。后妃獻穜稑之種，司農撰播殖之器。周禮曰：上春，詔王后帥六宮之人，而生穜稑之種，而獻于王。鄭司農曰：先種後熟謂之穜，後種先熟謂之稑。漢書曰：大農令，武帝更名大司農。孔安國論語注曰：撰，具也。史記曰：后稷播植百穀注「后稷播植百穀」　袁本、茶陵本「植」作「殖」，是也。。孔安國尚書傳曰：播，布也。蒼頡篇曰：殖，種也。挈壺掌升降之節，宮正設門閭之蹕。周禮有挈壺氏。周禮曰：宮正，凡邦之事蹕宮中。鄭玄曰：正，長也。宮中之長也。鄭司農曰：蹕，謂止行者清道，若今時警蹕。天子乃御玉輦，蔭華蓋。臧榮緒晉書曰：大駕鹵簿有大輦，華蓋，中道。玉輦，大輦也。華蓋，已見西京賦。衝牙錚鎗，綃紈綷。禮記曰：凡帶必有佩，佩玉有衝牙。鄭玄曰：衝牙注「鄭玄曰衝牙」　袁本、茶陵本無此五字。，居中央，以前後觸也。錚鎗，玉聲也。錚，火耕切。鎗，叉行切。鄭玄禮記注曰：綃，綺屬也。許慎淮南子注曰：紈，素也。漢書班婕妤賦曰：紛綷兮紈素聲。綃，思樵切。紈，音丸。綷，七悴切。，七大切。金根照耀以烱晃兮，龍驥騰驤而沛艾。司馬彪續漢書曰：漢承秦制，御為乘輿，金根安車，五采文畫輈。西京賦曰：乃奮翅而騰驤。龍驥、沛艾，已見上
文。表朱玄於離坎，飛青縞於震兌。中黃曄以發揮，方綵紛其繁會。謂鹵簿之儀，車騎旌旗，各依方色。表，猶摽也。周易曰：離，南方之卦也；坎者，正北方之卦也；震者，東方；兌，正西秋也。周禮曰：東方謂之青，南方謂之赤，西方謂之白，北方謂之黑。毛萇詩傳曰：縞，白色也。縞，古老切。周禮曰：地謂之黃。臧榮緒晉書，鹵簿，曰青立車、青安車、赤立車、赤安車、黃立車、黃安車、白立車、白安車、黑立車、黑安車，合十乘，並駕駟，建旗十二，如車色。五輅鳴鑾五輅鳴鑾　案：「輅」當作「路」。各本善注中字皆作「路」。袁本所載向注則作「輅」。蓋善「路」、五臣「輅」而亂之也。晉書正作「路」。，九旗揚旆。周禮曰：王之五路：一曰玉路，二曰金路，三曰象路，四曰革路，五曰木路。又曰：掌九旗之物名：日月為常，蛟龍為旂，通帛為旃；雜帛為物，熊虎為旗，鳥隼為旟；龜蛇為旐，全羽為旞，析羽為旌。瓊鈒入，雲罕晻藹。臧榮緒晉書曰：雲罕車駕駟，戟車載注「戟車載」　茶陵本「戟車」作「闟」。尤本「戟車」二字處脩改，袁本亦然。案：此當云「闟戟車載戟」，各本皆脫誤。晉書輿服志云「闒戟車，長戟邪偃向後」，是其義。「闟」、「闒」亦同字。。闟與鈒音義同也。蒼頡篇曰：，聚也。楚辭曰：揚雲霓之晻藹。鈒，音吸。晻，音烏感切。簫管嘲哳以啾嘈兮，鼓鞞硡隱以砰礚。簫管，已見上文。楚辭曰：鵾雞嘲哳而悲鳴。蒼頡篇曰：啾，眾聲也。嘈，已見上文。周禮曰：鍾師掌鞞。鄭玄曰：擊鞞以和樂。字林曰：鼙，小鼓也。鞞與鼙同，步迷切。硡與訇音義同，火宏切。字書曰：砰，大聲也。字指曰：礚，大聲也。砰，披萌切。礚，苦蓋切。筍簴嶷以軒翥兮，洪鍾越乎區外。筍簴、軒翥，已見西京賦。天子之行，擊左右鍾，已見西都賦。震震填填震震填填　案：「填填」當作「闐闐」。各本善注中字皆作「闐」，袁、茶陵二本所載良注則作「填」，蓋善「闐」、五臣「填」而亂之也。晉書作「填」，與五臣所據同。，塵騖連天，以幸乎藉田。震震，盛也。郭璞爾雅注曰：闐闐，群行聲也。東觀漢記曰：王邑旗幟蔽野，埃塵連天。騖或為霧，非也。蟬冕熲以灼灼兮，碧色肅其千千碧色肅其千千　袁本、茶陵本作「芊芊」。案：尤本是也。高唐賦「肅何千千」，安仁用其語。袁、茶陵作「芊芊」者，五臣字如此，所載向注可考。彼賦善「千」、五臣「芊」，正有明文。晉書作「芊」，與五臣所據同。又二本皆脫去善此節注，亦非。。蟬冕，已見魏都賦。千千，碧貌。似夜光之剖荊璞兮，若茂松之依山巔也。
集／總集／文選／卷第十六　賦辛之二／哀傷／江文通別賦(P.750)
下有芍藥之詩，佳人之謌。詩溱洧章，刺亂也。兵革不息，男女相棄，淫風大行，莫之能救。云注「詩溱洧章」下至「莫之能救云」　袁本、茶陵本無此二十四字，有「毛詩曰」三字。：維士與女，伊其相謔，贈之以芍藥。注，芍藥，香草也。箋曰：伊，因也。士女往觀，因相與戲謔，行夫婦之事，其別則送與芍藥，結恩情也注「注芍藥香草也」下至「結恩情也」　袁本、茶陵本無此三十六字。。漢書，李延年歌曰，北方有佳人，絕世而獨立。桑中衛女，上宮陳娥。衛、陳，二國名也。毛詩桑中章注「桑中章」　袁本、茶陵本無此三字。曰：期我乎桑中，要我乎上宮，送我於淇之上。注：桑中、淇上、上宮，所期之地。箋云：此思孟姜之愛厚己也。此我期於桑中，要我於上宮，期我於淇水之上。又竹竿章，衛女思歸，適異國而不見答，思而能以禮也。女子有行，遠父母兄弟。箋云：行，道也。女子之道，當嫁耳，不以答違婦道也。又燕燕章，衛莊姜送歸妾也。注：莊姜無子，陳女戴媯生子名完，莊姜以為己子。莊公薨，完立而州吁殺之，戴媯於是大歸，莊姜送於野，作詩以見己志注「送我於淇之上」下至「作詩以見己志」　袁本、茶陵本無此一百五十二字。陳云注引燕燕、竹竿二詩，並與本事無涉，蓋誤解也，云云。亦因不知此非善注耳。。方言曰：秦、晉之間，美貌謂之娥。春草碧色，春水淥波。送君南浦，傷如之何！楚辭曰：子交手兮東行，送美人兮南浦。至乃秋露
如珠，秋月如珪。陸雲芙蓉詩曰：盈盈荷上露，灼灼如明珠。遯甲開山圖曰：禹遊於東海，得玉珪，碧色，圓如日月，以自照，目達幽冥。明月白露，光陰往來。與子之別，思心徘徊。
集／總集／文選／卷第二十三　詩丙之一／詠懷／阮嗣宗詠懷詩十七首(P.1067)
昔日繁華子，安陵與龍陽。史記，華陽夫人姉說夫人曰：不以繁華時樹本。說苑曰：安陵君纏，得寵於楚恭王。江乙謂纏曰：吾聞以財事人者，財盡則交絕；以色事人者，華落則愛衰。子安得長被幸乎？會王出獵，江渚有火若雲蜺，兕從南方來，正觸王驂，善射者射之，兕死於車下。王謂纏曰：萬歲後，子將誰與樂？纏泣下沾衣曰：大王萬歲後，臣將殉。恭王乃封纏車下三百戶。故江乙善謀，安陵善知時。龍陽君釣十餘魚而棄，因泣下。王曰：有所不安乎？對曰：無。王曰：然則何為涕出。對曰：臣始得魚甚喜，後得益多，而又欲棄前之所得也。今以臣兇惡而得拂枕席，今爵至人君，走人於庭，避人於塗，四海之內，其美人甚多矣，聞臣之得幸於王，畢褰裳而趍王。臣亦曩之所得魚也，亦將棄矣，安得無涕出乎！王乃布令：敢言美人者族。夭夭桃李花，灼灼有輝光。毛詩曰：桃之夭夭，灼灼其華。悅懌若九春，磬折似秋霜。春秋元命苞曰：陽氣數成於三，故時別三月；陽數極於九，故三月一時九十日。宋衷曰：四時皆象此類，不唯春也。尚書大傳曰：諸侯來受命，周公莫不磬折。流盻發姿媚，言笑吐芬芳。神女賦曰：陳嘉辭而云對，吐芬芳其若蘭。攜手等歡愛，宿昔同衣裳。廣雅曰：宿，夜也。願為雙飛鳥，比翼共翺翔。建安中無名詩曰：中有雙飛鳥，自名為鴛鴦。丹青著明誓，永世不相忘。以財助人者，財盡則交絕；以色助人者，色盡則愛弛。是以嬖女不弊席，嬖男不弊輿。安陵君所以悲魚也注「安陵君所以悲魚也」　案：「以」字下有脫文。各本皆然，無可據補也。，亦豈能丹青著誓，永代不忘者哉！蓋以俗衰教薄，方直道喪，攜手笑言，代之所重者，乃足傳之永代，非止恥會一時。故託二子以見其意，不在分桃斷袖，愛嬖之懽。丹青不渝，故以方誓。善曰：東觀漢記注「善曰東觀漢記」　袁本、茶陵本無「善曰」二字。陳云二字衍。何校於此節注首添「沈約曰」三字。今案：陳據別本，蓋是也。何以意添，非。，光武詔曰：明設丹青之信，廣開束手之路。
灼灼西隤日，餘光照我衣。楚辭曰：日杳杳而西頹。迴風吹四壁，寒鳥相因依。周周尚銜羽，蛩蛩亦念飢。韓子曰：鳥有周周者，首重而屈尾，將欲飲於河則必顛，乃銜羽而飲。今人之所有飢不足者，不可以不索其羽矣。爾雅曰：西方有比肩獸焉，與邛邛岠虛比，為邛邛岠虛齧甘草；即有難，邛邛岠虛負而走，其名謂之蟨。郭璞曰：蟨音厥。如何當路子，磬折忘所歸？豈為夸譽名，憔悴使心悲。沈約曰：天寒，即飛鳥走獸尚知相依，周周銜羽以免顛仆，蛩蛩負蟨以美草注「蛩蛩負蟨以美草」　案：「以」下少一字。各本皆脫，無可據補。陳云脫「求」字，但以意添耳。，而當路者知進趍，不念暮歸，所安為者，惟夸譽名，故致憔悴而心悲也。善曰：孟子，公孫丑問曰：夫子當路於齊，管、晏之功，可復許乎？綦母邃曰：當仕路也。磬折，已見上文。呂氏春秋曰：古之人有不肯富貴者，由重生故也；非夸以名也，為其實也。司馬彪莊子注曰：夸虛名也。鄭玄禮記注曰：名，令聞也。寧與燕雀翔，不隨黃鵠飛。黃鵠遊四海，中路將安歸？沈約曰：若斯人者，不念己之短翮，不隨燕雀為侶，而欲與黃鵠比遊。黃鵠一舉沖天，翺翔四海，短翮追而不逮，將安歸乎？為其計者，宜與燕雀相隨，不宜與黃鵠齊舉。善
曰：漢書，息夫躬絕命辭曰：玄雲決鬱注「玄雲決鬱」　案：「決」當作「泱」。各本皆譌。顏注漢書「音烏朗反」。將安歸。
集／總集／文選／卷第二十四　詩丙之二／贈答二／陸士衡贈馮文羆遷斥丘令(P.1135)
贈馮文羆遷斥丘令四言　晉百官名曰：外兵郎馮文羆。集云：文羆為太子洗馬，遷斥丘令，贈以此詩。闞駰十三州記曰：斥丘縣在魏郡東八十里。
陸士衡
於皇聖世，時文惟晉。毛詩曰：於皇時周。周禮，栗氏量銘曰：時文思索。鄭玄曰：言是文德之君，思求可以為人立法也。受命自天，奄有黎獻。謂武帝也。毛詩曰：有命自天，命此文王。又曰：奄有四方。毛萇曰：奄，大也。尚書曰：萬邦黎獻，共惟帝臣。孔安國曰：黎，眾也。獻，賢也。閶闔既闢，承華再建。謂惠帝也。晉宮閣名曰：洛陽城閶闔門。陸機洛陽記曰：太子宮在太宮東，薄室門外，中有承華門。再建，謂立愍懷太子國儲，以對閶闔，故謂之再也。明明在上，有集惟彥。其一。毛詩曰：明明在下，赫赫在上。弈弈馮生，哲問允迪。方言曰：自關而西，凡美容謂之弈弈。尚書曰：允迪厥德，謨明弼諧。孔安國曰：迪，蹈也。言信蹈行古人之德。天保定子，靡德不鑠。毛詩曰：天保定爾，亦孔之固。劇秦美新曰：鑠德懿和之風。爾雅曰：鑠，美也。邁心玄曠，矯志崇邈。爾雅曰：邁，行也。王逸楚辭注曰：矯，舉也。爾雅曰：崇，高也。遵彼承華，其容灼灼。其二。毛詩曰：桃之夭夭，灼灼其華。嗟我人斯，戢翼江潭。毛詩曰：嗟我懷人。又曰：彼何人斯。又曰：鴛鴦在梁，戢其左翼。楚辭曰：遊於江潭。有命集止，飜飛自南。周易曰：大君有命。毛詩曰：有命既集。又曰：飜飛惟鳥。又曰：凱風自南。出自幽谷，及爾同林。謂俱為洗馬也。臧榮緒晉書曰：楊駿誅，徵機為太子洗馬。毛詩曰：出自幽谷，遷于喬木。雙情交映，遺物識心。其三。映，猶照也。人亦有言，交道實難。毛詩曰：人亦有言，靡哲不愚。漢書曰：蕭育與朱博後有隙，故世以交為難也。有頍者弁，千載一彈。毛詩曰：有頍者弁，實維伊何。毛萇曰：頍，弁貌也。弁，皮弁也。彈冠，已見上文。杜預左氏傳注曰：弁，亦冠也，故通言之。頍，丘蘂切，與跬同音。今我與子，曠世齊歡。言我及子雖與王貢曠世，而實齊其歡也。范曄後漢，班固議曰：以漢興已來注「後漢班固議曰以漢興已來」　案：「漢」下當有「書」字，「曰」下當衍「以」字。各本皆誤。在班固傳也。，曠世歷年。廣雅曰：曠，遠也。
利斷金石，氣惠秋蘭。其四。周易曰：二人同心，其利斷金。同心之言，其臭如蘭。群黎未綏，帝用勤止。毛詩曰：群黎百姓。長楊賦曰：群黎為之不康。毛詩曰：文王既勤止，我應受之。我求明德，肆于百里。毛詩，我求懿德，肆于時夏。鄭玄曰：肆，陳也，陳其功烈也。漢書曰：縣大率百里，其人稠則盛，稀則曠也。僉曰爾諧，俾民是紀。尚書：僉曰垂哉，帝曰汝諧。毛詩曰：四方是維，俾民不迷。鄭玄毛詩箋曰：以網罟喻為政理之為紀也。乃眷北徂，對揚帝祉。其五。毛詩曰：乃眷西顧。又曰：對揚王休。又曰：既受帝祉，施于孫子。疇昔之遊，好合纏綿。左氏傳，羊斟曰：疇昔之羊子為政。毛詩曰：妻子好合。張升與任彥堅書曰：纏綿恩好，庶蹈高蹤。借曰未洽借曰未洽　茶陵本作「給」，云五臣作「洽」。袁本作「洽」，無校語。案：二本所見皆大誤，所載翰注曰「給，猶足也」，五臣作「給」無疑。然則善作「洽」也。茶陵本例用善為正文，當作「洽」，而著五臣作「給」。袁本例用五臣為正文，當作「給」，而著善作「洽」。今倒錯失理。此不誤，必尤延之知其非，而校改正之。，亦既三年。毛詩曰：借曰未知，亦既抱子。居陪華幄，出從朱輪。應璩與趙叔潛書曰：入侍華幄，出典禁闈。司馬彪續漢書曰：皇太子安車朱班輪。方驥齊鑣，比跡同塵。其六。鄭玄儀禮注曰：方，併也。南都賦曰：騄驥齊鑣。范曄後漢書，孔融薦謝該曰：該實卓然，比跡前列。老子曰：和其光，同其塵。之子既命，四牡項領。毛詩曰：駕彼四牡，四牡項領。遵塗遠蹈，騰軌高騁。四子講德論曰：未若遵塗之疾也。鄭玄考工記注曰：軌，謂轍也。慶雲扶質，清風承景。廣雅曰：質，軀也。嗟我懷人，其邁惟永。其七。毛詩曰：嗟我懷人。毛萇曰：懷，思也。否泰苟殊，窮達有違。否、泰，周易二卦名也。列子，西門子謂北宮子曰：汝造事而窮，予造事而達，此厚薄之驗與？賈逵國語注曰：違，異也。及子春華，後爾秋暉。言否、泰殊流，窮達異轍，今雖及爾春華之美，終當後爾秋暉之盛也。春華喻少年，秋暉喻老成也。蘇武詩曰：努力愛春華。逝將去我，陟彼朔垂。逝將去汝，已見上文。毛詩曰：陟彼高岡。朔垂，斥丘也。爾雅曰：朔，北方也。說文曰：垂，遠邊也。非子之念非子之念　袁本、茶陵本有校語云「非」善作「悲」。案：二本所見非也。注無明文，然作「悲」不可通，必善自作「非」，與五臣無異，但傳寫誤也。此不誤，蓋亦尤校改正之也。，心孰為悲？其八。
集／總集／文選／卷第二十五　詩丁之一／贈答三／陸士龍為顧彥先贈婦二首(P.1164)
浮海難為水，遊林難為觀。林、海，以喻上京也。言遊上京，難為容色也。孟子曰：觀海者難為水。容色
貴及時，朝華忌日晏。說文曰：木槿朝華暮落。皎皎彼姝子，灼灼懷春粲。古詩曰：盈盈樓上女，皎皎當牕牖。毛詩曰：彼姝者子。又曰：有女懷春。毛萇曰：懷，思也。毛詩曰：今夕何夕？見此粲者。國語曰：女三為粲。賈逵曰：粲，亦美貌。西城善雅儛，總章饒清彈。陸機洛陽記曰：金墉城在宮之西北角，魏故宮人皆在中。崔豹古今注曰：魏文帝宮人尚衣能歌舞，一時冠絕。孫盛晉陽秋，傅隆議曰：其總章技，即古之女樂。鳴簧發丹脣，朱絃繞素腕。毛詩曰：吹笙鼓簧。神女賦曰：朱脣的其若丹。禮記曰：清廟之瑟，朱絃而疏越。洛神賦曰：攘皓腕。輕裾猶電揮，雙袂如霧散。張衡舞賦曰：裾若飛燕，袖如迴雪。徘徊相侔，瞥若電伐注「徘徊相侔瞥若電伐」　陳云「侔」當作「佯」，「相佯」見楚辭。「伐」，「滅」誤。案：所校是也。各本皆譌。。韓康伯周易注曰：揮，散也。封禪書曰：雲布霧散。華容溢藻幄，哀響入雲漢。洛神賦曰：華容阿那。杜預左氏傳注曰：幄，帳也。列子曰：薛談學謳於秦青，辭歸。青餞於郊衢，撫節悲歌，聲震林木，響遏行雲。張湛曰：二人，薛、秦之善歌者。知音世所希，非君誰能讚？古詩曰：不惜歌者苦，但傷知音稀。孔安國論語注曰：稀，少也。希與稀通。釋名曰：稱人之美曰讚也。棄置北辰星，問此玄龍煥。北辰，言不移也。玄龍，喻美女也。言棄彼北辰之心，而問此玄龍之色。譏好色而不好德。陸雲代彥先贈婦詩曰：何用結中款？抑指北辰星。石氏星讚曰：軒轅，龍體，主后姬。然此唯取眾姬，即指西城總章宮人，不論於后也。龍色多玄，故取以喻。時暮復何言，華落理必賤。毛詩序曰：華落色衰，復相棄背。
集／總集／文選／卷第二十八　詩戊之二／樂府下／陸士衡樂府十七首／吳趨行(P.1308)
吳趨行五言　崔豹古今注曰：吳趨曲，吳人以歌其地也。
楚妃且勿歎，齊娥且莫謳。楚妃，樊姬。齊娥，齊后也。歌錄曰：石崇楚妃歎曰：歌辭楚妃歎，莫知其所由。楚之賢妃能立德著勳，垂名於後，唯樊姬焉。故今歎詠之聲，永世不絕。孟子，淳于髡曰：昔綿駒處高唐而齊右善歌注「而齊右善歌」　袁本「右」作「后」，是也。上注云「齊娥，齊后也」，此作「后」，明甚。今茶陵本亦作「右」，皆後人誤改。又案：餘屢引皆作「右」，疑孟子有二本，而善兼引之，如「放踵」、「致於踵」兼引之例。。方言曰：秦晉之間，美貌謂之娥。說文曰：謳，齊歌也。四坐並清聽，聽我歌吳趨。吳趨自有始，請從昌門起。吳越春秋曰：大城立昌門者，象天通閶闔風，亦名破楚門也。昌門何峨峨，飛閣跨通波。吳地記曰：昌門者，吳王闔閭所作也，名為閶闔門，高樓閣道。西都賦曰：脩除飛閣。又曰：與海通波。重欒承游極，回軒
啟曲阿。西京賦曰：跱游極於浮柱，結重欒以相承。軒，長牕也。言長牕開於屋之曲阿也。周書曰：明堂咸有四阿。鄭玄周禮注曰：四阿，若今四注也。藹藹慶雲被，泠泠祥風過泠泠祥風過　何校「祥」改「鮮」，云江淹擬許徵君自序詩「曲櫺激鮮飇」注中引此句作「鮮」。案：所校是也。茶陵本云五臣作「鮮」，袁本云善作「祥」，各本所見皆傳寫譌。即善、五臣并非有異，而誤著校語之例。。史記曰：若煙非煙，若雲非雲，郁郁紛紛，蕭索輪囷，是謂慶雲。風賦曰：清清泠泠。山澤多藏育，土風清且嘉。左氏傳曰：晉侯曰：鍾儀樂操土風，不忘本也。泰伯導仁風，仲雍揚其波。史記曰：吳太伯，弟仲雍，皆周太王之子，而王季歷之兄也。季歷賢，有聖子昌，太王欲立季歷以及昌，於是太伯、仲雍二人，乃奔荊蠻以避季歷。季歷果立，是為王季，而昌為文王。太伯之奔荊蠻，自號句吳。太伯卒，無子，弟仲雍立。典引曰：仁風翔於海表。楚辭曰：汨其泥而揚其波。穆穆延陵子，灼灼光諸華。毛萇詩傳曰：穆穆，美也。左氏傳曰：吳公子札來聘。其出聘也，通嗣君也。廣雅曰：灼灼，明也。左氏傳曰：吳，周之冑裔也，今而始大，比于諸華。王跡隤陽九，帝功興四遐。孟子曰：王者之跡息而詩亡。漢書，陽九厄曰，初入，百六，陽九。音義曰：易傳所謂陽九之厄，百六之會者也。東都賦曰：軒轅氏之所以開帝功。大皇自富春，矯手頓世羅。吳志曰：孫權，字仲謀，吳富春人也，薨，謚曰大皇帝。說文曰：矯，舉手也。頓，整也。世羅，猶皇綱也。言大皇生自富春，矯手而整天綱也。邦彥應運興，粲若春林葩。毛詩曰：彼己之子，邦之彥兮。春秋命歷序曰：五德之運，應錄次相代也。屬城咸有士，吳邑最為多。蔡邕陳留太守行縣頌曰：府君勸耕桑于屬城也。八族未足侈，四姓實名家。張勃吳錄曰：八族，陳、桓、呂、竇、公孫、司馬、徐、傅也。四姓，朱、張、顧、陸也。漢書，劉敬曰：徙齊諸田豪桀名家。文德熙淳懿，武功侔山河。曹植令曰：相者文德昭，將者武功烈。爾雅曰：熙，興也，謂盛多也。謝丞後漢書曰注「謝丞後漢書曰」　案：「丞」當作「承」。各本皆譌。：朱皓德行純懿，才學優裕。漢書曰：漢興，封爵之誓曰：使黃河如帶，泰山若礪，國以永存，爰及苗
裔。禮讓何濟濟，流化自滂沱。毛萇詩傳曰：濟濟，多威儀也。論語曰：泰伯三以天下讓。毛詩曰：月離于畢，俾滂沱矣。淑美難窮紀，商搉為此歌。公羊傳，宋萬曰：魯侯之淑，魯侯之美。何休曰：淑，美也。美，好也。賈逵國語注曰：紀，猶錄也。廣雅曰：商，度也。許慎淮南子注曰：商搉，粗略也。言商度其粗略也。
集／總集／文選／卷第三十續　詩庚之一／雜擬上／陸士衡擬古詩十二首／擬青青河畔草(P.1428)
擬青青河畔草
靡靡江離草靡靡江離草　茶陵本校語云五臣作「離」。袁本校語云善作「離」。案：尤所見與袁同。考史記、漢書、子虛賦「離」字皆不從「」，楚辭章句及補注亦然。必善「離」、五臣「蘺」也。前第七卷及後卅二卷諸「蘺」字，疑各本以五臣亂善矣。，熠燿生河側。江離，已見子虛賦。皎皎彼姝女，阿那當軒織。粲粲妖容姿，灼灼美顏色。良人游不歸，偏棲獨隻翼。空房來悲風，中夜起歎息。
集／總集／文選／卷第三十續　詩庚之一／雜擬上／陸士衡擬古詩十二首／擬蘭若生朝陽(P.1428)
擬蘭若生朝陽
嘉樹生朝陽，凝霜封其條。執心守時信，歲寒終不彫。美人何其曠？灼灼在雲霄。枚乘樂府詩曰：美人在雲端，天路隔無期。隆想彌年月，長嘯入飛飇。引領望天末，譬彼向陽翹。
集／總集／文選／卷第三十續　詩庚之一／雜擬上／陶淵明擬古詩(P.1432)
擬古詩五言
陶淵明
日暮天無雲，春風扇微和。佳人美清夜，達曙酣且歌。尚書曰：酣歌于室。歌竟長歎息，持此感人多。明明雲間月，灼灼葉中花。豈無一時好，不久當如何？
集／總集／文選／卷第四十六　序下／序下／王元長三月三日曲水詩序(P.2056)
于時青鳥司開，條風發歲，粵上斯巳，惟暮之春。左氏傳，郯子曰：青鳥氏司啟者也。易通卦驗曰：立春條風至。楚辭曰：獻歲發春，汨吾南行。上巳，已見上文。毛詩曰：嗟嗟保介，惟暮之春。同律克和，樹草自樂。禊飲之日在茲，風舞之情咸蕩；去肅表乎時訓，行慶動於天矚。周禮曰：太師掌六律六同，以合陰陽之聲。鄭玄曰：同，陰律也。尚書曰：八音克諧。孔安國曰：諧，和也。漢書，文帝詔曰：方春和時，草木群生之物，皆有以自樂。禮傳曰：禊者，絜也。仲春之時，於水上釁絜也。論語曰：風乎舞雩，詠而歸。蔡邕月令章句曰：秋冬肅急之後，故布生德，和政令，去肅急。禮記曰：孟春之月，命相布德和令，行慶施惠。載懷平圃，乃睠芳林。芳林園者，福地奧區之湊，丹陵若水之舊。殷殷上均乎姚澤，膴膴尚於周原。狹豐邑之未宏，陋譙居之猶褊。山海經曰：槐江之山，實惟帝之平圃，南望崑崙。十洲記曰注「十洲記曰」　何云「十洲記」或是「丹陽記」。陳云書名疑有誤。案：何、陳所校皆未是也，「洲」當作「州」，說已見前。：芳林園在青溪菰首橋東，齊高帝舊宅。齊有
天子注「齊有天子」　案：「子」當作「下」。各本皆誤。，為舊宮，宮東築山鑿池，號曰芳林園。遁甲開山圖曰：驪山之西原有阜，名曰風涼注「名曰風涼」　案：「風涼」當作「涼風」。各本皆誤。「涼風」見淮南地形訓，即離騷之「閬風」。史記「惠王閬」，索隱云「系本名毋涼」，是「涼」、「閬」通用也。，雍州之福地。西京賦曰：寔惟地之奧區神臯。帝王世紀曰：堯生於丹陵。呂氏春秋曰：顓頊生於若水，乃登為帝。又曰：舜陶於河濱，釣於雷澤，登為天子，賢士歸之，萬人譽之，陳陳殷殷，無不戴悅。高誘曰：殷，盛也。呂氏春秋曰：舜為天子，輒輒，莫不戴悅。高誘曰：，動而喜貌也。殷殷，或為，故兩引之。輒，知葉切。，仕勤切。帝王世紀曰：瞽叟之妻曰握登，生舜於姚墟，故姓姚氏。堯求賢而四嶽薦舜，堯乃命于順澤之陽。毛詩曰：周原膴膴，堇荼如飴。漢高祖，豐人。魏太祖，譙人。求中和而經處，揆景緯以裁基。飛觀神行，虛檐鹽雲構。周禮曰：以土圭之法正日影，日至之影，尺有五寸，謂之地中，陰陽之所和，故曰中和也。景，日也。緯，星也注「周禮曰以土圭之法」下至「緯星也」　茶陵本無此三十九字，袁本此節注并入五臣，皆非也。尤所見是。。毛詩曰：定之方中，作為楚宮。揆之以日，作為楚室。東京賦曰：飛閣神行，莫我能形。劉公幹詩曰：大夏雲構。離房乍設，層樓間起，負朝陽而抗殿，跨靈沼而浮榮，鏡文虹於綺疏，浸蘭泉於玉砌。蜀都賦曰：百室離房。李尤平樂館銘曰：層樓通閣，禁闈洞房。爾雅曰：山東曰朝陽。西京賦曰：疏龍首以抗殿，狀巍峨以嶪岌。毛詩曰：王在靈沼。鄭玄禮記注曰：榮，屋翼也。傅玄陽春賦曰：丹霞播景，文虹竟天。李尤東觀銘曰：房闥內布，綺疏外陳。張衡七辨曰：迴飇拂其寮，蘭泉注其庭。劉楨魯都賦曰：金陛玉砌，玄枑雲阿。幽幽叢薄，秩秩斯干秩秩斯干　袁本「斯干」下有校語，善作「清千」。茶陵本無校語。案：袁所見誤也。，曲拂邅迴，潺湲徑復。楚辭曰：叢薄深林人上慓。毛詩曰：秩秩斯干，幽幽南山。淮南子曰：曲拂邅迴，以像偶語。高誘曰：拂，戾。邅迴，水流也。楚辭曰：川谷徑復流潺湲。新蓱泛沚，華桐發岫，雜夭采於柔荑，亂嚶聲於緜羽。禮記月令曰：季春之月，桐始華，蓱始生。爾雅曰：小洲曰沚，山有穴為岫。毛詩曰：桃之夭夭，灼灼其華。又曰：手如柔荑。又曰：鳥鳴嚶嚶。又曰：緜蠻黃鳥。薛君注曰：緜
蠻，文貌。禁軒承幸，清宮俟宴。緹帷宿置，帟幕宵懸。如淳漢書注曰：省中本為禁中，然乘輿之物，通呼曰禁。漢書曰：太僕先清宮。南都賦曰：朱帷連綱。鄭司農周禮注曰：在旁曰帷，在上曰幕。鄭玄曰：帟在幕，若幄中坐上承塵也，皆以繒為之。既而滅宿澄霞，登光辨色，式道執殳，展軨効駕，徐鑾警節，明鍾暢音。宿，列宿也。張平子東京賦曰：以須消啟明，掃朝霞，登天光於扶桑。禮記曰：朝辨色始入。漢書曰：式道，左右中候也。毛詩曰：伯也執殳。禮記曰：君車已駕，則僕展軨效駕。鄭玄曰：展軨，具視也。效駕，白已駕也。淳于髡斗酒說曰：明鍾擊磬，調歌紼舞。七萃連鑣，九斿由齊軌，建旗拂霓，揚葭振木。周穆王傳曰：天子賜七萃之士。郭璞曰：萃，聚也。猶傳有七輿大夫。張景陽七命曰：駟馬連鑣。文穎曰：甘泉鹵簿，天子出，道車五乘，斿車九乘。蔡邕釋誨曰：群車方奔于險路，安能與之齊軌？東京賦曰：龍輅充庭，雲旗拂霓。列子曰：秦青撫節悲歌，聲振林木。魚甲煙聚，貝胄星羅。重英曲瑵側絞之飾，絕景遺風之騎。昭灼甄部，駔祖朗駿函列，虎視龍超，雷駭電逝，轟轟隱隱，紛紛軫軫，羌難得而稱計。孫卿子曰：楚鮫革犀兕以為甲，堅如金石。毛詩曰：公徒三萬，貝胄朱綅。又曰：二矛重英。西京賦曰：葩瑵曲莖。魏書曰：上所乘馬名絕景，為矢所中。呂氏春秋曰：故須青龍之匹，遺風之乘。孫子兵法曰：長陳為甄。魏都賦曰：冀馬填廄而駔駿。周易曰：虎視眈眈。南都賦曰：馬鹿超而龍驤。潘岳閑居賦曰：礮石雷駭。嵇康贈秀才詩曰：風馳電逝。說文曰：轟轟，群車聲也。羽獵賦曰：隱隱軫軫，被陵緣坂，莫莫紛紛，山谷為之風飇。左思吳都賦曰：羌難得而覼縷。
集／總集／文選／卷第四十七　頌　贊／頌／陸士衡漢高祖功臣頌(P.2100)
灼灼淮陰，靈武冠世。策出無方，思入神契。孔安國尚書傳曰：神妙無方。蔡邕李咸碑曰：明略兼洞，與神合契。奮臂雲興，騰跡虎噬。凌險必夷，摧剛則脆。呂氏春秋曰：凡兵之用也，攻亂則脆。肇
謀漢濱，還定渭表。漢書，蕭何謂高祖曰：必長王漢中，無所事信；必欲爭天下，非信無可與計事者。漢王乃拜信大將軍。信說漢王曰：今王舉兵而東，三秦可傳檄而定也。漢王喜，遂聽信計，舉兵出陳倉，定三秦。京索既扼，引師北討。漢書曰：漢擊楚彭城，漢兵敗散而還。信復發兵，與漢王會滎陽，復擊破楚京、索間。齊、趙、魏皆反，與楚和，以信為左丞相，擊魏。濟河夷魏，登山滅趙。漢書曰：信遂進擊魏，魏盛兵蒲坂，塞臨晉。信乃益為疑兵，陳船欲渡臨晉，而伏兵從夏陽以木罌缶渡軍，襲安邑，虜魏王豹。信請北舉燕、趙，選輕騎二千人，人持一赤幟，從間道登山而望趙軍，戒曰：趙見我走，必空壁逐我，若疾入，拔趙幟，立漢幟。後趙空壁爭漢鼓旗，奇兵馳入趙壁，皆拔趙幟，立漢赤幟。趙卒見之，大驚，遂亂走。禽趙王歇。威亮火烈威亮火烈　茶陵本云五臣作「烈」。袁本云善作「列」。案：二本非也。此尤延之校改正之，說見前，可互證。，勢踰風掃。孫子曰：兵以詐立，以利動，以分合而為變者也。故其疾如風，侵掠如火，則彼三軍可奪氣，將軍可奪心，此用兵之法也。拾代如遺，偃齊猶草。漢書曰：信進擊代，禽夏說閼與。李奇曰：代相也。孟康曰：音焉預，邑名也。漢書曰：信發趙兵未發者擊齊。信引兵東，遂渡河，襲齊歷下軍，至臨菑。齊王走高密。又，梅福上書曰：高祖取楚如拾遺。論語曰：草上之風必偃。二州肅清，四邦咸舉。據禹貢九州之屬，魏、趙屬冀州，齊、代屬青州注「魏趙屬冀州齊代屬青州」　陳云代非青境，亦當云「屬冀」乃合。又張耳贊曰「報辱北冀」，即指平趙、代事，尤易曉也。案：陳所說是也。「代」字當在「魏」字下。各本皆誤。下文「四邦，魏、代、趙、齊也」，可證。「代」在「齊」字下者，後來所改也。。四邦，魏、代、趙、齊也。乃眷北燕，遂表東海。漢書曰：信用廣武君策，發使使燕，燕從風而靡。又曰：信平齊，使人言于漢王，齊夸詐多變，反覆之國，不為假王以鎮之，其勢不定，請自立為假王。漢王乃遣張良立信為齊王。表東海，已見九錫文。克滅龍且，爰取其旅。漢書曰：齊王走高密，使使于楚。楚使龍且救齊，與信夾濰水陣。信乃夜令人為萬餘囊盛沙，以壅水上流，引軍半渡，擊龍且。佯不勝，還走。龍且果喜曰：固知信怯。遂追渡水。信使人決雍囊，水大至。龍且軍太半不得渡，即急擊，殺龍且。楚卒皆降之。劉項懸命，人
謀是與。漢書，蒯通說信曰：當今之時，兩主縣命於足下。足下為漢則漢勝，與楚則楚勝。人謀，已見上文。念功惟德，辭通絕楚。漢書曰：項王使盱眙人武涉往說信曰：足下何不與楚連和，三分天下而王齊？信辭曰：人信親我，背之不祥。蒯通知天下權在信，深說以三分天下之計。信自以功大，漢不奪我齊，遂不聽。尚書曰：惟帝念功。彭越觀時，弢韜跡匿光。人具爾瞻，翼爾鷹揚。杜預左氏傳注曰：韜，藏。弢與韜，古字通也。毛詩曰：赫赫師尹，人具爾瞻。又曰：維師尚父，時維鷹揚。威凌楚域，質委漢王。靖難河濟，即宮舊梁。漢書曰：漢使人賜越將軍印綬，使下濟陰以擊楚，大敗楚軍，拜越為魏相國。漢敗彭城，越皆亡其所下城，獨將其兵北居河上，往來為漢王游兵擊楚，絕其糧於梁地。項籍死，封越為梁王，都定陶。禮記，孔悝為鼎銘曰：即宮於宗周。烈烈黥布，眈眈其眄。漢書曰：黥布，姓英氏。項梁定會稽，布以兵屬之。周易曰：虎視眈眈。名冠彊楚，鋒猶駭電。漢書曰：楚兵常勝，功冠諸侯者，以布數以少敗眾。覩幾蟬蛻，悟主革面。漢書曰：漢王使隨何說布，布間行與何歸漢。淮南子曰：蟬飲不食，三十日而蛻。周易曰：小人革面以從君也。肇彼梟風，翻為我扇。漢書曰：上立布為淮南王，與擊項籍。天命方輯，王在東夏。東夏，即陽夏也。漢書曰：漢王追項羽至陽夏南。矯矯三雄，至于垓下。三雄：韓信、彭越、英布。漢書曰：漢王發使使韓信、彭越至，皆引兵來。黥布隨劉賈皆會，圍羽垓下。毛詩曰：矯矯虎臣也注「矯矯虎臣也」　袁本、茶陵本「虎」作「武」，是也。案：凡善諱屢經回改如此。。元凶既夷，寵祿來假。元凶，謂項羽。班固漢書張湯述曰：既成寵祿，亦罹咎慝。保大全祚，非德孰可？左氏傳，楚子曰：保大定功。班固漢書張湯述曰：子孫遵業，全祚保國。謀之不臧，舍福取禍。毛詩曰：謀之不臧，則具是依。左氏傳，劉子曰：能者養之以福，不能者敗以取禍。
集／總集／文選／卷第五十七　誄下　哀上／誄下／潘安仁夏侯常侍誄　并序(P.2449)
文選卷第五十七
誄下　　　哀上
誄下
夏侯常侍誄　并序
潘安仁
夏侯湛，字孝若，譙人也譙人也　袁本、茶陵本「譙」下有「國譙」二字，是也。此尤本脫。。少知名，弱冠辟太尉府辟太尉府　何校「府」下添「掾」字，陳同。案：此非也。袁本云善無「掾」字。茶陵本失著校語，何、陳誤依之。，臧榮緒晉書曰：湛早有名譽，為太尉掾。賢良方正徵，仍為太子舍人仍為太子舍人　袁本、茶陵本無「仍」字，是也。此尤本衍。，尚書郎，野王令，臧榮緒晉書曰：湛舉賢良，對策，拜郎中，進補太子舍人，轉尚書郎，出宰野王令。漢書曰：何武賢良方正徵也。中書郎，南陽相。臧榮緒晉書曰：湛除中書侍郎，出補南陽相。又曰：秦王柬，武帝第三子也，初封南陽王，後徙封秦王。家艱乞還。毛詩曰：未堪家多難，余又集于蓼。頃之，選為太子僕，未就命而世祖崩。世祖，武皇帝也。穀梁傳曰：高曰崩，厚曰崩，尊曰崩。天子之崩以尊也。其崩何？以在人上，故曰崩。天子以為散騎常侍，從班列也。天子，惠帝也。春秋四十有九，元康元年夏
五月壬辰，寢疾卒于延喜里第。嗚呼哀哉！乃作誄曰：
禹錫玄珪，實曰文命。尚書曰：禹錫玄圭，告厥成功。又曰：文命敷于四海。史記曰：夏禹名曰文命。克明克聖，光啟夏政。尚書曰：居上克明。又曰：克齊聖廣淵。左氏傳，宋向戌曰：以偪陽光啟寡君。其在于漢，邁勳惟嬰。漢書曰：夏侯嬰為太僕，常奉車從擊項籍。思弘儒業，小大雙名。班固漢書述曰：世宗曄曄，思弘祖業。漢書曰：夏侯勝，字長公，少好學，從夏侯始昌受尚書。又曰：勝從父兄子建，字長卿，自師事勝。又曰：由是尚書有大、小夏侯之學。顯祖曜德，牧兗及荊。王隱晉書曰：夏侯威，字季權，歷荊、兗二州刺史。史記，祭公謀父曰：先王曜德不觀兵。父守淮岱，治亦有聲。王隱晉書曰：威次子莊，淮南太守。毛詩曰：文王有聲。英英夫子，灼灼其儁。飛辯摛藻，華繁玉振。孔融薦禰衡表曰：飛辯騁辭。班固答賓戲曰：摛藻如春華。孟子曰：集大成也者，金聲而玉振。如彼隨和，發彩流潤。淮南子曰：隨侯之珠，和氏之璧，得之而富，失之而貧。禮記，孔子曰：夫玉溫潤而澤仁也。如彼錦繢，列素點絢。論語，子夏問曰：巧笑倩兮，美目眄兮，素以為絢兮。何謂也？子曰：繢事後素。鄭玄曰，繢，畫文也。人見其表，莫測其裏。尚書大傳，孔子謂子夏曰：子見其表，未見其裏。法言曰：或問聖人表裏，曰：威儀文辭，表也；德行忠信，裏也。徒謂吾生，文勝則史。論語，子曰：文勝質則史。心照神交，唯我與子。莊子，子綦曰：其寐也魂交。論語，子謂顏回曰：唯我與爾有是夫！且歷少長，逮觀終始。孝經曰：夫孝始於事親，中於事君，終於立身。子之承親，孝齊閔參。漢書，武帝詔曰：孝子順孫，願自竭以承其親。論語，子曰：孝哉閔子騫！禮記，公明儀問曾子曰：夫子可以為孝乎？曾子曰：君子之所謂孝者，先意承志，諭
父母於道。參直養者，安能為孝乎？子之友悌，和如瑟琴。毛詩曰：妻子好合，如鼓瑟琴。事君直道，與朋信心。論語，柳下惠曰：直道而事人。又，子夏曰：與朋友交，言而有信。雖實唱高，猶賞爾音。宋玉對問曰：曲彌高者，其和彌寡。曹植求自試表曰：或有賞音而識道。
經／十三經／重刊宋本十三經注疏附校勘記／重栞宋本毛詩注疏附挍勘記／國風／周南關雎詁訓傳第一／附釋音毛詩注疏卷第一　一之二　二／桃夭(P.36-2)..[清嘉慶二十年(1815)南昌府學刊本]
桃之夭夭灼灼其華興也桃有華之盛者夭夭其少壯也灼灼華之盛也箋云興者踰時婦人興者踰時婦人閩本明監本毛本同小字本相臺本踰作喻考文古本同案喻字是也山井鼎云諸本皆誤但據注疏本而言耳皆得以年盛時行也○少詩照反之子于歸宜其室家之子嫁子也于往也宜以有室家無踰時者箋云宜者謂男女年時俱當○當丁浪反○
[疏]桃之至室家○毛以為少壯之桃夭夭然復有灼灼然此桃之盛華以興有十五至十九少壯之女亦夭夭然復有灼灼之美色正於秋冬行嫁然是此行嫁之子往歸嫁於夫正得善時宜其為室家矣○鄭唯據年月不同又宜者謂年時俱善為異謂年時俱善為異閩本明監本毛本同案善當作當考正義上下文可證○傳桃有華之盛者○正義曰夭夭言桃之少灼灼言華之盛桃或少而未華或華而不少此詩夭夭灼灼並言之則是少而有華者故辨之言桃有華之盛者由桃少故華盛以喻女少而色盛也○箋時婦至時行○正義曰此言年盛時謂以年盛二十之時非時月之時下云宜其室家乃據時月耳○箋宜者至俱當○正義曰易傳者以既說女年之盛又言之子于歸後言宜其室家則揔上之辭故以為年時俱當○
經／十三經／重刊宋本十三經注疏附校勘記／重栞宋本毛詩注疏附挍勘記／國風／衞淇奧詁訓傳第五／附釋音毛詩注疏卷第三　三之三　十一／氓(P.134-1)..[清嘉慶二十年(1815)南昌府學刊本]
以爾車來以我賄遷賄財遷徙也箋云女女復關也信其卜筮皆吉故荅之曰徑以女車來迎我我以所有財遷徙就女也我以所有財遷徙就女也閩本明監本毛本同小字本相臺本遷作賄案賄字是也○賄呼罪反徑經定反桑之未落其葉沃若于嗟鳩兮無食桑葚無食桑葚唐石經小字本相臺本同案此釋文本也釋文云葚本又作椹音甚考正義本是椹字見下五經文字云椹詩或體以為桑葚字亦其證泮水經作黮即用字不畫一之例于嗟女兮無與士耽桑女功之所起沃若猶沃沃然鳩鶻鳩也食桑葚過則醉而傷其性耽樂也女與士耽則傷禮義箋云桑之未落謂其時仲秋也於是時國之賢者刺此婦人見誘故于嗟而戒之鳩以非時食葚猶女子嫁不以禮耽非禮之樂○沃如字徐於縛反葚本又作椹音甚桑實也耽都南反鶻音骨樂音洛下同士之耽兮猶可說也女之耽兮不可說也箋云說解也士有百行可以功過相除至於婦人無外事維以貞信為節○行下孟反○
[疏]桑之至不可說○毛以為桑之未落之時其葉則沃沃然盛以興己色未衰之時其貌亦灼灼然美君子則好樂於己己與之耽樂時賢者見己為夫所寵非禮耽樂故吁嗟而戒己言吁嗟鳩兮無食桑椹言吁嗟鳩兮無食桑椹明監本毛本椹誤葚案正義椹字凡八見十行本皆從木閩本亦然是正義本作椹也此借椹為葚而正義不易為葚而說之者即以椹為正字不以椹葚為古今字也考文及補遺皆不載亦如郭忠恕佩觿謂桑葚字不當用鈇椹字耳凡山井鼎物觀以為誤者則不載其例如是猶吁嗟女兮無與士耽然鳩食桑椹過時則醉而傷其性女與士耽過度則淫而傷禮義然耽雖士女所同而女思於男而女思於男閩本明監本毛本同案浦鏜云思當異字誤是也故言士之耽兮尚可解說女之耽兮則不可解說己時為夫所寵不聽其言今見棄背乃思而自悔○鄭以為男子既秋來見己己使之取車男子既去當桑之未落其葉沃若仲秋之時國之賢者刺己見誘故言吁嗟鳩兮無得非時食椹吁嗟女兮無得非礼與士耽士之耽兮尚可解說女之耽兮
則不可解說已時不用其言至季秋乘車而從之故今思而自悔○傳桑女至禮義○正義曰言桑者女功之所起故此女取桑落與未落以興己色之盛衰毛氏之說詩未有為記時者明此以為興也言鳩鶻鳩者釋鳥云鶌鳩鶻鵃某氏曰春秋云鶻鳩氏司事春來冬去孫炎曰一名鳴鳩月令云鳴鳩拂其羽郭璞曰似山鵲而小短尾青黑色多聲宛彼鳴鳩亦此鳩也陸機云班鳩也爾雅鳩類非一知此是鶻鳩者以鶻鳩冬始去今秋見之以為喻故知非餘鳩也鳩食椹過時者謂食之過多故醉而傷其性經直言無食桑椹而云過時者以與士耽相對耽者過禮之樂則如食桑椹過時矣女與士耽以過禮故為傷禮義則時賢者戒女之過禮謂己為君子所寵過度不謂非禮之嫁為耽也○箋桑之至之樂○正義曰以上章初秋云以爾車來始令男子取車下章季秋云漸車帷裳謂始適夫家則桑之未落為仲秋明矣言士女則非自相謂之辭故知國之賢者刺其見誘而戒之其時仲秋則無椹賢者禁鳩食之由當時無也假有而食之為非時以非時之食椹以興非禮之行嫁故云耽非禮之樂鄭志張逸問箋云耽非禮之樂小雅云和樂且耽何謂也荅曰禮樂者五聲八音之謂也小雅亦言過禮之盛和樂過禮之言也燕樂嘉賓過厚賢也不以禮耽者非禮之名故此禁女為之小雅論燕樂言作樂過禮以見厚意故亦言耽而文連和樂也○箋士有至為節○正義曰士有大功則掩小過故云可以功過相除齊桓晉文皆殺親戚篡國而立終能建立高勳於周世是以功除過也○
子／醫家／外臺秘要／第六卷／霍亂及嘔吐二十九門／霍亂煩躁方八首(P.175-2)
文仲療霍亂煩躁方。
濃煮竹葉飲五升。令灼灼爾以淋轉筋處。肘後備急同
又方
服乾薑屑三兩方寸匕。肘後備急同
又方
小蒜一升㕮咀水三升。煮取一升。頓服之。肘後同並出第二卷中
備急療霍亂煩躁方。
黃梁米粉半升。水一升半。和攪如白飲頓服。糯米亦得。
又方
燒亂髮如雞子大。以鹽湯三升和服之。不吐復服。出第一卷中
子／醫家／外臺秘要／第六卷／霍亂及嘔吐二十九門／霍亂心腹痛方三首(P.177-1)
霍亂心腹痛方三首
病源霍亂而心腹痛者。是風邪之氣。客於藏腑之間。冷氣與真氣相擊。或上攻心。或下攻腹。故心腹痛也。出第二十二卷中
廣濟療霍亂心腹痛。煩嘔不止。厚朴人參湯方。
厚朴四兩炙　橘皮二兩　人參二兩　高良薑一兩　當歸一兩　藿香一兩
右六味。以水七升。煮取二升五合。絞去滓。分溫三服。服別相去如人行六七里。忌生冷粘膩。出第四卷中
肘後療霍亂苦絞痛不止方。
薑二累　豉二升合擣。中分為兩。分手捻令如粉。熬令灼灼爾。更畨以熨臍中。取愈。並第一卷中
千金霍亂蠱毒宿食心腹痛。冷氣鬼氣方。
極鹹鹽湯三升一味。霍亂心腹暴痛。宿食不消。積冷煩滿者。熱飲一升。以指剌口。令吐宿食使盡。不盡更剌。吐訖復飲。三吐住靜止。此法大勝諸藥。俗人以為田舍淺近法。鄙而不用。守死而巳。凡有此疾。即須先用之。備急崔氏集驗文仲並同出第二十卷中
子／醫家／外臺秘要／第六卷／霍亂及嘔吐二十九門／霍亂轉筋方一十四首(P.178-2)
肘後療兩臂腳及胸脅轉筋者方。
取鹽一升半。水一斗。煮令熱。灼灼爾漬手足。在胸脅者湯洗之。轉筋入腹中。到擔病人。令頭在下腹中平乃止。若劇者引陰。陰縮必死。猶在到擔之可冀活耳。
又方
煮苦酒三沸。浸氈褁轉筋上。合少粉尤佳。又以綿纏膝下至足。崔氏集驗備急同
又若轉筋入腹中轉者方。
取雞屎白一方寸匕。水六合。煮三沸。溫頓服。勿令病者知。仲景經心錄備急集驗必效同
又若霍亂注痢不止。而轉筋入腹欲死者方。
生薑三兩擣破。以酒一升。煮三四沸。頓服之。肘後小品備急同出第二卷中
子／醫家／外臺秘要／第七卷／心痛心腹痛及寒疝三十二門／卒心痛方一十四首(P.201-2)
卒心痛方一十四首
肘後療卒心痛方。
先煮三沸湯一升。以鹽一升。合攪飲之。若無火以作湯。仍可用水鹽或半升服之。古今錄驗同
又方
吳茱萸二升　生薑四兩切　豉一升　酒六升
右四味。煮取二升半。分三服。
又方
白艾成熟者三升。以水三升。煮取一升。去滓。頓服之。若為客氣所中者。當吐蟲物出。范汪同
又方
取竈下熱灰篩去炭。分以布囊盛。令灼灼爾更畨以熨痛上。冷者更熬令熱。
子／醫家／外臺秘要／第七卷／心痛心腹痛及寒疝三十二門／卒心腹脹滿方六首(P.212-1)
備急療卒心腹脹滿。又胸脅痛欲死方。
熱煮湯。令灼灼爾以漬手足。冷則易。秘之。肘後張文仲同
又桂心散方。
枳實炙　桂心
右二味等分。下篩。以米汁服一匕。忌生蔥。肘後張文仲同並出第一卷中
救急療卒患心腹脹滿剌痛方。
生薑大有功能。遠行宜將自隨。煮汁服良。患久痢虛損嘔逆不下食。見食則吐。取三兩細切。擣絞取汁。微煖點少多蜜。頓一服則下食。大效。出第七卷中
子／醫家／外臺秘要／第八卷／痰飲胃反噎鯾等二十門／諸骨哽方三十五首(P.249-1)
諸骨哽方三十五首
肘後療食諸魚骨哽。百日哽者方。
用綿二兩。以火煎蜜。內一叚綿。使熱灼灼爾從外縛哽所在處。灼瓠以熨綿上。若故未出。復煮一段綿以代前。并以皂莢屑少少吹鼻中。使得嚏出矣。秘方不傳。禮云魚去乙。謂其頭間有骨如乙字形者。哽入不肯出故也。
又方
取捕魚竹笱鬚燒末飲之。魚網亦佳。
又療食諸肉骨哽方。
白雄雞左右翮大毛各一枚燒末。水服一刀圭也。仍取所食餘者骨。左右手反覆擲背後則下也。文仲備急同
又方
燒雞足末服方寸匕。酒下立出。深師同
又方
生艾蒿數升。水酒共一斗。煮取三四升。稍稍飲之。深師同
凡療病皆各以其類。豈宜以鸕鷀療肉骨。狸虎療魚哽耶。至於竹篾薤白嚼筋綿蜜事。乃可通為諸哽用耳。又有呪術小小皆須師解。故不備載。出第五卷中
子／醫家／外臺秘要／第二十七卷／淋并大小便難病二十七門／許仁則淋方二首(P.734-2)
許仁則淋方二首
許仁則療小便淋澁方。此病有數種。有石淋。有熱淋。有氣淋。氣淋者。氣擁塞。小便不通。遂成氣淋。此病自須依前療
水氣法。石淋者。緣先服石。石氣不散。擁遏生熱。故成石淋。熱淋者。體氣生熱。更緣食飲將息傷熱。熱氣灼灼。遂成熱淋。更無餘候。但若體氣熱。小便澁。出處酸洒。宜依後瞿麥等六味湯。大虫魄等五味散。三淋俱服之方。
瞿麥穗三兩　冬葵子一升　榆白皮切一升　桑根皮六兩　白茅根切一升　石韋四兩去毛
右藥切。以水一斗。煮取三升。去滓。分溫三服。每服如人行十里久。服三五劑後。宜合大蟲魄五味散服佳。
又方
大蟲魄六兩　石韋三兩去毛　瞿麥穗四兩　冬葵子一升　茯苓六兩
右藥擣篩為散。煮桑白皮作飲子。初服一方寸匕。日再服。稍加至三匕。忌酢物。吳昇同出下卷中
集／總集／全唐詩補編／外編／第二編　全唐詩補逸／卷之十六／范質／誡兒姪八百字(P.270)
誡兒姪八百字
昨得謝課書，希於京秩之中更與遷轉。余以諸兒姪輩生長以來，未諳外事，艱難損益，懵然莫知，因抒古詩一章曉之。
去年初釋褐，一命列蓬丘。謂謝課。青袍春草色，白紵棄如仇。適會龍飛慶，王澤天下流。爾得六品階，無乃太為優。凡登進士第，四選昇校讐。歷官十五考，敘階與爾儔。如何志未滿，意欲陵《紀事》「陵」作「凌」。雲遊。若言品位卑，寄書來我求。省之再三歎，不覺淚盈眸。吾家本寒素，門地寡公侯。先子有令德，樂道尚優游。生逢世多僻，委任信沉浮。仕宦不喜達，吏隱同莊周。積善有餘慶，清白為貽謀。伊余奉家訓，孜孜務進修。夙夜事勤肅，言行思悔尤。出門擇交友，防慎畏薰蕕。省躬常懼玷，恐掇庭闈羞。童年志於學，不墮《紀事》「墮」作「惰」。為箕裘。二十中甲科，頳尾化為虬。二十三進士及第，今舉全數。三十入翰苑時三十三，，步武向瀛州。四十登宰輔年四十一，貂冠侍冕旒。備位行一紀，將何助帝猷。既非救旱雨，豈是濟川舟。天子未遐棄，日益素餐憂。黃河潤千里，草木皆浸漬。吾宗凡九人，繼踵昇官次。門內無白丁，森森朱綠紫。鵷行洎內職，亞尹州從事。府掾監省官，高低皆清美。悉由僥倖昇，不因資考至。朝廷懸爵秩，命之曰公器。才者祿及身，功者賞於世。非才及非功，安得專《紀事》「專」作「霑」。厚利。寒衣內府帛，飢食太倉米。不蠶復不穡，未嘗勤四體。雖然一家榮，豈塞眾人議。顒顒十目窺，齪齪千人指。曾參云：「十目所視。」古人云：「千人所指。」言可畏。借問爾與吾，如何不自媿？戒爾學立身，莫若先孝悌。怡怡奉親長，不敢生驕易。戰戰復兢兢，造次必於是。戒爾學干祿，莫若勤道藝。嘗聞諸格言，學
而優則仕。不患人不知，惟患學不至。戒爾遠恥辱，恭則近乎禮。自卑而尊人，先彼而後己。《相鼠》與《茅鴟》，宜鑒詩人刺。《毛詩》：「《相鼠》，刺無禮。」《左傳》：「《茅鴟》，刺不恭。」戒爾勿放曠，放曠非端士。周孔垂名教，齊梁尚清議。南朝稱八達，千載穢青史。戒爾勿嗜酒，狂藥非佳味。能移謹厚性。化為凶險《紀事》「險」作「暴」。類。古今傾敗者，歷歷皆可記。戒爾勿多言，多言者眾《紀事》「者眾」作「眾所」。忌。苟不慎樞機，災危從此始。是非毀譽間，適足為身累。舉世重交遊，擬結金蘭契。忿怨容易《紀事》「容易」作「從是」。生，風波當時起。所以君子心，汪汪淡如水。舉世好承奉，昂昂增意氣。不知承奉者，以爾為玩戲。所以古人疾，籧篨與戚施。舉世重任俠，《史記》：「輕死重義曰俠。」呼俗《紀事》「呼俗」作「俗呼」。為氣義。《紀事》「氣義」作「義士」。為人赴急難，往往陷刑死。所以馬援書，殷勤戒諸子。馬援告兒孫書，甚非此事。舉世賤清素，奉身好華侈。肥馬衣輕裘，揚揚過閭里。雖得市童憐，還為識者鄙。我本羇旅臣，遭逢堯舜理。位重才不充，戚戚懷憂畏。深淵與薄冰，蹈之唯恐墜。爾曹當憫我，勿使增罪戾。閉門歛蹤跡，縮首避名勢。名勢不久居，畢竟何足恃。物盛必有衰，有隆還有替。速成不堅牢，亟走多顛躓。灼灼園中花，早發還先萎。遲遲澗畔松，鬱鬱含晚翠。賦命有疾徐，青雲難力致。寄語謝諸郎，躁進徒為耳。見《宋文鑑》卷十四。以《宋詩紀事》校之。
集／總集／全唐詩補編／外編／第三編　全唐詩續補遺／卷十一十國一／徐知證／東林寺天祚二年聯句(P.472)
徐知證
東林寺天祚二年聯句
古殿巍峩鎮碧峯，晉朝靈應顯神蹤。林間野鳥驚朝梵，嶺上孤猿聽曉鐘。蝶戀半岩花灼灼，鹿眠深谷草茸茸。遊僧駐錫心皆佛，老樹擎煙勢似龍。竹蔭禪扃青靄合，嵐蒸幽逕綠苔封。老來欲脫塵寰境，閑訪空關不厭重。《永樂大典》六六九七江字韻引《九江府志》，又六六九九引《江州志》
集／總集／全唐詩補編／續拾／卷七／劉希夷／謁諸葛祠(P.744)
謁諸葛祠
孤雲何其高，明月不可繫。灼灼抱此心，與世自涇渭。釋來從所歡，感亂亦歔欷。咨惟今之人，竊國未云恥。白首入吳市，秋風恐燕水。區區袁與曹，等是刺客耳。而我於其間，秉義不敢墜。哀音回衡飈，清義動幽邃。天心固難亮，吾獨信所履。溶溶日間雲，漠漠點寒砌。饑鼯墮蒼瓦，澹薄公所憇。靜然想英姿，孤懷亦差𢠢。《道藏輯要》本明諸葛曦基輯《漢丞相諸葛忠武侯集》卷十二。
集／總集／全唐詩補編／續拾／卷八／宋之問／花燭行(P.763)
花燭行
帝城九門乘夜開，仙車百兩自天來。列火東歸暗行月，浮橋西渡響奔雷。龍樓錦障連連出，遙望梁臺如晝日。梁臺花燭見天人，平陽賓從綺羅春。共迎織女歸春幄，俱送常娥下月輪。常娥月中君未見，
紅粉盈盈隔團扇。玉樽交引合歡盃，珠履共蹋鴛鴦薦。漏盡更深斗欲斜，可憐金翠滿庭花。庭花灼灼歌穠李，此夕天孫嫁王子。結褵初出望園中，和鳴已入秦筲裏。同心合帶兩相依，明日雙朝入此微。共待洛城分曙色，更看天下鳳凰飛。同前第二冊第一三九二頁。
集／總集／全唐詩補編／續拾／卷二十三／滕倪／秋懷(P.999)
滕倪
秋懷
嫋嫋芙蓉枝，灼灼當秋好。嚴霜一以冽，日夜色枯槁。詎惟華葉衰，柯條不自保。斬刈同束薪，秋江迹如掃。時事多推移，江流去浩浩。見民國二十年戴鴻熙纂《湯溪縣志》卷十九。
集／總集／全唐詩補編／續拾／卷三十二／崔珏／灼灼歌(P.1159)
崔珏
灼灼歌
坐中之客皆龍虎。見《王狀元集注分類東坡先生詩》卷九《九日黃樓作》注引崔班《灼灼歌》。
人心亦似春心逸。見陳元龍《片玉集注》卷七《玉燭新》注引崔珏詩。
舞停歌罷來中坐。見同書卷十《迎春樂》注引《灼灼歌》。
集／總集／全唐詩補編／續拾／卷四十三　吳　南唐上／徐知證／題東林寺聯句(P.1367)
題東林寺聯句
徐知證　　虔修　　李玄　　李□　　王三□　　孟拱辰《崇文總目》卷五有《孟拱辰文集》三卷。《宋史‧藝文志》作《鳳苑集》　　鍾敬倫(《全唐詩》無虔修等六人詩)
古殿巍峨鎮碧峰，晉朝靈應顯神蹤。林間野鳥驚寅《大典》作「朝」梵，嶺上孤猿聽晚《大典》作「曉」鐘。節度使特時進檢校太尉平章事徐知證。鴈□冷雲生曉檻，虎溪秋月照寒松。賜紫僧虔修。香飛寶殿籠金像，檜倚松窗覆玉容。道士李玄。蝶戀半巖花灼灼，鹿眠深谷草茸茸。觀察推官賜紫金魚袋李□。遊僧駐錫心皆佛，老樹擎煙勢似龍。觀察推官賜緋魚袋王三□。竹蔭禪扉《大典》作「扃」青靄合，嵐《大典》作「風」蒸幽李壁引作「山」逕綠苔封。司理參軍掌表奏孟拱辰。流泉遶砌清聲遠，列巘趍門更憧憧。高吟況愛無塵境《大典》作「老來欲脫塵寰境」，吟《大典》作「閑」訪空關不厭重。管勾旬官賜紫金魚袋鍾敬倫(鍾)。見《吉石盦叢書》本影印日本高山寺藏宋鈔陳舜俞《廬山記》卷四。
集／總集／敦煌變文集新書／卷二／十五、維摩詰經講經文六(P.363)
經云：「於是文殊」乃至「入城」。
白文殊受勑，領眾前行，聲聞五百同隨，菩薩八千為伴。於是菴園會上，聽眾無邊，陪大士盡往於毗耶，從文殊同過於方丈。時當春景，千花競笑於園林；節屆青陽，萬木皆榮於山野。由是文殊師利，親往方丈之中，遂設威儀，排比行李。於是寶冠覆頂，瓔珞嚴身，辭千花臺上世尊，問一丈室中居士。龍神引路，菩薩前迎，瑞氣盈空，天花映日。幢幡乃雙雙排路，龍節而隊隊前行，毫光與晃日爭輝，雅樂與梵音合雜。菩薩八千侍從，聲聞五百同行，一時禮別慈尊，盡赴維摩問疾。是時也，人浩浩，語喧喧，雜沓雲中，歡呼日下。遏翠微之瑞氣，散遼繞之祥霞。肉髮峨峨，珠衣灼灼，曳六銖之妙服，戴七寶之頭冠，蹙金縷以叠重，動香氣而邐迤，領雄雄之師子，舉步可以延風，座千葉之蓮花，含水煙之翠色。領天徒之眾類，離佛會之菴園。天女天男，前迎後遶，空中化物，雲裏遙瞻。整肅威儀，指揮徒眾，毗耶城裏人皆見，盡道神通大煞生。
文殊隊仗實堪誇，　　　　　　　　　暫別牟尼聖主家，
迎引仙童千萬隊，　　　　　　　　　相隨菩薩數河沙。
金冠玉佩輝青目，　　　　　　　　　雲服珠瓔惹翠霞，
獅子骨崙前後引，　　　　　　　　　翻身却坐寶蓮花。
斷　隊仗高低滿路排，　　　　　　　　　層層節節映金臺，
金爐玉案空中現，　　　　　　　　　龍節幢幡霧裏開。
菩薩相隨皆躍躍，　　　　　　　　　聲聞從後樂●●(咳咳)，
未容開眼分明見，　　　　　　　　　早到維摩會裏來。
實希有，法中王，　　　　　　　　　示跡權為妙吉祥，
金紫曜明衣內寶，　　　　　　　　　眉間時放白毫光。
花臺瑞相時時現，　　　　　　　　　蓮座希奇別有名，
傾(頃)刻便過方丈室，　　　　　　　爭趨願禮法中王。
斷　聲聞浩浩滿虛空，　　　　　　　　　菩薩喧喧入室中，
傘蓋雲頭盈路下，　　　　　　　　　幡花霧裏響玲瓏。
龍神駮(犖犖)皆彈指，　　　　　讚歎文殊紫麼容，
遍滿維摩方丈室，　　　　　　　　　若凡若聖萬千重。
斷　相隨聽眾數无邊，　　　　　　　　　盡立文殊寶座前，
八部罷吟魚梵曲，　　　　　　　　　四王隊仗遶金蓮。
空中只見天花墜，　　　　　　　　　雲裏惟聞龍腦煙，
萬億聽徒由浩浩，　　　　　　　　　千羣聖眾鬧喧喧。
經　文殊隊仗實奇哉，　　　　　　　　　凡聖相隨百萬垓，
菩薩兩邊違(圍)寶座，　　　　　　　聲聞四面遶花臺。
菴園會上遙瞻禮，　　　　　　　　　方丈筵中瑞彩開，
居士見文殊入室內，　　　　　　　　如何排枇也唱將來。
文殊問疾第一卷
集／總集／敦煌變文集新書／卷三／十一、難陁出家緣起(P.647)
十一、[難陁出家緣起]
次解難陁者，是佛親弟，姨母所生。相貌端嚴，世間希有。雖知世尊是親兄弟，且不肯出家。緣有孫陁羅是妻，容顏殊勝，時為戀著這妻。世尊千方萬便，教化令教出家，且不肯來。便言語無端，亂說辭章，緣戀著其妻。[其妻]何似生？
斷　其妻容貌眾皆知，　　　　　　　　　更能端正甚希其(奇)。
臉似桃花光灼灼，　　　　　　　　　眉如細柳色輝輝。
顏容端正實難比，　　　　　　　　　美貌論情世上希。
雖有師兄身是佛，　　　　　　　　　被妻纓絆嬾來隨。
自世尊種種方便，教化難陁不得。忽於一日，難陁共妻飲次，世尊與他心惠明，遙觀見難陁根性熟，便即教化。
我佛牟尼大法王，　　　　　　　　　觀見難陁氣愍傷，
兄弟之情還教切，　　　　　　　　　渾身便即現威光。
首托鉢盂光灼灼，　　　　　　　　　足躡祥雲氣異音(香)，
撣拍(彈指)之間身即到，　　　　　　高聲門外唱家常。
集／總集／敦煌變文集新書／卷四／六、歡喜國王緣(P.755)
六、[歡喜國王緣]
謹案藏經說：西天有國名歡喜，有王歡喜王。王之夫人，名有於(相)者。夫人容儀窕窈，玉貌輕盈，如春日之夭桃，類秋池之(荷)葉，盈盈素質，灼灼嬌姿，實可漫漫，偏稱王心。
吟　自入王宮仕(侍)聖居(君)，　　　　　高低皆說(猥)承恩，
若論舞勝當如品，　　　　　　　　　縱使清歌每動頻(嚬)
出入排房嬪彩亂，　　　　　　　　　安存宮監惠唯新，
普天咸荷王聖，　　　　　　　　　有相賢和助一人。
集／總集／敦煌變文集新書／卷四／七、醜女緣起(P.771)
說著上由(尚猶)皆驚怕，如何祝娉向他門。
[夫人又告大王]：「大王若無意發遣，妾也不敢再言。有心令遣仕人，聽妾今朝一計。私地詔一宰相，交覓薄落兒郎，官職金玉與伊，祝娉[充]為夫婦。」於是大王取其夫人之計，即詔一臣，交作良媒，便即私地發遣。臣下[蒙詔]，速赴內廳，面對處分天勑，受王進旨。王告臣曰：
「卿今聽朕語，　　　　　　　　　　子細說來處：
緣是國大王，　　　　　　　　　　　有一親生女。
天生貌不強，　　　　　　　　　　　只要直，
覓取一兒郎，　　　　　　　　　　　娉與為夫婦。」
[大王又向臣下道]：
「卿為臣下我為君，　　　　　　　　今日商量只兩人，
朝暮切須看聽審，　　　　　　　　惆悵莫交外人聞。
相當莫厭無才藝，　　　　　　　　莽路何嫌徹骨貧，
萬計事須相就取，　　　　　　　　陪些房臥莫爭論。」
於是宰相[受勑]，拜辭出內，便即私行坊市。[巡歷]諸州，處處問人，朝朝尋覓。後忽經行街巷，見貧生子姓王，施問再三，當時便肯。領到內門，[先入見王，言奏]尋得。皇帝大悅龍顏，遂詔宰相，速令引到。
皇帝座相寶殿，　　　　　　　　　宰相曲躬來見，
前時奉勑覓人，　　　　　　　　　今日得依王願。
門前有一兒郎，　　　　　　　　　性行不妨慈善，
出來好個面貌，　　　　　　　　　只是有些些舌短云云，
大王聞說喜徘徊，　　　　　　　　捲上珠簾御帳開，
既強聖人心裏事，　　　　　　　　也兼皇后樂咳咳。
嬪妃綵女令詔入，　　　　　　　　內監忙忙迤邐催，
便把被衫揩拭面，　　　　　　　　打扳精神強入來。
王郎登時見皇帝，道何言語：
於是貧仕蒙詔，　　　　　　　　　跪拜大王已了。
叉手又說寒溫，　　　　　　　　　直下令人失笑。
更道下情無任，　　　　　　　　　得仕(事)丈母阿，
起居進步向前，　　　　　　　　　下情不勝怜好。
其時大王處分：排備燕會，屈請王郎。既到座筵，令遣宮人引其公主見對王郎。當爾之時，道何言語：
新婦出來見王郎，　　　　　　　　都緣面貌多不強，
綵女嬪妃左右擁，　　　　　　　　　前頭掌肩鬧芬芳。
金釵玉釧滿頭粧，　　　　　　　　　錦繡羅衣馥鼻香，
王郎纔見公主面，　　　　　　　　　開來魂魄轉飛颺。
於是王郎既被諕倒，左右宮人，一時扶接，以水灑面，良久乃蘇。宮人道何言語：
女緣前生貌不敷，　　　　　　　　　每看恰似獸頭牟，
天然既沒紅桃色，　　　　　　　　　遮莫七寶叫身鋪。
夫主諕來身已倒，　　　　　　　　　宮人侍婢一時扶，
多少內人噴水救，　　　　　　　　　須臾得活却醒甦。
於是兩個阿姊，恐被王郎恥嫌醜陋，不肯却歸；左右宮人，令皆總急。阿姊無計，思寸(忖)且著卑辭，報答王郎云云
「王郎不用怪笑，　　　　　　　　　只緣新婦幼小，
妹子雖不端嚴，　　　　　　　　　　手頭裁縫最巧。
官職王郎莫愁，　　　　　　　　　　從此富貴到老，
些些醜陋不嫌，　　　　　　　　　　新婦正當年少。」
王郎道苦，彼媒人悞我。將來今日目前，見這個弱事，乃可不要富貴，亦不籍你官職；須(雖)然相合之時，爭忍見其醜貌。思寸再三，沈疑不語，阿姊又道：
不要稱怨道苦，　　　　　　　　　　早晚得這箇新婦，
雖則容貌不強，　　　　　　　　　　且是國王之女。
向今正直年少，　　　　　　　　　　又索得當朝公主，
鬼神大曬僂儸，　　　　　　　　　　不敢猥門傍戶。
於是王郎恥嫌不得，兩箇相合，作為夫婦。阿姉見成親，心裏喜歡非常，到於宮中，拜賀父母。當時甚道云云
小娘子如今娉了，　　　　　　　　　免得父孃煩惱，
推得精怪出門，　　　　　　　　　　任他到舍相抄(吵)。
王郎咨申大姊：　　　　　　　　　　萬事今朝總了，
[且須遣妻不出]，　　　　　　　　　恐怕朋友怪笑，
小娘子莫顛莫強，　　　　　　　　　不要出頭出惱(腦)，
總王郎心裏不嫌，　　　　　　　　　前世業遇須要。
[妻語夫曰：
王郎心裏莫野，　　　　　　　　　　出去早些歸舍，
莫拋我一去不來，　　　　　　　　　交我共誰人語話。
爭肯出門出戶，　　　　　　　　　　如今時徒轉差，
門人過往人多，　　　　　　　　　　恐怕驚他驢[□]。]
於是貧士既蒙駙馬，與高品知聞，書題往來，已相邀會。遂赴朝官之宴，同拜玉階，侍御郎中，共相出入。州官縣宰，相伴駙馬之筵，僕射尚書，同歡一座。已前諸官，密計相宜，要看公主。遞斗傳局，流行屈到家中，事須妻出勸酒。既無形積例，皆見女出妻，盡接座筵。日日不備歡樂，次第漸到王郎，俳備酒饌。惟憂妻貌不強，思慮恥於往還。遂乃精神不安，宿夜憂愁。妻見兒婿怨煩，不免再三盤問。王郎被問，遂乃於實，諮告妻曰：
「每日將身赴會筵，　　　　　　　　家家妻女作周旋，
玉貌細看花一挅，　　　　　　　　　蟬鬢窈窕似神仙。
朝官次第相邀會　　　　　　　　　　飲食朝朝數千般，
後月我家俳酒饌，　　　　　　　　　也須娘子見朝官。」
王郎遂向公主，具說根由：「我到他家中；盡見妻妾，數巡勸酒，對坐歡娛。若諸朝官赴我筵會，小娘子事須出來相見，我恥此事，所以憂愁，怨恨自身，尋相不樂。」王郎道云
「我無怨恨亦無嗔，　　　　　　　　自嗟前生惡業因，
只為思君多醜貌，　　　　　　　　　我今恥辱會諸賓。
來朝若也朝官至，　　　　　　　　　還須娘子勸酒巡；
出到坐延相見了，　　　　　　　　　交著恥辱沒精神。」
公主既聞此事，哽噎不可發言，慚見醜質，嚥氣淚落。前世種何因果，今生之中，感得醜陋。夫主去後，便捻香爐，向於靈山，禮拜發願。
公主纔聞淚數行，　　　　　　　　　聲中哽咽轉悲傷，
怨恨前生何罪業，　　　　　　　　　今生醜陋異尋常。
再三自家嗟嘆了，　　　　　　　　　無計遂罪粧臺中。
億(憶)佛乞垂加護：
懊惱今生貌不強，　　　　　　　　　緊盤雲髻罷紅粧，
豈料我無端正相，　　　　　　　　　致令暗裏苦商量。
胭脂合子捻拋却，　　　　　　　　　釵朵瓏璁調一傍，
雨淚焚香思法會，　　　　　　　　　遙告靈山大法王。
於是娥媚(蛾眉)不掃，雲鬢罷梳，遙[□]靈山，便告世尊：
珠淚連連怨復嗟，　　　　　　　　　一種為人面貌差。
玉葉不生端正相，　　　　　　　　　金騰結朵野田花。
見說牟尼長丈六，　　　　　　　　　八十隨形號釋迦，
惟願世尊加被我，　　　　　　　　　三十二相與些些。
佛以他心通，遙知金剛醜女焚香發願。遂於醜女居處[堦]前，從地踊出，親垂加被，醜女忽見大
聖世尊，(碎)身堦前，魂搥自撲，起來禮拜，哽咽悲涕。[恰似四鳥而分離，思念自身，不恨滅沒而入地]啟告世尊，乞垂加護。醜女告世尊：
自嘆前生惡業因，　　　　　　　　　置(致)令醜陋不如人。
毀謗聖賢多造罪，　　　　　　　　　敢昭(感招)容貌似烟薰。
生身父母多嫌棄，　　　　　　　　　姊妹朝朝一似嗔，
夫主入來無喜色，　　　　　　　　　親羅未看見慇懃。
時時懊惱流雙淚，　　　　　　　　　往往咨嗟怨此身。
聞道靈出(山)三界主，　　　　　　　所以焚香告世尊。
佛有他心道眼，　　　　　　　　　　當時遂遙觀見，
現身公主前頭，　　　　　　　　　　交令懺悔發願。
醜女佛前懺罪愆，　　　　　　　　　所為宿業自招然，
懺悔纔終兼發願，　　　　　　　　　當時果報福團圓。
醜女見佛現身，歡喜倍常，遂讚嘆如來：「願我身與佛無異！」
公主見佛至，　　　　　　　　　　　顏容世無比，
髮紺旋螺文，　　　　　　　　　　　眉如初月翠，
口似頻婆果，　　　　　　　　　　　四十二牙齒，
兩目海澄澄，　　　　　　　　　　　胸前題萬字。
[金剛醜女嘆佛已了，右繞三匝，退座一面。佛已(以)慈悲之力，(垂)金色臂，指醜女身，醜女形容，當時變改云云]。
歎佛了，求加被，　　　　　　　　　低頭禮拜心專志
容顏頓改舊時儀，　　　　　　　　　百醜變作千般媚。
醜女既得世尊加被，[換舊時之醜質，作今日之面旋；醜陋形軀，變端嚴之相好]，敢(感)得貌若春花，夫主入來不識。
公主輕盈世不過，　　　　　　　　　還同越女及娘(嫦)娥，
紅花臉似輕輕坼，　　　　　　　　　玉質如棉白雪和。
比來醜陋前生種，　　　　　　　　　今日端嚴遇釋迦，
夫主入來全不識，　　　　　　　　　却覓前頭醜阿婆。
妻云道：「識我不？」夫云「不識」。「我是你妻，[如何不識]？」夫主云：「唬人！」
娘子比來是獸頭，　　　　　　　　　交我人前滿面羞，
今日因何端正相，　　　　　　　　　請君與我說來由。
妻語夫曰：「自居(君)前時，憂我身醜陋，羞見他朝官。妾懊惱再三，遂乃焚香禱祝靈山[世]尊。蒙佛慈悲，便垂加佑，換却醜陋之形驅，變作端嚴之相好。公主自道：
「我今天生貌不強，　　　　　　　　深漸(慚)日夜辱王郎，
遙想釋迦三界主，　　　　　　　　　不舍慈悲降此方。
便禮拜，更添香，　　　　　　　　　不覺形容頓改張，
我得今朝端正相，　　　　　　　　　感附靈山大法王。」
王郎見妻端正，指手喜歡，道數聲可曾ㄍ(可曾！可曾！)，走入內裏，奏上大王。
王郎指手歡喜，　　　　　　　　　　走報大王宮裏。
「丈人丈母不知，　　　　　　　　　今日渾成差事！
少(小)娘子如今變也，　　　　　　　不是舊時精魅，
欲識公主此是(時)容，　　　　　　　一似佛前菩薩子。」
大王聞說喜盈懷，　　　　　　　　　火急忙然覓女來，
夫人隊仗離宮內，　　　　　　　　　大王御輦到長街。
纔見女，喜徘徊，　　　　　　　　　灼灼桃花滿面開，
大王夫人喜歡曬，　　　　　　　　　因茲特地送資財。
公主因佛端正，　　　　　　　　　　事須慚謝大聖，
明朝速往祇園，　　　　　　　　　　禮拜至心恭敬。
集／小說／隋史遺文／卷之五／第二十一回　齊國遠漫興立球場　柴郡馬挾伴遊燈市(P.245)
眾朋友看了楊越公門首鳳凰燈，已是初鼓了，卻奔東長門來。那齊國遠自幼落草，不曾到帝都，今日卻又是個上元佳節，燈明月燦，鑼鼓喧天，他也沒有一句好話對朋友講，扭捏這個粗笨身子，在人叢中挨來擠去，歡喜得緊。只是頭搖眼轉，亂跳亂叫，按捺他不住。
月正圓時燈正新，　　滿城燈月白如銀。
團團月下燈千盞，　　灼灼燈中月一輪。
月下看燈燈富貴，　　燈前賞月月精神。
今宵月色燈光內，　　盡是觀燈玩月人。
叔寶道：「我們進長安門，穿皇城看看內裏燈去。」到五鳳樓前，人烟擠塞的緊。那五鳳樓外，卻設一座御燈樓。有兩個大太監，都坐在銀花交椅上，左手是掌司禮監裴寂，右手是內檢點宗慶。帶五百凈軍，都穿著團花錦襖，每人執一根齊眉朱紅棍兒，把守著御燈樓。這座燈樓，卻不是紙絹顏料紥縛的，都是海外異香、宮中寶玩砌就。這一座燈樓，卻又叫做御燈樓。上面懸一面牌扁，徑寸寶珠穿就四字道：「光昭天下」。玉嵌金鑲的一對聯句，單道他為天子人家的富貴：
三千世界笙歌裏；
十二都城錦綉中。
御樓燈景，大是不同。且聽下回敷演。
集／小說／隋史遺文／卷之五／第二十三回　老婦人失女訴冤情　眾好漢抱憤成義舉(P.261)
始初時，秦叔寶到還有輸彩段銀花贖還他的意思，次後聽見這些說話，都動了打的念頭，逢人就問宇文公子。問著人，人都道：「列位也該問一聲！」叔寶道：「你長安朋友，說話也可笑，你說
那公子在那裏罷了，怎麼說該問？」眾人道：「列位是外京，衣冠也不同。倘若遇見公子，言語對答不來，公子性氣又不好，恐怕傷了列位。」叔寶道：「不知他怎麼樣一個行頭？問了我們好迴避。」眾人道：「宇文公子的行頭太多哩。他有這一所私下的房屋，畜養許多亡命之徒，都是不怕冷熱的人，就是這樣時候，賣弄精神，都脫得赤條條的，每人拿一條齊眉短棍，也有一二百個在前邊開路；後邊就是本府會武藝的家將，真鎗真刀，擺著社火。公子騎馬，馬前是青衣大帽管家，擺這五六對人，都執著紗燈提爐，面前擺隊。長安城裏，這些勳衛府中的家將，扮的什麼社火，遇見公子，當街舞來，看舞得好，也像射圃圓情的賞花紅；舞得不好的，一頓棍打散了就罷了。」叔寶道：「多謝列位了。」只在那西長安門外御道上尋宇文公子。三更時候，月明如晝。是晚：
雲歸海島，霧隱天涯，萬里清霄呈碧，一輪皓月初圓。燈映月，增一倍光輝；月映燈，有十分燦爛。這月溶溶漾漾，似老君太乙爐傾出爛銀盤；那燈灼灼瑩瑩，似天孫七襄機織來鋪地錦。看不盡鐵鎖星橋，觀不了金枝寶樹。黎民百姓人家，點的銀錠燈、花瓶燈、屏風燈、方勝燈，都霞彩裝成；掛的梨花燈、雪花燈、梅花燈、蓮花燈，盡春冰剪簇。排的獅燈、象燈、虎燈、豹燈，張牙舞爪，剪尾跑蹄，噴千條紫霧；懸的蛟燈、龍燈、鰲燈、蟒燈，揚鬐鼓吻，開鱗奮戟，吐萬丈紅光。咭叮叮玉佩飄飄，廝琅琅寶車絡繹。熱烘烘暖氣侵人，輕馥馥香塵隨馬。也有富家子弟，帶博浪遊人，打幾柄傘兒燈，盡裝的蘇杭貨。三元廟前，打數丈高竿，人人都打五色炮杖。烟火內放出來的是：劉關張三顧諸葛亮，張翼德葭萌戰馬超。望春樓上，有王孫
公子，設宴觀燈。教坊司扮出來的社火：楚霸王九戰章邯，伍子胥臨潼舉鼎。滿城中簫鼓喧天，徹夜裏笙歌不斷。猛聽得轟天動地鑼鳴，引一起爭標的社火，打幾柄飄霞颺彩五方旗，引一對虎口狼牙開路鬼。
集／小說／隋史遺文／卷之七／第三十四回　牛家集努力除姦　睢陽城直言觸忌(P.355)
叔寶出得衙門來，叔謀裏面已出一面白牌道：
壕寨副使秦瓊，生事擾民，阻擾公務，著革職回籍。
這好是：
頃刻摶風生羽翰，　　須臾災浪委泥沙。
瑩瑩易歇草頭露，　　灼灼難留春樹花。
叔寶看了道：「狄去邪原道這人難服事，果然。」即便收拾行李還家。卻不知這正是天救全叔寶處。莫說當日工程嚴急，人半死亡。後來隋主南幸，因河道有淺處，做造一丈二尺鐵腳木鵝，試水深淺，共有一百二十餘處，查將淺處兩岸人丁、督催官騎，盡埋堤下。道：「叫他生作開河夫，死為抱沙鬼。」這時叔寶督工，料也難免。况隋主又為不鑿睢陽城，根究叔謀，併他惡跡，腰斬在柳堤下。若當日
叔寶是相視河道的人，如何得脫？這又是：
得馬何足喜，　　失馬何必憂。
老天愛英雄，　　顛倒有奇謀。
集／詞曲／敦煌歌辭總編／卷二　雜曲　隻曲／菩薩蠻溪邊舞(P.502)
菩薩蠻溪邊舞(疊字體)
霏霏點點迴塘雨。雙雙隻隻鴛鴦語。灼灼野花香。依依金柳黃。　　盈盈江上女。兩兩溪邊舞。皎皎綺羅光。輕輕雲粉妝。○一一八
集／詞曲／敦煌歌辭總編／卷七　大曲／阿曹婆辭鎮隴西　三首／第三(P.1672)
第三
當本祗言三載歸。灼灼期。朝暮啼多淹損眼。信音稀。　　妾守空閨恆獨寢。君在塞北亦應知。懊惱無辭呈肝膽。留心會合待明時。□□□。一五○三
集／詞曲／敦煌歌辭總編／卷七　大曲／鬭百草辭喜去覓草　四首／第四(P.1679)
第四
庭前一株花。芬芳獨自好。欲摘問旁人。兩兩相捻笑。喜去喜去覓草。灼灼其花報。
一五○七
史／正史／北史／列傳　凡八十八卷／卷十三　列傳第一　后妃上／魏／孝文文昭皇后高氏(P.501)..[底本：元大德本]
孝文文昭皇后高氏，司徒公肇之妹也。父颺，母蓋氏，凡四男三女，皆生於東裔。孝文初，乃舉室西歸。近龍城鎮，鎮表后德色婉豔。及至，文明太后親幸北部曹見后，奇之，入掖庭，時年十三。初，后幼曾夢在堂內立，而日光自窗中照之，灼灼而熱，后東西避之，光猶斜照不已。如是數夕，怪之，以白其父颺。颺以問遼東人閔宗。宗曰：「此奇徵也。昔有夢月入懷，猶生天子，況日照之徵！此女將被帝命，誕育人君之象也。」後生宣武及廣平王懷、長樂公主。[一七]長樂公主　諸本「長樂」作「樂安」，魏書、御覽作「長樂」。按本書卷八０高肇傳，言肇兄子猛，「尚長樂公主，即世宗同母妹也」。又見高猛墓誌河南博物館藏。今據改。馮昭儀寵盛，密有母養帝心。后自代如洛陽，暴薨於汲郡之共縣，或云昭儀所賊也。宣武之為皇太子，二日一朝幽后，后拊念慈愛有加。孝文出征，宣武入朝，必久留后宮，親視櫛沐，母道隆備。
史／正史／北史／列傳　凡八十八卷／卷二十四　列傳第十二／崔逞／六世孫贍　儦(P.874)..[底本：元大德本]
儦字岐叔。少與范陽盧思道、隴西辛德源同志友善。每以讀書為務，負恃才地，大署其戶曰：「不讀五千卷書者，無得入此室。」初舉秀才，為員外散騎侍郎。遷殿中侍御史，與熊安生、馬敬德等議五禮，兼修律令。尋兼散騎侍郎，使陳。還，待詔文林館。歷尚書郎。與頓丘李若俱見稱重，時人語曰：「京師灼灼，崔儦、李若。」若每謂其子曰：「盧思道、崔儦，杳然崖岸，吾所重也，汝其師之。」思道與儦嘗酒後相調，儦曰：「偃邈無聞。」思道譏儦云：「高曾官薄。」齊亡，歸鄉。仕郡為功曹，補主簿。
史／正史／隋書／志　凡三十卷／卷十三　志第八　音樂上／梁／胤雅　一曲　四言(P.293)..[底本：宋刻遞修本]
胤雅，一曲，四言：
自昔殷代，哲王迭有。降及周成，惟器是守。上天乃眷，大梁既受。灼灼重明，仰承元首。體乾作貳，命服斯九。置保置師，居前居後。前星北耀，克隆萬壽。
史／正史／隋書／列傳　凡五十卷／卷七十六　列傳第四十一　文學／崔儦(P.1733)..[底本：宋刻遞修本]
崔儦
崔儦字岐叔，清河武城人也。祖休，魏青州刺史。父仲文，齊高陽太守。世為著姓。儦年十六，太守請為功曹，不就。少與范陽盧思道、隴西辛德源同志友善。每以讀書為務，負恃才地，忽略世人。大署其戶曰：「不讀五千卷書者，無得入此室。」數年之間，遂博覽羣言，多所通涉。解屬文，在齊舉秀才，為員外散騎侍郎，遷殿中侍御史。尋與熊安生、馬敬德等議五禮，兼修律令。尋兼散騎侍郎，聘于陳。使還，待詔文林館。歷殿中、膳部、員外三曹郎中。儦與頓丘李若俱見稱重，時人為之語曰：「京師灼灼，崔儦、李若。」齊亡，歸鄉里，仕郡為功曹，州補主簿。
史／正史／新唐書／列傳　凡一百五十卷／卷一百六十二　列傳第八十七／顧少連(P.4994)..[底本：北宋嘉祐十四行本]
歷吏部侍郎。裴延齡方橫，無敢忤者，嘗與少連會田鎬第，酒酣，少連挺笏曰：「段秀實笏擊賊臣，今吾笏將擊姦臣。」奮且前，元友直在坐，歡解之。改京兆尹。政尚寬簡，不為灼灼名。先是，京畿租賦薄厚不能一，少連以法均之。遷吏部尚書，封本縣男，徙兵部。為東都留守，表禁苑及汝閑田募耕以便民，閱武力，利鎧仗，號良吏。卒，年六十三，贈尚書右僕射，謚曰敬。
史／正史／新唐書／列傳　凡一百五十卷／卷一百六十四　列傳第八十九／薛戎　放(P.5046)..[底本：北宋嘉祐十四行本]
戎為吏，不尚約束詭名譽，其有善，歸之所部，故居官時無灼灼可驚者，已罷則懷之。悉奉稟賙濟內外親，無疏遠皆歸之，既病，以所有分遺之曰：「吾死矣，可持為歸資！」眾皆哭而去。
史／載記／十國春秋／拾遺　卷一百十五／前蜀(P.35-1)..[清乾隆癸丑年昭文周氏此宜閣重校刊本]
灼灼者蜀麗人也莊聞其貧且老殂落於成都酒市中因以詩弔之云嘗聞灼灼麗於花雲髻盤時未破瓜桃臉曼長橫綠水玉肌香膩透紅紗多情不住神仙界薄命曾嫌富貴家流落錦江無問處斷魂飛作碧天霞又有悼亡姬詩亦極哀艷
子／醫家／神農本草經贊／附月令七十二候贊／二月／桃始華(P.5-1)..[清道光三十年粵東撫署刊印本]
爻臨大壯桃著穠華酡顏散旭錦浪蒸霞緣溪遠近滿縣周遮夭夭灼灼季女宜家
易通卦驗大壯初九桃始華詩何彼穠矣華如桃李皮日休賦玉顏半酡馮琦詩漸入千枝散朝旭
李白詩夾岸桃華錦浪生韓愈詩川源遠近蒸紅霞陶潛記武陵人緣溪行忘路之近遠忽逢桃花林夾岸數百步晉書傳潘岳為河陽令栽桃李號河陽滿縣花元禛詩濯錦莫周遮詩桃之夭夭灼灼其華易林春桃生華季女宜家
史／正史／漢書／列傳　凡七十卷／卷九十七下　外戚傳第六十七下／孝成許皇后(P.3973)..[底本：王先謙漢書補注本]
后聰慧，善史書，自為妃至即位，常寵於上，後宮希得進見。皇太后及帝舅憂上無繼嗣，時又數有災異，劉向、谷永等皆陳其咎在於後宮。上然其言。於是省減椒房掖廷用度。[一]師古曰：「椒房殿皇后所居。」皇后乃上疏曰：
妾誇布服糲食，妾誇布服糲食，　李慈銘說孟注不可通，「誇」蓋許后之名。楊樹達說李說是。[一]孟康曰：「誇，大也，大布之衣也。糲，粗米也。」師古曰：「言在家時野賤也。誇音夸。糲音剌。」加以幼稚愚惑，不明義理，幸得免離茅屋之下，備後宮埽除。蒙過誤之寵，居非命所當託，洿穢不修，曠職尸官，[二]師古曰：「洿與汙同。曠，空也。尸，主也，妄主其官。」數逆至法，踰越制度，當伏放流
之誅，不足以塞責。乃壬寅日大長秋受詔：「椒房儀法，御服輿駕，所發諸官署，及所造作，遺賜外家羣臣妾，[三]師古曰：「外家謂后之家族，言在外也。」皆如竟寧以前故事。」妾伏自念，入椒房以來，遺賜外家未嘗踰故事，每輒決上，[四]師古曰：「每事皆奏決於天子，乃敢行也。上音時掌反。」可覆問也。[五]師古曰：「覆音芳目反。」今誠時世異制，長短相補，不出漢制而已，纖微之間，未必可同。若竟寧前與黃龍前，豈相放哉？[六]晉灼曰：「竟寧，元帝時也。黃龍，宣帝時也。言二帝奢儉不同，豈相放哉？」師古曰：「放，依也，音甫往反。」家吏不曉，[七]師古曰：「家吏，皇后之官屬。」今壹受詔如此，且使妾搖手不得。今言無得發取諸官，殆謂未央宮不屬妾，不宜獨取也。[八]師古曰：「未央宮天子之宮，故其財物皇后不得取也。今言者，謂詔書新有所限約之言。」言妾家府亦不當得，妾竊惑焉。[九]師古曰：「此言，謂家吏之言。」幸得賜湯沐邑以自奉養，亦小發取其中，何害於誼而不可哉？又詔書言服御所造，皆如竟寧前，吏誠不能揆其意，即且令妾被服所為不得不如前。[一０]師古曰：「詔書本云奢儉之制，如竟寧耳，而吏乃謂衣服處置一一如之也。被音皮義反。」設妾欲作某屏風張於某所，曰故事無有，或不能得，則必繩妾以詔書矣。[一一]師古曰：「言或有所求，吏不肯備，因云詔書不許也。」此二事誠不可行，唯陛下省察。
（官）〔宦〕吏忮佷，（官）〔宦〕吏忮佷，　景祐、殿、局本都作「宦」，注同。必欲自勝。[一]師古曰：「（官）〔宦〕吏，奄人為皇后吏也。忮，堅也。忮音之豉反。」幸妾尚貴時，猶以不急事操人，[二]師古曰：「尚貴時，謂昔被寵遇之時也。操，持也，音千高反。次下亦同。」況今日日益侵，又獲此詔，其操約人，豈有所訴？陛下見妾在椒房，終不肯給妾纖微內邪？[三]師古曰：「言皇后自有湯沐，故更無它纖毫給賜。」終不肯給妾纖微內邪？[三]　注[三]原在「纖微」下，明顏讀「內邪」屬下句。　周壽昌、楊樹達都說當屬上句讀。「纖微內」即上所云「纖微之間」。若不私府小取，將安所仰乎？[四]師古曰：「內邪，言內中所須者也。邪，語辭也。仰音牛向反。」舊故，中宮乃私奪左右之賤繒，及發乘輿服繒，言為待詔補，已而𧵍易其中。[五]師古曰：「託言此繒擬待別詔有所補浣，而私換易取其好者以自用。」左右多竊怨者，甚恥為之。又故事以特牛祠大父母，戴侯、敬侯皆得蒙恩以太牢祠，今當率如故事，唯陛下哀之！
今吏甫受詔讀記，[一]師古曰：「甫，始也。」直豫言使后知之，非可復若私府有所取也。[二]師古曰：「若謂如未奉詔之前也。」其萌牙所以約制妾者，恐失人理。[三]師古曰：「萌牙，言其初始發，意若草木之方生也。」今但損車駕，及毋若未央宮有所發，遺賜衣服如故事，則可
矣。[四]師古曰：「言今止當減損車馬制度，及不得同未央宮輒有發取，妄遺賜人，於事則可。而后之衣服，自當如舊也。」其餘誠太迫急，奈何？妾薄命，端遇竟寧前。[五]師古曰：「端，正也。言不得以他時為比例，而正依竟寧前也。」竟寧前於今世而比之，豈可耶？[六]師古曰：「言今時國家制度衆事比竟寧前，不肯皆同也。」故時酒肉有所賜外家，輒上表乃決。又故杜陵梁美人歲時遺酒一石，肉百斤耳。[七]蘇林曰：「宣帝美人也。」妾甚少之，遺田八子誠不可若是。[八]師古曰：「當多於梁美人也。」事率衆多，不可勝以文陳。[九]師古曰：「率猶計也，類也。言以文書陳之不可勝書。」俟自見，索言之，[一０]師古曰：「俟，待也。自見，后自見於天子也。索，盡也。見音胡電反。索音先各反。」唯陛下深察焉！
上於是采劉向、谷永之言以報曰：
皇帝問皇后，所言事聞之。夫日者衆陽之宗，天光之貴，王者之象，人君之位也。
夫以陰而侵陽，虧其正體，是非下陵上，妻乘夫，賤踰貴之變與？[一]師古曰：「與讀曰歟。」春秋二百四十二年，變異為衆，莫若日蝕大。自漢興，日蝕亦為呂、霍之屬見。以今揆之，豈有此等之效與？[二]師古曰：「與讀曰歟。」諸侯拘迫漢制，牧相執持之也，[三]師古曰：「牧，州牧也。相，諸侯王相也。」又安獲齊、趙七國之難？將相大臣褢誠秉忠，唯義是從，[四]師古曰：「褢，古懷字。」又惡有上官、博陸、宣成之謀？[五]師古曰：「惡，於何也。上官，上官桀、安也。博陸，博陸侯霍禹也。宣成，宣成侯夫人顯也。惡音烏。」若乃徒步豪桀，非有陳勝、項梁之羣也；匈奴、夷狄，非有冒頓、郅支之倫也。方外內鄉，百蠻賓服，[六]師古曰：「鄉讀曰嚮。內嚮，皆嚮中國也。」殊俗慕義，八州懷德，雖使其懷挾邪意，猶不足憂，又況其無乎？求於夷狄無有，求於臣下無有，微後宮也當，何以塞之？[七]師古曰：「微，無也，猶言非也。塞，當也。」
日者，建始元年正月，[一]師古曰：「日者猶言往日也。」白氣出於營室。營室者，天子之後宮也。正月於尚書為皇極。皇極者，王氣之極也。白者西方之氣，其於春當廢。今正於（王）〔皇〕極之月，今正於（王）〔皇〕極之月，　殿本作「皇」。興
廢氣於後宮，視后妾無能懷任保全者，[二]師古曰：「視讀曰示。」以著繼嗣之微，賤人將起也。[三]師古曰：「著，明也。」至其九月，流星如瓜，出於文昌，貫紫宮，尾委曲如龍，臨於鉤陳，此又章顯前尤，著在內也。[四]師古曰：「尤，過也。」其後則有北宮井溢，南流逆理，數郡水出，流殺人民。後則訛言傳相驚震，女童入殿，咸莫覺知。[五]師古曰：「謂陳持弓也。」夫河者水陰，四瀆之長，今乃大決，沒漂陵邑，[六]師古曰：「大阜曰陵。」斯昭陰盛盈溢，違經絕紀之應也。乃昔之月，鼠巢于樹，野鵲變色。五月庚子，鳥焚其巢太山之域。易曰：「鳥焚其巢，旅人先咲後號咷。喪牛于易，凶。」[七]師古曰：「咲，古笑字也。咷音桃。解並在谷永傳。」言王者處民上，如鳥之處巢也，不顧䘏百姓，百姓畔而去之，若鳥之自焚也，雖先快意說咲，[八]師古曰：「說讀曰悅。」其後必號而無及也。百姓喪其君，若牛亡其毛也，故稱凶。泰山，王者易姓告代之處，今正於岱宗之山，甚可懼也。三月癸未，大風自西搖祖宗寢廟，揚裂帷席，折拔樹木，頓僵車輦，毀壞檻屋，災及宗廟，足為寒心！四月己亥，日蝕東井，轉旋且索，與既無異。[九]師古曰：「轉旋且索，言須臾之間則欲盡也。既亦盡耳，春秋書『日有食之，既』。故詔引以為言也。索音先各反。」己猶戊也，亥復水也，[一０]張晏曰：「己戊皆中宮，為君。亥為水，陰氣也。」明陰盛，咎在內。於戊己，虧君體，著絕世於皇極，顯禍敗及京都。於東井，變怪衆備，末重益大，來數益甚。成形之禍月以迫切，不救之患日𡫏婁深，[一一]師古曰：「𡫏，甚也。婁，古屢字。」咎敗灼灼若此，豈可以忽哉！[一二]師古曰：「灼灼，明白貌也。忽，怠忘也。」
書云「高宗肜日，粵有雊雉。[一]師古曰：「肜音弋中反。」祖己曰：『惟先假王正厥事。』」又曰「雖休勿休，惟敬五刑，以成三德。」[二]師古曰：「解並在谷永傳。」即飭椒房及掖庭耳。[三]師古曰：「謂祖己所言皆以戒後宮也。飭與敕同。」今皇后有所疑，便不便，其條刺，使大長秋來白之。[四]師古曰：「條謂分條之也。刺謂書之於刺板也。刺音千賜反。」吏拘於法，亦安足過？蓋矯枉者過宜，古今同之。[五]師古曰：「矯，正也。枉，曲也。言意在正曲，遂過於直。」且財（帛）〔幣〕之省，且財（帛）〔幣〕之省，　景祐、殿本都作「幣」。特牛之祠，其於皇后，所以扶助德美，為華寵也。咎根不除，災變相襲，[六]師古曰：「襲，重累也。」祖宗且不血食，何戴侯也！傳不云乎？「以約失之者鮮。」[七]師古曰：「論語載孔子之言也。鮮，少也。謂能行儉約而有過失之事，如此者少也。鮮音先踐反。」審皇后欲從其奢與？[八]師古曰：「與讀曰歟。」朕亦當法孝武皇帝也，如此則甘泉、建章可復興矣。世俗歲殊，時變日化，遭事制宜，因時而
移，舊之非者，何可放焉！[九]師古曰：「放音甫往反。」君子之道，樂因循而重改作。昔魯人為長府，閔子騫曰：「仍舊貫如之何？何必改作！」[一０]師古曰：「事見論語。長府，藏貨之府也。閔子騫，孔子弟子也。名損。仍，因也。貫，事也。因舊事則可，何乃復更改作乎？」蓋惡之也。詩云：「雖無老成人，尚有典刑，曾是莫聽，大命以傾。」[一一]師古曰：「大雅蕩之詩也。老成人，舊故之臣也。典刑，常法也。言闇亂之時不用舊法，以至傾危。」孝文皇帝，朕之師也。皇太后，皇后成法也。假使太后在彼時不如職，今見親厚，又惡可以踰乎！[一二]師古曰：「言假令太后昔時不得其志，不依常理，而皇后今被親厚，何可踰於太后制度乎？婦不可踰姑也。惡音烏。」皇后其刻心秉德，毋違先后之制度，力誼勉行，稱順婦道，[一三]師古曰：「稱，副也。」減省羣事，謙約為右。[一四]師古曰：「以謙約為先。」其孝東宮，毋闕朔望，[一五]師古曰：「東宮，太后所居也。朔望，朝謁之禮也。」推誠永究，爰何不臧！[一六]師古曰：「究，竟也。爰，于也。臧，善也。于何不善，言何事而不善也。」養名顯行，以息衆讙，[一七]師古曰：「讙，譁，衆議也，音許元反。」垂則列妾，使有法焉。[一八]師古曰：「言垂法於後宮，使皆遵行也。」皇后深惟毋忽！
史／正史／晉書／列傳　凡七十卷／卷五十五　列傳第二十五／潘岳(P.1500)..[底本：金陵書局本]
泰始中，武帝躬耕藉田，岳作賦以美其事，曰：
伊晉之四年正月丁未，[二]正月丁未　孫志祖文選考異：據月令疏，耕用亥日，明此「丁未」誤。按：武紀云，「丁亥，帝耕于藉田。」且是月己巳朔，有丁亥，無丁未。則「丁未」實「丁亥」之誤。李善文選注亦云「丁未誤」。皇帝親率羣后藉于千畝之甸，禮也。於是乃使甸師清畿，野廬掃路，封人壝宮，掌舍設枑。青壇鬱其嶽立兮，翠幕黕以雲布。結崇基之靈阯兮，啟四塗之廣阼。沃野墳腴，膏壤平砥。清洛濁渠，引流激水。遐阡繩直，邇陌如矢。蔥犗服于縹軛兮，紺轅綴於黛耜。儼儲駕於廛左兮，俟萬乘之躬履。百僚先置，位以職分，自上下下，具惟命臣。襲春服之萋萋兮，接游車之轔轔。微風生於輕幰兮，纖埃起乎朱輪。森奉璋以階列兮，望皇軒而肅震。若湛露之晞朝陽兮，眾星之拱北辰也。
於是前驅魚麗，屬車鱗萃，閶闔洞啟，參塗方駟，常伯陪乘，太僕執轡。后妃獻穜稑之種，司農撰播殖之器，挈壺掌升降之節，宮正設門閭之蹕。天子乃御玉輦，蔭華蓋，衝牙錚鎗，綃紈綷䌨。金根照耀以烱晃兮，龍驥騰驤而沛艾。表朱玄於離坎兮，飛
青縞於震兌。中黃曄以發輝兮，方綵紛其繁會。五路鳴鑾，九旗揚旆，瓊鈒入蘂，雲罕晻藹。簫管嘲𠹗以啾嘈兮，鼓鼙硡𥖵以砰礚，筍簴嶷以軒翥兮，洪鐘越乎區外。震震填填，塵霧連天，以幸乎藉田。蟬冕熲以灼灼兮，碧色肅其千干。似夜光之剖荊璞兮，若茂松之依山顛也。
於是我皇乃降靈壇，撫御耦，游場染屨，洪縻在手。三推而舍，庶人終畝。貴賤以班，或五或九。于斯時也，居靡都鄙，人無華裔，長幼雜遝以交集，士女頒斌而咸戾。被褐振裾，垂髫總髻，躡踵側肩，掎裳連襼。黃塵為之四合兮，陽光為之潛翳。動容發音而觀者，莫不抃舞乎康衢，謳吟乎聖世。情欣樂乎昏作兮，慮盡力乎樹藝。靡誰督而常勤兮，莫之課而自厲。躬先勞而悅使兮，豈嚴刑而猛制哉！
有邑老田父，或進而稱曰：「蓋損益隨時，理有常然。高以下為基，人以食為天。正其末者端其本，善其後者慎其先。夫九土之宜弗任，四業之務不壹，野有菜蔬之色，朝乏代耕之秩。無儲蓄以虞災，徒望歲以自必。三代之衰，皆此物也。今聖上昧旦丕顯，夕惕若慄，圖匱於豐，防儉於逸，欽哉欽哉，惟穀之恤。展三時之弘務，致倉廩於盈溢，固堯湯之用心，而存救之要術也。」若乃廟祧有事，祝宗諏日，簠簋普淖，則此之自實，縮鬯蕭茅，又於是乎出。黍稷馨香，旨酒嘉栗。宜其時和年登，而神降之吉也。古
人有言曰：「聖人之德，無以加於孝乎！」夫孝者，天之性、人之所由靈也。昔者明王以孝治天下，其或繼之者，尟哉希矣！逮我皇晉，實光斯道，儀刑孚于萬國，愛敬盡於祖考。故躬稼以供粢盛，所以致孝也；勸穡以足百姓，所以固本也。能本而孝，盛德大業至矣哉！此一役也，二美顯焉，不亦遠乎，不亦重乎！敢作頌曰：
「思樂甸畿，薄採其芳。大君戾止，言藉其農。其農三推，萬國以祗。耨我公田，遂及我私。我簠斯盛，我簋斯齊。我倉如陵，我庾如坻。念茲在茲，永言孝思。人力普存，祝史正辭。神祇攸歆，逸豫無期。一人有慶，兆民賴之。」
史／正史／梁書／列傳　凡五十卷／卷二十一　列傳第十五／張充(P.327)..[底本：宋大字本]
起家撫軍行參軍，遷太子舍人、尚書殿中郎、武陵王友。時尚書令王儉當朝用事，武帝皆取決焉。武帝嘗欲以充父緒為尚書僕射，訪於儉，儉對曰：「張緒少有清望，誠美選也；然東士比無所執，緒諸子又多薄行，臣謂此宜詳擇。」帝遂止。先是充兄弟皆輕俠，充少時又不護細行，故儉言之。充聞而慍，因與儉書曰：
吳國男子張充致書於琅邪王君侯侍者：頃日路長，愁霖韜晦，涼暑未平，想無虧攝。充幸以魚釣之閑，鎌採之暇，時復以卷軸自娛，逍遙前史。從橫萬古，動默之路多端；紛綸百年，昇降之途不一。[一０]昇降之途不一　「途」各本作「徒」，據南史及冊府元龜九０五改。故以圓行方止，器之異也；金剛水柔，性之別也。善御性者，不違金水之質；善為器者，不易方圓之用。所以北海掛簪帶之高，河南降璽書之貴。[一一]河南降璽書之貴　「璽書」各本作「璽言」，今改正。充生平少偶，不以利欲干懷，三十六年，差得以棲貧自澹。介然之志，峭聳霜崖；確乎之情，峯橫海岸。彯纓天閣，既謝廊廟之華；綴組雲臺，終慚衣冠之秀。所以擯跡江臯，陽狂隴畔者，實由氣岸疏凝，情塗狷隔。獨師懷抱，不見許於俗人；孤秀神
崖，每邅回於在世。故君山直上，蹙壓於當年；叔陽敻舉，𨍜𨎹乎千載。充所以長羣魚鳥，畢影松阿。半頃之田，足以輸稅；五畝之宅，樹以桑麻。嘯歌於川澤之間，諷味於澠池之上，泛濫於漁父之遊，偃息於卜居之下。如此而已，充何謝焉。
若夫驚巖罩日，壯海逢天；竦石崩尋，分危落仞。桂蘭綺靡，叢雜於山幽；松柏森陰，相繚於澗曲。元卿於是乎不歸，伯休亦以茲長往。若廼飛竿釣渚，濯足滄洲；獨浪煙霞，高臥風月。悠悠琴酒，岫遠誰來；灼灼文談，空罷方寸。不覺鬱然千里，路阻江川。每至西風，何嘗不眷？聊因疾隙，略舉諸襟；持此片言，輕枉高聽。
丈人歲路未強，學優而仕；道佐蒼生，功橫海望。入朝則協長倩之誠，出議則抗仲子之節。可謂盛德維時，孤松獨秀者也。素履未詳，斯旅尚眇。茂陵之彥，望冠蓋而長懷；霸山之氓，佇衣車而聳歎。得無惜乎？若鴻裝撰御，鶴駕軒空，則岸不辭枯，山被其潤。奇禽異羽，或巖際而逢迎；弱霧輕煙，乍林端而菴藹。東都不足奇，南山豈為貴。
充昆西之百姓，岱表之一民。蠶而衣，耕且食，不能事王侯，覓知己，造時人，騁遊說，蓬轉於屠博之間，其歡甚矣。丈人早遇承華，中逢崇禮。肆上之眷，望溢於早辰；鄉下之言，謬延於造次。然舉世皆謂充為狂，充亦何能與諸君道之哉？是以披聞見，
掃心胸，述平生，論語默，所以通夢交魂，推衿送抱者，其惟丈人而已。
關山敻阻，書罷莫因，儻遇樵者，妄塵執事。
儉言之武帝，免充官，廢處久之。後為司徒諮議參軍，與琅邪王思遠、同郡陸慧曉等，並為司徒竟陵王賓客。入為中書侍郎，尋轉給事黃門侍郎。
史／正史／北齊書／列傳　凡四十二卷／卷二十一　列傳第十三／封隆之／從子孝琬　孝琰(P.307)..[底本：三朝本]
贊曰：烈烈文昭，雄圖斯契，灼灼忠武，英資冠世。門下之酷，進退惟谷。黃河之濱，蹈義亡身。封公矯矯，共濟時屯，比承明德，暉光日新。
史／正史／南史／列傳　凡七十卷／卷三十一　列傳第二十一／張裕／緒子完　充(P.810)..[底本：元大德本]
歷尚書殿中郎、武陵王友。時尚書令王儉當朝用事，齊武帝皆取決焉。儉方聚親賓，充縠巾葛帔，至便求酒，言論放逸，一坐盡傾。及聞武帝欲以緒為尚書僕射，儉執不可。充以為慍，與儉書曰：
頃日路長，霖霞韜晦，涼暑未平，想無虧攝。充幸以漁釣之閑，鎌採之暇，時復引軸以自娛，逍遙乎前史。從橫萬古，動默之路多端，紛綸百年，升降之塗不一。故金剛水柔，性之別也；圓行方止，器之異也。善御性者，不違金水之質；善為器者，不易方圓之用。充生平少偶，不以利欲干懷，三十六年，差得以棲貧自澹。介然之志，峭聳霜崖，確乎之情，峯橫海岸。至如彯纓天閣，既謝廊廟之華，綴組雲臺，終愧衣冠之秀。實由氣岸疏凝，情塗狷隔。獨師懷抱，不見許於俗人，孤秀神崖，每邅回於在世。長羣
魚鳥，畢景松阿。雖復玉沒於訪珪之辰，桂掩於搜芳之日，汎濫於漁父之遊，偃息於卜居之會，如此而已，充何識哉。
若夫驚巖罩日，吐海逢天，竦石崩尋，分危落仞。桂蘭綺靡，叢雜於山幽，松柏陰森，相繚於澗側。元卿於是乎不歸，伯休亦以茲長往。至於飛竿釣渚，濯足滄洲，獨浪煙霞，高臥風月，悠悠琴酒，岫遠誰來，灼灼文言，空擬方寸。不覺鬱然千里，路隔江川，每至西風，何嘗不歎。丈人歲路未強，學優而仕，道佐蒼生，功橫海望，可謂德盛當時，孤松獨秀者也。而茂陵之彥，望冠蓋而長懷，渭川之甿，佇簪裾而竦歎，得無惜乎。
充崐西百姓，岱表一人，[六]岱表一人　「一人」梁書作「一民」，此避唐諱改。蠶而衣，耕而食。不能事王侯，覓知己，造時人，騁游說。容與於屠博之間，其歡甚矣。然舉世皆謂充為狂，充亦何能與諸君道之哉。是以披聞見，掃心胸，述平生，論語默。所可通夢交魂、推襟送抱者，唯丈人而已。闕廷敻阻，書罷莫因，儻遇樵夫，妄塵執事。
儉以為脫略，弗之重，仍以書示緒，緒杖之一百。又為御史中丞到撝所奏，免官禁錮。沈約見其書，歎曰：「充始為之敗，終為之成。」久之，為司徒諮議參軍，與琅邪王思遠、同郡陸慧曉等並為司徒竟陵王賓客。累遷義興太守，為政清靜，吏人便之。後為侍中。
史／正史／舊唐書／志　凡三十卷／卷三十一　志第十一／音樂四／節愍太子廟樂章六首(P.1147)..[底本：清懼盈齋刻本]
登歌酌鬯第二南呂均之蕤賓羽
灼灼重明，仰承元首。既賢且哲，惟孝與友。惟孝雖遙，靈規不朽。祀因誠致，備潔玄酒。
史／政書／通典／禮典　凡一百卷／卷第五十九　禮十九　沿革十九／嘉禮四／嫁娶時月議／周(P.1676)
議曰：按鄭玄嫁娶必以仲春之月。玄之所據周官媒氏「仲春之月，令會男女」。王肅以為秋冬嫁娶
之時也，仲春期盡之時矣。肅據詩云「三星在天」。[五一]肅據詩云三星在天　「詩」原訛「書」，據北宋本、傅校本、明抄本、明刻本、王吳本改。按：「三星在天」見詩經綢繆。三星謂參，十月見東方時，可以嫁娶矣。肅言三時務業，因向休息而合婚姻。孫卿云：「霜降迎女，冰泮殺止。」且霜降而婦功成，於時迎女。董仲舒書曰：「聖人以男女當天地之陰陽。天之道，[五二]天之道　原「天」下衍「地」，據北宋本、傅校本、明抄本、明刻本刪。向秋冬而陰氣來，向春夏而陰氣去。是故古之人霜降而迎女，冰泮而殺止，與陰俱近，與陽俱遠。詩云：『匪我愆期，子無良媒。將子無怒，秋以為期』也。」將音七羊反。孔子家語云：「羣生閉藏於陰而育之始，故聖人因時以合偶男女。窮天數，霜降而婦功成，嫁娶者行焉。冰泮而農桑起，婚禮殺於此焉。」又云：「冬合男女，春班爵位，皆謂順也。」馬昭非肅曰：「周禮：仲春，令會男女。殷頌：天命玄鳥，降而生商。月令：仲春玄鳥至之日，祀於高媒。玄鳥孚乳之月，[五三]玄鳥孚乳之月　「孚」原訛「孕」，據諸本改。以為嫁娶之候。」孔晁答曰：「周官云『凡娶判妻入子者，皆書之』。此謂霜降之後，[五四]霜降之後　「後」原訛「候」，據北宋本、傅校本、明抄本、明刻本、王吳本改。冰泮之時，正以禮婚者也。次言『仲春令會男女，奔者不禁』。此婚期盡，不待備禮。玄鳥至，祀高禖，求男之象，非嫁娶之候。」昭又難曰：「詩云『有女懷春，吉士誘之』。『春日遲遲，女心傷悲』。『嘒彼小星，三五在東』。『綢繆束芻，三星在隅』。『我行其野，蔽芾其樗』。『倉庚于飛，熠燿其羽』。凡此皆興於仲春，嫁娶之候。」晁曰：「『有女懷春』，謂女無禮，過時故思。『春日遲遲』，蠶桑始起，女心悲矣。『嘒彼小星』，喻妾侍從夫人。『三星在隅』，孟冬之月，參見東方，舉正昏以刺時。[五五]三星在隅孟冬之月參見東方舉正昏以刺時　此十八字原脫，據孫詒讓校文補。見周禮正義卷二六媒氏疏。『蔽芾其樗』，喻行遇惡夫。[五六]喻行遇惡夫　「夫」原作「人」，據孫詒讓周禮正義卷二六媒氏疏中校文改。『熠燿其羽』，喻嫁娶盛飾。皆非仲春嫁娶之候。玄據期盡之教，以為正婚，則奔者不禁，過於是月。」昭又曰：「肅窮無經引，『秋以為期』，[五七]肅窮無經引秋以為期　原作「肅引經秋以為期」。據北宋本、傅校本、明抄本、明刻本補改。此乃淫奔之時矣。」[五八]淫奔之時　「時」原訛「詩」，據北宋本、傅校本、明抄本、明刻本改。張融曰：「易泰卦：『六五，帝乙歸妹，以祉元吉。』舊說，六五爻辰在卯，春為陽中，萬物生育，嫁娶大吉也。春秋魯迎夫人，四時通用。家語限以冬，不符春秋，非孔子言也。三代嫁娶，以仲春為期盡之言。且婚姻而合德天地配陰陽，會
通之數，合於春女樂與公子同歸之志，符於南山採薇之歌，協於我行蔽芾之歎，同於行露厭浥之節，驗於夏小正綏多士女之制，不殊咸泰之卦，暢於周禮仲春之令矣。」庾蔚之謂：「王鄭皆有證據，以人情言之，王為優矣。」嘒音乎銳反。芾音方味反。按束皙云：「春秋二百四十年，魯女出嫁，夫人來歸，大夫逆女，天王娶后，自正月至十二月，悉不以得時失時為褒貶，何限於仲春季秋以相非哉！夫春秋舉秋毫之善，貶纖芥之惡，故春狩於郎，書時，禮也；夏城中丘，書不時也。此人間小事，猶書得時失時，況婚姻人倫端始，禮之大者，不譏得時失時不善者邪！若婚姻季秋，期盡仲春，則隱二年冬十月，夏之八月，未及季秋，伯姬歸於紀；周之季春，夏之正月也，桓九年春，季姜歸於京師；莊二十五年六月，夏之四月也，已過仲春，伯姬歸於杞。[五九]伯姬歸於杞　「杞」原訛「紀」，據春秋莊公二十五年文改。或出盛時之前，或在期盡之後，而經無貶文，三傳不譏，何哉？凡詩人之興，取義繁廣，或舉譬類，或稱所見，不必皆可以定時候也。又按桃夭篇敘美婚姻以時，蓋謂盛壯之時，而非日月之時，故『灼灼其華』，喻以盛壯，非為嫁娶當用桃夭之月。其次章云『其葉蓁蓁』，『有蕡其實，之子于歸』，此豈在仲春之月乎！又摽有梅三章注曰，夏之向晚，迨冰未泮，正月以前。『草蟲喓喓』，未秋之時。[六０]草蟲喓喓未秋之時　「未」原訛「末」，按：詩草蟲：「喓喓草蟲，趯趯阜螽。」鄭箋：「草蟲鳴，阜螽躍而從之。」草蟲阜蟲均活躍於夏季間，故改。或言嫁娶，或美男女及時，然詠各異矣。周禮以仲春會男女之無夫家者，蓋一切相配合之時，而非常人之節。曲禮曰：『男女非有行媒，不相知名。故日月以告君，齋戒以告鬼神。』若萬人必在仲春，[六一]若萬人必在仲春　「萬」原作「常」，據北宋本、傅校本、明抄本、明刻本改。則其日月有常，不得前卻，何復日月以告君乎？夫冠婚笄嫁，男女之節，冠
以二十為限，而無春秋之期，笄以嫁而設，不以日月為斷，何獨嫁娶當繫於時月乎？王肅云『婚姻始於季秋，止於仲春』，不言春不可以嫁也。而馬昭多引春秋之證，以為反詩，於難錯矣。[六二]多引春秋之證以為反詩於難錯矣　原作「多引春秋以為之證反詩相難錯矣」，係後人妄改。今據北宋本、傅校本、明抄本、明刻本乙改。兩家俱失，義皆不通。通年聽婚，蓋古正禮也。」今按：士婚禮請期之辭云「唯是三族之不虞」，卜得吉日，則可配合。婚姻之義，在於賢淑，四時通用，協於情禮，[六三]協於情禮　「情」原訛「詩」，據北宋本、傅校本、明抄本、明刻本改。安可以秋冬之節，方為合好之期？先賢以時月為限，恐非至當，束氏之說，暢於禮矣。
子／筆記／大唐新語／卷八／文章第十八(P.122)
李嶠少負才華，代傳儒學，累官成均祭酒、吏部尚書，三知政事，封鄭國公。長壽三年，則天徵天下銅五十萬餘斤，鐵三百三十餘萬，錢兩萬七千貫，於定鼎門內鑄八稜銅柱，高九十尺，徑一丈二尺，題曰「大周萬國述德天樞」，紀革命之功，貶皇家之德。天樞下置鐵山，銅龍負載，獅子、麒麟圍遶，上有雲蓋，蓋上施盤龍以托火珠，珠高一丈，圍三丈，金彩熒煌，光侔日月。武三思為其文，朝士獻詩者不可勝紀。唯嶠詩冠絕當時，其詩曰：「轍跡光西，勳名紀北燕。何如萬國會，諷德九門前。灼灼臨黃道，迢迢入紫煙。仙盤正下露，高柱欲承天。山類叢雲起，珠疑大火懸。聲流塵作劫，業固海成田。聖澤傾堯酒，熏風入舜絃。欣逢下生日，還偶上皇年。」後憲司發嶠附會韋庶人，左授滁州別駕而終。開元初，詔毀天樞，發卒銷爍，彌月不盡。洛陽尉李休烈賦詩以詠之曰：「天門街裏倒天樞，火急先須卸火珠。計合一條絲線挽，計合一條絲線挽　太平廣記卷二四０「計」作「既」。何勞兩縣索人夫。」先有訛言云：「一條線挽天樞。一條線挽天樞　太平廣記卷二四０作「一條絲線挽天樞」。」言其不經久也。故休烈詩及之。故休烈詩及之　「休烈」下原有空格，似無缺字，太平廣記卷二四０脫「烈」字。士庶莫不諷詠。天樞之北，韋庶人繼造一臺，先此毀拆。
子／醫家／本草詩箋／卷四／隰草／紅藍花(P.3-2)..[清道光二年羣玉山房重刊本]
紅藍花即紅花
花開灼灼號紅藍無毒而溫辛味含活血自從男子治通經更向婦人探通婦人經水疔生不使膚間受觧疔毒腫胎死難容腹內擔產症痘科咸有賴上行之性尚宜諳
集／小說／新鐫全像通俗演義隋煬帝艷史／卷五／第二十一回　　狄去邪入深穴　　皇甫君擊大鼠(P.1019)
卻說狄去邪正在後營查點糧米，忽見麻叔謀來請，忙換了公服，隨著左右來見。不多時，到了前營。麻叔謀將狄去邪上下一看，果然生得像一個好漢。怎見得？但見：
八尺身長，十圍腰大。雙眸中灼灼生光，滿面上堂堂吐氣。天生成骯骯髒髒之骨相，自煉
就磊磊落落之胸襟。不學書而學劍，愛談俠而談兵。血可瀝，頭可斷，咸知有慕義之心；虎可暴，河可憑，盡道有包身之膽。真是，萬人必往吾何懼？報到睚眦誰敢當？
叢書／ 稗海／雲溪友議／卷五(P.1-1)..[明萬曆中會稽半埜堂商濬校刊稗海本]
李相公林甫當開元之際與巷伯交通權等人主天下之能名須出其門如不稱意者必遭竄逐之禍雖楊國忠之盛未得侔焉其姬愛之衆皆不勝珠
翠常賜宫娥二人一者潜回私家經旬方還相公亦不知其榮顯謂之右座相公軒蓋諸侯見者如履氷谷舉子尉遲匡幽并耿槩之士也以頻年不第投書於右座皆擊刺之說匡有暮行潼關之作云明月飛出海黃河流上天又觀内人樓上踏歌曰芙蓉初出水桃花𦁕無言又塞上曲云夜夜月為靑塜鏡年年雪作黒山花相公覽此句曰得非才子乎若使匡伏恨𠷢寃不假陶鑄之力則從四夷八蠻分為左袵矣豈為進人乎豈為賢相乎及
得相見右座曰有一蕭頴士旣叨科第輕時縱酒不遵名教嘗忤吏部王尚書丘然以文識該通堪為敵手君子不遺其言幾至鞭撲子之詩篇幸未方於頴士且吾之名復異于王公言王吏部重欲相于三思可矣匡知右座見怒皇怖而趨出栖遲無依退歸林墅罷寗戚之高歌效約成之獨樂登山臨水勞灼灼之音焉且李君之輔翊妬賢害能太平之基因而覆餗也昔重華登用進二八於明君姬旦為相述四人於少主故行流殛之刑成吐握之
乃帝子之股□□□□第四頁一行第一字「」應作「美」第七至第十字空別本作「肱相臣之」軌度也若李丞相恣行殘賊不慕姚姬卒罹其殃乃其宜矣
叢書／ 稗海／大唐新語／卷八／文章第十七(P.7-1)..[明萬曆中會稽半埜堂商濬校刊稗海本]
李嶠少負才華代傳儒學累官成均祭酒吏部尚書三知政事封鄭國公長壽三年則天徵天下銅五十萬餘斤鐵三百三十餘萬錢二萬七千貫於定㬎門內鑄八稜銅柱高九十尺徑一丈二尺題曰大
周萬國述德天樞紀革命之功貶皇家之德天樞下置鐵山銅龍負載獅子麒麟圍遶上有雲蓋蓋上施盤龍以托火珠珠高一丈圍三丈金彩熒煌光侔日月武三思為其文朝士獻詩者不可勝紀唯蟜詩冠絶當時其詩曰轍跡光西𡹮勲名紀北燕何如萬國會諷德九門前灼灼臨黃道迢迢入紫煙仙盤正下露高柱欲承天山類叢雲起珠疑大火懸聲流塵作刼業固海成田聖澤領堯酒熏風入舜絃欣逢下生日還偶上皇年後憲司發蟜
附會韋庶人左授滁州别駕而終開元初詔毀天樞發卒銷爍彌月不盡洛陽尉李休烈賦詩以詠之曰天門街裡倒天樞火急先須卸火珠計合一條絲線挽何勞兩縣索人夫先有訛言云一條線挽天樞言其不經乆也故休烈　詩及之士庶莫不諷詠天樞之北韋庶人繼造一臺先此毀拆
叢書／武英殿聚珍版叢書／張燕公集／卷十九／碑銘／贈戸部尚書河東公楊君神道碑(P.10-2)..[清乾隆敕刻武英殿聚珍本]
贈戸部尚書河東公楊君神道碑
若夫孝在揚名忠歸令德事因感激氣概生焉時逢迍難勳業成焉桃李灼灼不自言于蹊逕松柏靑青不受令于霜雪窮獨善而無撓達兼濟而弗矜子曰君子哉若人吾河東公之謂也公諱執一字某弘農華陰人也司徒觀王雄之曾孫鄆州弘農公續之孫潞州胡城公思止之子戸部尚書相國執柔之弟觀公侍中恭仁公之伯父也安德公尚書令師道公之叔父也在隋則二代五公在唐則一門三相公台輔積慶稟淸明之識河岳會靈資磊落之氣體剛毅深於城府蘊規略長于襟
帶戲為軍陣敵國之勢幼成請學兵書長城之望早集年甫十六先君捐館七日絶飲三年泣血縞綅有制儒家嘆其從禮柴棘加等議者憂其死孝淸門祖德貴胄能貧太夫人在堂有致力之養非躬藝黍稷不以供甘旨非手樹桑麻不以薦絺纊年逾一純勤不知勞旣極安親之心方展事君之節乃濯纓潢渚獻策金門于當代之聖君論天下之成敗秦皇覽奏屏左右而與謀漢帝聞言膝前席而不覺一見拔玉鈐倉曹再見取尚食直長三見寘典設郞驟進直詞深觸權嬖為易之兄弟
所嫉左授伊川府果毅又上封章帝用嘉納加游擊將軍右衞郞將歴左清道率換右衞中郞押千騎使總統貔虎便繁肘腋故得叶心五王戡剿二豎奮飛北洛推戴中宗嗣唐配天不失舊物以匡復勳拜雲麾將軍右鷹揚將軍封宏農縣公賞未充庸且有後命贈冠軍大將軍右威衞將軍進河東郡公邑二千戸賦四百室俾之鐵劵恕其十死又錫天馬端錦珠盤瑤爵文綾五百縑素三千分三土之上腴處五等之高列琱戈紫綬環衞於鈎陳玉瓚黃流侍祠于淸廟豈知釁結梁魯政回
𧰟哲里克納惠而為戮萇宏城周而見咎彼五績之摧頽此三黜之迍躓出為常州刺史以太夫人年老乞避卑濕特降中旨轉牧晉州駙馬都尉琅琊王同皎親賢地切休戚圖深安劉之策未遂鍾室之哭先及吏扇分獄公陷關通貶徙沁州刺史不知事仍長在夜魂九逝非北首而無歸晝戸重扄異南冠而同縶果能推分榮辱忘懷生死人不堪其憂公改不其操久之盡削官封放還侍母梁山雨雪不隔曾氏之思王畿風景來就潘園之養尋而大勳不廢天道復反歸旣奪之井邑起故
時之將軍擢衛尉卿復初封爵巖巖劒閣蜀之險要嗷嗷飛鴈人未安居飢渴仁明輯綏凋弊又授公劒州刺史蔚彼黍苗樂我膏澤內憂遠訃殞絶經時于是搏膺星奔徒跣求路雨不接乘夜不解纕因心通禮朝流欽德有命奪情除汾州刺史知團結兵馬哀訴不允金革無違中國簡稽而有備單于遯逃而遠跡詔徵為凉州都督兼左衞將軍河西諸車州節度督察九姓赤水軍等大使公富以農政和以師律彰信蕃部赫怒軍容斷匈奴之臂磧路安而不警張漢家之掖雪山開而無𡨥
遂攝御史中丞璽書勞倈縟賞稠疊又轉牧原州未發復授凉州都督改右衞將軍使悉如故尋移許州刺史未到以單于款關授右衞將軍檢校州勝都督兼處置降戸使懷柔以德種落宜之徵還本官又兼原州都督方属降戸飜叛河朔俶擾邊城聳蹙諸將無功強修連率夏州按察關內羽書日夜俾遷郡牧公按甲待敵確乎不動虜騎畏威竟無來掠向使廻避行于一步則攘竊起于萬端十將耗五數年未復旣而強公追睫朝端延賞徵拜右威衞大將軍進檢校右金吾大將軍尋而
卽眞禁衞肅然異于他日也皇上哀庶戮之不辜念羣雄之自孽大軍之後荊棘生焉乃命公攝御史大夫為朔方元帥公剛腸嫉惡擒姦摘罪曩將之所彌縫宿吏之所乾没匿臟散廩一徵百萬矯枉過正衆口囂然改右衛大將軍無何復右金吾大將軍金刀更新靶鞘仍舊巖廊益峻徼道增淸又改金紫光祿大夫鄜州刺史人寬吏急猶前政也享年六十有五開元十四年正月二日薨于官舍闔境發喪列城望祭古之遺愛何以加焉天子傷之下詔曰故官某夙負名義早著勳庸居內
外之職備文武之任忠勤匪懈誠節無渝奄焉殂没情深悲悼可贈戸部尚書歸賵成喪有加恒數維公以孝敷聞以忠特達以幹述職以能典兵凡領郡十四將軍十二再杖節鉞三執金吾一至九卿二兼獨坐儼有直色偘無媚辭銀艾復乎舊德珪爵傳乎祚胤全志節于夷險與福祿而終始諡曰忠公朝之令典也夫人新城郡夫人獨孤氏左威衞大將軍贈益州都督卿雲之女也婦德母儀中外師範開元四年先公卽穸以今十五年六月合葬于咸陽之洪瀆川禮也其孤濯汪等衘恤
靡訴託詞疇識感稱代之垂文哀劬勞之罔極銘曰
堂堂楊公神宻氣雄苦身難孝正國危忠落彼狡童樹此帝功昔稱關西今也河東觀王之裔珠華玉麗重葉尚主三朝嬪帝韡韡七德詵詵六藝公之亢宗鬱為世濟凉鎮西方邦臨北隅天子授斧將軍剖符靑蛇入笥白獸銜珠去持玉節來執金吾轉余爪士守于鄜畤明察號神仁恩名予武都右折文昌星死素蓋歸飛黃泉已矣卜葬卷阿哀榮孔多尚書鼓吹太守虞歌碑流雨迹松引風過獨封茅土長誓山河
叢書／知不足齋叢書／全唐詩逸／卷之中／陸翬　春日(P.5-2)..[清乾隆鮑廷博校刊本]
陸翬
春日
鶯歸樹頂繁聲轉雁去天邊細影斜雨拂靑靑行處草
煙含灼灼望中花
句
三尺寒光冰在手一張弓勢月當心贈李都使　巖下光陰生戸牖㵎邊形勢入池臺松　孤帆影入江煙盡百舌聲流浦樹新送胡八弟
叢書／古今醫統正脈全書／重廣補注黃帝內經素問／卷第二十／五常政大論篇第七十(P.17-1)..[民國十二年(1923)北京中醫社修補清光緒間江陰朱文震刊本]
五常政大論篇第七十新校正云詳此篇統論五運有平氣不及太過之事次言地理有四方高下陰陽之異又言歲有不病而藏氣不應為天氣制之而氣有所從之說仍言六氣五類相制勝而歲有胎孕不育之理而後明在泉六化五味有薄厚之異而以治法終之此篇之大槩如此而專名五常政大論者舉其所先者言也
黃帝問曰太虛寥廓五運迴薄衰盛不同損益相從願聞平氣何如而名何如而紀也歧伯對曰昭乎哉問也木曰敷和敷布和氣物以生榮火曰升明火氣高明土曰僃化廣被化氣損於
羣品金曰審平金氣淸審平而定水曰靜順水體淸靜順於物也帝曰其不及柰何歧伯曰木曰委和陽和之氣委屈而少用也火曰伏明明曜之氣屈伏不申土曰卑監土雖卑少猶監萬物之生化也金曰從革從順革易堅成萬物水曰涸流水少故流注乾涸帝曰太過何謂歧伯曰木曰發生宣發生氣萬物以榮火曰赫曦盛明也土曰敦阜敦厚也阜高也土餘故高而厚金曰堅成氣爽風勁堅成庶物水曰流衍衍泮衍也溢也帝曰三氣之紀願聞其候歧伯曰悉乎哉問也新校正云按此論與五運行大論及陰陽應象大論金匱真言論相通敷和之紀木德周行陽舒陰布五化宣平自當其位不與物爭故五氣之化各布政令於四方无相干犯　新校正云按王注太過不及各紀年辰此平木運注不
紀年辰者平氣之歲不可以定紀也或者欲補注云謂丁巳丁亥壬寅壬申歲者是未達也其氣端端直也麗也其性隨順於物化其用曲直曲直材榦皆應用也其化生榮木化宣行則物生榮而美其類草木木體堅高草形卑下然各有堅脆剛柔蔓結條屈者其政發散春氣發散物稟以生木之化也其候溫和和春之氣也其令風木之令行以和風其藏肝五藏之氣與肝同肝其畏淸淸金令也木性暄故畏淸五運行大論曰木其性暄又曰燥勝風其主目陽升明見目與同也其穀麻色蒼也　新校正云按金匱真言論云其穀麥與此不同其果李味酸也其實核中有堅核者其應春四時之中春化同其蟲毛木化宣行則毛蟲生其畜犬如草木之生无所避也　新校正云按金匱真言論云其畜雞其色蒼木化宣行則物浮蒼翠其養筋酸入筋其病裏急支滿木氣
所生　新校正云按金匱真言論云是以知病之在筋也其味酸木化敷和則物酸味厚其音角調而直也其物中堅象土中之有木也其數八成數也升明之紀正陽而治德施周普五化均衡均等也衡平也其氣高火炎上其性速火性躁疾其用燔灼灼燒也燔之與灼皆火之用其化蕃茂長氣盛故物大其類火五行之氣與火類同其政明曜德合高明火之政也其候炎暑氣之至也以是候之其令熱熱至乃令行其藏心心氣應之心其畏寒寒水令也心性暑熱故畏寒五運行大論曰心其性暑又曰寒勝熱其主舌火以燭幽舌申明也其穀麥色赤也　新校正云按金匱真言論云其穀黍又藏氣法時論云麥也其果杏味苦也其實絡中有支絡者其應夏四時之氣夏氣同其蟲羽羽火象也火化宣行則羽蟲生其畜馬徤決
躁速火類同　新校正云按金匱真言論云其畜羊其色赤色同火明其養血其病瞤瘛火之性動也　新校正云按金匱真言論云是以知病之在脈也其味苦升明氣化則物苦味純其音徵和而美其物脈中多支脈火之化也其數七成數也僃化之紀氣協天休德流四政五化齊脩土之德靜分助四方贊成金木水火之政土之氣厚應天休和之氣以生長收藏終而復始故五化齊脩其氣平土之生也平而正其性順應順羣品悉化成也其用高下田土高下皆應用也其化豐滿豐滿萬物非土化不可也其類土五行之化土類同其政安靜土體厚土德靜故政化亦然其候溽蒸溽溼也蒸熱也其令溼溼化不絕竭則土令延長其藏脾脾氣同脾其畏風風木令也脾性雖四氣兼并然其所主猶畏木也五運行大論云脾其性靜兼又曰風勝溼其主口
土體包容口主受納其穀稷色黃也　新校正云按金匱真言論作稷藏氣法時論作粳其果棗味甘也其實肉中有肌肉者其應長夏長夏謂夫長養之夏　新校正云按王注藏氣法時論云夏為土母土長于中以長而治故云長夏又注六節藏象論云所謂長夏者六月也土生於火長在夏中旣長而王故云長夏其蟲倮無毛羽鱗甲土形同其畜牛成彼稼穡土之用也牛之應用其緩而和其色黃土同也其養肉所養者厚而靜其病否土性擁礙　新校正云按金匱真言論云病在舌本是以知病之在肉也其味甘僃化氣豐則物味甘厚其音宮大而重其物膚物稟僃化之氣則多肌肉其數五生數也正土不虛加故也審平之紀收而不爭殺而無犯五化宣明犯謂刑犯於物也收而不爭殺而無犯匪審平之德何以能為是哉其氣潔金氣以潔白瑩明為事其性剛性剛故摧缺於物其
用散落金用則萬物散落其化堅斂收斂堅強金之化也其類金審平之化金類同其政勁肅化急速而整肅也勁銳也其候淸切淸大涼也切急也風聲也其令燥燥乾也其藏肺肺氣之用同金化也肺其畏熱熱火令也肺性涼故畏火熱五運行大論曰肺其性涼其主鼻肺藏氣鼻通息也其穀稻色白也　新校正云按金匱真言論作稻藏氣法時論作黃黍其果桃味辛也其實殼外有堅殼者其應秋四時之化秋氣同其蟲介外被堅甲者其畜雞性善鬬傷象金用也　新校正云按金匱真言論云其畜馬其色白色同也其養皮毛堅同也其病欬有聲之病金之應也　新校正云按金匱真言論云病在背是以知病之在皮毛也其味辛審平化治則物辛味正其音商和利而揚其物外堅金化宣行則物體外堅其數九成數也靜順之紀
藏而勿害治而善下五化咸整治化也水之性下所以德全江海所以能為百谷王者以其善下之也其氣明淸淨明昭水氣所生其性下歸流於下其用沃衍用非淨事故沫生而流溢沃沫也衍溢也其化凝堅藏氣布化則水物凝堅其類水淨順之化水同類其政流演井泉不竭河流下息則流演之義也其候凝肅凝寒也肅靜也寒來之氣候其令寒水令宣行則寒司復化其藏腎腎藏之用同水化也腎其畏溼溼土氣也腎性凜故畏土溼五運行大論曰腎其性凜其主二陰流注應同　新校正云按金匱真言論曰北方黑色入通於腎開竅於二陰其穀豆色黑也　新校正云按金匱真言論及藏氣法時論同其果栗味鹹也其實濡中有津液也其應冬四時之化冬氣同其蟲鱗鱗水化生其畜彘善下也彘豕也其色黑色同也其養骨髓氣入也
其病厥厥氣逆也凌上也倒行不順也　新校正云按金匱真言論云病在谿是以知病之在骨也其味鹹味同也其音羽深而和也其物濡水化豐洽庶物濡潤其數六成數也故生而勿殺長而勿罰化而勿制收而勿害藏而勿抑是謂平氣生氣主歲收氣不能縱其殺長氣主歲藏氣不能縱其罰化氣主歲生氣不能縱其制收氣主歲長氣不能縱其害藏氣主歲化氣不能縱其抑夫如是者皆天氣平地氣正五化之氣不以勝剋為用故謂曰平和氣也委和之紀是謂勝生丁卯丁丑丁亥丁酉丁未丁巳之歲生氣不政化氣迺揚木少故生氣不政土寬故化氣迺揚長氣自平收令迺早火无忤犯故長氣自平木氣旣少故收令迺早涼雨時降風雲竝興涼金化也雨溼氣也風木化也雲溼氣也草木晚榮蒼乾凋落金氣有餘木不能勝故也　新校正云詳
委和之紀木不及而金氣乘之故蒼乾凋落非金氣有餘木不能勝也葢木不足而金勝之也物秀而實膚肉內充歲生雖晚成者滿實土化氣速故如是也其氣斂收斂兼金氣故其用聚不布散也其動緛戾拘緩緛縮短也戾了戾也拘拘急也緩不收也其發驚駭大屈卒伸驚駭象也其藏肝內應肝其果棗李棗土李木實也　新校正云詳李木實也按火土金水不及之果李當作桃王注亦非其實核殼核木殼金主其穀稷稻金土穀也其味酸辛味酸之物孰兼辛也其色白蒼蒼色之物孰兼白也其畜犬雞木從金畜其蟲毛介毛從介其主霧露淒滄金之化也其聲角商角從商其病搖動注恐木受邪也從金化也木不自攻故化從金少角與判商同少角木不及故半與商金化同判半也　新校正云按火土金水之文判作少則此當云少角與少
商同不云少商者葢少角之運共有六年而丁巳丁亥上角與正角同丁卯丁酉上商與正商同丁未丁丑上宮與正宮同是六年者各有所同與火土金木之少運不同故不云同少商只大約而言半從商化也上角與正角同上見厥陰與敷和歲化同謂丁亥丁巳歲上之所見者也上商與正商同上見陽明則與平金歲化同丁卯丁酉歲上見陽明其病支廢癰腫瘡瘍金刑木也其甘蟲子在母中邪傷肝也雖化悉與金同然其所傷則歸於肝木也上宮與正宮同土葢與木與未出等也木未出土與無木同土自用事故與正土運歲化同也上見太陰是謂上宮丁丑丁未歲上見太陰同天化之也蕭飋肅殺則炎赫沸騰蕭飋肅殺金無德也炎赫沸騰火之復也眚於三火為木復故其眚在東三東方也此言金之物勝也　新校正云按六元正紀大論云災三宮也所謂復也復報復也其主飛蠧蛆雉飛羽蟲也蠧內生蟲也蛆
蠅之生者此則物內自化爾雉鳥耗也迺為雷霆雷謂大聲生於太虛雲暝之中也霆謂迅雷卒如火之爆者卽霹靂也伏明之紀是謂勝長藏氣勝長也謂癸酉癸未癸巳癸卯癸丑癸亥之歲也長氣不宣藏氣反布火之長氣不能施化故水之藏氣反布於時收氣自政化令迺衡金土之義與歲氣素無干犯故金自行其政土自平其氣也寒淸數舉暑令迺薄火氣不用故承化物生生而不長火令不振故承化生之物皆不長也成實而稚遇化已老物實成孰苗尚稚短及遇化氣未長極而氣已老矣陽氣屈伏蟄蟲早藏陽不用而陰勝也若上臨癸卯癸酉歲則蟄反不藏　新校正云詳癸巳癸亥之歲蟄亦不藏其氣鬱鬱燠不舒暢其用暴速也其動彰伏變易彰明也伏隱也變易謂不常其象見也其發痛痛出心所生其藏心歲運之氣通於心
其果栗桃栗水桃金果也其實絡濡絡支脈也濡有汁也其穀豆稻豆水稻金穀也其味苦鹹苦兼鹹也其色玄丹色丹之物熟兼玄也其畜馬彘火從水畜其蟲羽鱗羽從鱗其主冰雪霜寒水之氣也其聲徵羽徵從羽其病昏惑悲㤀火之躁動不拘常律陰冒陽火故昏惑不治心氣不足故喜悲善㤀也從水化也火弱水強故伏明之紀半從水之政化少徵與少羽同火少故半同水化　新校正云詳少徵運六年內癸卯癸酉同正商癸巳癸亥同歲會外癸未癸丑二年少徵與少羽同故不云判同也上商與正商同歲上見陽明則與平金歲化同也癸卯及癸酉歲上見陽明　新校正云詳此不言上宮上角者葢宮角於火無大剋罰故經不僃云邪傷心也受病者心凝慘凓冽則暴雨霖霪凝慘凓冽水無德也暴雨霖霪土之復也眚於九九南方也　新校正云按
六元正紀大諭云災九宮其主驟注雷霆震驚天地氣爭而生是變氣交之內害及粢盛及傷鱗類沈霒淫雨沈陰淫雨溼變所生也霒音陰卑監之紀是謂減化謂化氣減少己巳己卯己丑己亥己酉己未之歲也化氣不令生政獨彰土少而木專其用長氣整雨迺愆收氣平不相干犯則平整化氣減故雨愆期風寒竝興草木榮美風木也寒水也土少故寒氣得行生氣獨彰故草木敷榮而端美秀而不實成而粃也榮秀而美氣生於木化氣不滿故物實中空是以粃惡其氣散氣不安靜水且乘之從木之風故施散也其用靜定雖不能專政於時物然或舉用則終歸土德而靜定其動瘍涌分潰癰腫瘍瘡也涌嘔吐也分裂也潰爛也癰腫膿瘡也其發濡滯土性也濡溼也其藏脾主藏病其果李栗李水栗水果也其實濡核濡中有汁者核中堅者
新校正云詳前後濡實主水此濡字當作肉王注亦非其穀豆麻豆水麻木穀也其味酸甘甘味之物熟兼酸也其色蒼黃色黃之物外兼蒼也其畜牛犬土從木畜其蟲倮毛倮從毛其主飄怒振發木之氣用也其聲宮角宮從角其病畱滿否塞土氣擁礙故寒從木化也不勝故從木化少宮與少角同土少故半從木化也　新校正云詳少宮之運六年內除己丑己未與正宮同己巳己亥與正角同外有己卯己酉二年少宮與少角同故不云判角也上宮與正宮同上見太陰則與平土運生化同也己丑己未其歲見也上角與正角同上見厥陰則悉是敷和之紀也己亥己巳其歲見也其病飧泄風之勝也邪傷脾也縱諸氣金病卽自傷脾　新校正云詳此不言上商者土與金無相剋罰故經不紀之也又注云縱諸氣金病卽自傷脾也金字疑誤振拉飄揚則蒼乾散
落振拉飄揚木無德也蒼乾散落金之復也其眚四維東南西南東北西北土之位也　新校正云按六元正紀大論云災五宮其主敗折虎狼虎狼猴豺豹鹿馬獐麂諸四足之獸害於粢盛及生命也淸氣迺用生政迺辱金氣行則木氣屈從革之紀是謂折收火折金收之氣也謂乙丑乙亥乙酉乙未乙巳乙卯之歲也收氣迺後生氣迺揚後不及時也收氣不能以時而行則生氣自應布揚而用之也長化合德火政迺宣庶類以蕃火土之氣同生化也宣行也其氣揚順火也其用躁切少雖後用用則切急隨火躁也其動鏗禁瞀厥鏗欬聲也禁謂二陰禁止也瞀悶也厥謂氣上逆也其發欬喘欬金之有聲喘肺藏氣也其藏肺主藏病其果李杏李木杏火果也其實殼絡外有殼內有支絡之實也其穀麻麥麻木麥火穀也麥色赤也其味苦辛苦味
勝辛辛兼苦也其色白丹赤加白也其畜雞羊金從火土之兼化　新校正云詳火畜馬土畜牛今言羊故王注云從火上之兼化為羊也或者當去注中之土字甚非其蟲介羽介從羽其主明曜炎爍火之勝也其聲商徵商從徵其病嚏欬鼽衄金之病也從火化也火氣來勝故屈己以從之少商與少徵同金少故半同火化也　新校正云詳少商運六年內除乙卯乙酉同正商乙巳乙亥同正角外乙未乙丑二年為少商同少徵故不云判徵也上商與正商同上見陽明則與平金運生化同乙卯乙酉其歲上見也上角與正角同上見厥陰則與平木運生化同乙巳乙亥其歲上見也　新校正二詳金土無相勝剋故經不言上宮與正宮同也邪傷肺也有邪之勝則歸肺炎光赫烈則冰雪霜雹炎光赫烈火無德也冰雪霜雹水之復也水復之作雹形如半珠　新校正云詳注云雹形如半珠半字疑誤
眚於七七西方也　新校正云按六元正紀大論云災七宮其主鱗伏彘鼠突戾潛伏歲主縱之以傷赤實及羽類也歲氣早至迺生大寒水之化也涸流之紀是謂反陽陰氣不及反為陽氣代之謂辛未辛巳辛卯辛酉辛亥辛丑之歲也藏令不舉化氣迺昌少水而土盛長氣宣布蟄蟲不藏太陽在泉經文背也厥陰陽明司天乃如經謂也土潤水泉減草木條茂榮秀滿盛長化之氣豐而厚也其氣滯從土也其用滲泄不能流也其動堅止謂便寫也水少不濡則乾而堅止藏氣不能固則注下而奔速其發燥槁陰少而陽盛故爾其藏腎主藏病也其果棗杏棗土杏火果也其實濡肉濡水肉土化也其穀黍稷黍火稷土穀也　新校正云按本論上文麥為火之穀今言黍者疑麥字誤為黍也雖金匱真言論作黍然本論作麥當從本篇之文也其
味甘鹹甘入於鹹未甘美也其色黅玄黃加黑也其畜彘牛水從土畜其蟲鱗倮鱗從倮其主埃鬱昏翳土之勝也其聲羽宮羽從宮其病痿厥堅下水土參并故如是從土化也不勝於土故從他化少羽與少宮同水土各半化也　新校正云詳少羽之運六年內除辛丑辛未與正宮同外辛卯辛酉辛巳辛亥四歲為同少宮故不言判宮也上宮與正宮同上見太陰則與平土運生化同辛丑辛未歲上見之　新校正云詳此不言上角上商者葢水於金木無相剋罰故也其病癃閟癃小便不通閟大便乾澀不利也邪傷腎也邪勝則歸腎埃昏驟雨則振拉摧拔埃昏驟雨土之虐也振拉摧拔木之復也眚於一一北方也諸謂方者國郡州縣境之方也　新校正云按六元正紀大論云災一宮其主毛顯狐狢變化不藏毛顯謂毛蟲麋鹿麞麂猯兔虎狼顯見傷
於黃實兼害倮蟲之長也變化謂為魅狐貍當之不藏謂害粢盛鼠猯兔貍狢當之所謂毛顯不藏也故乘危而行不速而至暴虐無德災反及之微者復微甚者復甚氣之常也通言五行氣少而有勝復之大凡也乘彼孤危恃乎強盛不召而往專肆威刑怨禍自招又誰咎也假令木弱金氣來乘暴虐倉卒是無德也木被金害火必讎之金受火燔則災及也夫如是者刑甚則復甚刑微則復微氣動之常固其宜也五行之理咸迭然乎　新校正云按五運不及之詳具氣交變大論中發生之紀是謂啟軙物乘木氣以發生而啟陳其容質也是謂壬申壬午壬辰壬寅壬子壬戌之六歲化也軙古陳字土疏泄蒼氣達生氣上發故土體疏泄木之專政故蒼氣上達達通也出也行也陽和布化陰氣迺隨少陽先生發於萬物之表厥陰次隨營運於萬象之中也生氣湻化萬物以榮歲木有餘金不來勝生令布化故物
以舒榮其化生其氣美木化宣行則物容端美其政散布散生榮無所不至其令條舒條直也□也舒啟也端直舒啟萬物隨之發生之化無非順理者也其動掉眩巔疾掉搖動也眩旋轉也巔上首也疾病氣也　新校正云詳王不解其動之義按後敦阜之紀其動濡積并稸王注云動謂變動又堅成之紀其動暴折瘍疰王注云動以生病葢謂氣旣變因動以生病也則木火土金水之動義皆同也又按王注脈要精微論云巔疾上巔疾也又注奇病論云巔謂上巔則頭首也此注云巔上首也疾病氣也氣字為衍其德鳴靡啟坼風氣所生　新校正云按六元正紀大論云其化鳴紊啟拆其變振拉摧拔振謂振怒拉謂中折摧謂仆落拔謂出本　新校正云按六元正紀大論同其穀麻稻水化齊金其畜雞犬齊雞孕也其果李桃李齊桃實也其色靑黃白靑加於黃白自正也其味酸甘辛酸入於甘辛齊化也其象春
如春之氣布散陽和其經足厥陰少陽厥陰肝脈少陽膽脈其藏肝脾肝勝脾其蟲毛介木餘故毛齊介育其物中堅外堅中堅有核之物齊等於皮殼之類也其病怒木餘故太角與上商同太過之木氣與金化齊等　新校正云按太過五運獨太角言與上商同餘四運竝不言者疑此文為衍上徵則其氣逆其病吐利上見少陰少陽則其氣逆行壬子壬午歲上見少陰壬寅壬申歲上見少陽木餘遇火故氣不順　新校正云按五運行大論云氣相得而病者以下臨上不當位也不云上羽者水臨木為相得故也不務其德則收氣復秋氣勁切甚則肅殺淸氣大至草木凋零邪迺傷肝恃已太過凌犯於土土氣屯極金為復□金行殺令故邪傷肝木也赫曦之紀是謂蕃茂物遇太陽則蕃而茂是謂戊辰戊寅戊子戊戌戊申戊午之歲也　新校正云按或者云注中太陽
當作太徵詳木土金水之太過注俱不言角宮商羽等運而水太過注云陰氣大行此火太過是物遇太陽也安得謂之太徵乎陰氣內化陽氣外榮陰陽之氣得其序也炎暑施化物得以昌長氣多故爾其化長其氣高長化行則物容大高氣達則物色明其政動革易其象不常也其令鳴顯火之用而有聲火之燔而有燄象無所隱則其信也顯露也其動炎灼𡚶擾𡚶謬也擾撓也其德暄暑鬱蒸熱化所生長於物也　新校正云按六元正紀大論云其化暄囂鬱燠又作喧曜其變炎烈沸騰勝復之有極於是也其穀麥豆火齊水化也其畜羊彘齊孕育也　新校正云按本論上文馬為火之畜今言羊者疑馬字誤為羊金匱真言論及藏氣法時論俱作羊然本論作馬當從本論之文也其果杏栗等實也其色赤白玄赤色加白黑白正也其味苦辛鹹辛物兼苦與鹹化齊成也
其象夏如夏氣之熱也其經手少陰太陽少陰心脈太陽小腸脈手厥陰少陽厥陰心包脈少陽三焦脈其藏心肺心勝肺其蟲羽鱗火餘故鱗羽齊化其物脈濡脈火物濡水物水火齊也　新校正云詳脈卽絡也文雖殊而義同其病笑瘧瘡瘍血流狂𡚶目赤火盛故上羽與正徵同其收齊其病痓上見太陽則天氣且制故太過之火反與平火運生化同也戊辰戊戌歲上見之若平火運同則五常之氣無相凌犯故金收之氣生化同等上徵而收氣後也上見少陰少陽則其生化自政金氣不能與之齊化戊子戊午歲上見少陰戊寅戊申歲上見少陽火盛故收氣後化　新校正云按氣交變大論云歲火太過上臨少陰少陽火燔焫水泉涸物焦槁暴烈其政藏氣迺復時見凝慘甚則雨水霜雹切寒邪傷心也不務其德輕侮致之也　新校正云按氣
交變大論云雨冰霜寒與此互文也敦阜之紀是謂廣化土餘故化氣廣被於物也是謂甲子甲戌甲申甲午甲辰甲寅之歲也厚德淸靜順長以盈土性順用無與物爭故德厚而不躁順火之長育使萬物化氣盈滿也至陰內實物化充成至陰土精氣也夫萬物所以化成者皆以至陰之靈氣生化於中也煙埃朦鬱見於厚土厚土山也煙埃土氣也大雨時行溼氣迺用燥政迺辟溼氣用則燥政辟自然之理爾其化圓其氣豐化氣豐圓以其淸靜故也其政靜靜而能久故政常存其令周僃氣緩故周僃其動濡積并稸動謂變動其德柔潤重淖靜而柔潤故厚德常存　新校正云按六元正紀大論云其化柔潤重澤其變震驚飄驟崩潰震驚雷霆之作也飄驟暴風雨至也大雨暴注則山崩土潰隨水流注其穀稷麻土木齊化其畜牛犬齊孕
育也其果棗李土齊木化其色黅玄蒼黃色加黑蒼白正也其味甘鹹酸甘入於鹹酸齊化也其象長夏六月之氣生化同其經足太陰陽明太陰脾脈陽明胃脈其藏脾腎脾勝腎其蟲倮毛土餘故毛倮齊化其物肌核肌土核木化也其病腹滿四支不舉土性靜故病如是　新校正云詳此不云上羽上徵者徵羽不能虧盈於土故無他候也大風迅至邪傷脾也木盛怒故土脾傷堅成之紀是謂收引引斂也陽氣收陰氣用故萬物收斂謂庚午庚辰庚寅庚子庚戌庚申之歲也天氣潔地氣明秋氣高潔金氣同陽氣隨陰治化陽順陰而生化燥行其政物以司成燥氣行化萬物專司其成熟無遺略也收氣繁布化洽不終收殺氣早土之化不得終其用也　新校正云詳繁字疑誤其化成其氣削減削也其
政肅肅淸也靜也其令銳切氣用不屈勁而急其動暴折瘍疰動以病生其德霧露蕭飋燥之化也蕭飋風聲也靜為霧露用則風生　新校正云按六元正紀大論德作化其變肅殺凋零隕墜於物其穀稻黍金火齊化也　新校正云按本論上文麥為火之穀當言其穀稻麥其畜雞馬齊孕育也其果桃杏金火齊實其色白靑丹白加於靑丹自正也其味辛酸苦辛入酸苦齊化其象秋氣爽淸潔如秋之化其經手太陰陽明太陰肺脈陽明大腸脈其藏肺肝肺勝肝其蟲介羽金餘故介羽齊育其物殼絡殼金絡火化也其病喘喝胷憑仰息金氣餘故上徵與正商同其生齊其病欬上見少陰少陽則天氣見抑故其生化與平金歲同庚子庚午歲上見少陰庚寅庚申歲上見少陽上火制金故生氣與之齊化火乘金肺故病欬　新校正
云詳此不言上羽者水與金非相勝剋故也政暴變則名木不榮柔脆焦首長氣斯救大火流炎爍且至蔓將槁邪傷肺也變謂太甚也政太甚則生氣抑故木不榮草首焦死政暴不已則火氣發怒故火流炎爍至柔條蔓草脆之類皆乾死也火乘金氣故肺傷也流衍之紀是謂封藏陰氣大行則天地封藏之化也謂丙寅丙子丙戌丙申丙午丙辰之歲寒司物化天地嚴凝陰之氣也藏政以布長令不揚藏氣用則長化止故令不發揚其化凜其氣堅寒氣及物則堅定其政謐謐靜也其令流注水之象也其動漂泄沃涌沃沫也涌溢也其德凝慘寒雰寒之化也　新校正云按六元正紀大論作其化凝慘凓冽其變冰雪霜雹非時而有其穀豆稷水齊土化其畜彘牛齊孕育也其果栗棗水土齊實其色黑
丹黅黑加於丹黃自正也其味鹹苦甘鹹入於苦甘化齊焉其象冬氣序凝肅似冬之化其經足少陰太陽少陰腎脈太陽膀胱脈也其藏腎心腎勝心其蟲鱗倮水餘故鱗倮齊育其物濡滿濡水滿土化也　新校正云按土不及作肉土太過作肌此作滿互相成也其病脹水餘也上羽而長氣不化也上見太陽則火不能布化以長養也丙辰丙戌之歲上見天符水運也　新校正云按氣交變大論云上臨太陽則雨冰雪霜不時降溼氣變物不云上徵者運所勝也政過則化氣大舉而埃昏氣交大雨時降邪傷腎也暴寒數舉是謂政過火被水凌土來仇故天地昏翳土水氣交大雨斯降而邪傷腎也故曰不恆其德則所勝來復政恆其理則所勝同化此之謂也不恆謂恃己有餘凌犯不勝恆謂守常之化不肆威刑如是則剋己之氣歲同治化也
新校正云詳五運太過之說具氣交變大論中帝曰天不足西北左寒而右涼地不滿東南右熱而左溫其故何也面巽言也歧伯曰陰陽之氣高下之理太少之異也高下謂地形太少謂陰陽之氣盛衰之異今中原地形西北方高東南方下西方涼北方寒東方溫南方熱氣化猶然矣東南方陽也陽者其精降於下故右熱而左溫陽精下降故地氣溫而和之於下矣陽氣生於東而甚於南故東方溫而南方熱氣之多少明矣西北方陰也陰者其精奉於上故左寒而右涼陰精奉上故地以寒而和之於上矣陰氣生於西而盛於北故西方涼北方寒君面巽而言臣面乾而對也　新校正云詳天地不足陰陽之說亦具陰陽氣象大論中是以地有高下氣有溫涼高者氣寒下者氣熱新校正云按六元正紀大論云至高之地
冬氣常在至下之地春氣常在故適寒涼者脹之溫熱者瘡下之則脹已汗之則瘡已此湊理開閉之常太少之異耳西北東南言其大也夫以氣候驗之中原地形所居者悉以居高則寒處下則熱嘗試觀之高山多雪平川多雨高山多寒平川多熱則高下寒熱可徵見矣中華之地凡有高下之大者東西南北各二分也其一者自漢蜀江南至海也二者自漢江北至平遙縣也三者自平遙北山北至蕃界北海也故南分大熱中分寒熱兼半北分大寒南北分外寒熱尤極大熱之分其寒微大寒之分其熱微然其登陟極高山頂則南面北面寒熱懸殊榮枯倍異也又東西高下之別亦三矣其一者自汧源縣西至沙洲二者自開封縣西至汧源縣三者自開封縣東至滄海也故東分大溫中分溫涼兼半西分大涼大溫之分其寒五分之二大涼之分其熱五分之二溫涼分外溫涼尤極變為大暄大寒也約其大凡如此然九分之地寒極於東北熱極於西南九分之地其中有高下不同地
高處則溼下處則燥此寒熱之中小異也若大而言之是則高下之有一也何者中原地形西高北高東下南下今百川滿湊東之滄海則東南西北高下可知一為地形高下故寒熱不同二則陰陽之氣有少有多故表溫涼之異爾今以氣候驗之乃春氣西行秋氣東行冬氣南行夏氣北行以中分校之自開封至汧源氣候正與曆候同以東行校之自開封至滄海每一百里秋氣至晚一日春氣發早一日西行校之自汧源縣西至蕃界磧石其以南向及西北東南者每四十里春氣發晚一日秋氣至早一日北向及東北西南者每一十五里春氣發晚一日秋氣至早一日南行校之川形有北向及東北西南者每五百里　新校正云按別本作十五里　陽氣行晚一日陰氣行早一日南向及東南西北川每一十五里熱氣至早一日寒氣至晚一日廣平之地則每五十里陽氣發早一日寒氣至晚一日北行校之川形有南向及東南西北者每二十五里陽氣行晚一日陰氣行早一日北向及東北西南川每一十五里寒氣至早一日熱氣至晚一日廣平之地則每二十里
熱氣至晚一日寒氣至星一日大率如此然高處峻處冬氣常在平處下處夏氣常在觀其雪零草反則可知矣然地土固有弓形川蛇行川月形川地勢不同生殺榮枯地同而天異几此之類有離向丙向巽同乙向震向處則春氣早至秋氣晚至早晚校十五日有丁向坤向庚向兌向辛向乾向坎向艮向處則秋氣早至春氣晚至早晚亦校二十日是所謂帶山之地也審觀向背氣候可知寒涼之地湊理開少而閉多閉多則陽氣不散故適寒涼腹必脹也溼熱之地湊理開多而閉少開多則陽發散故往溫熱皮必瘡也下之則中氣不餘故脹已汗之則陽氣外泄故瘡已帝曰其於壽夭何如言土地居人之壽夭歧伯曰陰精所奉其人壽陽精所降其人夭陰精所奉高之地也陽精所降下之地也陰方之地陽不𡚶泄寒氣外持邪不數中而正氣堅守故壽延陽方之地陽氣耗散發泄無度風溼數中真氣傾竭故夭折卽事驗之今中原之境西北方眾人壽東南方眾人夭其中猶各有微甚爾此壽夭之大異
也方者審之乎帝曰善其病也治之柰何歧伯曰西北之氣散而寒之東南之氣收而溫之所謂同病異治也西方北方人皮膚腠理密人皆食熱故宜散宜寒東方南方人皮膚疏腠理開人皆食冷故宜收宜溫散謂溫浴使中外條達收謂溫中不解表也今土俗皆反之依而療之則反甚矣　新校正云詳分方為治亦具異法方宜論中故曰氣寒氣涼治以寒涼行水漬之氣溫氣熱治以溫熱強其內守必同其氣可使平也假者反之寒方以寒熱方以熱溫方以溫涼方以涼是正法也是同氣也行水漬之是湯漫漬也平謂平調也若西方北方有冷病假熱方溫方以除之東方南方有熱疾須涼方寒方以療者則反上正法以取之帝曰善一州之氣生化壽夭不同其故何也歧伯曰高下之理地勢使然也
崇高則陰氣治之污下則陽氣治之陽勝者先天陰勝者後天先天謂先天時也後天謂後天時也悉言土地生榮枯落之先後也物旣有之人亦如然此地理之常生化之道也帝曰其有壽夭乎歧伯曰高者其氣壽下者其氣夭地之小大異也小者小異大者大異大謂東南西北相遠萬里許也小謂居所高下相近二十三十里或百里許也地形高下懸倍不相許者以近為小則十里二十里高下平慢氣相接者以遠為小則三百里二百里地氣不同乃異也故治病者必明天道地理陰陽更勝氣之先後人之壽夭生化之期乃可以知人之形氣矣不明天地之氣又昧陰陽之候則以壽為夭以夭為壽雖盡上聖救生之道畢經脈藥石之妙猶未免世中之誣斥也帝曰善其歲有不病
而藏氣不應不用者何也歧伯曰天氣制之氣有所從也從謂從事於彼不及營於私應用之帝曰願卒聞之歧伯曰少陽司天火氣下臨肺氣上從白起金用草木眚火見燔焫革金且耗大暑以行欬嚏鼽衄鼻窒曰瘍寒熱胕腫寅申之歲候也臨謂御於下從謂從事於上起謂價高於市用謂用行刑罰也臨從起用同之革謂皮革亦謂革易也金謂器屬也耗謂費用也火氣燔焫故曰生瘡瘡身瘡也瘍頭瘡也寒熱謂先寒而後熱則瘧疾也肺為熱害水且守之水守肺中故為胕腫胕腫謂腫滿按之不起此天氣之所生也　新校正云詳注云故曰生瘡瘡身瘡也瘍頭瘡也今經只言曰瘍疑經脫一瘡字別本曰字作口風行于地塵沙飛揚心痛胃脘痛厥逆鬲不通其主暴速厥陰在泉故風行于地風淫所勝故是病生焉
少陽厥陰其化急速故病氣怒發疾速而為故云其主暴速此地氣不順而生是也　新校正云詳厥陰與少陽在泉言其主暴速其發機速故不言甚則某病也陽明司天燥氣下臨肝氣上從蒼起木用而立土迺眚淒滄數至木伐草萎脅痛目赤掉振鼓慄筋痿不能久立卯酉之歲候也木用亦謂木功也淒滄大涼也此病之起天氣生焉暴熱至土迺暑陽氣鬱發小便變寒熱如瘧甚則心痛火行子槁流水不冰蟄蟲迺見少陰在泉熱監于地而為是也病之所有地氣生焉太陽司天寒氣下臨心氣上從而火且明新校正云詳火且明三字當作火用二字丹起金迺眚寒淸時舉勝則水冰火氣高明心熱煩嗌乾善渴鼽嚏喜悲數欠熱氣𡚶行寒
迺復霜不時降善㤀甚則心痛辰戌之歲候也寒淸時舉太陽之令也火氣高明謂燔焫於物也不時謂太早及偏害不循時令不暜及於物也病之所起天氣生焉土迺潤水豐衍寒客至沈陰化溼氣變物水飲內稸中滿不食皮𤸷肉苛筋脈不利甚則胕腫身後癰太陰在泉溼監于地而為是也病之源始地氣生焉　新校正云詳身後癰當作身後難厥陰司天風氣下臨脾氣上從而土且隆黃起水迺眚土用革體重肌肉萎食減口爽風行太虛雲物搖動目轉耳鳴己亥之歲候也土隆土用革謂土氣有用而革易其體亦謂土功事也雲物搖動是謂風高此病所生天之氣也火縱其暴地迺暑大熱消爍赤沃下蟄蟲數見流水不冰少陽在泉火監于地而為是也
病之宗兆地氣生焉其發機速少陽厥陰之氣變化卒急其為疾病速若發機故曰其發機速少陰司天熱氣下臨肺氣上從白起金用草木眚喘嘔寒熱嚏鼽衄鼻窒大暑流行子午之歲候也熱司天氣故是病生天氣之作也甚則瘡瘍燔灼金爍石流天之交也地迺燥淸淒滄數至脅痛善太息肅殺行草木變變謂變易容質也脅痛太息地氣生也太陰司天溼氣下臨腎氣上從黑起水變新校正云詳前後文此少火迺眚三字埃冒雲雨胷中不利陰痿氣大衰而不起不用新校正云詳不用二字當作水用當其時反𦝫脽痛動轉不便也丑未之歲候也水變謂甘泉變鹹也埃土霧也冒不分遠也雲雨土化也脽謂臋肉也病之有者天氣生焉厥逆新校正云詳厥逆二
字疑當連上文地迺藏陰大寒且至蟄蟲早附心下否痛地裂冰堅少腹痛時害於食乘金則止水增味迺鹹行水減也止水井泉也行水河渠流注者也止水雖長迺變常甘美而為鹹味也病之有者地氣生焉　新校正云詳太陰司天之化不言甚則病某而云當其時又云乘金則云云者與前條互相發明也帝曰歲有胎孕不育治之不全何氣使然歧伯曰六氣五類有相勝制也同者盛之異者衰之此天地之道生化之常也故厥陰司天毛蟲靜羽蟲育介蟲不成謂乙巳丁巳己巳辛巳癸巳乙亥丁亥己亥辛亥癸亥之歲也靜無聲也亦謂靜退不先用事也羽為火蟲氣同地也火制金化故介蟲不成謂白色有甲之蟲少孕育也在泉毛蟲育倮蟲耗羽蟲不育地氣制土黃倮
耗損歲乘木運其又甚也羽蟲不育少陽自抑之是則五寅五申歲也凡稱不育不成皆謂少非悉無也少陰司天羽蟲靜介蟲育毛蟲不成謂甲子丙子戊子庚子壬子甲午丙午戊午庚午壬午之歲也靜謂胡越鷰百舌鳥之類也是歲黑色毛蟲孕育少成在泉羽蟲育介蟲耗不育地氣制金白介蟲不育歲乘火運斯復甚焉是則五卯五酉歲也　新校正云詳介蟲耗以少陰在泉火剋金也介蟲不育以陽明在天自抑之也太陰司天倮蟲靜鱗蟲育羽蟲不成謂乙丑丁丑己丑辛丑癸丑乙未丁未己未辛未癸未之歲也倮蟲謂人及蝦蟇之類也羽蟲謂靑綠色者則鸚鵡鴷鳥翠碧鳥之類諸皆綠色之有羽者也歲乘金運其復甚焉在泉倮蟲育鱗蟲新校正云詳此少一耗字不成地氣制水黑鱗不育歲乘土運而又甚乎是則五辰五戌歲也少陽司天羽蟲靜毛蟲育倮蟲不成謂甲寅丙寅戊寅庚寅壬寅甲
申丙申戊申庚申壬申之歲也倮蟲謂靑綠色者也羽蟲謂黑色諸有羽翼者則越鷰百舌鳥之類是也在泉羽蟲育介蟲耗毛蟲不育地氣制金白介耗損歲乘火運其又甚也毛蟲不育天氣制之是則五巳五亥歲也陽明司天介蟲靜羽蟲育介蟲不成謂乙卯丁卯己卯辛卯癸卯乙酉丁酉己酉辛酉癸酉歲也羽為火蟲故蕃育也介蟲諸有赤色甲殼者也赤介不育天氣制之也在泉介蟲育毛蟲耗羽蟲不成地氣制木黑毛蟲耗歲乘金運損復甚焉是則五子五午歲也羽蟲不就以上見少陰也太陽司天鱗蟲靜倮蟲育謂甲辰丙辰戊辰庚辰壬辰甲戌丙戌戊戌庚戌壬戌之歲也倮蟲育地氣同也鱗蟲靜謂黃鱗不用也是歲雷霆少舉以天氣抑之也　新校正云詳此當云鱗蟲不成在泉鱗蟲耗倮蟲不育天氣制勝黃黑鱗耗是則五丑五未歲也　新校正云詳此當為鱗蟲育羽蟲耗倮蟲不育注中鱗字亦當作
羽諸乘所不成之運則甚也乘水之運倮蟲不成乘火之運介蟲不成乘土之運鱗蟲不成乘金之運毛蟲不成乘水之運羽蟲不成當是歲者與上文同悉少能孕育也斯竝運與氣同者運乘其勝復遇天符及歲會者十孕不全一二也故氣主有所制歲立有所生地氣制己勝天氣制勝已天制色地制形天氣隨已不勝者制之謂制其色也地氣隨已所勝者制之謂制其形也故又曰天制色地制形焉是以天地之間五類生化互有所勝互有所化互有所生互有所制矣五類衰盛各隨其氣之所宜也宜則蕃息故有胎孕不育治之不全此氣之常也天地之間有生之物凡此五類也五謂毛羽倮鱗介也故曰毛蟲三百六十鱗為之長羽蟲三百六十鳳為之長倮蟲三百六十人為之長鱗蟲三百六十龍為之長介蟲三百六十龜為之長凡諸有形跂行飛走喘息胎息大小高下靑黃赤白黑身被毛羽
鱗介者通而言之皆謂之蟲矣不具是四者皆為倮蟲凡此五物皆有胎生卵生溼生化生也因人致問言及五類也所謂中根也生氣之根本發自身形之中中根也非是五類則生氣根系悉因外物以成立去之則生氣絕矣根于外者亦五謂五味五色類也然木火土金水之形類悉假外物包藏乃能生化外物旣去則生氣離絕故皆是根于外也　新校正云詳注中色藏二字當作已成故生化之別有五氣五味五色五類五宜也然是二十五者根中根外悉有之五氣謂臊焦香腥腐也五味謂酸苦辛鹹甘也五色謂靑黃赤白黑也五類有二矣其一者謂毛羽倮鱗介其二者謂燥溼液堅耎也夫如是等於萬物之中互有所宜帝曰何謂也歧伯曰根于中者命曰神機神去則機息根于外者命曰氣立氣止則化絕諸有形之類根於中者生源繫天其所動靜皆神氣為機發之主政其所為也物莫之知
是以神捨去則機發動用之道息矣根于外者生源繫地故其所生長化成收藏皆為造化之氣所成立故其所出也亦物莫之知是以氣止息則生化結成之道絕滅矣其木火土金水燥溼液堅柔雖常性不易及乎外物去生氣離根化絕止則其常體性顏色皆必小變移其舊也　新校正云按六元微旨大論云出入廢則神機化滅升降息則氣立孤危故非出入則無以生長壯老已非升降則無以生長化收藏故各有制各有勝各有生各有成根中根外悉如是故曰不知年之所加氣之同異不足以言生化此之謂也新校正云按六節藏象論云不知年之所加氣之盛衰虛實之所起不可以為工矣帝曰氣始而生化氣散而有形氣布而蕃育氣終而象變其致一也始謂始發動散謂流散於物中布謂布化於結成之形所終亟於收藏之用也故始動而生化流散而有形布化而成結終極而萬象皆變也卽事
驗之天地之間有形之類其生也柔弱其死也堅強凡如此類皆謂變易生死之時形質是謂氣之終極　新校正云按天元紀大論云物生謂之化物極謂之變又六微旨大論云物之生從於化物之極由乎變變化相薄成敗之所由也然而五味所資生化有薄厚成熟有少多終始不同其故何也歧伯曰地氣制之也非天不生地不長也天地雖無情於生化而生化之氣自有異同爾何者以地體之中有六入故也氣有同異故有生有化有不生有不化有少生少化有廣生廣化矣故天地之間無必生必化必不生必不化必少生少化必廣生廣化也各隨其氣分所好所惡所異所同也帝曰願聞其道歧伯曰寒熱燥溼不同其化也舉寒熱燥溼四氣不同則溫淸異化可知之矣故少陽在泉寒毒不生其味辛其治苦酸其穀蒼丹己亥歲氣化也夫毒者皆五行標盛
暴烈之氣所為也今火在地中其氣正熱寒毒之物氣與地殊生死不同故生少也火制金氣故味辛者不化也少陽之氣上奉厥陰故其歲化苦與酸也六氣主歲唯此歲通和木火相承故無間氣也苦丹地氣所化酸蒼天氣所生矣餘所生化悉有上下勝剋故皆有間氣矣陽明在泉溼毒不生其味酸其氣溼新校正云詳在泉云唯陽明與太陰在泉之歲云其氣溼其氣熱葢以溼燥未見寒溫之氣故再云其氣也其治辛苦甘其穀丹素子午歲氣化也燥在地中其氣涼淸故溼溫毒藥少生化也金木相制故味酸者少化也陽明之氣上奉少陰故其歲化辛與苦也辛素地氣也苦丹天氣也甘間氣也所以間金火之勝剋故兼治甘太陽在泉熱毒不生其味苦其治淡鹹其穀黅秬丑未歲氣化也寒在地中與熱味化故其歲物熱毒不生木勝火味故當苦也太陽之氣上奉太陰故其歲化生淡鹹也太陰土氣上生於天氣遠而高故甘之化薄而為淡也所以淡
亦屬甘甘之類也淡黅天化也鹹秬地化也黅黃也　新校正云詳注云味故當苦當作故味苦者不化傳寫誤也厥陰在泉淸毒不生其味甘其治酸苦其穀蒼赤寅申歲氣化也溫在地中與淸殊性故其歲物淸毒不生木勝其土故味甘少化也厥陰之氣上合少陽所合之氣旣無乖忤故其治化酸與苦也酸蒼地化也苦赤天化也氣無勝剋故不間氣以甘化也其氣專其味正厥陰少陽在泉之歲皆氣化專一其味純正然餘歲悉上下有勝剋之氣故皆有間氣間味矣少陰在泉寒毒不生其味辛其治辛苦甘其穀白丹卯酉歲氣化也熱在地中與寒殊化故其歲藥寒毒甚微火氣爍金故味□少化也故少陰陽明主天主地故其所治苦與辛甘苦丹為地氣所育辛自為天氣所生甘間氣也所以間止剋伐也太陰在泉燥毒不生其味鹹其氣熱其治甘鹹其穀黅秬辰戌歲氣化也地中有溼
與燥不同故乾毒之物不生化也土制於木故味鹹少化也太陰之氣上承太陽故其歲化甘與鹹也甘黅地化也鹹秬天化也寒溼不為大忤故間氣同而氣熱者應之化湻則鹹守氣專則辛化而俱治湻和也化湻謂少陽在泉之歲也火來居水而反能化育是水鹹自守不與火爭化也氣專謂厥陰在泉之歲也木居于水而復下化金不受害故辛復生化與鹹俱王也唯此兩歲上下之氣無剋伐之嫌故辛得與鹹同應王而生化也餘歲皆上下有勝剋之變故其中間甘味兼化以緩其制抑餘苦鹹酸三味不同其生化也故天地之間藥物辛甘者多也故曰補上下者從之治上下者逆之以所在寒熱盛衰而調之上謂司天下謂在泉也司天地氣太過則逆其味以治之司天地氣不及則順其味以和之從順也故曰上取下取內取外取以求其過能毒者以厚藥不勝毒者以薄藥此之謂也
上取謂以藥制有過之氣也制而不順則吐之下取謂以迅疾之藥除下病攻之不去則下之內取謂食及以藥內之審其寒熱而調之外取謂藥熨令所病氣調適也當寒反熱以冷調之當熱反寒以溫和之上盛不已吐而脫之下盛不已下而奪之謂求得氣過之道也藥厚薄謂氣味厚薄者也　新校正云按甲乙經云胃厚色黑大骨肉肥者皆勝毒其瘦而薄胃者皆不勝毒又按異法方宜論云西方之民陵居而多風水土剛強不衣而褐薦華食而脂肥故邪不能傷其形體其病生於內其治宜毒藥氣反移病在上取之下病在下取之上病在中傍取之下取謂寒逆於下而熱攻於上不利於下氣盈於上則溫下以調之上取謂寒積於下溫之不去陽藏不足則補其陽也傍取謂氣并於左則藥熨其右氣併于右則熨其左以和之必隨寒熱為適凡是七者皆病無所逃動而必中斯為妙用矣治熱以寒溫而行之治寒以熱涼而行之治溫以淸冷而行
之治淸以溫熱而行之氣性有剛柔形證有輕重方用有大小調制有寒溫盛大則順氣性以取之小耎則逆氣性以伐之氣殊則主必不容力倍則攻之必勝是則謂湯飲調氣之制也　新校正云按至真要大論云熱因寒用寒因熱用熱必代其所主而先其所因其始則同其終則異可使破積可使潰堅可使氣和可使必已者也故消之削之吐之下之補之寫之久新同法量氣盛虛而行其法病之新久無異道也帝曰病在中而不實不堅且聚且散柰何歧伯曰悉乎哉問也無積者求其藏虛則補之隨病所在命其藏以補之藥以袪之食以隨之食以無毒之藥隨湯丸以迫逐之使其盡也行水漬之和其中外可使畢已中外通和氣無流礙則釋然消散真氣自平帝曰有毒無毒服有約乎歧伯曰病有久新方
有大小有毒無毒固宜常制矣大毒治病十去其六下品藥毒毒之大也常毒治病十去其七中品藥毒次於下也小毒治病十去其八上品藥毒毒之小也無毒治病十去其九上品中品下品無毒藥悉謂之平穀肉果菜食養盡之無使過之傷其正也大毒之性烈其為傷也多少毒之性和其為傷也少常毒之性減大毒之性一等加小毒之性一等所傷可知也故至約必止之以待來證爾然無毒之藥性雖平和久而多之則氣有偏勝則有偏絕久攻之則藏氣偏弱旣弱且困不可長也故十去其九而止服至約已則以五穀五肉五果五菜隨五藏宜者食之已盡其餘病藥食兼行亦通也　新校正云按藏氣法時論云毒藥攻邪五穀為養五果為助五畜為益五菜為充不盡行復如法法謂前四約也餘病不盡然再行之毒之大小至約而止必無過也必先歲氣無伐天和歲有
六氣分主有南面北面之政先知此六氣所在人脈至尺寸應之太陰所在其脈沈少陰所在其脈鈞厥陰所在其脈弦太陽所在其脈大而長陽明所在其脈短而濇少陽所在其脈大而浮如是六脈則謂天和不識不知呼為寒熱攻寒令熱脈不變而熱疾已生制熱令寒脈如故而寒病又起欲求其適安可得乎天枉之來率由於此無盛盛無虛虛而遺人天殃不察虛實但思攻擊而盛者轉盛虛者轉虛萬端之病從茲而甚真氣日消病勢日侵殃咎之來若天之興難可逃也悲夫無致邪無失正絕人長命所謂伐天和也攻虛謂實是則致邪不識藏之虛斯為失正氣旣失則為死之由矣帝曰其久病者有氣從不康病去而瘠柰何從謂順也歧伯曰昭乎哉聖人之問也化不可代時不可違化謂造化也代大匠斲猶傷其手況造化之氣人能以力代之乎夫生長收藏各應四時之化雖巧智者亦無能先時而致之明非
人力所及由是觀之則物之生長收藏化必待其時也物之成敗理亂亦待其時也物旣有之人亦宜然或言力必可致而能代造化違四時者𡚶也夫經絡以通血氣以從復其不足與眾齊同養之和之靜以待時謹守其氣無使傾移其形迺彰生氣以長命曰聖王故大要曰無代化無違時必養必和待其來復此之謂也帝曰善大要上古經法也引古之要旨以明時化之不可違不可以力代也
叢書２／歲時習俗資料彙編／玉燭寶典／卷二　二月仲春(P.97)..[日本尊經閣文庫藏前田家藏舊鈔卷子本]
四時皆須戒火獨於此月種草者周官司烜氏仲春以木鐸循火禁于國中注云為季春將出火又以種殖之時今世名慎火草不須根唯擿心而種便生故云生或在垣壚鷰始來小正云降鷰古字多作燕不著鳥也乃睇周書云春分之日玄鳥不至婦人不震月令云玄鳥至之日以大窂祀于高祺鄭玄注云鷰以
施生時來巢堂宇而孚乳嫁娶之像也娸氏之官以為候高辛氏之世玄鳥遺卵娀蕳吞之生報後王以為祺官嘉祥立其祀案呂氏春秋有娀氏有二供女為之九成臺飲食必以皷帝令鷰往夜鳴嗌嗌二女愛而爭搏之覆以玉篤發而視之鷰遺二卵飛遂不反二女作歌
一終曰鷰往飛實始為北音列女傳云蕳狄者帝嚳次妃有娀之女与妹娣浴於玄丘之水有玄鳥銜卵而墜五色甚好相与競取之蕳狄得而吞之遂生𢍆京房易占云見白鷰于邑其君且得貴女荊楚記云婦人以一雙竹著擲之以為令人有子蓋其
遺俗古今注云鷰一名天女傳咸鷰賦云有言鷰今年巢此明歲後來者於此其將逝剪爪識之其後果至盧諶鷰賦云外建午而子指日在戊而伇憇雖羽毛之光澤匪死用於珎雖肌膚之絜鮮匪備味於俎案虞人見而收羅鷙鳥覩而斂翰在於才不才之間
處於用無用之畔頗亦有異眾鳥其婚禮小正云綏多女士冠子取婦之時用官仲春令會男女鄭玄唯應據此為義而聖證論云鄭氏以二月為嫁娶之時謬也詳尋其時古人皆以秋冬時曰東門之楊其葉䍧䍧毛曰男女共時不逮秋冬也孫卿曰霜降送女冰泮
殺止董仲舒曰聖人以男女陰陽其道同類天道向秋冬而陰氣來向春夏而陰氣去故古人霜降而送女冰泮而殺止與陰俱近與陽遠也詩云將子無怒秋以為期周官仲春令會男女之無夫家者於是時也奔者不禁則婚姻之期盡此月矣故急期會也董勛問禮俗云
周禮仲春奔者不禁謂不備禮而行非謂淫決奔者如姪娣不娉之例家語曰霜降而婦功成婚娶者行焉冰泮而農桑起㛰禮殺於此焉束晢論婚姻時云鄭氏以為必以仲春王氏以為秋冬案春秋魯女出嫁夫人來歸自正月至十二月悉不以失時為裒貶則婚姻通年之事
何限仲春何繼季秋而各守一隅以相非哉桃交萹序蓋謂盛壯之時而非日月之時也故灼灼其花喻以革盛毛鄭皆用桃交之月其次章云有蕡其實之子于歸此豈復在仲春乎注曰夏之向晚待冰未泮正月以前也草䖝喓喓未秋之時也周禮仲春會男女蓋一切相配之合而非常
㛰之節也去冬至一百五日謂為寒食之節荊楚記云疾風甚兩今亦不必然也
