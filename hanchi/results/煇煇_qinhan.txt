叢書／武英殿聚珍版叢書／易緯稽覽圖／卷上(P.1-1)..[清乾隆敕刻武英殿聚珍本]
甲子卦氣起中孚卦氣陽氣也中孚卦名也中者和也孚者信也經言中孚豚魚言庶人養也舉庶人言之其所養微也言微陽生於坎而為雷聲尚未聞於人而知於律厯兪助作也若言天子出耕諸侯當而耕也故以言之○按後漢書郎顗傳注引此文作卦氣起中孚原本脫氣字今補入又注云自雷聲尚未聞於人以下文義與上不合似非本注據郞顗傳注所引甲子卦氣起中孚六日八十分之七二語本連屬成文而此本後文陰還雨陰威色注內陽生於坎氣尚微云云皆言卦氣起中孚之義與此注所養微云云詞
義符合當為此注原文無疑其下卽與六日八十分之七句相接太陽一二云云恐亦非本經次第蓋舊時傳寫錯互遂併正文而亂之今旣無别本可證未敢釐定姑仍舊文而附識所疑於此太陽一二以上自雷雷聲太陽謂一月大壯一二者陽爻在上雷聲盛聞於人得自雷其卦中是消息臣強君弱雷從解起○按此文自雷雷聲義不可通而郎顗傳引孔子曰雷之始發大壯始君弱臣強從解起與此注相合疑正文亦有脫誤當雷不雷太陽弱春分之後當雷不雷君弱於道德也○按此文亦郞顗傳所引不當雷而雷太陽弱秋分之後不當雷而雷此君弱干度誅罰不行邪臣跋扈於下陽氣放洩則雷冬行亂冬傷陽也不少陽為雷上侵之比也離卦九三用事而雷臣欲侵其君之否也○按正文不字疑衍文先白乃當雷至秋分日色先白則知秋分後必當雷不雷者刺其君春分之後雷秋分之後不當雷若反雷必逆也降陰下迎陰起
合和而陽氣用上薄之則為雷陽氣風也雷有聲名曰雷有光名曰電按此句舊本混入注文今訂正迎陰獨起陽上薄之其電炎炎也漫漫也其電淳淳也此君臣不和之象也陰陽和合其電燿燿也其光長而雷殷殷也此君臣道和謂三氣合也三氣者降氣下迎陰氣起風氣上薄之和合電為之雷空虛有賢人之當其實者也故曰殷殷也○按孫榖古微書引此文作為電煇煇也未詳所據非太平而雜卦以其度效一辰則可矣雜卦九三上六決温九三上九微溫六三上九決寒六三上六微寒日七分中一辰效則可也○按九三上六舊本作九三上九九三上九舊本作六三上九今據後注文改唯消息及四時卦當盡其日寒溫之氣消息盡六日七分四時七十三分也太平之時太陰用事謂從否至臨也而少陽
卦當效時至則於效分上一時雜卦用事□於三爻三初九三上六決温九三上九微溫臨分上辰也○按注三爻下三初二字疑衍文非太平以其卦分效則可以其六日七分一分效則可矣未可責時至立效也太陽用事謂從泰至遯少陰卦爻亦如之雜卦用事效六三上九決寒六三上六微寒亦如效少陽也凡形體不相應形謂白濁淸淨可得而見故言形體者以身體寒濁也不相應者溫不淸淨寒白濁也皆有其事而不成也其在位者有德而不行也德者帝王之道其在位者廢而不行故不相應之道也有貌無實白濁淸淨效寒溫不效此佞人之類也有實無貌寒溫效白濁淸淨不效賢者之類屈道仕也故言從其類也上為貌也寒溫為實白濁淸淨其上貌寒溫者是為實溫為尊寒為卑溫喻君寒喻臣
君當施生臣當奉命尊卑等也故尊見卑益自尊卑見尊益自卑則寒溫決絶矣九三應上六六三應上九則寒溫決絶可知兩尊兩卑無所別君臣道卑不能相使則寒溫微不絶決六三應上六寒不絶決難别知也○按注六三原本作九三今據後注文改陰陽升所謂應者地上有陰而天上有陽曰應六三應上九寒相應寒溫白濁俱陰曰罔六三應上六兩陰無相見之意故無應者天鬱然百罔也地上有陽而天上有陰曰應九三應上六陰陽相應淸淨寒溫○按地上有陽十一字原本混入注文今訂正俱陽曰罔九三應上九兩陽無相見之意曰罔罔故為亡也小畜乾位比比九三陽爻故言比然息之卦當勝雜卦也九三俱當溫乾之溫當有不效者至衝事發矣盛氣行也何以夷狄來朝消息效四時效乃來朝也一曰少陽卦不效為水太
溫甚者為旱為秋榮冬雪少陰不效為旱為賊為兵雖消息及四時卦效各盡其日息卦主祿消卦主刑四時四方主刑兵故曰左右前後○按後文上有陰百二十日為兩注內勝小畜溫也五字似當為此處本注而錯入彼注者其自消息效四時效以下乃論卦效之驗與正文不相應似又當在後文左為右前為後之下而簡錯在此也降陽為風上九用事卦效後一百二十日降為卒風其不效也後九十一日降為災風天惡氣不得上天中九十一日為災風其陰不時卦四方生形也故曰降陽必為其風○按注文其陰不時句疑有脫誤生形疑當作主刑降陰為雨上九用事卦效後一百二十日降陰為雨○按注上九用事九疑作六昇氣上降氣微君弱臣強不得以時昇降昇氣喻君降氣喻臣也是故陽還其風必暴君弱臣強君令不得行降氣積後一百三十日內陰得同類并下故薄故必暴也陰還其雨亦暴臣強君弱君澤不得行降氣道積後一百三十日內得同類并下故薄也一曰
昇降氣為陰陽卦昇於九三六三寒溫過暴疾起時降氣而上也降氣盛至十日七日近三日四日其降也有鳴風之口發屋折木之風是一百三十日故曰還也○按正文還字上原本脫陰字今據後文補入降陽之風動不鳴條動播萬物和適不迅疾鳴條也降陰之雨潤不破塊潤澤和適不疾沛破塊○按孫瑴古微書引此文與降陰為兩句相屬疑以上四語本俱在降陽為風降陰為雨二語之下或有倒簡耳還風者善令還也還暴也君出善令蓋者若百姓君弱臣強還而不行陽氣道積不以時降後得同類并下故暴也故曰令還也陰還雨陰威色還暴陰陽生於坎氣尚微寒溫未知萬物變形律氣先得中孚卦氣乃信愛而養之故言卦氣起中孚也○按正文陰威色疑當作陰威也又注與正文不相應俱應為簡首卦氣起中孚句注文蓋因陽生於坎四字相近錯誤在此而反佚其本注耳六日八十分之七六以候也八十分為一日之七者一卦六日七分也○按自此
文以下至左為右前為後皆論卦氣之法應依漢書注所引與卦氣起中孚句相從卷中錯簡頗多今但隨文致疑未敢擅改而從從得一卦四時卦十一辰餘而從四時卦者謂四正卦坎離震兌四時方伯之卦也十一辰餘者七十三分而從者得一之卦也坎常以冬至日始效坎北方卦名微陽所生卦效為夷不侵以温效為四夷來侵也復生坎七日復卦各生坎七日復時一陽生於陰之下陽氣交故經言七日來復一正之者也消息及雜卦傳相去各如中孚消息六日七分四時卦七十三分太陰用事如少陽卦之效也一辰其隂效也盡日太陰謂消也從否卦至臨為太陰雜卦九三為少陽之效雜卦九三行於太陰之中效微温一辰其餘皆當隨太陰為寒其陰效也盡日為雜卦六十三行於太陰中盡六日七分也○校正文少陽原本作少陰一辰原本一陰今俱據文改正太陽用事而少陰卦之
效也一辰其陽也盡日太陽謂消息也從泰卦至遯為太陽雜卦六三行於太陽之日中效微寒一辰其餘皆當隨太陽為溫效盡六日七分也○按注文謂消息也消字衍又微寒原本作微陽今據文改正消息及四時卦各盡其日消息盡六日七分四時盡七十三分卦身效弱也五弱於道德四時卦身效為兵以寒侵為兵氣所起兵所致也以温為夷狄相攻之道也左為右前為後東方為左西方為右南方為前北方為後一百二十日降為卒雨其有陽一百二十日而風謂上九用事後一百二十日降為卒風○按注中一百二十日以下云云俱應在後文上有陰百二十日為雨句下彼注中上六用事後五字當在此注二百二十日降為卒雨九字之上自其有陽至而風十字復當為正文謂上九至卒風十五字復當為注文疑傳寫者以後字文相同而錯誤在此又混正文入注遂不可辨耳諸卦氣溫寒淸濁各如其所諸卦謂六十四卦也氣謂
用事所當效氣温寒淸濁各如其所者九三上九淸濁微九三上六當温其微白濁故名各如之其所也說寒則當白濁則淨消此四時氣候也各當得其正也侵消息者温卦以温侵寒卦以寒侵或陰專政或陰侵陽陽者君陰者臣臣專君政事亦陰侵陽臣謀殺其君亦陰侵陽也○按後漢書郞顗傳注引此文作陰專政舊本訛陰為陽今據改侵之比先蒙蒙之比非一也先蒙者臣將欲侵其君亂氣而起霧冒之故先蒙○按陸德明釋文引稽覽圖云無以敎天下曰蒙今本內無此語或卽此處佚文也三則震消息比三卦蒙盡六日七分則震者地動陰正蒙也陰不靜臣氣盛故地動故曰三則震專政者言陰為之雖正不得專也猶當歸之於陽臣當為而後為之復行之也專之一則震臣專君政甚則非其必待三也一則震矣甚者一卦六日以寒陰加以還風而溫蒙侵消息後九十日則震還矣以風雨止時為期侵甚則蝕矣其加
寒溫食非必待三時也一侵則食矣其加溫寒謂春夏寒太過秋冬溫疾風發屋折木太陽無光有影無形○按侵甚則蝕矣其加寒溫九字當為正文原本混入注中今訂正原其劇易一則震則蝕易乃三震三日乃蝕故曰原其劇易之道也賊陰逆霣者霜賊陰者言人忍壞賊治人也逆者非其時霣者從上也霜者霜以非時殺物無霜而殺物亦賊之陰故陽虐之應旱霣霜以殺萬物萬物終歲不復生君行暴虐誅殺暴罪天應其行旱霜殺萬物則終歲不復生也○按虐原本訛作唐注中又訛作虎今並據文改陰假威之應亦旱霣霜而殺物假威者言君使臣按間則臣反假君威而殺之心也天應其行亦旱霜殺萬物不言終歲不復生何庶幾君能覺悟誅之也君所殺下無復望故言終歲不復生也○按心也心字疑衍文至霣霜時根生榮不死至九月剝用事時當霣霜殺萬物今不霣霜萬物皆復榮不死也斯陽
假與陰威之烈責陰假威誅按責字疑賊字之訛而陰不能誅好行大虐則旱霣霜好行小虐則水害物離各如之按離字疑當作雜卦字當霣霜者法廢九月剝用事當霣霜殺物化成今不霣者也陽無得則旱害物陰潛陽亦旱害物按後漢書郎顗傳引此文得作德蓋德得古字通又陰字原本訛作陽今據傳文改正觀其政以别之陽之以木為災也於春夏水而殺萬物陰作之以水為害也於秋冬降陰不行君施不行而迎陰獨起為雨雨少必殺旱異者旱之而不害物也斯祿去公室福由下施故陽雖不施而陰通行之德以成物也水異者而不害物也按水異者下據文疑脫水字斯
陽欲誅而不能故降陽不時雨并合也降陽見南迎陰見北北不能雨白直黑而後雨或先迎而後降陰不下時迎陰不起承陽迎陰氣久陰不雨亂氣雲之起也觀本所起卦人為之按此氣本從何卦起所從起卦人所為也降雲之陰君謀臣之陰迎雲之陰臣謀君之陰也太陽霓出地上少陽時並而聲微太陽正月泰卦霓出地上者陽散始出霓與地平少陽得時並而當雷少陽謂泰卦也用事於正月泰氣得用並臣強作威者使臨作反皆盜賊誅殺暴罪威行於下君得不降氣道積以時降後得同類并下故暴其入消息日圍雜卦用事以風雨若寒溫入消息卦一二分一二日盡後見此前後名曰求雜卦用事以寒溫若暴風雨徑出入消息卦一二分若一二侵徑出消息下厯雜卦名曰陵此皆臣侵之象漸也先犯之君不覺悟則圍君
復不覺悟則侵此臣威令行也氣所發陵所止共謀者也氣消息卦中出厯雜卦名曰乘及諸侯卦以寒溫風雨而尊卑侵相乘皆如此故曰消息日圍也觀本所起卦人為之觀寒溫若風雨本從何卦所起卦人為之也一則圍三年一圍後消息常不效三年則日蝕之兆也以風雨濟止時為期晝止則晝蝕夜止則夜蝕○按濟卽霽字周禮太卜注引洪範曰濟曰圜晝則為蝕旣暮則為星亡之蝕晝不蝕旣暮不星亡不能成灾為異而已矣三則圍三蝕三旣若三星亡則圍者亡已滅之象也河出圖洛出書更有所命也還風雨起消息則陽誅罰𡚶還風雨起於消息卦中者君𡚶誅罰無罪消息居卦中卦而已不分則他卦為之還風雨自居卦分中則君自所為也出節分他卦人敎君為主消息所為無害物也卦人敎君為之則風雨害物以此别之一日還風從公入消息者臣率君為非也從消息入候卦者
君率臣為非上侵下侵等卦○按正文息字上據注當有消字原本脫今補入上有陰百二十日為雨上六用事後勝小畜溫也○按此與上下文不相類注中勝小畜溫之語義亦不倫今覈其文與上左為右前為後注內二百二十日降為卒雨云云詞義相連蓋本為一節錯誤在此以致首尾舛互當為正文云上有陰百二十日為雨注云上六用事後一百二十日降為卒雨又正文云其有陽二百二十日為風注云謂上九用事後一百二十日降為卒風文意明白自無可疑又注內勝小畜溫也五字當屬前小畜乾位比息之卦當勝雜卦注內之文錯出於此别相侵則一實氣不以貌寒溫為實白濁淸淨為貌别相侵以白濁淸淨也有實無貌屈道人也有寒溫無白濁淸淨此賢者屈道仕於不肖之君也○按屈道仕三字原本作屬壯今據後漢書郞顗傳注所引文改正有貌無實佞人也有白濁淸淨無寒溫比佞人以便巧仕于世也賢者有美道上屈不肖若但無實氣效耳佞人
無美道可以便巧仕故但貌氣效之○按原本注文便巧仕下脫于世二字今據郞顗傳注增入消息無為屈故無效也消息至尊無上但效寒溫不效貌氣也說消息丄無所屈但貌皆相應也故無貌矣剝陰氣上達霣霜以降剝九月之卦陰氣上達於五霜始降副殺萬物寒氣以殺萬物成刑寒氣當殺落萬物歲成熟其長大而刑之萬物成也不至則太陰不強霜不以時降萬物必有不成刑者則有傷年之災此君弱刑罰法度廢不行之象也傷年者傷霜當傷生物也一曰太陰不強則其日蝕微則其旱為霜發于衝日其無赤但霜○按霜不以時降以下十九字與上文霣霜以降云云用對當為正文原本混入注中今訂正十一月微溫比十月十月離卦九三上六效溫如十月之氣也○按上六當作上九其決溫比九月九三六二效溫如九月氣○按六二當作上六三月微寒比二
月以決寒比正月三月雜卦六三上六微寒如二月之氣六三上九決寒如正月之氣○按原本正文微下脫寒字今據文增入冬至之後三十日極寒三十日後大寒過正為實夏至日之後三十日極溫三十日後大溫過正為實仲春之後微溫却三十日仲春者春分也決温却六十日至夏至也微者則知于身決絶者可知○按據注決溫上當有脫文冬寒過甚有所害亦賊陰也賊陰亦為圍蝕于正陽蝕者月蝕陰侵陽臣殺君之應○按原本賊陰俱訛作則陰今改正正陽者二月至四月陽氣用事時也三月之末四月之本於是蝕日者世子所殺也或二月之末三月之末四月之本於是蝕日人君所殺也蝕必以怒上者傷君蝕於下者傷民下也蝕日月相薄之日在前後名鄉陰之
地侵之或不從陰所來者有行事師不載太平時陰陽和合風雨咸同海內不偏地有阻險故風有遲疾雖太平之政猶有不能均同也唯平均乃不鳴條故欲風於亳亳者陳留也按自太平時以下隋書王劭傳引其文原本以太平二字入正文而時陰陽以下俱混入小注今據劭傳改正又毫者陳留原本作亳有陳離今亦據王劭傳改正蟲食木實曰高謂食木顚斯割下啖上之異食心曰內下比掩惡適足以害民食外曰莘食下曰根斯敎令煩擾不任職也以政别之各以蟲所居别知其吏○按此九字當為注原本混入正文今訂正非眞而直按此四字疑有脫蟲子生人畜生人也其非人也必害良臣愛命有小人也
故必害良臣也蟲子生人者言陰以更生陽其非人也者物蟲子生人支體有不具者若人生六畜物也然必害良臣猶紫奪朱○按蟲子生人者以下當為注原本混入正文今改正噬嗑反則有曰實之變治道德則陰物變為陽物葱變為韭亦是○按隋書王劭傳引此文又引鄭康成注有此六字原本脫今補入其反也則陽物變為陰物祐斷復生若以死象生按漢書五行志引京房易傳有斷枯復生之語則祐斷當作枯斷葦生不過一歲竹生不過四歲他物比之竹葦九禁為人辟也木知比也按此四句當有脫誤日食之比陰得陽蒙之比也陰冒陽也蒙氣也比非一也邪臣謀覆冐其君先霧從夜昬起或從夜半或平旦君不覺悟日中不解遂成蒙君復不覺悟下為霧也○按此注文見于後漢書郞顗傳注內原本全脫今補入又原本正文脫日字陽字又
也字訛耶冒字誤謂今並據郞顗傳注改正黃之比知善不舉靑白之比疑也黑之比　掩惡也白之比弱也赤之比色元也按元字疑誤霓之比無德以色親也霓邪氣也陰無德以好色得親幸于陽也○按後漢書楊賜傳引此文稱中孚經又引鄭注云云原本全脫今補入震之比陰不靜風逆之比陰假作也旱之比陰潛陽起也寒燠之比亂水比陰賞誅逆霣霜之比陰假威霧之比陰亂陽臣亂其君政事黑一日黃滿五日赤三日皆太陽色蒙亦然也過乃為異象八十二日變下為靑白霧白者象物氣白也靑者象幼雜在事象於消息者一日後六日霧極六日為三十六日霧雜卦各以日君不覺後七十二日變為赤黃君復不政三
年蝕于正陽二三四也○按君不覺三字原本混入注文今訂正蝕一辰蝕者日食辰者辰開寒燠水旱一時風雨逆霣發旬中象者氣也象氣起而太陽強而明者陽覺寤其危悖辱異乃行黃之色悖如麴塵白靑之色如縹太陽色白靑狀如縹靑也○按原本如縹上脫色字今據文增黑之異在日中分分也黑色分分在日中惡見臣有戒殺君不過三日○按分分疑當作雰雰漢書五行志雰氣寒是也白之色白而不照其色悖太陽白無明但陽體存悖悖狀如廢赤之色煇煇也太陽色無明赤然但體在赤中赤不過為疾病其色明者無能也霓者氣也霓氣起在日側其色赤靑白黃在日旁震者地動也陽不靜之象風之為異東西南北
嘿無度按嘿字疑有誤其逆者觸也水者雨也雨或不生寒者非其寒也燠溫也其時節溫也逆霣者旱霜一日賊陰也雺者霧也一日久陰不雨霧之比也陽感天不旋日諸侯不旋時大夫不旋期陽者天子為善一日天立應以善為惡一日天立應以惡諸侯為善一時天立應以善為惡一時天立應以惡大夫為善一歲天立應以善為惡一歲天亦立應以惡一說云不旋日立應之不過時三辰間不過期從今日至明日也陽卽指天子也○按後漢書郞顗傳引此文稱中孚傳又引鄭注云云原本全脫今增入凡異所生災所起各以其政變之則除其不可變則施之亦除改其政者謂失火令則行水令失土令則行木令失金令則行火令則災除去也不可變謂殺賢者也施之者死者不可復生封祿其子孫使得血食則災除也
按郎顗傳注引鄭注有此文原本全脫今補入又原本政訛卦除訛陰今並據郎顗傳注改正祿之除也無以成三必敗或不改不祿而災曰除者按以上文有脫誤觀本所起以知存亡有此災異不改祿三不祿天更光明陰陽和列星不失度乃賢者時政也明天之意去此卿來者常故得政卦人存常不無失者卦人亡○按此注文有脫誤
子／醫家／醫宗必讀／卷之一／新改正內景之圖(P.17-1)..[明崇禎十年(1637)刻本]

大腸者傳道之官變化出焉　廻腸當臍右廻十六曲大四寸徑一寸寸之少半長二丈一尺受穀一斗水七升半　廣腸傳脊以受廻腸乃出滓穢之路大八寸徑二寸寸之大半長二尺八寸受穀九升三合八分合之一　是經多氣多血　難經曰大腸二斤十二兩肛門重十二兩　廻腸者以其㢠叠也廣腸卽迴腸之更大者直腸又廣腸之末節也下連肛門是爲穀道後陰一名魄門總皆大腸也
大腸手陽明之脉起于大指次指之端循指上廉出合谷兩骨之間上入兩筋之中循臂上廉入肘外廉上臑外前廉上膈出髃骨之前廉上出於柱骨之會上下入缺盆絡肺下膈屬大腸其支者從缺盆上頸貫頰入下齒中還出挾口交人中左之右右之左上挾鼻孔　其見證也大指次指難用耳聾煇煇焞焞耳鳴嘈嘈耳後肩臑肘臂外皆痛氣滿皮膚堅而不痛　卯時
集／總集／全上古三代秦漢三國六朝文／全後漢文　凡一百六卷　／卷五十二／張衡　一　／西京賦(P.761-2)
西京賦
有憑虛公子者。心奓體忲。雅好博古。學乎舊史氏。是㠯多識前代之載。言于安處先生曰。夫人在陽時則舒。在陰時則慘。此牽乎天者也。處沃土則逸。處瘠土則勞。此繫乎地者也。慘則尠于驩。勞則褊于惠。能違之者寡矣。小必有之。大亦宜然。故帝者因天地㠯致化。兆人承上教㠯成俗。化俗之本。有與推移。何㠯覈諸。秦據雍而強。周即豫而弱。高祖都西而泰。光武處東而約。政之興衰。恆由此作。先生獨不見西京之事歟。請為吾子陳之。漢氏初都。在渭之涘。秦里其朔。實為咸陽。左有崤圅重險桃林之塞。綴㠯二華。巨靈贔屓。高掌遠蹠。㠯流河曲。厥跡猶存。右有隴坻之隘。隔閡華戎。岐梁汧雍。陳寶鳴雞在焉。于前則終南太一。隆崛崔崪。隱轔鬱律。連岡乎嶓冢。抱杜含鄠。欱灃吐鎬。爰有藍田珍玉。是之自出。于後則高陵平原。據渭踞涇。澶漫靡迤。作鎮于近。其遠則九嵕甘泉。涸陰沍寒。日北至而含凍。此焉清暑。爾乃廣衍沃野。厥田上。上。實惟地之奧區神皋。昔者大帝說秦繆公而覲之。饗㠯鈞天廣樂。帝有醉焉。乃為金策。錫用此土。而翦諸鶉首。是時也。竝為強國者有六。然而四海同宅西秦。豈不詭哉。自我高祖之始入也。五緯相汁。㠯旅于東井。婁敬委輅。幹非其議。天啟其心。人惎之謀。及帝圖時。意亦有慮乎神祇。宜其可定㠯為天邑。豈伊不虔思于天衢。豈伊不懷歸于枌榆。天命不滔。疇敢㠯渝。于是量徑輪。考廣袤。經城洫。營郭郛。取殊裁于八都。豈啟度于往舊。乃覽秦制。跨周法。狹百堵之側陋。增九筵之迫脅。正紫宮于未央。表嶢闕于閶闔。疏龍首㠯抗殿。狀巍峩㠯岌嶪。亙雄虹之長梁。結棼橑㠯相接。蔕倒茄于藻井。披紅葩之狎獵。飾華榱與璧璫。流景曜之韡曄。雕楹玉磶。繡栭雲楣。三
階重軒。鏤檻文㮰。右平左墄。青瑣丹墀。刊層平堂。設切厓隒。坻崿鱗眴。棧齴巉嶮。襄岸夷塗。脩路陖險。重門襲固。姦宄是防。仰福帝居。陽曜陰藏。洪鐘萬鈞。猛虡趪趪。負筍業而餘怒。乃奮翅而騰驤。朝堂承東。溫調延北。西有玉臺。聯㠯昆德。嵳峩崨嶫。罔識所則。若夫長年神僊。宣室玉堂。麒麟朱鳥。龍興含章。譬眾星之環極。叛赫戲㠯煇煌。正殿路寢。用朝羣辟。大夏耽耽。九戶開闢。嘉木樹庭。芳草如積。高門有閌。列坐金狄。內有常侍謁者。奉命當御。闌臺金馬。遞宿迭居。次有天祿石渠校文之處。重㠯虎威章溝嚴更之署。徼道外周。千廬內附。衞尉八屯。警夜巡晝。植鎩懸𤟢。用戒不虞。後宮則昭陽飛翔。增成合驩。蘭林披香。鳳皇鴛鸞。羣窈窕之華麗。嗟內顧之所觀。故其館室㺵舍。采飾纖縟。裛㠯藻繡。文㠯朱綠。翡翠火齊。絡㠯美玉。流懸黎之夜光。綴隨珠㠯為燭。金戺玉階。彤庭煇煇。珊瑚琳碧。瓀珉璘彬。珍物羅生。煥若崐崘。雖厥裁之不廣。侈靡踰乎至尊。于是鉤陳之外。閣道穹隆。屬長樂與明光。徑北通乎桂宮。命般爾之巧匠。盡變態乎其中。後宮不移。樂不徙懸。門衞供帳。官㠯物辨。恣意所幸。下輦成燕。窮年忘歸。猶弗能徧。瑰異日新。殫所未見。惟帝王之神麗。懼尊卑之不殊。雖斯宇之既坦。心猶憑而未攄。思比象于紫微。恨阿房之不可廬。覛往昔之遺館。獲林光于秦餘。處甘泉之爽塏。乃隆崇而弘敷。既新作于迎風。增露寒與儲胥。託喬基于山岡。直墆霓㠯高居。通天訬㠯竦峙。徑百常而莖擢。上辨華㠯交紛。下刻陗其若削。翔鶤仰而不逮。況青鳥與黃雀。伏櫺檻而頫聽。聞雷霆之相激。柏梁既災。越巫陳方。建章是經。用厭火祥。營宇之制。事兼未央。圜闕竦㠯造天。若雙碣之相望。鳳騫翥于甍標。咸遡風而欲翔。閶闔之內。別風嶕嶢。何工巧之瑰瑋。交綺豁㠯疏寮。干雲霧而上達。狀亭亭㠯苕苕。神明崛其特起。井幹曡而百增。跱遊極于浮柱。結重欒㠯相承。累層構而遂隮。望北辰而高
興。消雰埃于中宸。集重陽之清澂。瞰宛虹之長鬐。察雲師之所憑。上飛闥而仰眺。正睹瑤光與玉繩。將乍往而未半。怵悼慄而慫兢。非都盧之輕趫。孰能超而究升。馺娑駘盪。燾桔桀。枍詣承光。睽罛庨𧯆。橧桴重棼。鍔鍔列列。反宇業業。飛檐䡾䡾。流景內照。引曜日月。天梁之宮。實開高闈。旗不脫扃。結駟方蘄。轢輻輕騖。容于一扉。長廊廣廡。途閣雲蔓。閈庭詭異。門千戶萬。重閨幽闥。轉相踰延。望䆗窱㠯徑廷。眇不知其所返。既乃珍臺蹇產㠯極壯。墱道邐倚㠯正東。似閬風之遐坂。橫西洫而絕金墉。城尉不㢮柝而內外濳通。前開唐中。彌望廣像。顧臨太液。滄池漭沆。漸臺立于中央。赫昈昈㠯弘敞。清淵洋洋。神山峩峩。列瀛洲與方丈。夾蓬萊而駢羅。上林岑㠯壘嶵。下嶃巖㠯嵒齬。長風激于別隯。起洪濤而揚波。浸石菌于重涯。濯靈芝㠯朱柯。海若游于玄渚。鯨魚失流而蹉𧿶。于是采少君之端信。庶欒大之貞固。立修莖之仙掌。承雲表之清露。屑瓊蘂㠯朝飧。必性命之可度。美往昔之松喬。要羨門乎天路。想升龍于鼎湖。豈時俗之足慕。若歷世而長存。何遽營乎陵墓。徒觀其城郭之制。則㫄開三門。參塗夷庭。方軌十二。街衢相經。廛里端直。甍宇齊平。北闕甲第。當道直啟。程巧致功。期不陁陊。木衣綈錦。土被朱紫。武庫禁兵。設在蘭錡。匪石匪董。疇能宅此。爾乃廓開九市。通闤帶闠。旗亭五重。俯察百隧。周制大胥。今也惟尉。瓌貨方至。鳥集鱗萃。鬻者兼贏。求者不匱。爾乃商賈百族。裨販夫婦。鬻良雜苦。蚩眩邊鄙。何必昬于作勞。邪贏優而足恃。彼肆人之男女。麗美奢乎許史。若夫翁伯濁質。張里之家。擊鐘鼎食。連騎相過。東京公矦。壯何能加。都邑游俠。張趙之倫。齊志無忌。擬跡田文。輕死重氣。結黨連羣。實蕃有徒。其從如雲。茂陵之原。陽陵之朱。趫悍虓豁。如虎如𤠾。睚眦薑芥。屍僵路隅。丞相欲㠯贖子罪。陽石汙而公孫誅。若其五縣遊麗辯論之士。街談巷議。彈射臧否。剖析毫釐。擘肌分理。
所好生毛羽。所惡成創痏。郊甸之內。鄉邑殷賑。五都貨殖。既遷既引。商旅聯槅。隱隱展展。冠帶交錯。方轅接軫。封畿千里。統㠯京尹。郡國宮館。百四十五。右極盩厔。幷卷酆鄠。左暨河華。遂至虢土。上林禁苑。跨谷彌阜。東至鼎湖。邪界細柳。掩長楊而聯五柞。繞黃山而款牛首。繚垣緜聯。四百餘里。植物斯生。動物斯止。眾鳥翩翻。羣獸𩣚騃。散佀驚波。聚㠯京峙。伯益不能名。隷首不能紀。林麓之饒。于何不有。木則樅栝椶枏。梓棫楩楓。嘉卉灌叢。蔚若鄧林。鬱蓊薆薱。橚爽櫹參。吐葩颺榮。布葉垂陰。草則葴莎菅蒯。薇蕨荔苀。王芻莔臺。戎葵懷羊。苯䔿蓬茸。彌皋被岡。篠簜敷衍。編町成篁。山谷原隰。泱漭無疆。迺有昆明靈沼。黑水玄阯。周㠯金堤。樹㠯柳杞。豫章珍館。揭焉中峙。牽牛立其左。織女處其右。日月于是乎出入。象扶桑與濛汜。其中則有黿鼉巨鼈。鱣鯉鱮鮦。鮪鯢鱨鯋。脩額短項。大口折鼻。詭類殊種。鳥則鷫鷞鵠鴇。鴐鵝鴻鶤。上春候來。季秋就溫。南翔衡陽。北棲雁門。奮隼歸鳧。沸卉軿訇。眾形殊聲。不可勝論。于是孟冬作陰。寒風肅殺。雨雪飄飄。冰霜慘烈。百卉具零。剛蟲搏摯。爾乃振天維。衍地絡。蕩川瀆。簸林薄。鳥畢駭。獸咸作。草伏木棲。寓居穴託。起彼集此。霍繹紛泊。在彼靈囿之中。前後無有垠鍔。虞人掌焉。為之營域。焚萊平場。柞木翦棘。結罝百里。迒杜蹊塞。麀鹿麌麌。駢田偪仄。天子乃駕彫軫。六駿駮。戴翠帽。倚金較。璿弁玉纓。遺光儵爚。建玄弋。樹招搖。棲鳴鳶。曳雲梢。弧旌枉矢。虹旃蜺旄。華蓋承辰。天畢前驅。千乘雷動。萬騎龍趨。屬車之簉。載獫𤢔獢。匪唯翫好。乃有祕書。小說九百。本自虞初。從容之求。實俟實儲。于是蚩尢秉鉞。奮鬛被般。禁禦不若。㠯知神姦。螭魅魍魎。莫能逢旃。陳虎旅于飛廉。正壘壁乎上蘭。結部曲。整行伍。燎京薪。駴雷鼓。縱獵徒。赴長莽。迾卒清候。武士赫怒。緹衣韎韐。睢盱拔扈。光炎燭天庭。囂聲震海浦。河渭為之波盪。吳嶽為之陁堵。百禽㥄遽。騤瞿奔觸。喪精
亡魂。失歸忘趨。投輪關輻。不邀自遇。飛罕潚箾。流鏑𢶉㩧。矢不虛舍。鋋不苟躍。當足見蹍。值輪被轢。僵禽獘獸。爛若磧礫。但觀罝羅之所羂結。竿殳之所揘畢。叉蔟之所攙捔。徒搏之所撞㧙。白日未及移其晷。已獮其什七八。若夫游鷮高翬。絕阬踰斥。毚兔聯猭。陵巒超壑。比諸東郭。莫之能獲。乃有迅羽輕足。尋景追括。鳥不暇舉。獸不得發。青骹摯于韝下。韓盧噬于𦁛末。及其猛毅髬髵。隅目高匡。威懾兕虎。莫之敢伉。迺使中黃之士。育獲之儔。朱鬕𩰁髽。植髮如竿。袒裼戟手。奎踽盤桓。鼻赤象。圈巨狿。𢳛狒猬。㧗窳狻。揩枳落。突棘藩。梗林為之靡拉。樸叢為之摧殘。輕銳僄狡趫捷之徒。赴洞穴。探封狐。陵重巘。獵昆駼。杪木末。擭獑猢。超殊榛。摕飛鼯。是時後宮嬖人昭儀之倫。常亞于乘輿。慕賈氏之如皋。樂北風之同車。盤于游畋。其樂只且。于是鳥獸殫。目觀窮。遷延邪睨。集乎長楊之宮。息行夫。展車馬。收禽舉胔。數課眾寡。置互擺牲。頒賜獲鹵。割鮮野饗。犒勤賞功。五軍六師。千列百重。酒車酌醲。方駕授饔。升觴舉燧。既釂鳴鐘。膳夫馳騎。察貳廉空。炙炰夥。清酟㩼。皇恩溥。洪德施。徒御悅。士忘罷。巾車命駕。迴斾右移。相羊乎五柞之館。旋憩乎昆明之池。登豫章。𥳑矰紅。蒲且發。弋高鴻。挂白鵠。聯飛龍。磻不特絓。往必加雙。于是命舟牧。為水嬉。浮鷁首。翳雲芝。垂翟葆。建羽旗。齊栧女。縱櫂歌。發引和。校鳴葭。奏淮南。度陽阿。感河馮。懷湘娥。驚蝄蜽。憚蛟蛇。然後釣魴鱧。纚鰋鮋。摭紫貝。搏耆龜。搤水豹。馽濳牛。澤虞是濫。何有春秋。擿漻澥。搜川瀆。布九罭。設罣䍡。摷昆鮞。殄水族。蘧藕拔。蜃蛤剝。逞欲畋䰻。效獲麑䴠。摎蓼浶浪。乾池滌藪。上無逸飛。下無遺走。擭胎拾卵。蚳蝝盡取。取樂今日。遑恤我後。既定且寍。焉知傾陁。大駕幸乎平樂。張甲乙而襲翠被。攢珍寶之翫好。紛瑰麗㠯奓靡。臨迥望之廣場。程角觝之妙戲。烏獲扛鼎。都盧尋橦。衝狹𪈏濯。胷突銛鋒。跳丸劒之揮霍。走索上而相逢。華嶽峩峩。岡巒參
差。神木靈草。朱實離離。總會僊倡。戲豹舞羆。白虎鼓瑟。蒼龍吹篪。女蛾坐而長歌。聲清畼而蜲蛇。洪涯立而指麾。被毛羽之襳襹。度曲未終。雲起雪飛。初若飄飄。後遂霏霏。複陸重閣。轉石成雷。礔礰激而增響。磅礚象乎天威。巨獸百尋。是為曼延。神山崔巍。欻從背見。熊虎升而挐攫。猨狖超而高援。怪獸陸梁。大雀踆踆。白象行孕。垂鼻轔囷。海鱗變而成龍。狀蜿蜿㠯蝹蝹。含利颬颬。化為仙車。驪駕四鹿。芝蓋九葩。蟾蜍與龜。水人弄蛇。奇幻儵忽。易貌分形。吞刀吐火。雲霧杳冥。畫地成川。流渭通涇。東海黃公。赤刀粵祝。冀厭白虎。卒不能救。挾邪作蠱。于是不售。爾乃建戲車。樹脩旃。侲僮程材。上下翩翻。突倒投而跟絓。譬隕絕而復聯。百馬同轡。騁足竝馳。橦末之伎。態不可彌。彎弓射乎西羌。又顧發乎鮮卑。于是眾變盡。心酲醉。盤樂極。悵懷萃。陰戒期門。微行要屈。降尊就卑。懷璽藏紱。便旅旅當作旋閭閻。周觀郊遂。若神龍之變化。章后皇之為貴。然後歷掖庭。適驩館。捐衰色。從嬿婉。促中堂之陿坐。羽觴行而無筭。祕舞更奏。妙材騁伎。妖蠱豔夫夏姬。美聲畼于虞氏。始徐進而羸形。侶不任乎羅綺。嚼清商而卻轉。增嬋娟㠯此豸。紛縱體而迅赴。若驚鶴之羣罷。振朱屣于盤樽。奮長袖之䬃纚。要紹脩態。麗服颺菁。眳藐流眄。一顧傾城。展季桑門。誰能不營。列爵十四。競媚取榮。盛衰無常。唯愛所丁。衞后興于鬒髮。飛燕寵于體輕。爾乃逞志究欲。窮身極娛。鑒戒唐詩。他人是媮。自君作故。何禮之拘。增昭儀于婕妤。賢既公而又矦。許趙氏㠯無上。思致董于有虞。王閎爭于坐側。漢載安而不渝。高祖創業。繼體承基。暫勞永逸。無為而治。耽樂是從。何慮何思。多歷年所。二百餘朞。徒㠯地沃野豐。百物殷阜。巖險周固。衿帶易守。得之者強。據之者久。流長則難竭。柢深則難朽。故奢泰肆情。馨烈彌茂。鄙生生乎三百之外。傳聞于未聞之者。曾髣髴其若夢。未一隅之能睹。此何與于殷人屢遷。前八而後五。居相𡉏耿。不常
厥土。盤庚作誥。帥人㠯苦。方今聖上。同天號于帝皇。掩四海而為家。富有之業。莫我大也。徒恨不能㠯靡麗為國華。獨儉嗇㠯齷齪。忘蟋蟀之謂何。豈欲之而不能。將能之而不欲歟。蒙竊惑焉。願聞所㠯辯之之說也。文選。
