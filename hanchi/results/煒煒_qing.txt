子／醫家／御定佩文齋廣群芳譜／花譜　卷二十二至卷五十三／卷三十九　杜鵑等／木槿／集藻／賦(P.15-2)..[文淵閣四庫全書本]
〔賦〕
〔原〕晉盧諶〈朝華賦〉覽庭隅之嘉木慕朝華之可玩俯浸潤之泉壤仰晞影於雲漢
〔増〕羊徽〈木槿賦〉有木槿之初榮藻衆林而間色在青春而資氣逮中夏以呈飾挹宵露以舒采暉神景而吸赩　夏侯湛〈朝華賦〉咨神樹之修異實積陽之純精蜿潛根以誕節據川壤以擢莖皎日升而朝華𤣥景逝而夕零逮明晨而繁沸若靜
夜之衆星長莖攢起柔條列布擢靈柯於時雨滋逸采於豐露灼煌煌以煒煒獨崇朝而達暮於是茂樹蒼蒼纖枝翩翩潛光玉朗綠葉翠鮮　傅咸〈舜華賦〉覽中唐之竒樹稟冲粹之至清應青春而敷櫱逮朱夏而誕英布夭夭之纖枝𤼵灼灼之殊榮紅葩紫蔕翠葉素莖含暉吐曜爛若列星朝陽照灼以舒暉逸藻采粲而光明罄天壌而莫儷何菱華之足榮
〔原〕陳江總〈南越木槿賦〉日及多名蕤賔肇生東方記乎夕死郭璞贊以朝榮
潘文體其夏盛稽賦閔其秋零此則京華之麗木非干越之舜英南中羣草衆花之寶雅什未名騷人失藻雨來翠潤露歇紅燥疊萼疑擎低莖若倒朝霞映日殊未妍珊瑚照水定非鮮千葉芙蓉詎相似百枝燈花復羞然暫欲寄根對滄海大願移華厠𦂶錢井上桃蟲難可雜庭中桂蠧豈見憐乃為歌曰啼眉梁冀婦紅妝蕩子家若持花並笑宜笑不勝花趙女𡸁金珥燕姬挿寶珈誰知紅槿艶無因寄狹邪徒令萬里道攀折自咨嗟
子／醫家／御定佩文齋廣群芳譜／果譜　卷五十四至卷六十七／卷五十九　安石榴等／安石榴／集藻／賦(P.4-1)..[文淵閣四庫全書本]
〔集藻〕
〔賦〕
〔増〕晋潘尼〈安石榴賦并序〉安石榴者天下之竒樹九州之名果是以屬文之士或叙而賦之盖感時而騁思覩物而興辭余遷舊宇爰造新居前臨曠澤却背清渠實有斯樹植於堂隅華實並麗滋味亦殊可以樂
志可以充虚朱芳赫奕紅萼參差含英吐秀乍含乍披遙而望之煥若隋珠耀重川詳而察之灼若列宿出雲間湘涯二后漢川遊女攜類命儔逍遙避暑托斯樹以棲遲遡祥風而容與爾乃擢纖手兮舒皓腕羅袖靡兮流芳散披緑葉兮修條綴朱華兮弱榦豈金翠之足珍實兹葩之可玩商秋授氣收華斂實千房同蔕十子如一繽紛磊落垂光耀質滋味浸液馨香流溢　張載〈安石榴賦〉有若榴之竒樹肇結根於西海仰青春以啓萌
晞朱夏以發采揮光垂緑擢榦曜鮮熻若羣翡俱棲爛若百枝並燃煥乎郁郁焜乎煌煌仰映青霄俯燭蘭堂似西極之若木譬東谷之扶桑于是天廻節移龍火西夕流風晨激行露朝白紫房既熟頳膚自坼剖之則珠散含之則氷釋　張協〈安石榴賦〉攷草木於方志覽華實於園疇窮陸産於包貢嗟英竒於若榴耀靈葩於三春綴霜滋於九秋爾乃飛龍啓節揚飈扇埃含和澤以滋生鬰敷萌以挺栽傾柯逺擢沉根下盤繁莖篠密豐
榦林攢揮長枝以揚緑披翠葉以吐丹流暉俯散廻葩仰照爛若百枝並燃爀如烽燧俱燎皦如朝日晃若籠燭晞絳綵於扶桑接朱光於若木爾乃赬萼挺蔕金牙承蕤䕃佳人之𤣥髻發窈窕之素姿游女一顧傾城無鹽化為南威于是天漢西流辰角南傾芳實磊落月滿虧盈爰採爰收乃剖乃拆内憐幽以含紫外滴瀝以霞赤柔膚氷潔凝光玉瑩璀如氷碎泫若珠迸含清冷之溫潤信和神以理性　應貞〈安石榴賦并序〉余往日職
在中書時直廬前有安石榴樹枝葉既盛華實甚茂為之作賦挹微露以鮮采承輕風而動葩南拂隂檐北扇陽阿其旁則有大厦崇房重廊髙廡皇籍帝典圖書之府時移節變大火西旋丹葩結秀朱實星懸膚坼理阻爛若珠駢　潘岳〈河陽庭前安石榴賦〉仰天路而髙睇顧鄰國以相望位莫微於宰邑館莫陋於河陽雖小縣陋館聊可以遊實有嘉木曰安石榴修條外暢榮榦内樛扶疎偃蹇冉弱紛柔于是暮春告謝孟夏戒初新莖
擢潤膏葉垂腴曽華曄以先越含榮𪄚其方敷丹暉綴於朱房緗菂㸃乎紅鬚煌煌煒煒熠爍委累似琉璃之棲鄧林若珊瑚之暎緑水光眀燐爛含丹耀紫味滋芳神色麗瓊蘂遥而望之煥若隨珠耀重淵詳而察之灼若列星出雲間十房同膜千子如一御渴療飢解酲止疾既乃攢乎狹庭載阨載褊土階無等肩牆惟淺壁衣蒼苔瓦被駁蘚處悴而榮在幽彌顯其華可翫其實可珍羞於王公薦於鬼神豈伊仄陋用渝厥真果猶如之
而况於人　宋梅堯臣〈矮石榴樹子賦并序〉襄城縣庭下生矮石榴往來者異之予為作賦寫其狀因以自勵云有矮石榴其髙倍尺中訟庭儷戒石訪諸走胥云非封植忽此生榮三傳歳歴密葉如盖繁條如織萎蕤下垂疲軟無力緗苞貯露纍纍仄仄下人俯視顛本可識雀愧卑棲而不肯集兮故啾唧以矯翼偃偃盤盤若屈若鬰紉紉結結非曲非直榦不足攀隂不足息夫何挺質之可惑耶意為異與為妖與人以為異我不知其異
曰殊衆人之類類人以為妖我不知其妖曰乖衆木之翹翹然而不生樊圃臺榭遊觀之所産兹堂下其有以警而有以覩因形取義庶将有補當革蔓衍之多枝無若軟柔之不舉勿俾苞苴之流行勿使吏氓之輕侮勿淟涊以自抑勿猶豫而失處勿闒茸以接卑勿上下之不撫夫如是則異也妖也固弗取維戒懼斯主
子／醫家／御定佩文齋廣群芳譜／果譜　卷五十四至卷六十七／卷六十七　甜瓜等／甜瓜／集藻／賦(P.13-1)..[文淵閣四庫全書本]
〔賦〕
〔增〕魏劉楨〈瓜賦並序〉在曹植坐厨人進瓜植命為賦促立成其辭曰布象牙之席薫玳瑁之筵憑彤玉之几酌縹碧之尊三星在隅溫風節暮枕翹於藤流美遠布黄花炳曄潛實獨著豐細異形圓方殊務揚暉發藻九
采雜糅厥初作苦終然允甘應時湫熟含蘭吐芳藍皮密理素肌丹瓤乃命圃師貢其最良投諸清流一浮一藏析以金刀四剖三離承之以雕盤羃之以纎絺甘逾蜜房冷亞氷圭　晉傅元〈瓜賦〉調土下種播之有經應運候時負甲徐生遂日就而月將既成母而盤縈次落莫之密葉兮交逶迤之修莖敷碧緑之純采金華炳其朗明育之以人功養之以六氣黄逾金緗青侔含翠雖貍首之甘美兮未若東門之奇偉舊有蜜筩及青括蔞
嘉味溢口鮮類寡儔一齧之頃至三揺頭選美芳園重簡其珍披以呉刀承以朱盤中割而破雖分若完質兼五味氣美芳蘭愈得冷而益甘兮怡神爽而解煩細肌密理多瓤少瓣豐㫖絶異食之不䬼
〔原〕陸機〈瓜賦〉佳哉瓜之為德邈衆果而莫賢殷中和之淳祐播滋榮於甫田背芳春以初載迎朱夏而自延奮修系之莫莫邁秀瓞之綿綿赴廣武以長蔓粲烟接以雲連感嘉時而促節䝉惠露而增鮮若乃紛敷雜錯鬱悦婆娑發彼適
此迭相經過熙朗日以熠耀扇和風其如波有葛虆之覃及象椒聊之衆多發金榮於秀翹結玉實於柔柯蔽翠景以自育綴修莖而星羅夫其種族類數則有括蔞定陶黄㼐白摶金文蜜筩小青大斑𤣥骭素椀貍首虎蹯東陵出於秦谷桂髓起於巫山五色比象殊形異端或濟貌以表内或惠心而醜顔或攄文而抱緑或披素而懷丹氣洪細而俱芬體修短而必圓芳郁烈其充堂味窮理而不䬼德𢎞濟於饑渴道殷流乎貴賤若夫濯
以寒水淬以夏凌越氣外斂溫液密凝體猶握虚離若剖氷
〔增〕張載〈瓜賦〉羊骹虎掌桂枝蜜筩𤣥表丹裏呈素含紅豐膚外偉緑瓤内醲甘柤夏熟丹柰冬芳朱李零於桂圃蒲萄潰於椒牀雖茲肴之孤起莫斯瓜之允臧超椰子於南海越橘柚於𢖍陽若乃㯽榔椰實龍眼荔枝徒以希珍難致為竒論實比德孰大於斯　嵇含〈瓜賦〉世云三芝瓜則處全焉故植根玉巖潤葉飛泉攬之者壽食之者仙是謂雲芝芙蕖振采擢莖元瀬闕二字
葩映莫此為最是謂水芝甘瓜普植用薦神祗其名龍膽其味亦奇是謂土芝乃剖甘瓜旣淳且馨荒者饗之忘困解酲流味通其五臟冷氣反其迷精　梁張纘〈瓜賦〉惟茲瓜之實茂體太素之純精翕元潤於浮霄含皇澤於夏庭於是蒼春發歲天地交和乃啓沃壤是殖是播納佳種於畦畹應時運而芽剖揮萌散蘖㘽葉負柯蓊茸鬱薈苯䔿婆娑晞慶雲以吐蕤仰旭日之敷花朝晞重陽夕承朗月淸露湛而宵降翔風穆以晨發振柯
翹之繞若顧惠風以滋悅感靈化而絪縕覩佳實之並結始懷徵而苦發終感宫而甘通信不和而自馨與九鼎乎齊功蔓草是藉密葉是蔽潛湫獨熟墮莖落蔕芬馥酷烈氣暢雲際申狄不能詳其味隸首不能為之計昔東陵之甘瓜美顯名於中古彼服閭之攸擔乃衆仙之所睹美人神之同好何厥用之𢎞普惟令實於無窮永可殖於靈圃
〔原〕唐康子玉〈瓜賦〉巫山之岡秦川之陽垂條引蔓布緑敷黄彌臯被野含芬吐芳轉晨風之
穆穆湛宵露之瀼瀼花葉則曄曄煒煒文彩則焜焜煌煌錦繡為之失色霞日為之奪光遠而望之粲兮爛繁星列兮曜長漢光色連延遙相暖廹而察之瓞兮緜明璣盈蚌媚重泉大鱗巨介近相連細雨流風每飄颻兮葉上遊蜂戲蝶時歴亂於花前爾其大則三尺二升美則金漿玉實貍頭羊骹之字黄㼐白摶之質感仙貴於孫鍾避世資於歩隲異蔕表於前代同心彰乎曩日旣而横綺席會嘉賓琴樽逸賞海陸具陳香分四座氣雜
八珍既取類於母子亦取辨乎君臣猗哉彼美流玩不已何以剖之金錯刀何以澆之玉英水邵平固植以著業阮籍托辭而興己非但留怨於戍夫抑亦取誡於君子
子／醫家／御定佩文齋廣群芳譜／竹譜　卷八十二至卷八十六／卷八十三　竹二／集藻／賦(P.18-1)..[文淵閣四庫全書本]
賦
〈御製竹賦并序〉江南修竹成林森如綠玉見輒愛之昔人所以歌君子也舟行閑暇偶作賦曰攬嘉生之植物美修竹之㛹娟振葳蕤以擢地結蒼翠而叅天吐碧鮮扵原隰含玉潤扵山川拂丹霄以煥采濯晨露以增妍爾其體本貞堅性惟髙孑欵欵虚中亭亭秀越居逺俗以無塵生自然而有列㳺必集扵鵷鸞色不渝扵霜雪抱君子之徳生豈凡姿之可埓至扵汗青為簡截管成聲文章彬郁律呂和
鳴流兩間之元化開萬古之菁英亦有蕩材敷布箭括叢生鏃礪作器規矩中程或垂美扵九府或呈能扵五兵斯其為致用之廣逺尤不可以一得名也至若淇澳見稱扵衛國夹池作賦扵梁園詠千畝扵渭上想一葉扵湘潭㒺不絶羣標傑意殊態嚴况爾𨵈北秋髙江南地潔見衆茂之咸凋知孤貞之自結巨榦凌風修莖映月豈徒覽夫清隂實興感乎勁節何當植根綺殿布影彤庭彩鸞下集丹鳳載鳴將曉餐夫珠實亦暮託扵紺莖廼其峭蒨之容檀
欒之美繁條綴青芳筠孕紫散夏景扵瑤林䕃春華扵仙沚戞素籟以風疎被青暉而雲委影入户而窺簷聲含宮而嚼徴亦足以怡情適性娱目賞心徘徊晨夕杼寫髙吟響蕭蕭而隐几飇颯颯以開襟披十重之緗帙鼓五絃之雅琴聊濡毫以成賦寄予思扵遙深
〔増〕晉江逌〈竹賦〉有嘉生之美竹挺純姿扵自然含虚中以象道體圎質以儀天託宗爽塏列族圃田縁崇嶺帶廻川薄循隰行平原故能凌驚風茂寒鄉藉堅冰負雪
霜振葳蕤扇芬芳翕幽液以潤本承清露以濯莖拂景雲以容與拊恵風而廻縈　齊王儉〈靈丘竹賦〉靈丘深沉蔓竹凝隂神根合拱貞榦百尋振芳條乎崑岳敷緑采扵髙岑沿淮海而蔚映帶沮漳而蕭森志東南而擅美在淇衞而流音方靈夀而均茂儀菌桂而成林若乃青春受謝九野舒榮緑蘋齊葉白芷抽萌榦抽蔥而特秀篠擢穎而垂英霜皦鏡扵原隰木衰疏扵郊阡翠葉與飛雪争采貞柯與層冰競鮮　梁簡文帝〈修竹賦〉有
㛹娟之茂篠寄江上而叢生玉澗桃枝之麗魚腸雲母之名日映花靡風動枝輕陳王歡舊小堂佇軸今餞故人亦賦修竹伊嘉賔之獨劭顧余躬而自恧　任昉〈静思堂秋竹賦〉静思堂連洞房臨曲沼夹修篁竹宮豐麗扵甘泉之右竹殿𢎞敞扵神嘉之傍緑條𤼵丹楹翠葉映雕梁入房掃文石傍簷拂象牀常生偶蘭桂結實值鴛凰逢性與之至道偶斯文之在兹歡柏梁之有賦恨相如之異時　江淹〈靈丘竹賦〉登﨑嶇之碧巘入朱宮
之瓏玲臨曲江之廻盪望南山之蔥青鬱春華扵石岸赩夏彩扵沙汀逺亘紫林祕野近帀玉苑禁坰扵是緑筠繞岫翠篁緜嶺參差黛色陸離紺影上謐謐而留閒下微微而停靖蒙朱霞之丹氣曖白日之素景故非英非蘂非香非馥而珍跨仙草寶踰靈木夹池水而檀欒繞園塘而橚矗既間霜而無凋亦中暑而増肅每冠名扵華戎將擅竒扵水陸况有朝雲之館行雨之宮窓峥嶸而緑色户踟蹰而臨空綺疏蔽而停日朱簾開而留
風被箘簵之窈蔚結篠簜之溟濛或産鳷鵲之右或居露寒之東皆金輿之所出入瑤輦之所周通　陳顧野王〈拂崖篠賦〉詩詠淇水騷美江干崖憐拂石神貴掃壇既来儀扵鳴鳳亦攸集扵翔鸞入翠壁之宵月映沅澧之驚湍帶金風之爽朗雜玉潤之檀欒陪嘉宴扵秋夕等貞節之嵗寒　隋蕭大圜〈竹花賦〉嗟春色之澄明映陽流之澈清花繞樹而競笑鳥徧野而俱鳴殘陂萍合斜蹊草榮暄條絮滿暖路絲横㳺蜂集而銜蘂戲蝶飛
而帶英鵯欲啼而茝歇鴈始去而蘆生别有葳蕤繡簜㛹娟緑筒縹枝承露緗箬来風漢律依節月桂臨叢乍影翻扵樂沼時名留扵瑞宮學應龍扵葛水宿鶠鳳扵方桐洛下七賢湘濵二女傾翠蓋之踟蹰泛蓮舟之容與倜儻傲人便嬛笑語拊嫩筍以含啼顧貞筠而命醑　唐許敬宗〈竹賦〉惟修竹之勁節偉聖賢之留賞覽山經而逖聽詠周詩而遐想掩寰中而獨秀非庶物之所仰若夫嶰谷著美嵇山見知衞國之稱淇澳梁園之賦
夹池山陽之翻宻葉江潭之竦喬枝雖有聞扵在昔諒無得而標竒乃徙植扵廣庭爰移根扵禁苑亘蓂草而界列繞醴泉而右轉修榦横扵松徑低枝拂扵蘭畹對紫殿之初旭臨丹樓而向晚望威鳳而来儀佇化龍之為逺爾乃春光變色夏景開松枝藏戲鳥葉間殘虹上便娟而防露下檀欒而来風散歸雲之掩翳引落日之玲瓏雖復嚴霜曉結驚飇夕扇雪覆層臺寒生複殿惟貞心與勁節隨春冬而不變考衆卉而為言常最髙扵
歴選　吳筠〈竹賦〉惟坤靈之播育何俻物之實繁偉兹竹之標挺得造化之清源契道含靈表貞示節葉森散以翠錯莖鮮修而瓊潔爾其和風流暢萬彚昭陳楊葩曄其密苑荑栁藹扵通津不郁馥以啟曜但葳蕤而有筠亦未知為異也至如殺氣淩厲凝霜蕭瑟覽平椘之蒼𣴭窺衆林其如失冒冰霜之涸沍逾青熒以鬱宻則殊可重焉故詩曰如苞書稱厥貢猗茲淇園美彼雲夢昔在軒后肇官隂陽俾伶倫扵嶰谷伐修竹之珍篁裁
六律以協氣調八風而順常然後成竽籥以俻樂其聲濫而彌長笙鏞以間鳥獸蹌蹌諒自然之純粹曷羣材之可方若乃渭川千畝山陽數林㑹稽方潤扵碧玉羅浮比色扵黄金上㸃㸃以雲翳下泠泠而鳳吟袪赫曦之燠景納淒凉之清隂王子所以嘯詠嵇生為之幽尋召嘉賔及令友暢緑醖與鳴琴美逰盤之逸趣清寂寞之逺心若乃夹滄江倚丹崿蓄水霧之沉沉揺巖煙之漠漠湘妃有揮涕之感楚謡興防露之作或挺鼓吹之
嶔崟或垂天門之磅礴皆鸞鳳之所翔集孔翠之所栖託豈獨嬋娟扵廣漢之壤亦有璀璨扵蓬萊之峰結實珠粒敷花紫茸拂皓絮以飛雪摧紺莖以韻鐘故列仙之攸翫匪吾人之所從也亦有化雉吳國成龍葛陂容人篔簹育蟲桃枝一笋鳴其𦙍嗣三節獲乎嬰兒榮燈纉以感孝茂窓櫺以表竒彗家壇以塵滅環石牀以隂滋皆靈變之譎怪良難得而俻知爾其衆彚非一則有篻簩筋𥲑射筒箖箊𥴕𥭠箛箠之肅矗龍鍾雲母之扶
疎箬箭浮色以縹燠筨𥳔綷文而繡攄方志之所遺載山經之所𨵈書安可得而詳矣靡不勁堅其性蔥蒨厥色不規而圎不操而直故髙皇製冠以守位孝文剖符以表職博望侯傳扵大夏之外穆天子樹扵𤣥池之側推此類以彌廣匪斯文之可極也　喬琳〈慈竹賦〉維竹稱慈㡬乎有知九族敦敘孝友威儀是竹必滋五服相殘骨肉擕離是竹必衰茍自家而刑國亦觸類而増思苯䔿固䕶檀欒櫛比如束之稠如揷之宻勁節中聳攅
根内實聲惟戞風影不透日類宗族之親比同朋友之造膝至若暮嵗窮律霜凝雪霏陶鈞無𤼵生之理松柏有後凋之期是竹也叢篁劈開芽筍怒長紫籜連披青筠紛上有偕老之情感饋親之養如受制扵籬界不旁侵扵土壤雨露之澤謝爾衆芳細葉未吐貞心已長耻髙標而迥出斯褭曲而不揚匪趨時扵律𠉀寧隨韻扵笙簧保無用而以道自將愧不才而與物俱昌苟成隂扵隙地作盛景之清凉重曰夫緜緜瓜瓞兮知有子母
邕邕鴻鴈兮如次弟兄於家則疏附禦侮於國則磐石維城田氏不分庭之荊陳家則應天之星莫不鬱映棠棣急難鶺鴒斯竹也共根連茹一本千莖年深轉宻嵗晩彌榮一可以厚骨肉一可以敦友生扵靈臺而莫非信性彰慈孝而感通神靈　李程〈竹箭有筠賦〉喻人守禮如竹有筠俾修己以自守同固本而相因操持彰扵嵗暮勤徳貴乎日新所以取彼後彫之色戒夫行道之人將以禦冬且見檀欒而守節比扵藏器詎可須臾而
去身若乃清霜翻𤣥律改彼衆卉之具落同受氣於真宰何蓊茸而自異乃㛹娟而有待茍常其性寒竹何患扵時移不易其心志士當懐扵道在豈不以和澤自潤表裏相質竹無筠不能固其節人舍禮曷以法扵時伊先哲之善喻作後代之元龜企扵禮者勤而行之苞本之時已包周身之防疎莖之勢更叶凌雲之期當其冒霰停霜雲披風靡諒青青而斯在何冉冉而居彼是知禮之扵己如我有徒筠之扵竹如我有膚理無特立義必
相須堅剛自持雖貫四時而莫改賞翫不足奚可一日而或無嗟乎皮之不存何以具其體心之不固何以謹其禮所以大戴之記足徴相䑕之詩爰啟君子之道斯其象諸示外以固執中而虛閲寒暑之不變齊榮辱之所如天損不侵地利空積包緑籜而未改交翠葉而不易君子察扵此者可學禮而受益　髙無際〈大明西垣竹賦〉嶰谷修篁移植仙堂左聮溫室之樹前對鳳池之芳一生孤貞四時青蒨不争麗扵夏色不改貞扵秋霰
保此嵗寒之容得䕃宰衡之院露羃歴以珠綴風清泠而響繁雜金絲扵北掖對雲嵩扵西垣曉視含煙朝歸捧日挺八桂以獨秀與三槐而交宻若夫制為用也則笙可以下鳳凰笛可以奏宮商筆可以播文章管可以調隂陽信無施而不可若有待而韜光亂曰托根勝地兮擢榦捎雲抱貞節兮蔥鬱氤氳若賞七賢之清曠不可一日無此君也　無名氏〈竹賦〉總羣籟以擇音歴衆材而簡質惟兹竹之珍勁獨懐貞而守一若洗文濃露
濯影華池離離嘉實冉冉纎枝含夕氣而拖翠照晨旭以舒猗淩積霜而莫改因虚心而不虧上横桂暉下拂松蓋抗修莖扵雲表脱輕花扵霞外千仞未極其髙十圍寧申其大既絶羣以標傑亦冠叢而稱最連星影而類珠晩虹挂而猶帶蒙宻𣐱柯布濩繁葉白日朝映素輪夜接色浄潭深影沉攅疊洎乎層隂結長飇起清徵奏鳴弦理金罍溢而未傾玉山儼而猶峙詆訶六籍咀嚼三史窮𤣥熙之根柢極天地之終始此乃至人勝集
七子碌碌則安齒故語其用也則五離十折絲剖毫分縈九華扵紈扇結䨇雉扵簟文乍揺紈袖時拂湘裙掩凝鉛之𧰟逸籠流麝之氤氳若夫取象制儀激商流雅圎徵有素清亮非假信鳳鳴之可習實龍吟而可寫乃曲絶而和微非韻髙而調下豈知分光綺殿散影華軒淡雲霞之逺色霑雨露之餘恩嘉庭樹之蠲忿跂桃李之無言庶嵗寒而無易常耀節扵梁園　無名氏〈慈竹賦有序〉廣漢山谷有竹名慈生必向内示不離本修莖
巨葉攅根沓柢叢之大者或至百千株焉而縈結踰乎咫步好事君子徙為階庭之翫焉吁嗟非此土所有乃有厭流俗之譏動鄉闗之思者蓋撫髙節而興感覽佳名而思歸遂為賦曰有竹猗猗生扵髙陂左連瑶帶右雜瓊枝恨幽客之方賞嗟君侯之不知徙蔚丹谷遷榮緑池氣凛凜而猶在色蒼蒼而未離屈巖壑之容貌充階庭之羽儀爾其劃地分域駢隂抗趾疊榦龍廻攅根鳳峙防碧落扵霄末翳紅光扵夕始崇柯振而煙靄生
繁葉動而風飇起擁涼砌之晨肅屏炎扃之晝滓至若白藏載謝𤣥英肇切塞北河堅江南地裂觀衆茂之咸悴驗貞輝之獨潔抽勁緑以垂霜總嚴青而負雪蓋同類之常稟非殊方之異節若乃宗生族茂天長地久萬柢争盤千株競糾如母子之鈎帶似閨門之悌友恐孤秀而成危每羣居而自守何美名之天屬而和氣之𡨋受嗟乎道之存矣物亦有之不背仁以貪地不藏節以遁時故其貞不自炫用不見疑保夷險之無易哂榮枯
之有期我蓬轉扵岷徼遂萍流扵江汜分兄弟扵兩鄉隔晨昏扵萬里撫貞容而骨媿伏嘉號而心死庶因感而長懐遂策情而勵己　無名氏〈孤竹賦〉有斐君子兮將以自怡藝孤篠扵前墀翫以時惬所思且面陛則陽笑猗猗而䖏渭向砌則燠袐青青之在淇問君何事生乎兹嬋娟抱節而無詞借而東南之美㑹稽千里阻江阻河所貴則那至乃柯葉不二嗟吁此地彼其之子賤目貴耳豈知孤者取稀物莫之依含混元之休氣吸太
陽之清暉長則尺準大可寸圍有美逰兮㤀其歸更憶朝霞露未晞懸明月而影短帶疎雨而聲微觀乎褭娜容與風生其䖏應知黙定洪鐘律㡬日能令童子悟實方就而孤鳳食来枝或成而一龍飛去天造自然含虚佩堅堅以保名虚以戒盈瞻彼標兮人之程萬類則改千竿森在其在伊何増冰峨峨瞻彼嶙兮不可磨則知天籟竒兮由我起道生一兮得我始得之者非取翫物而已　宋蔡襄〈慈竹賦〉種植至多强名萬彚物㧞其萃
兹乃當天地之正氣有美竹兮特稟夫慈名而榮被豈有懐扵本根兮何千竿蓊然而環侍若夫吳郡名園王家新第逺閣斜欄横塘静水或薫風晝来或秋露宵墜日遲留兮簷外隂移人悽悄兮屏間籟起方且濯峭格而清舉足檀欒之生意或翹而舉者若堂有髙年兮勤素風而講議或亞而側者若家有令子兮聞話言而沉思悵如出門而事逺逰兮滋宿雨之清淚雍如奉巵而介眉夀兮羃春煙而怡醉紫芽蟠聨馨兒季穉去者奔
追迎者嬉戲疎者如招並者如倚雖復貫千狀扵巧筆曽莫形其髣髴借如秋晚霜重兮萬木稜稜而僵悴隴榆盡兮塞月髙堤楓丹兮椘江紫此君也束藍田之苗玉刻炎州之稍翠固節虚心兮雖大鈞不能奪其志扵是揖三荊扵堂下結蔓藟扵河涘襲氣同根之豆交驩承萼之棣顧威鳳之時下亦孝烏之来寄設有用扵律筩天聲𤼵兮太和備覩此芳物悲哉逺人昔我從軍兮南之海濵今我辭家兮西逰洛塵悵然扵舊國舊都感
莊生之論恭止乎維桑與梓諷周傅之陳指白雲兮天逺採幽蘭而露新嗟碧鮮之得地乃叢茅而相親吾議爾徳豈止乎千畝之渭濵萬石之封君者也　黄庭堅〈對青竹賦有序〉余椘産也閲東南之竹多矣未𡮢聞對青竹者也嘉州僧従之包封見貽蓺之而成乃初識之惟範圍之内有知之物一無窮無知之物一無窮一耳一目不能徧覽也况六合之外者乎感而賦之竹之美扵東南以節不以文也其在椘之西鬱鬱蔥蔥連山繚
雲也㑹稽之竒材任矢石蘄春之澤夏簟簫笛沅湘淚血卭崃髙節慈竹相守孝竹冬茁慈姥嶰谷笙竽笆篁長石之山一節可航猶未極其瑰怪不常也故吳椘無竹工非無竹工婦能織緝之器兒能雞鶩之籠也今夫筥筐籯笲榱櫺翰藩巴船百丈下漢為笪貴之則律呂汗簡賤之則箕箒蒸薪惟所逢遭盡扵斧斤美哉斯竹黄質墨章如出杼軸織文自當解甲税枯金碧其相嵗寒在躬又免斮烹彼其文章之種性不可致詰刳心而
求之不可得劚根而求之不可得匪人匪天有物有則惟其與蓬蒿共盡而無憾余亦不知白駒之過隙　薛士隆〈種竹賦〉沔鄂之都牙堂之背乆廢弗治汙萊有穢徙修竹而蒔焉地不改闢堂不改舊蕭蕭然鬱鬱然不移時而有拂雲之意矣方其竹之始生自彼空谷頎然而修猗然而緑葉秀卿雲雲興翠筠直節虚中羗来細風春生凜冬森然萬叢及其應人而出樹之庭陛葳蕤之態困頓美人之春睡灑落之韻謫仙頽乎其尚醉清
飇時来振葉淩柯積翠招搖蕭灑交加夜風冽揭朦朧素月瑣碎兮清隂横斜兮錯節吾不知前日之蒼凉與如今之煩熱也若乃天旻得助繁隂變暑䕃之以油雲沐之以時雨翠榦盤根平安爾所稚子承承方流振古斯又類物之攸裁固非人之所䖏也至若淵眀之秫潘岳之花好樂不齊咸宜厥家至人遐觀匪同匪異沈酗清芬各從爾志則夫是竹之清風斯子猷之逺致也　王炎〈竹賦有序〉小人之情得意則頡頏自髙少不得意
則摧折不能守君子反是竹之操甚有似夫君子者感之作賦以自箴其辭曰晦叔讀書南齋之上門巷僻左交㳺日稀環以桑麻之場帶以瓜芋之區路折西南萬竹蒼然下縁乎曲澗之湄其清可以延風月其髙可以擾雲霓珊珊乎鳴蒼玉之佩搖揺乎舒翠鳳之旗森森乎甲胄之雜峙而切切乎矛㦸之參差其偃蹇挫折者如忠臣節士赴患難而不辭其嬋娟蕭爽者如慈孫孝子侍父祖而不違其挺拔雄勁者氣毅色嚴又如侠客
與勇夫其孤髙介特者格清貌古又如騷人與臞儒予雖朝夕吟嘯扵其下曽無以名其美而狀其竒然泛觀宇宙之中萬物均涵育扵一氣而有剛𣐱堅脆之不齊榮者必悴盛者必衰實繁者易剥色麗者早萎惟松柏之有心及竹箭之有筠足以閲寒暑而貫四時春日載陽山川含滋零露兮宵潤恵風兮曉披或萼或條或茁或荑𠲒英吐華夭夭怡怡竹扵是時清而不腴冬日祁寒天地積威雪慘兮冰堅風饕兮日淒川原千里木脱
草枯香盡芳歇掃迹無遺竹扵是時秀而不癯今而後見其𠲒徳之有常特操之不移此吾所以無羡渭川之千畝有取淇澳之猗猗願定交扵金石邀嵗寒以為期否泰兮消長剥復兮乗除秉吾心之堅一視此君乎庶㡬　元趙孟頫〈修竹賦〉猗猗修竹不卉不蔓非草非木操挺特以髙世姿蕭灑以拔俗葉深翠羽榦森碧玉孤生大山之阿千畝渭川之曲来清飇扵逺岑娛佳人扵空谷觀夫臨曲檻俯清池色侵雲漢影動漣漪蒼雲夏
集緑霧朝霏蕭蕭雨沐裊裊風披露鶴長嘯秋蟬獨嘶金石閒作笙竽雜吹若乃良夜明月窮冬積雪掃石上之隂聽林間之折意參太古聲沉寥泬耳目為之開滌神情以之怡悦蓋其嫓秀碧梧託友青松蒲栁慚弱桃李羞容歌籊籊扵衛女詠淇澳於國風故子猷吟嘯扵其下仲宣息宴乎其中七賢同調六逸齊蹤良有以也又况鳴嶰谷之鳳化葛陂之龍者哉至扵虚其心實其節貫四時而不改柯易葉則吾以是觀君子之徳　貢
師泰〈小篔簹賦〉謂木非喬謂草非繇不蔓而夭不葩而條閑庭翳翳宻室翛翛名小篔簹有扁之昭或曰子真以篔簹為小耶則仙標出塵直榦淩囂聲諧鳴鳳影挟翔蛟灑清風之葉葉弄明月之梢梢雖並户而當軒實拂雲而騰霄子以植數少為小耶則兩窓三四一徑五六緗實漂黄錦苞凝緑或開樽而射金或援琴而撃玉雖無千頃之多聊可數竿而足然則小篔簹果何在乎主人曰肩髙扵牆斗大扵室門可旋履居僅容膝修及
尋丈廣袤咫尺以溉以種充我餘隙匪谷斯盈匪川斯溢減晉林之七賢少唐溪之六逸異蔣詡之三徑慕子猷之一日况城西幽迥堂北愉惋平安之報維昕與晚遺形尚存先徳不逺則又此心之所以思慕而憂慲也篔簹雖小其義實大謹葺謹培式萌孝愛或曰唯唯子誠是在虚心有容直節無懈庶其茂之勿翦勿敗
〔原〕楊維楨〈方竹賦〉秋孟之夕覺非道人寓宿扵主人之軒見植竹焉外方中堅峭然觚稜扣之如石有聲硜硜予
怪其不類衆竹戲若有評曰后皇植物各畀以形洪纖肥瘠莫殫其名毫忽無僭若冶剖型爾竹之産為類實繁寄哀瀟湘託興淇園嶧陽之材聲叶鳴鳳箘簵之堅荊揚效貢黄岡如椽用代陶瓦篲條叢生束之盈把由衙雞脛般腸射筒蘇麻篔簹笆箄鍾龍體𣐱為𥲊節促為𥴡刃毒為篻依木為弓毳毛為狗扶老為笻名雖萬變莫不示圎扵外而抱虚扵中故能文理縝宻節槩疏通迎刃而觧落籜以從桃笙籧笛織翠生風纜維砥柱
力綰艨艟干旄孑孑旌旂蔽空彤管煒煒横出詞鋒簫韶九奏至和攸同他如器使惟適所逢皆所以弼成人用翼賛天工爾之為質外方内塞肌不柔順性復挺特櫽括莫施何堪組織豈非才不適用而名浮其實乎言既而去逡巡就睡夢一𤣥叟頎然而長䨇眉入鬢氅衣無裳頭角峭厲棖立木僵歴階而進出聲琅琅凡今之人喜圎惡方頃聞誚譏顧不敢當予非舍圓而不居蓋亦天賦之有常矧夫方圎不侔自昔為訒豨膏棘軸不
能獨運鑿枘異投終底扵吝黯直見疏𢎞詐乃近正論天人江都逺擯詼諧詭竒金馬日進固知鬻圓以自私不若執方以自信也且物生而才罕即安䖏雕龍斵削自致困苦樗櫟擁腫斧斤莫尋桐杉赭野枳棘成林天嗇我才實非我仇以才莫全我獲實優方將勵吾之方堅吾之塞保天之全資地之力長吾兒孫同居夀域邀凉月扵江上疏冷風扵淇澳知我愛我過従成癖敲門竟造不辨主客札瘥奚生逍遙甚適彼以才而用世視
予孰得而孰失予驚而寤萬籟俱寂月明入户凉在巾舄惟見此君挺然扵庭粉壁鑄形一塵不驚修柯滴露鏘然成聲予爽然如失惕然而醒乃歌曰圓以智行兮方以義守智或有窮兮義則可乆以虚而通兮以實而塞通或潰决兮惟塞乃格才應時用兮拙為世損用則精弊兮損則神全竹兮竹兮予將謂汝為方兮而不識汝之大圎　明桑民懌〈竹賦有序〉學圃中種竹數竿不二年蓊然成林日婆娑其間若相㤀者今將秩滿欲與圃
别不能㤀情為作賦以表其徳詞曰興趙藏符伐吳成象鸞鳳聲容龍蛇動盪知惟孔子智比辟支一本林立安有二岐直而不窒圎而不倚節操如是可謂君子
子／醫家／御定佩文齋廣群芳譜／卉譜　卷八十七至卷九十二／卷九十二　祝餘等／仙人草(P.31-2)..[文淵閣四庫全書本]
〔集藻〕
〔贊〕
〔增〕宋謝惠連〈仙人草贊并序〉余之中園有仙人草焉春穎其苗夏秀其英秋有貞實冬無凋色可謂貫四時而不改者也既嘉其名而美其質染筆作詠庶以攄述云園有佳草名曰仙人煜煜煒煒莫莫臻臻穎發
炎暑苗秀和春竒爾靈質乃植中林
子／宗教／道藏輯要／斗集／六　黃帝陰符經注頌／黃帝陰符經　十真注／下　強兵戰勝演術章(P.15-1)..[清光緒丙午年(1906)成都二仙庵重刊本]
愚人以天地文理聖我以時物文理哲
子房真人曰天文者日月星辰雷雨風雲也地文者山海金石草木鱗羽也愚人見景星祥雲淸風甘露醴泉嘉穀麟鳳芝蘭皆為喜悅或覩日月薄蝕四時乖序彗星妖曀水旱災蝗驟雨狂風天昏地震惕然畏懼恐禍及身觀此天地文信以為教化省愼悛修自凡之聖故曰理聖
海蟾真人曰軒轅氏製陰符將畢先舉愚人用天地文理之成聖然後自謙之曰我以時物之文理之作哲謂後其身而身先也
西山真人曰時物文者人事也言不必觀視天文玄象但常以善道隨時應物縱有災怪出現不為害
赤松子曰理於賢人亂於不肖體天法道合節依時以此理修革凡作哲陰盡純陽真道乃畢
正陽帝君頌曰玄象高明示吉凶愚迷悛理亦成功但隨時物行真善日月无窮道自通
純陽帝君滿庭芳云大道昭然明休咎吉凶懲警凡夫悟來
悛省修愼卽无虞禍福惟人自召觀世物方顯榮枯臨機應常行德善殃厄永消除陰符然義簡文微旨密提挈迷愚放神光煒煒照燭昏衢抱一丹成國富民安泰神樂淸虛強兵勝純陽鍊就飛步入玄都
子／宗教／道藏輯要／胃集／一中　王重陽祖師全真集二／詞二／行香子(P.34-2)..[清光緒丙午年(1906)成都二仙庵重刊本]
行香子
一鼓纔鳴水德行香看烏龜波上呈祥鼻全喘息眼眩昭彰會戲澄濤遊澄浪隱澄江　黑霧凝凝充滿皮囊牢封繫信任飄颺沖和上下流轉邊旁便變成雯結成蓋積成霜　二鼓纔交金德行香虎兒上坐箇嬰郎腰懸白刃手執青鋼把百魔驅千魔勦萬魔亡　廣現森羅徧吐銀芒斗辰端拱正魁罡西南的位指出芬芳得善因開良因闡吉因昌　三鼓纔分火德行香月初端正照心王紅紅赫赫煒煒煌煌見本真生靈真慧太真匡　三處均勻一路平康覩青天瑞靄舒張縱橫攢聚能罩圓方早弄珪環持珪璧執珪璋　四鼓纔平木德行香青龍上坐
箇嬌娘口噴赤氣身挂朱裳更戴瓊花餐瓊蘂飲瓊漿　往來諧歡交媾相當欣然用顛倒陰陽衝開卯甲日放晶暘袞大明珠通明焰過明堂　五鼓纔成土德行香偏能將四象包藏如今盡顯聚在中央沒白歸青紅歸黑不歸黃　已證空虛便出崑岡金童來祕語宣揚天皇賜詔授與風狂永處清閑常清靜得清涼
子／宗教／道藏輯要／胃集／九　王處一真人雲光集／吟／開化吟(P.77-2)..[清光緒丙午年(1906)成都二仙庵重刊本]
開化吟
無為淸淨內修完始遇天元道不難自得無生相混合玄都靈物鎖幽關炎炎大氣空昇降赫赫天光輥玉壇寂寂萬神空裏
墜亭亭元寶接崑山攢攢玉姹投玄谷聚聚金嬰列瑞班處處靑蓮開滿日空空玄象始歸還騰騰五色圓光颭燦燦流霞萬化攢細細神風輕縹緲靈靈金相自粧鑾淸淸寶璧盤桓住淨淨靈砂透骨歡默默了真非有說明明全道事都刪玄玄守護真三寶妙妙功成一顆丹浩浩銀霞常覆罩輝輝玉性自追攀飄飄舞袖超三界混混朝元顯內顏朗朗閑如秋夜月煒煒常在玉霄間惺惺了了仙家樂湛湛澄澄道性閑曠劫真容離苦海古今圓象出波瀾大羅一會同歸去悟理明真子細看
子／宗教／道藏輯要／觜集／三　道樞一／金碧篇(P.115-1)..[清光緒丙午年(1906)成都二仙庵重刊本]
金碧篇道之要妙莫大元一能鍵其關生死之宅
扶桑紫陽君曰元氣者包十三徒者也口者藏之門戶也舌者藏之關鍵也三關出入之城六府去來之戶者乎五味甚則齒勞而口爽磨喉而消胃膓淡而心煩是以塞兌閉關而守其中者為可也鼻者牕牖也牕牖靖則神思安神思安則清靜矣百
關調則長生矣心有九用以驅九竅聖人獲壽而安志者保其心也大腸一丈有二尺中元氣之府也食滿則立食空則傾厚則無疾薄則消形是以聖人欲厚其腹腹厚無滓則不死者也厚腹者何也棄味者也小腸八尺津液之源也中連百關故大腸者洞也小腸者穴也塞洞閉穴則獲長生矣心之氣至於腎而合於耳故多聽則勞心塞聰則志靖也肺者津液之府也五藏者順之則康逆之則病乾之則熱濕之則冷夫飲食在脾消鎔在胃是以脾受陽息而左搖胃受陰息而右動胃閉則人死脾搖極則魂喪矣嗚呼五藏由脾者也生死由胃者也胃安者在胃息味而已五藏者安之從神也搖之從氣也氣滿則神安
神安者長生之道也道莫大乎元一元一者元氣也是生死之門戶掩閉之關鍵也魄者陰也魂者陽也寤則主其魂寐則主其魄是以真人不夢者守魂而靜魄也不滅者守魂者乎不思者靜魄者乎如是則真氣常存而不死矣欲安其身者安其心不安其心則喪其真故安身者存真者也真人化胎而起骨者其氣也哉金石之要不越九一之數者也吾有龍虎之訣曰宛宛青龍舉世難逢沈浮不定往來無從下則九泉高則太空得水則變舉西則東陰極陽化陽為陰功神之為首水之為蒙陰變為陽其神卽通吹而霧起變而靡蹤九九轉合三三道融白虎夭矯東厭龍西虎之勢力千牛可齊遇乎青龍須臾首低龍
經九火虎伏弗迷自相眷入為夫為妻龍不水則不變虎不火則不摧水者龍之窟火者虎之媒自然從之和合如泥龍飛於天虎悲而啼朱雀之訣曰朱雀火精火不在城火化為土白虎凝形赫赫炎炎斯須不停制之有法定之無名青青白白異草殊英為黑之初為白之靈一左二宮徘徊神迎火盛在城火而有榮岌岌嵩嵩木高自榮欲入不入乍黃乍青忽黑忽紫失成不成定心鎖志其路自平玄武之訣曰有神有文如雨如雲能凡能聖如人如真入火不改跨水為鄰九龍之路八艮之津還丹之首金液之賓為君為臣失我亡身去則汞去來則汞臻如塵之積惟海是珍服之者死鍊之者生或為之離或為之陰得
火一聖拒水二金還丹事畢保之在心四事歸三之訣曰九鼎之數四事之功同歸於首九章之從八八還九還丹之蹤玄武者龍之使朱雀者虎之童逢其法象八合四通六六積意可陽可陰為心為腸乃為黃金六合地數之訣曰玄黃之道天地之章其九為數其陽為長互變萬物天地全藏為一為三其來遂彰八節之數大乎必強一一九九煒煒煌煌清濁立至日月之旁一七五三為紀為綱感在其內施而外昌地合天數之訣曰龍虎之道天地之經日月之數必在著明自於此門以取陰陽地數之道四六之常自明其陰假陽而從陰化為陽其光朦朦地連於天與日月同於茲大功地數之蹤陰陽消爍之訣曰陰
去陽薄天地交矣八九旣還其陽返矣有陽之中達生九數感陰陽之氣混沌九分而成九鼎九鼎數畢黃金成而還丹就矣八卦還丹之訣曰乾為天坤為地化地為天鉛成一乾從一展轉陽坤體全九鼎神水玄中又玄丹從火化水為陰堅華池坤舍神水丹鉛一左三右去來三邊陽大陰小去陽還丹八七六五華池舍安三五之數五行所遷八卦之首乾坤往還出入虛無之訣曰天地之數陰柔陽剛陽中有陰陰中有陽化陰為陽化陽為陰陰陽反覆忽浮忽沈日月四氣天地交侵一往二至為癸為壬出入虛無聖化之心無師之訣曰分兩差阻時日不親沈浮不見上下乖分離離在似恍恍來聞成我之骨長我之
魂不喪其身與天為鄰八石之訣曰八石之化四來之風九極之真來往可侵道冀在腹時任於道存陽為陰返覆遮胃分天入地由於八石金粟銀泥變增立至硝硇合之訣曰二物得氣陰陽合從八往九入其來莫從三生九沐上下和同天地之道日月咸通順法天理二石之功雌雄運動之訣曰天附日月以為明四氣以為序廣移八節遠附六陰多施則剛矣列半則雌雄之道也故還丹之數共二陽而為二陰同為大用以安四極生於九鼎而一陽伏焉九事之變化者也汞合太陽之訣曰舉代之聖莫比水銀生也為石化也為珍在火為寶而與鬼鄰出入聖道潛通真人義合八節眾仙所欽鉛錫成功之訣曰鉛汞
合道體本得真日月之大天地之神九鼎之初同得清平金液之宅清濁以分金舍丹戶四象之心鉛金液之訣曰五金為世之珍成液也為世之神得陰水而合玄武感造化而為至真存大者自小陰化者陽新如得其汞斯為真人汞也見煖則化見水則分白鉛液之訣曰紫洞玉津其神通天還丹之首八卦之先大為之陰復為之陽日月之數其道獨彰鐵石銅化　　　　神液之訣曰五累是附三三同歸為一為先天地之基天何自得金石毗毗欲入不入三四加之從七從八亦能依之九九之道二四分之其原雖異功雖一歧總前液之訣曰守一陰而知一陽焉運五行而使元氣焉知氣息而化滯形焉金液之法
在乎九泉七石九泉七石者在於華池也華池生乎五金花五金花成乎九鼎於是玄武北走朱雀南飛白虎坐伏青龍大馳還丹之事畢矣故陰化而陽絕者斯死矣乎真存而陰陽不絕者斯真人乎
經／十三經／重刊宋本十三經注疏附校勘記／重栞宋本毛詩注疏附挍勘記／國風／邶柏舟詁訓傳第三／附釋音毛詩注疏卷第二　二之三　八／靜女(P.104-2)..[清嘉慶二十年(1815)南昌府學刊本]
靜女其孌貽我彤管既有靜德又有美色又能遺我以古人之法可以配人君也古者后夫人必有女史彤管之法史不記過其罪殺之后妃羣妾以礼御於君所女史書其日月授之以環以進退之生子月辰則以金環退之當御者以銀環進之著于左手既御著于右手事無大小記以成法箋云彤管筆赤管也○貽本又作詒音怡遺也下同下句協韻亦音以志反彤徒冬反彤赤也管筆管著知略反又直略反下同彤管有煒說懌女美煒赤貌彤管以赤心正人也箋云說懌當作說釋赤管煒煒然女史以之說釋妃妾之德美之○煒于鬼反說本又作悅毛王上音悅下音亦鄭說音始悅反懌作釋始亦反
[疏]靜女至女美○毛以為言有貞靜之女其色孌然而美又遺我以彤管之法不違女史所書之事成其妃妾之美我欲易之以為人君之妃此女史彤管能成靜女之德故嘉善此彤管之狀有煒煒然而喜樂其能成女德之美因靜女能循彤管之法故又悅美彤管之能成靜女王肅云嘉彤管之煒煒然喜樂其成女美也○鄭唯說釋女美為異以上句既言遺我彤管之法故說彤管以有法由女史執之以筆陳說而釋此妃妾之德美有進退之法而靜女不違是遺我彤管之法也○傳既有至人君○正義曰既有靜德謂靜女也又有美色謂其孌也遺我以古人之法即貽我彤管也○傳古者至成法○正義曰傳以經云貽我彤管是女史之事故具言女史之法也周礼女史八人注云女史女奴曉書者其職云掌王后之礼職掌內治之貳以詔后治內政逆內宮書內令凡后之事以礼從夫人女史亦如之故此揔云后夫人必有女史彤管之法也女史若有不記妃妾之過其罪則殺之謂殺此女史凡后妃羣妾以禮次序御於君所之時使女史書其日月使知某日某當御某日當次某也授之以環以進退之者即下句是也生子月辰謂將生子之月故內則妻將生子及月辰居側室是也此以月辰將產為文實有娠即宜退之故生民箋云於是遂有身而肅戒不復御是也內則月辰所居側室者為將產異其處非謂始不御也當御以銀環進之著於左手既御乃著於右手金環不言著略之此妃妾進御煩碎之事而令女史書之者事無大小記以成法也此是女史之法靜女遺我者謂遺我不違女史之法使妃妾德美也此似有成文未聞所出定本集注云女吏皆作女史定本集注云女吏皆作女史閩本明監本毛本同案此云字當衍○傳彤管以赤心正人○正義曰必以赤者欲使女史以赤心正人謂赤心事夫人而正妃妾之次序也○箋說懌
至美之○正義曰以女史執此赤管而書記妃妾進退日月所次序使不違失宜為書說而陳釋之成此妃妾之德美故美之也
史／政書／宋會要輯稿／樂／樂八／鼓吹導引樂歌／高宗郊祀大禮(P.樂八之五)
《降仙臺》
升煙既罷，良夜未曉，天步下神丘。鏘鏘鳴玉佩，煒煒照金蓮，杳靄雲裘。綵仗初轉，回龍馭，斾旌悠悠。星影疏動與天流，漏盡五更籌。大明昇，東海頭。杲杲靈曜，倒景射旗旒。輦路具修具：原作「且」，據《宋史》卷一四一〈樂志〉改。，葱鬱瑞光浮。歸來雙闕，看御樓，有仙鶴啣書赦囚。萬方喜氣，均祉福，播謠謳。
史／政書／宋會要輯稿／禮／禮二九／歷代大行喪禮上／神宗(P.禮二九之五六)
六日，啟奠，升梓宮于龍輴。徹祖奠，太皇太后哭送出垂拱殿門，上與皇太后、皇太妃哭以從出宣德門。梓宮升轝，上遣奠，中書侍郎、攝中書令張璪讀哀冊。冊文曰：「維元豐八年，歲次乙卯，三月甲午朔，五日戊戌，神宗英文烈武聖孝皇帝崩于福寧殿，旋殯於殿之西階。粵十月壬戌朔，六日丁卯，遷座于永裕陵，禮也。法仗宿陳，柳宮徐引。前翿抗麾，廞車動軫。孝子嗣皇帝臣煦奠送大庭，號訣中經。顧瞻象物，眇默光靈。去華日之昭昭，即閟闥之冥冥。紀我光烈，屬茲近弼。寥廓登閎，其可殫述。庶彷彿於遺塵，示丕天之大律。其辭曰：皇矣上帝，既厭五季。乃眷藝祖，授之神器。朱旗所指，降王四至。施于太宗，九服會同。真昭仁穆，涵濡蕃育。既安既久，豈無弊俗。英宗慨然，捄溢扶偏。玉冊方鏤，白雲已仙。神宗烝哉，天之所開。龍顏日角，大略雄材。帝出乎震，其明斤斤。黃屋非心，宅道之深。緒餘土苴，以應天下。建用皇極，威福惟辟。為律為度，人斯覿德。奉親怡怡，睦于宗支。賓禮黃髮，登賢拔奇。紹志無競，遹聲有為。翕張消息，注錯設施。顯仁藏用，妙合兩儀。王政之行，民厚厥生。弛除力役，勸相農耕。取陳振乏，視壤[息]征。銷弭浮惰，摧抑兼幷。九功以叙，百室其盈。乃建太學，以迪後覺。發揮道真，彫蟲反朴。乃嚴二郊，奠璧薦匏。簿盛甘
泉，樂追大韶。乃開明堂，宗祀孔揚。登配一天，復周舊章。乃作原廟，盡物致孝。館御列聖，泣朝遺貌。乃辨百(歲)[職]，循名考實。董正三省，緝熙庶績。課吏肅章，滅私偃室。化墨為廉，以勞制食。衆言淆亂，聖學是判。講陋肅成，義高虎觀。卓矣英藻，煥乎寶翰。如河出圖，如天有漢。蠻夷獷詐，古稱猾夏。神武烈烈，莫予奸者。教士連營，伍符寓野。手畫奇正，風雲變化。黃帝振兵，宣王同馬。北慴天山，西澄玉關。南收九溪，東發三韓。重譯底貢，舊疆復還。沔彼洛水，來自熊耳。清貫三都，漕通萬里。匪禹之迹，繇我而始。蠲害興利，修墜起廢。規摹宏遠，品式其備。下逮百工，必善其事。和弓兌戈，亦足傳世。太平之效，斯民皡皡。天用降康，地無愛寶。靈芝煒煒，嘉禾方阜。澤及肖翹，况爾倪旄。駿功推而不有，徽名卻而不受。不邇聲色，不新館囿。十有九載，無荒無怠。決事日昃，覽章夜艾。豈積勤以過厲，將隘俗而厭代。嗟冊祝兮何及，竭遠遊兮安在！窮萬國兮荼毒，慘百靈兮震駭。已虛壁帳之凝嚴，徒望鼎湖之晻壒。嗚呼哀哉！律變星移，春還秋去。仍几想以猶新，同軌驚其畢赴。綃幕振於寒飈，麻衣迷於若霧。迫遠日以摧心，指初陵而啟路。嗚呼哀哉！晝漏上兮燎火微，降前殿兮背端闈。捧雲蓋兮動圭翣，駕金根兮載龍旂。紛千乘兮萬騎，羅羽林與佽飛。扈清蹕以如昔，送終天而不歸。嗚呼哀哉！歷鄭囿兮揚鑣，登虎牢兮按節。轉旌旆兮委蛇，流簫笳兮悽咽。臨西邑之山川，邈浚都之城闕。嗚呼哀哉！儉遵宋命，吉卜新宮。金雁不藏於泉下，玉衣初幸於方中。痛既掩兮大隧，愴空回兮六龍。神其超兮倒景，臺自對兮青蒿。嗚呼哀哉！御寶歷兮有期，殆真人兮獨知。觴集英而示之以主鬯之嗣，眺延春而悠然有凌雲之思。託燕謀於文母，保興運於皇基。猗盛德與大業，非至神兮孰與於斯。嗚呼哀哉！」帝奉辭畢還宮，群臣奉辭于板橋，易常服退。
史／政書／宋會要輯稿／禮／禮三二／后喪二／慈聖光獻皇后(P.禮三二之三○)
二十八日，翰林學士章惇請上尊諡曰慈聖光獻皇后，詔恭依。議曰：「故事：祖宗諸后諡號皆二字，惟章獻明肅皇后以四字。即具奏稟，奉
御寶批付臣曰：『先帝以宗子入繼大統，嗣位之初，哀毀過度，感疾逾年，軍國機務，無所稟決，人情恟懼，神器震搖。賴大行太皇太后聰明睿智，(機)[權]宜裁處，於是中外妥貼，宗廟獲安。逮皇躬康寧，匪由人言，即詔復辟，退饗東朝之養，十有七年，以慈為寶，拊子育孫，裕如也。功德盛大，振古無有。今以四字為諡，大懼未足形容萬一，姑循故事而已。宜以四字定諡。』臣再拜稽首奉詔。於是有司擇日，集百官於太廟，以請大行太皇太后尊諡。臣謹昧死上議：竊推迹上世，虞夏以前，質勝文隱，未有諡號，以名配位，死生同稱。降及於商，雖有成湯之號，而其傳蓋略，無得而稽焉。迨周公旦相武賦憲，作為諡法，以跡行表功，實往名歸，大細相稱，而後百王遵之，莫或廢失。故生有豐功盛德，歿有大名顯號，於發揮光烈，垂耀後世。蓋其為法，下不得誄上，求諸典禮，后之諡必請於廟，所以質諸神明，示天下於至誠大公之極，非臣子之所敢專也。恭惟仁祖道侔乾坤，德配堯禹，天既啟以太平至治之運，乃作之合，以助成『關雎』『麟趾』之化。是以大行太皇太后應運挺生，賦畀篤厚，超絕今昔。聰明睿智之性，慈仁恭儉之行，天成生知，不習而至。養德閨門，則有窈窕之淑聞；儷體宸極，則有思齊之徽音。輔佐君子，朝夕憂勤，有《卷耳》之志；被服澣濯，躬儉節用，有《葛覃》之本。愛均庶嬪，有《樛木》之逮下；化行隱遠，有《兔罝》之好德。退抑
戚屬，而飭之以恭謙；惠哀鰥寡，而振之以衣食。教內修乎闈闥，治外形於家邦。安止乎禮義之宮，嬉息乎藝文之囿。煒煒乎！維茲以論后妃之德，固已極矣，然猶未足以彷彿盛美萬分之一也。若乃嘉祐之末，仁祖春秋既高，皇嗣未立，中外懍懍，人懷不寧。已而英宗入居東宮，國本既建，於是天下之心泰然。雖仁祖聖斷不惑，早定大計，寔由大行太皇太后先知達識，力贊以成。及英宗即位之初，哀毀感疾，於是權宜聽政，廟社以安。亦既復辟，退處東朝，委遠功名之隆，優游妙道之域。悟性命之靈，通死生之變，不訪乎崆峒而得治身之要，不登乎姑射而知凝神之方。蓋正位宮闈，垂範十載，受遺兩世，母儀三朝，淵默無為，饗四海之養者十有七年。皇帝仁孝純至，恩義致隆，咨務談經，問安視膳，尊奉報稱，在禮無違。今明詔之所發揮，皆本諸至誠大公之極，斯足以照映前古，光輝無窮。《記》曰：文王無憂，以其有王季為之父，武王為之子也。恭惟大行太皇太后，仁祖以為夫，英(祖)[考]以為子，皇帝以為孫，聖神相承，源深流遠，以此較彼，文王為不足侔。臣歷觀載籍之傳，任、姒於周，有內助之效，而無聞於社稷之功；馬、鄧在漢，有關政之勤，而不知乎道德之奧。猶且流身雅頌，騰芳簡編，舉以槩今，不其陋歟！嗚呼，羲軒以前既不可得而考者，自三五以來，后妃之美，未有如大行太皇太后仁功聖德之盛、昭天漏泉
者也。是宜為宋文母，以詔於萬世。謹按《諡法》：『愛民好與曰慈，能以仁教曰慈；通達先知曰聖，窮理盡性曰聖；和寧百姓曰光，格乎上下曰光；聰明睿智曰獻，博聞多能曰獻。』恭惟大行太皇太后包括衆美，以集大成，神明之所歆，天地之所合契，宜以祖宗之命，奉上尊諡曰慈聖光獻。」詔恭依。
史／地理／水經注疏／卷五／河水五(P.381)
又東北，過黎陽縣南。
黎，侯國也。《詩‧式微》黎侯寓于衛是也。守敬按：《邶風‧式微》篇《序》文。《御覽》一百六十一引劉澄之《山川古今記》，黎陽，古黎國也。《詩》曰，黎侯寓于衛同。考《漢志》上黨壺關下，應劭曰，黎侯國也，今黎亭是。《左傳‧宣十五年》杜《注》同。東郡黎縣下，孟康曰，《詩》黎侯國。魏郡黎陽下。晉灼曰，黎山在其南云云。酈氏於《濁漳水注》壺關，以為黎侯國，於《瓠子河注》黎縣，以為黎侯所寓，是也。此黎陽亦引晉灼黎山之文，而又以為黎侯寓衛之所，蓋兩存其說。晉灼會貞按：《漢書‧敘例》，晉灼，河南人，晉尚書郎。《新唐志》有晉灼《漢書集注》十四卷，又《音義》十七卷。曰：黎山在其南，會貞按：《地形志》，黎陽縣有黎陽山。《括地志》，大邳山，今名黎陽東山，又曰青壇山，在黎陽縣南七里。《一統志》，在濬縣東南二十里。河水逕其東。其山上碑云：縣取山之名，取水之陽以為名也。會貞按：《漢志》黎陽顏《注》引晉說同。王莽之黎蒸也。朱黎蒸訛作魏丞，趙據《漢志》改。戴改同。今黎山之東北故城，蓋黎陽縣之故城也。守敬按：漢縣屬魏郡，後漢、魏、晉因，後罷。《地形志》，孝昌中，復為黎陽郡治。蓋酈氏成書後事。在濬縣東北。山在城西，守敬按：酈氏上稱黎山之東北故城，則山明在城西南。晉灼云山在南，此云山在西，皆就一面言之。城憑山為基，東阻于河。朱于訛作為。趙、戴改。會貞按：《經》言河水過縣南，《注》則謂城東阻于河，蓋河水東北流，先歷其南，後歷其東也。
故劉楨《黎陽山賦》曰：南陰黃河，左覆金城，青
壇承祀，高碑頌靈。會貞按：《賦》見《類聚》七。《禹貢錐指》十三中之上，山上有青壇。漢光武平王郎，還至黎陽，築壇祭告天地百神。昔慕容玄明自鄴，率眾南徙滑臺，既無舟楫，將保黎陽，昏而流澌冰合，于夜中濟訖，旦而冰泮，燕民謂是處為天橋津。守敬按：慕容德，字玄明。《御覽》七十一引《十六國春秋》，慕容德正月渡黎陽津，流澌冰合。鄴令韓軌言於德曰，光武渡呼沱，澌冰自合。大王濟河，天橋自成，靈命所扶，徵兆已見。德大悅，改黎陽津為天橋津。與《注》言冰合同，而稱德悅韓軌說，改黎陽津為天橋津，與《注》言燕民謂為天橋津異。《晉書‧載記》敘德事與《注》文大致符合，而亦云，德改天橋津。揆之情事，以德改天橋津為合也。東岸有故城，險帶長河。戴延之守敬按：延之有《西征記》。謂之逯明壘，周二十里，言逯明，石勒十八騎中之一，城因名焉。朱逯並訛作逮，無之一二字。趙改增云：《晉書‧載記》，石勒遂招集王陽、夔安、支雄、冀保、吳豫、劉膺、桃豹、逯明八騎為群盜。後郭敖、劉徵、劉寶、張曀僕、呼延莫、郭黑、張越、孔豚、趙鹿、支屈六等，又赴之，號十八騎。逮當作逯。十八騎中下落之一二字。亦作六明，《通鑑‧後周記》，河決靈河、魚池、酸棗、陽武、常樂驛、河陰、六明鎮、原武，凡八口。胡三省曰：六明鎮大通軍，大通軍即胡梁渡。六、逯音同字變耳。會貞按：《寰宇記》，逯明壘即石勒之將所築，因逯明名姓稱壘，今遺址尚存。在今滑縣東北。郭緣生曰：城，袁紹時築。會貞按：《後漢書‧袁紹傳》，引兵自黎陽度河，壁延津南，故緣生有紹築此城之說。皆非也。
余案：《竹書紀年》梁惠成王十三年，趙
三改一云：《竹書》是十一年，改三為一。戴改同。守敬按：今本《竹書》在周顯王十一年，正當梁惠成王十三年，《通鑑》晉太元十一年《注》、《地理通釋》引此，並作十三年，則《注》文不誤。郭釐侯守敬按：鄭即韓也，徙鄭，故稱鄭。使許息來致地平邱、戶牖、首垣諸邑，守敬按：平邱、戶牖、首垣，並詳《濟水》篇。及鄭馳地，趙地改道云：《竹書》作馳道，《通鑑地理通釋》同，戴改同。守敬按：各本《竹書》皆作馳地，《地理通釋》亦作馳地，不知趙氏此條先後何以皆與原書相反？戴亦未檢原書，故為所誤。我取枳道守敬按：枳道在河內，即《濟水注》之軹縣。與鄭鹿，朱此下重鄭鹿二字，趙、戴刪。即是城也。今城內有故臺，尚謂之鹿鳴臺，又謂之鹿鳴城。王玄謨自滑臺走鹿鳴者也。會貞按：沈約《宋書‧王玄謨傳》，元嘉中，北征，玄謨圍滑臺，魏救至，乃奔退[《南史》言夜遁。]不載走鹿鳴事。此本他家《宋書》，其軼文今見《元和志》。《志》云，鹿鳴故城在白馬縣北三十里。《宋書》，宋將王玄謨據滑臺，宣令走鹿鳴城，是也。又按：《通鑑》，晉太元十一年，黎陽太守滕括之南攻鹿鳴城，更在王玄謨之前。濟取名焉，故亦曰鹿鳴津，會貞按：《方輿紀要》，胡梁渡在滑縣東北，接開州境，舊時大河渡口也，或曰，即故鹿鳴津。又曰白馬濟。會貞按：《史記‧酈食其傳》，守白馬之津。《元和志》，黎陽津，一名白馬津，在白馬縣北三十里，鹿鳴城之西南隅。胡三省曰，「胡三省曰」　按：胡《注》見《通鑑》晉安帝隆安二年四月。(標點本頁三四六七)河，自黎陽遮害亭，而東北流，逕黎陽縣南，河之西岸為黎陽界，東岸為滑
臺界。其津口為白馬津。
津之東南，有白馬城，會貞按：此即下白馬縣故城也。秦置縣，兩漢、魏屬東郡，晉屬濮陽國。下稱神馬亭西白馬津二十許里，東南距白馬縣故城又五十里，乃城在津東南之證。在今滑縣東，至後魏移縣於滑臺，為東郡治，則今滑縣城矣。衛文公東徙渡河，都之，會貞按：《左傳‧閔二年》，狄滅衛，衛人濟河，立戴公，以廬于曹。杜《注》，戴公立，其年卒，而立文公。《詩‧定之方中》美衛文公。《序》云，東徙渡河，野處漕邑。《史記‧高祖紀‧正義》引戴延之《西征記》，白馬故城，衛之漕邑。故濟取名焉。袁紹遣顏良攻東郡太守劉延于白馬，關羽為曹公斬良以報效，會貞按：此條《蜀志‧關羽傳》文。即此處也。朱也上衍是字，趙、鄭刪。白馬趙馬下增縣字。有韋鄉、韋城，守敬按：《續漢志》，白馬有韋鄉。《左傳‧襄二十四年》杜《注》，白馬縣東南有韋城。互見《濟水》篇。故津亦有韋津之稱。《史記》所謂下修武，朱下脩武訛作脩武下武，趙據《史記》改，戴改同。守敬按：脩武詳《清水》篇。渡韋津者也。守敬按：《曹參世家》文。韋作圍，《索隱》，圍與韋同，古今字變耳。又《國策》有垝津，即韋津也。
河水舊于白馬縣南泆，通濮、濟、黃溝，朱《箋》曰：泆當作決。趙云：按泆與溢同，《說文》，水所蕩泆也。字不誤。守敬按：《大典》本、黃本並作泆。《通鑑》周赧王四十二年《注》引此同。濮水見《濟水》篇，黃溝見《泗水》篇。濮在北，濟在南，黃溝更在南，故言河水南泆，通濮、濟、黃溝也。故
蘇代說燕《燕策》曰：決白馬之口，魏無黃、濟陽。守敬按：今本《燕策》無黃字。《史記‧蘇代傳》作外黃、濟陽。《春申君傳‧集解》徐廣曰，蘇代云，決白馬之口，魏無黃、濟陽。又與酈氏引同，則原有黃字，今本《燕策》脫耳。張守節云，故黃城在曹州。考城縣東二十四里，濟陽故城在曹州。冤朐縣西南三十五里。唐考城在今縣東南。濟陽見《濟水注》。《竹書紀年》：梁惠成王十二年，今本《竹書》周顯王十年。楚師出河水，朱出訛作山，《箋》曰：謝兆申云，宋本作楚師決河。趙改出，云：趙琦美云，《竹書》是出字，於山字相近。戴作出。守敬按：明抄本作出。以水長垣之外者也。守敬按：長垣詳《濟水》篇。金隄既建，故渠水斷，尚謂之白馬瀆。故瀆東逕鹿鳴城南，又東北，逕白馬縣之涼城北。會貞按：《地形志》，東郡涼城縣有涼城，與《注》稱白馬縣之涼城異者，蓋涼城本在白馬縣地，及分置涼城縣，則為涼城縣地。此《注》就其先言，故以涼城屬白馬縣，《地形志》就其後言，故以涼城屬涼城縣也。
《耆舊傳》云：朱云下有耆舊二字，《箋》曰：疑衍，趙、戴刪。東郡白馬縣之神馬亭，實中層峙，南北二百步，東西五十許步，狀丘斬城也。戴云：按此句脫誤，未詳。會貞按：孫潛校本狀作伏，亦恐誤。自外耕耘墾斫，削落平盡。正南有躔陛陟上，朱訛作陟躔陛上，全移陟字當於躔陛之下。趙、戴移同。方軌是由。西南側城有神馬寺，樹木脩整，西去白馬津可二十許里，東南距白馬縣故城可五
十里。疑即《開山圖》之所謂白馬山也。守敬按：《元和志》，山在白馬縣東北三十四里。《滑縣志》，今縣東有村曰白馬牆，尚沿舊名。山上常有白馬群行，朱作山下，趙、戴同。守敬按：黃本作山上。《元和志》、《御覽》四十二、七十一、《寰宇記》、《通鑑》周赧王四年《注》引《開山圖》並同。則下為上之誤無疑，今訂。悲鳴則河決，馳走則山崩。守敬按：《御覽》四十二引《西征記》，白馬山有白馬。《注》上文敘神馬亭、神馬寺，此引《開山圖》，稱鳴則河決，走則山崩，正實指白馬之神也，神然而不經矣。「正實指白馬之神也，然而不經矣」　按：《通鑑》周赧王四年《注》引《開山圖》，有按語云：「《通鑑》不語怪，今此《注》亦近於怪，姑以廣異聞耳。」楊《疏》不經之譏，緣胡《注》而發也。 《注》守敬按：《開山圖》有榮氏《注》，詳見本篇卷一。云：山在鄭北，故鄭也。朱北訛作此，又錯入故字下。趙據孫潛校改。戴改同。所未詳。
劉澄之云：有白馬塞，孟達登之長歎，可謂于川土疏妄矣。會貞按：孟達為新城太守，登白馬塞而歎，詳《沔水注二》，澄之乃以當此白馬山，故以為疏妄。亭上全上作土。舊置涼城縣，治此。朱舊下衍曰字，涼訛作源。趙、戴刪、改。守敬按：《宋志》兗州《總敘》，《永初郡國》東郡領涼城縣，二《漢》東郡有聊城縣，《晉太康地志》無，疑此是。沈約以二《漢》之聊城當涼城，非也。考《宋武帝紀》，義熙十二年，遣北兗州刺史王仲德破魏於東郡涼城，則涼城縣當是魏置而宋因之，後復屬魏，仍隸東郡，故《地形志》東郡有涼城縣。《一統志》在滑縣東北。白馬瀆又東南，逕濮陽縣，守敬按：縣詳《瓠子河》篇。散入濮水，所在決會，更相通注，以成往復也。會貞按：散入濮水，即上通濮之說。所在決會云云，則渾含通濟與黃溝言之
也，白馬瀆蓋自今滑縣東北，東南流，逕開州及東明、長垣、菏澤諸縣下，入曹縣境。河水自津東北，逕涼城縣，朱此十字訛作《經》，戴改《注》，全、趙同。河北有般祠。守敬按：《地形志》長樂縣，武泰初分涼城置，有盤。盤、般通，下脫祠字。般祠本屬涼城，故《注》於河水逕涼城下敘之，至後分屬長樂，則酈氏所不及知也。《孟氏記》守敬按：《孟氏記》未詳。《初學記》、《御覽》並引孟奧《北征記》，當是其書。云：祠在河中，朱無在字，《箋》曰：宋本有在字。趙、戴增。積石為基，河水漲盛，恒與水齊。戴氏《西征記》曰：今見祠在東岸臨河，累石為壁，其屋宇容身而已，殊似無靈，不如孟氏所記，將恐言之過也。
河水又東北，逕伍子胥廟南，朱此十一字訛作《經》，戴改《注》，全、趙同。祠在北岸，頓邱郡界，守敬按：晉置頓邱郡，治頓邱縣，後魏因。《地形志》，郡領頓邱、衛國、臨黃、陰安四縣。此頓邱縣地也。縣詳後浮水故瀆下。祠當在今開州西南。臨側長河，廟前有碑，魏青龍三年立。守敬按：青龍，明帝年號。
河水又東北，為長壽津。朱此九字訛作《經》，戴改《注》，全、趙同。會貞按：《晉書‧石勒載記》，石季龍濟自長壽津，寇梁國，即此。《述征記》曰：涼城到長壽津六十里。會貞按：《禹貢錐指》，長壽津在今滑縣東北六十餘里。「《禹貢錐指》，長壽津在今滑縣東北六十餘里」　按：《錐指》卷三第二十四頁涼城縣下云：「在今滑縣東北。」又東北為長壽津下云：「津在涼城廢縣東北六十里。」熊氏變其原文而增「餘」字。胡氏因涼城在今滑縣東北，《述征記》謂自城到長壽津六十里，
遂以為滑縣東北六十餘里。河之故瀆出焉。全云：六字是《經》，混作《注》。趙依改《經》，又引《禹貢錐指》曰，按《水經》，東漢人所撰，[按，三國魏人撰。]凡稱故瀆者，皆時已無水。戚城以下，東光以上，河水不至，又無他水行其中。孟康所云王莽時，遂空者唯此耳。故謂之大河故瀆。其自長壽津以西至宿胥口，為東漢見行之河，則敘入河水。東光以北至章武，為清河漳水之所行，則敘入清河漳水，並不列大河故瀆。戴作《注》。守敬按：全、趙作《經》非，戴是也。《經》皆敘當時之水，凡各篇稱故瀆者，乃酈氏追述舊跡，皆《注》文也。《寰宇記》引《冀州圖》云，河水從黎陽東北至臨河西十四里，至王莽河[此故瀆即王莽河，見下。]出焉。隋臨河縣在今開州西六十里。《漢書‧溝洫志》曰：河之為中國害尤甚，故導河自積石，歷龍門，釃二渠以引河。戴謂此有脫文。「戴謂此有脫文」　按：朱《箋》本無「釃」字，殿本同，戴氏無說，則歷龍門二渠費解。歷龍門下，詳引《漢書》南到華陰云云為據。趙但依《漢書》，二上增釃字，云：孟康曰，釃，分也。《史記‧河渠書》作廝，《索隱》曰，《漢書》作灑，《史記》舊本亦作灑，字從水。韋昭云，疏決為灑字，音疏跬反。顏師古音山支反，然則釃字近本之誤耳。
一則漯川，今所流也。朱今下有則字，《箋》曰：宋本作則今。趙、戴刪則字。漯水詳後。一則北瀆，王莽時空，朱《箋》曰：空，一作塞。趙云：《溝洫志‧注》，孟康曰，河自王莽時遂空。空字不誤。守敬按：孟康云，二渠，其一出貝邱西南折者也。其一則漯川也。河自王莽時遂空，惟用漯耳。但禹所分之二渠，非西漢之二渠，而《史》、《漢》並云，武帝道河北行，二渠，復禹舊跡，孟氏亦本以釋二渠，未合。蓋禹分二渠，自宿胥口始。其一引而北，為河之經流，即《漢志》鄴東之故大河。其一
東流為漯川。自周定王時河徙，遂從宿胥口東行漯川，至長壽津與漯別行，乃所謂北瀆出貝邱西南，至王莽時空者也。漢武所道，正行漯川之北瀆，安得以為傍西山之故道？孟氏以北瀆當禹河，蓋沿其說，而道元遂以為據。會貞按：王莽河分於長壽津，貝邱在下流，去長壽津甚遠。長壽津在頓邱西南。沈欽韓謂貝邱當作頓邱，似是。但《溝洫志》屢言，水之曲勢，邪直貝邱，是貝邱關係河之變遷者甚巨，故酈氏亦不敢質言，但以北瀆二字渾言之。《史記‧高祖紀‧正義》引《深丘道里記》云，王莽，元城人，居近河側，祖父墳墓為水所衝，引河入深川，此王莽河因枯也。故世俗名是瀆為王莽河也。故瀆會貞按：此下實敘河之故瀆，即北瀆也。東北逕戚城西。朱此八字訛作《經》，戴改《注》，全、趙同。戴云：今考以下乃《注》內敘河之故瀆所逕。全、趙改同。會貞按：《釋例》，戚城在枯河東。《春秋‧哀公二年》：晉趙鞅率師，納衛太子蒯瞶于戚，宵迷。陽虎曰：右河而南，必至焉。會貞按：此《經》及《左傳》文。
今頓邱衛國縣西戚亭是也。會貞按：《釋例》衛地內，文元年，戚，頓邱衛縣西戚城。酈稱今者，就當時之制言也。《地形志》，頓邱郡有衛國縣。《括地志》，戚城在澶水縣東三十里。「《括地志》戚城在澶水縣東三十里」　按：孫氏輯本澶水作洹水縣(相州)，云：舊作「澶」，非。在今開州北七里。衛國縣詳後。為衛之河上邑。會貞按：襄十四年，杜《注》，戚，衛河上邑。漢高帝十二年，封將軍李必為侯國矣。趙云：按《史記‧索隱》曰，戚，《漢志》闕，《地道記》屬東海。又曰，按《灌嬰傳》，重泉人李必，此云季必，誤也。然則酈《注》所引是《漢書‧列傳》，而《表》亦作季必，與《史表》同。《漢書‧百官公卿表》，元狩四年，戚侯李信成為太常，即必曾孫。又《史
記‧灌嬰傳‧索隱》曰，姚氏云，案《漢紀》，桓帝延熙三年，追錄高祖功臣李必後黃門丞李遂為晉陽關內侯，則作李姓者是也。又戚是衛邑，東海亦有之。《地理志》東海郡戚縣《注》引鄭氏曰，音憂戚。故城在山東，膝縣西南五十里，本秦縣。《史記》，曹參嘗遷為戚令，是也。此戚在今開州北七里。李必封邑，當在東海，如小司馬說。姚氏，察也。鄭氏，德也。故瀆又逕繁陽縣故城東，朱此十字訛作《經》，戴改《注》，全、趙同。守敬按：漢縣屬魏郡。後漢、魏因，晉屬頓邱郡。後魏天平二年屬魏尹，在酈氏後。《地形志》，繁陽治繁陽城。在今內黃縣東北。《史記》：趙將廉頗伐魏，取繁陽者也。朱脫取字，全、趙、戴增。北逕陰安縣故城西。朱此八字訛作《經》，戴改《注》，全、趙同。守敬按：漢縣屬魏郡，後漢、魏因，晉屬頓邱郡。《地形志》，陰安有陰安城。在今清豐縣西北二十五里。
漢武帝元朔五年，封衛不疑為侯國。守敬按：《史》、《漢表》同。不疑，衛青子。故瀆又東北，逕樂昌縣故城東，朱此十二字訛作《經》，作昌樂，戴改《注》，改樂昌，全、趙同。趙云：按《漢志》東郡有樂昌縣，後漢省、今本作昌樂縣，誤。《舊唐志》以為晉置昌樂，而《晉志》不載。《地形志》昌樂縣，太和二十一年分魏置。似非漢縣。守敬按：《元和志》，昌樂本漢舊縣，屬東郡，後漢省。後魏孝文帝于漢舊昌樂城，置昌樂郡及昌樂縣。則此《注》作昌樂似不誤。而《寰宇記》云，後魏于漢樂昌舊縣城置昌樂縣，則與《漢志》合。又《地形志》，昌樂縣有昌城則別有故城，故此《注》稱故城「別有故城，故此《注》稱故城」　按：故城見《方輿紀要》二十南樂縣下。，而與李吉甫、樂永言謂于漢縣城置昌樂縣異，皆為參錯。錢坫云，在今南樂縣西北三十五里。《元和志》，王莽河西去昌樂縣
十六里。唐昌樂縣即今南樂縣治。《地理志》，東郡之屬縣也。漢宣帝封王稚君為侯國。趙云：按褚《表》樂昌侯王稚君，名武。平昌侯王長君弟也。《索隱》曰，《表》在汝南。按《地理志》，汝南無樂昌。徐廣曰，細陽之池陽鄉也。細陽，汝南郡屬縣，道元蓋誤證。故瀆又東北，逕平邑郭西。朱此十字訛作《經》，戴改《注》，全、趙同。會貞按：《地形志》，天平二年，分元城置平邑縣，屬魏尹，在酈氏後。則此所云平邑郭，謂戰國之故郭也。《括地志》，平邑故城在魏州昌樂縣東北四十里，在南樂縣東北七里。《竹書紀年》：晉烈公四年，沈炳巽曰：當作二年。戴改二。會貞按：今本《竹書》系周威烈王八年。以《史表》考之，當晉烈公二年。然《初學記》八引《竹書》亦作四年。而《趙世家》稱獻侯十三年，城平邑，又當晉烈公之九年。且裴駰以漢代郡之平邑當之，酈氏復敘入《水注》，諸說錯出，當仍原文。趙城平邑。
五年，今本《竹書》，周威烈王十一年。田公子居思守敬按：《竹書統箋》云，按《風俗通》，田完字敬仲，陳厲公之子也。厲公為蔡所滅殺，國內亂，完奔于齊，始食田采，姓田氏焉。田居思疑即是《齊策》田成思也。伐邯鄲，朱邯鄲作趙鄙，趙、戴改。守敬按：《竹書》作邯鄲，雷學淇亦校改作趙鄙，云，趙至敬侯始都邯鄲，此時趙居晉陽，不得預稱邯鄲。似也，然下云齊田汾及邯鄲韓舉戰于平邑，則又何說？雷氏並不改下文，亦知改下文之不可通矣。蓋邯鄲之稱，《竹書》實因趙後徙邯鄲而追書之。趙、戴依《竹書》作伐邯鄲，識其旨矣。圍平邑。十年，戴十改九。會貞按：今本《竹書》系周威烈王十六年，則在晉烈公十年。齊田汾及邯鄲韓舉戰于平邑，趙、戴改汾作肸。會貞按：
《大典》本、黃本並作汾。《竹書》作盻，雷學淇謂《水經注》引作朌，郝懿行謂《水經注》引作朌。不知雷、郝所見何本？恐誤。「戴改肸，則《大典》之異文」　按：檢《大典》本作「汾」，「肸」非異文。楊氏未及見《大典》本。熊氏似在全《疏》前半時猶未見及，往往疑戴異文從《大典》本出，晚年則見及，故不復誤。(「戴改肸則《大典》之異文」，今據臺北本改「恐誤」。)《國策》，齊有田盼，如即其人，則當作朌。邯鄲之師敗逋，朱逋訛作遂，趙、戴改。會貞按：《竹書》屢稱敗逋。獲韓舉，取平邑、新城。會貞按：今本《竹書》脫取字，新城無考。又東北逕元城縣故城西北，而至沙丘堰。朱此十六字訛作《經》，故城訛作故縣。戴改《注》，改故城。趙改同。全仍作《經》，逕改過，刪故縣二字。守敬按：全非也。漢縣屬魏郡。後漢因，魏為陽平郡治，後魏天平初屬魏尹，在酈氏後。在今元城縣東。《元和志》，貴鄉縣本漢元城縣地。大河故瀆，俗名王莽河，西去縣三里。又云，古堰今名愜山，在縣西九里。漢成帝時，河決金隄，河隄使者王延世於此募人運土塞河，以其愜當人情，故謂之愜山。蓋別一古堰也。沙邱堰在今元城縣東北。
《史記》曰：魏武侯公子元，食邑于此，故縣氏焉。朱《箋》曰：公子元食邑於此，出《漢志》應劭《注》，非《史記》也。趙云：《漢志》常山郡元氏縣下，師古又引闞駰云，趙公子元之封邑，故曰元氏。《史記‧趙世家》，惠成王十一年，城元氏。洪邁《容齋隨筆》疑之曰，二邑命名，不應相似如此。竊謂闞駰《十三州志》之說，多本仲瑗，或誤以魏為趙，師古兩引之，非矣。戴云：《漢志》元城，應劭曰，魏武侯公子元食邑于此，因而遂氏焉。此引《史記》，當是《地理風俗記》之誤。郭東有五鹿墟，守敬按：《漢書‧元后傳》文。《元和志》，五鹿墟在元城縣東十二里。今元城縣東四十五里有五鹿城。墟之左右多陷城。朱之下衍在字，趙、戴刪。《公羊》曰：襲邑也。守敬按：僖十四年文。《說》曰：
襲，陷矣。守敬按：何休《注》，襲者，嘿陷入于地中。《郡國志》曰：五鹿墟故沙鹿，有沙亭。守敬按：今本《續漢志》作墟故沙鹿，有沙亭，脫五鹿二字，當以酈《注》補之。戴不考《續漢志》原有墟字，反刪墟字，失之。沙鹿詳下。《春秋‧定七年》，齊侯、衛侯盟于沙。杜《注》，陽平元城縣東南有沙亭。在今元城縣東。周穆王喪盛姬，東征，舍于五鹿，其女叔，屆此思哭，是曰女之丘，守敬按：《穆天子傳》六文。為沙鹿之異名也。守敬按：郭《注》，因以名五鹿也。五鹿即沙鹿。《春秋左傳‧僖公十四年》：沙鹿崩。守敬按：《左傳》止此句，杜《注》，沙鹿，山名。平陽元城縣東南，有沙鹿土山。
晉史卜之，曰：陰為陽雄，土火相乘，故有沙鹿崩。後六百四十五年，宜有聖女興，其齊田乎？「晉史卜之……其齊田乎」　按：此《漢書‧元后傳》文：「元城建公曰：昔春秋沙鹿崩，晉史卜之曰云云。」全謝山云：「末乃巨君篡后，歆、豐輩附會符命之言，是也。張晏注《漢書》又附會六百四十五歲之說，當哀帝崩元后始攝政之歲，其說必有所受之，孔穎達無識，錄之《左傳‧疏》中，傎矣。劉歆黨王莽，《左傳》晚出。」全氏說是。後王翁孺自濟南朱濟南作一齊字，全校改，趙、戴改同。徙元城，正直其地，日月當之。王氏為舜後，土也。漢，火也。守敬按：王氏云云，《漢書》顏《注》引李奇說。王禁生政君，其母夢見月入懷。年十八，詔入太子宮，生成帝，「年十八詔入太子宮，生成帝」　熙仲按：酈《注》誤。元后以十八入掖庭為家人子，歲餘，司馬良娣死，久之乃入太子宮。見《元后傳》，其入宮時當年十九或二十矣。為元后。漢祚道汙，朱作沿，《箋》曰：謝云，宋本作汙。按：此句酈氏臆增。四世稱制，守敬按：《漢書‧傳贊》，班彪曰，元后歷漢四世，為天下母。《漢書‧高后紀》，臨朝稱制。師古曰，天子之言，一曰制書，二曰詔書。制書者，謂為制度之命也，非皇后所得稱。今呂太后臨朝行天子事，斷決萬機，故稱制詔。元后與呂后同。故曰：火土相乘而為雄也。按：火土相乘四字，李奇說。
及崩，大夫揚雄作誄守敬按：全文見《類聚》十五《古文苑》九。曰：太陰之精，沙鹿之靈，作合于漢，配元生成者也。全云：末乃巨君篡后，歆、豐輩附會符命之言。善長信之，何哉？守敬按：自晉史卜之以下，並《漢書‧元后傳》文，間參以《注》語。獻帝建安中，朱獻上有漢字，趙同，戴刪。袁紹與曹操相禦于官渡，朱禦作襲，趙同，戴改。會貞按：《大典》本、黃本並作禦。紹逼大司農鄭玄，載病隨軍，屆此而卒，郡守已下，受業者，衰絰赴者，千餘入。玄注《五經》、《讖緯》、《侯》、《曆》、《天文經》，守敬按：本傳，注《周易》、《尚書》、《毛詩》、《儀禮》、《禮記》、《論語》、《孝經》、《尚書大傳》、《中候》、《乾象曆》，又著《天文七政論》、《魯禮禘袷義》、《六藝論》、《毛詩譜》、《駁許慎五經異義》、《答臨孝存周禮難》。酈氏刪減其文。通于世。故范曄《贊》曰：孔書遂明，漢章中輟矣。趙云：按《後漢書‧贊》云，玄定義乖，褒修禮缺，孔曹遂明，漢章中輟。是卷曹褒、鄭玄合傳，故章懷《注》云中輟，謂曹褒禮不行也，則漢章句無與于康成，偶牽連引之，實為詞句之累。會貞按：自獻帝以下，《後漢書‧鄭玄傳》文。
縣北有沙邱堰，朱有者字，全、趙同，戴刪。趙云：《禹貢錐指》曰，《水經》以王莽河為禹河，故以沙邱堰為禹跡。推其意似謂古河本東行，禹作此堰以障之，使北，而九河自此播焉。不遵其道，是為降水。唐人云，河自貴鄉縣界分為九道，宗此說也。然禹河不經元城，此堰必非禹所作。黃文叔云，今澶州臨河有鯀隄，自黎陽入，北至恩州、清河、歷亭皆有之。
然則降水者，自元城以北，隄堨之水是也。蓋以堰為鯀所作。或曰，元城為戰國魏地，北與趙接壤。賈讓云，隄防之作，近起戰國，壅防百川，各以自利。齊與趙、魏，以河為境。趙、魏瀕山，齊地卑下，作隄遏水，使西泛趙、魏，趙、魏亦為隄以防之。沙邱堰疑趙所作以漳水，使不得北，而注于齊、魏，所謂以鄰國為壑者也。全氏曰，此下有脫文，當補《尚書》北過降水之故道也十字。觀下文《注》云，不遵其道曰降，是言降水。而《濁漳水注》中，論降水曰，館陶北出屯氏河，其故道與？是明以沙邱堰一帶為降水，故竊取其義，補此一句。一清按：全說是也。《寰宇記》魏州大名縣下云，本漢元城縣地。《水經注》云，沙邱堰在貴鄉。今本無之，則知此處有脫誤。《通典》，魏州治貴鄉、元城二縣。貴縣有大河故瀆，俗曰王莽河。《地形志》，司州魏尹貴鄉縣，天平二年分館陶置，治趙城。上去孝昌三年已九年矣，道元所不及知。《元和志》云，後魏孝文分元城置。《方輿紀要》云，《五代志》，前燕慕容暐置，屬昌樂郡。則是先曾置縣，旋廢，復立于天平二年。《地形志》略前著後，殆為疏矣。且道元恪守班固《漢志》，魏郡鄴縣下，分《注》云，故大河在東北入海。故大河即大河故瀆。今《注》無鄴縣，是知其缺失多矣。東樵不察《注》文縣北有沙邱堰者，與下不遵其道曰降，義不連屬，以意測識，不亦誣乎？
《尚書‧禹貢》曰：北過降水。全此處增《尚書》北過降水之故道也十字，說見上。戴增此九字。不遵其道曰降，會貞按：《說文》，降，水不遵道也。亦曰潰。會貞按：《漢書‧文帝紀》，大水潰出。師古曰，旁決曰潰。堰，障水也。會貞按：《說文》無堰字。《文選‧沈休文＜三月三日詩＞》，東出千金堰。
注引《廣雅》曰，堰，潛堰也，謂潛築山以壅水也。戴移此四字於上沙邱堰下。至于大陸，會貞按：大陸詳《濁漳水》篇。北播為九河。朱此九字訛作《經》，為訛作于，戴改《注》，改作為，全、趙同。全云：此節《經》文不與上下相比屬，所以熟于《水經》之學，如閻百詩、黃子鴻皆疑之，多所辭費，而不知大陸、九河之非《經》也。《水經》于河、濟、江、淮、渭、洛、沔、漾諸篇，從無直鈔《禹貢》之例。善長之《注》，上文已承沙邱堰而言之，序及降水，故釋之曰，不遵其道曰降，亦曰潰，堰、障水也，而因接之以大陸，以九河，又接之以齊桓塞河，自堰以北，故跡多亡。所云堰者，沙邱堰也。善長蓋謂沙邱堰以北，是禹治水之故道。自齊桓閼河之後而堰以起，堰起而九河亡矣，是屯氏諸河之所由出也。其文明白了當。胡東樵竟謂《水經》以王莽河為禹河，亦誤會也。趙云：《古文尚書疏證》曰，按《水經注‧河水》篇凡五，敘至長壽津二渠而止，下便及大河古瀆。故瀆皆周、漢以來之新道，非禹河故道也。然中有至于大陸北播于九河《經》文及《注》一段，上不與元城縣沙邱堰相次，下不與沙邱堰南分屯氏河出焉相次，分明《經》、《注》別有及禹河故道者，惜不傳耳。偶聞于黃子鴻，驚曰，某讀《水經注》三十年，從未聞此論，參以《蜀漳水》條，詳北過洚水，是禹河自大伾以下至入海處，了了然見于《水經注》，或當日有意互見，或後人任意錯簡。一清案：潛邱既不識縣北有沙邱堰者下有脫文，又不悟此九字是《注》混作《經》，蓋《水經》一書，從無直鈔《禹貢》經文之例，其得閒猶未精于考核爾。
《風俗通》曰：河，播也。趙云：《寰宇記》引此文，河播也下，有昔禹治洪水五字，「《寰宇記》引此文，河播也下，有昔禹治洪水五字」　按：據《寰宇記》補此五字，與上文至於大陸北下文播為九河自此始也，實為一句，不宜者，當補。今校補。守敬按：今本《風俗通》作河者，播為九流。
播為九河，自此始也。《禹貢》沇州，守敬按：沇、兗同。九河既道，朱道下有矣字，趙、戴刪。謂徒駭一、太史二、馬頰三、覆釜四、守敬按：《爾雅》釜作。胡蘇五、簡六、、潔七、句盤八、守敬按：《爾雅》句作鈞。鬲津九也。守敬按：《爾雅‧釋水》文。郭璞《注》，徒駭今在成平。東光縣今有胡蘇亭。《禹貢‧疏》云，《漢書‧溝洫志》，成帝時，河隄都尉許商上書曰，古記九河之名，有徒駭、胡蘇、鬲津，今見在成平、東光、鬲縣界中。自鬲津北至徒駭最北，「北至徒駭最北」　按：《禹貢‧疏》原文作：「北至徒駭，其間相去二百餘里，是知九河所在，徒駭最北。」此鈔脫。如《疏》省文，則嫌太過，不成文理矣。鬲津最南，蓋徒駭是河之本道，東出分為八枝也。許商上言三河，下言三縣，則徒駭在成平、胡蘇在東光，鬲津在鬲縣。餘不復知。《爾雅》九河之次，從北而南，既知三河之處，則其餘六者，太史、馬頰、覆釜在東光之北，成平之南，簡、潔、鉤盤在東光之南，鬲縣之北也。會貞按：《漢志》成平，虖池河，民曰徒駭河。東光有胡蘇亭。鬲、平當以為鬲津，與許商說同，九河詳下。同為逆河。鄭玄曰：下尾合曰逆河，言相迎受矣。朱迎作承，趙同，戴改。守敬按：《禹貢‧疏》引鄭說作逆。《史記‧夏本紀‧集解》引同。《詩‧般‧疏》引作迎。蓋疏潤下之勢，所通河海。朱疏作所，趙同，全、戴改。
及齊桓霸世，塞廣田居，同為一河，朱《箋》曰：《尚書中候》云，齊桓之霸，遏八流以自廣。守敬按：《中候》文引見《左傳‧僖四年‧疏》。又《禹貢‧疏》曰，鄭玄云，九河，周時齊桓公塞之，同為一河。今河間弓高以東，至平原鬲津，往往有其遺處。《春秋緯‧寶乾圖》云，移河為界在齊呂，填閼八流以自廣。鄭玄蓋據此文為桓公塞之也。言閼八流拓境，則塞其東流八枝，並使歸於徒駭也。而《詩‧般‧疏》云，齊桓公塞為一者，不知所出何書？其
并為一，不知并從何也。與《禹貢‧疏》不相照矣。故自堰以北，館陶、廮陶、貝邱、鬲、般、廣川、信都、東光、河閒樂成守敬按：館陶縣詳後屯氏河下，廮陶縣在今寧晉縣西南二十九里。貝邱縣、鬲縣並詳下文，般縣詳後屯氏別河南瀆下。廣川縣，朱川訛光，趙、戴改，縣詳後張甲河右瀆下。信都縣詳《濁漳水》篇，東光縣詳《淇水》篇。河閒樂成謂河閒郡之樂成縣也，縣詳《濁漳水》篇。以東，城地並存，川瀆多亡。漢世，河決金隄，南北離其害。會貞按：《漢書‧溝洫志》，孝文時，河決酸棗，東潰金隄。孝武元光中，河決於瓠子，東南注鉅野，通於淮、泗。後河復北決於館陶，分為屯氏河，東北經魏郡、清河、信都、勃海入海。元帝永光五年河決清河靈鳴瀆口。成帝時，河復決於館陶及東郡金隄，泛溢兗、豫，入平原、千乘、濟南，凡灌四郡三十二縣，壞敗官亭室廬且四萬所。後二歲，河復決平原，流入濟南、千乘，多所壞敗。鴻嘉中，勃海、清河、信都河水湓溢，灌縣邑三十一。
議者常欲求九河故跡而穿之，朱穿訛作川，趙據孫潛校改。戴作穿。會貞按：《大典》本作穿。未知其所。是以班固《漢書‧敘傳》云：自茲距漢，北亡八枝者也。朱亡訛作三，趙據《漢書‧敘傳》改，戴改同。守敬按：齊召南曰，據此則八枝湮塞在秦、漢之閒矣。《絳書》謂齊桓公塞八枝以自廣，終無所據。《禹貢錐指》曰，許商云，徒駭在城平。漳水即徒駭。古之九河，並東北出，至章武、高城、柳縣之東，合為逆河，入海。及周定王時，河徙自東光、南皮、浮陽，絕八枝而北合徒駭。漢人指此為逆河，是九河之所同。故王莽改勃海郡曰迎河郡，南皮縣曰迎河亭，而其實非也。以意度之，徒
駭大勢北行亦迤東。八枝，太史最北，宜最短，向南則漸加長。鬲津最南，最長，首受大河，當在南宮縣界也。要之，九河所在後人率多附會。馮逡云，九河既滅難明。班固云，自茲距漢，北亡八枝。酈道元云，城地並存，川瀆多亡。斯為實錄，無俟深求。會貞按：王鳴盛亦云唐以下諸家，紛紛訪求，各自立說，謂鉤盤在景城郡界，馬頰、覆釜在平原郡界者，《通典》也。謂德州安德縣，馬頰河在縣南五十里，平昌縣馬頰河，在縣南十里，棣州陽信縣，鉤盤河經縣北四十里者，《元和志》也。[又云：鬲津河一在安德縣南七十里，一在將陵縣南二十里，胡蘇河在滄州饒安縣西五十里，已具許商說。]謂簡河在貝州歷亭縣界者，《史記‧正義》也。謂冀州縣馬頰河，經邑界，德州安德縣馬頰河在縣南五十里，德平縣馬頰河在縣南十里，棣州河縣馬頰河在縣北二十里，陽信縣鉤盤河在縣北四十里，滄州樂陵縣馬頰河在縣東六十里，鉤盤河在縣東南五十里，《寰宇記》也。皆不如許商所言，約略在二百里閒者為可信。今考酈《注》，敘東光，引《地理志》胡蘇亭，敘鬲縣，引《地理志》鬲津，敘逕成平之衡漳，先稱合滹沱，則以逕成平之滹沱為徒駭，亦與《漢志》合。又敘屯氏別河南瀆，東入般縣為般河，謂之九河之一道，則酈氏已於許商、班固所指之徒駭、胡蘇、鬲津三河外，考得般河。《通典》等書所稱鉤盤河，不為無據也。至《濟水注》之馬頰水，則與禹河名偶同，非故馬頰河道矣。
河之故瀆，自沙邱堰南守敬按：上文河水故瀆已至沙邱堰，若屯氏河在沙邱堰南分出，則當先敘分屯氏河，而後至沙邱堰，今不然，知河自沙邱堰北出而後分屯氏河，故後文敘屯氏，不云首受沙邱堰也，此南當北之誤。分，屯氏河出焉。守敬按：屯氏河詳後。河水故瀆東北，逕發
干縣故城西，守敬按：漢縣屬東郡，後漢因，魏屬陽平郡，晉、後魏因。《地形志》，發干有發干城。葉圭綬《續山東考古錄》，在今堂邑縣西南三十許里。《元和志》，王莽河北去冠氏縣十八里。又云，大河故瀆在館陶縣東四里。唐縣皆在發干故城之西北，冠氏在今冠縣北，館陶在今館陶西南。又屈逕其北，朱此上三十三字訛作《經》，故城訛作北城，戴改《注》，改故城。全、趙上十五字仍作《經》，但改河水下十八字作《注》，改故城同，又其下增城字。戴並改作《注》。會貞按：戴是也，全、趙以上十五字仍作《經》，非也。王莽之所謂戢楯矣。漢武帝以大將軍衛青破右賢王功，朱右作左，趙據《史》、《漢表》、《傳》改，戴改同。封其子登為侯國。守敬按：《史記‧衛青傳》，元朔五年獲匈奴王十有餘人，封青子登為干侯。大河故瀆又東，逕貝丘縣故城南。朱此十三字訛作《經》，戴改《注》，全、趙同。守敬按：漢縣屬清河郡，後漢、魏、晉、後魏因。在今臨清州南十五里。應劭曰：《左氏傳》朱無傳字，趙、戴增。齊襄公田于貝丘是也。守敬按：《漢志》貝丘顏《注》引應說同。《傳》在莊八年。
余按京相璠、杜預並言在博昌，會貞按：《淄水》篇引京說，稱博昌縣南有地名貝丘，杜《注》同。即司馬彪《郡國志》所謂貝中聚者也。守敬按：見安樂國博昌縣下。應《注》于此事近違矣。守敬按：《左傳》先言齊侯使連稱、管至父戍葵丘。杜《注》，臨淄縣西有地名癸邱。又言齊侯游于姑棼，杜《注》，姑棼，齊地，或以為即薄姑，皆與齊城近。若謂襄公田于此貝丘，則遠在數百
里外，姑棼不得為薄姑，葵邱不得在臨淄。高士奇以為種種難合，故酈氏敘春秋之貝丘於《淄水》篇，特於此辨應說之誤。大河故瀆又東，逕甘陵縣故城南。朱此十三字訛作《經》，戴改《注》，全、趙同。《地理志》清河之厝也，朱清河之作之所謂，全、趙、戴同。守敬按：漢有清河郡，無清河縣，後漢以郡為國，下桓帝所改之清河指國言，趙氏增國字，是也。然先未提明清河，亦嫌突出，於文當云《地理志》清河之厝也，方為周密，今訂。王莽改曰厝治者也。漢安帝父孝德皇，以太子被廢為王，薨于此，乃葬其地，尊陵曰甘陵，縣亦取名焉。桓帝建和二年，改清河國曰甘陵，朱縣亦取名焉五字在曰甘陵下，二作元，無清河國三字。趙云：是《注》殊欠分曉。《續漢志》二清河國《注》云，高帝置，桓帝建和二年，改為甘陵。又云，甘陵故厝，安帝更名。是安帝更名厝縣為甘陵縣，而桓帝改清河國為甘陵國也。《後漢書‧清河孝王慶傳》亦云，梁冀惡清河名，乃改為甘陵。於文當云，尊陵曰甘陵，縣亦取名焉。桓帝建和二年，改清河國曰甘陵，方合。戴改、增。會貞按：《清河孝王慶傳》，章帝建初四年，立為皇太子，因竇皇后毀譖，七年，廢為清河王。後殤帝崩，慶子祐立，是為安帝，尊皇考曰孝德皇，皇妣左氏曰孝德后，尊陵曰甘陵。《漢志》厝縣《注》，應劭曰，安帝以孝德皇后葬於厝，改曰甘陵。《桓帝紀》建和二年，改清河曰甘陵，即《慶傳》云，梁冀惡清河名所改也。《元和志》，甘陵在清陽縣城內。是周之甘泉市地也。朱市訛作，趙據《寰宇記》引此改。會貞按：《名勝志》十引亦作市。《初學記》八引《十三州志》，厝城本周之甘泉西地，西為市之誤。又《通鑑》
後漢建光元年《注》，引宋白曰，本周甘泉氏之地。
陵在瀆北，邱墳高巨，雖中經發壞，猶若層陵矣，會貞按：《名勝志》引作層邱。世謂之唐侯冢，朱冢訛作家，《箋》曰：當作冢。戴、趙改。會貞按：《大典》本作冢。城曰邑城，皆非也。昔南陽文叔良以建安中為甘陵丞，夜宿水側，趙人蘭襄夢求改葬。叔良明循水求棺，守敬按：明下當有日字。《名勝志》引無明字，蓋不知脫日字，以明字不可通而刪之。果于水側得棺，半許落水。叔良顧親舊曰，若聞人傳此，吾必以為不然，遂為移殯，醊而去之。守敬按：此事未詳所出。大河故瀆又東，逕艾亭城南，守敬按：後漯水下稱甘陵縣故城東二十里有艾亭城，當在今清平縣西北。又東，逕平晉城南。朱脫北字，趙、戴同。守敬按：《大典》本、黃本並有北字，今增。《續通典》，石趙初，置平晉縣為清河郡治。《補十六國疆域志》，後趙清河縣有平晉城，在清平縣西四十里，今水城也。今城中有浮圖五層，上有金露盤，題云：趙建武八年，比釋道龍和上竺浮圖澄，樹德勸化，興立神廟。朱興訛作與，趙、戴改。浮圖以壞，朱《箋》曰：以當作已。戴改。趙云：以、已，古字通用。露盤尚存，煒煒有光明。大河故瀆又東北，逕靈縣故城南，守敬按：漢縣屬清河郡，後漢、魏、晉因。後魏曰零，屬南清河郡。《地形志》，零，治零城。在高唐州南三十里，今南鎮。王莽之播亭也。守敬按：今本《漢志》脫亭字。
河水于縣，朱水作瀆，趙據《漢
志》改。戴改同。別出為鳴犢河。會貞按：鳴犢河詳後。河水故瀆趙據《禹貢錐指》改河水作大河。守敬按：此下本敘大河故瀆，但上文或單稱故瀆，或稱河之故瀆，或稱大河故瀆，皆一故瀆，而酈氏故意錯出，此稱河水故瀆，有何不可？胡氏臆改，趙遂以為據，何耶？又東，逕鄃縣故城東。會貞按：《溝洫志》，孝武元光中，河決於瓠子，時田蚡奉邑食鄃，鄃居河北，河決而南，則邑無水災。此大河故瀆逕鄃縣之證。漢縣屬清河郡，後漢、魏、晉因。後魏屬南清河郡，《地形志》，鄃，治鄃城。葉圭綬云，在今平原縣西南三十里。呂后四年，以父嬰功，封子佗為侯國，朱佗下衍龍字，乃襲字之訛。趙云：按《史記‧惠景閒侯者年表》，俞侯嬰子它襲功，用太中大夫侯。謂它襲父功為侯耳。《漢書‧高、惠、高后、文功臣表》俞侯呂佗，可知佗只單名。酈《注》連佗襲為稱，蓋其誤也。守敬按：《史記‧呂后本紀》四年，封呂他為俞侯亦單名他之一證。沈炳巽曰，於文例當云，以呂嬰功封其子佗，方合。王莽更名之曰善陸。
大河故瀆又東，逕平原縣故城西，守敬按：故縣詳後大河下。《元和志》，王莽枯河在平原縣南五里。唐縣即今縣治。而北絕屯氏三瀆。戴云：按三瀆謂屯氏河及屯氏別河之南、北瀆。趙三改二，云：即屯氏南北二瀆也。會貞按：下文敘屯氏別河南北二瀆，並云絕大河故瀆，敘屯氏河，則云與鳴犢河同合大河故瀆，是大河故瀆但絕別河南北瀆，未嘗絕屯氏河也。《注》特概言之耳。趙改三為二，亦失酈意。「《注》特概言之耳，趙改三為二，亦失酈意」　按：熊氏發明大河故瀆但絕別河南北瀆，未嘗絕屯氏河，甚核。但既未嘗絕屯氏河，則不當云屯氏三瀆，於文當曰屯氏別河二瀆，趙改「三」為「二」未誤。何必曲為戴回護，曰概言，曰失酈意？ 北逕繹幕縣故城東北，守敬按：漢縣屬清河郡，後漢、魏、晉因，後魏中興中，屬安德郡，在酈氏後。在今平原縣西北二十里。西流逕平原鬲縣故城西。朱此上三
十九字訛作《經》，戴改《注》，全、趙同。守敬按：漢縣屬平原郡，後漢、魏、晉因。《德州志》，在州東南二十五里武家莊。後魏中興中，屬安德郡，在酈氏後。《地形志》治臨齊城。城見後屯氏別河南瀆下。
《地理志》曰：鬲津也，守敬按：《漢志》，平當以為鬲津。《元和志》，鬲津枯河，南去將陵縣二十里。又云，在安德縣南七十里。唐將陵縣在今陵縣北，安德縣即今陵縣治。王莽名之曰河平亭，故有窮后羿國也。何焯云：后下落羿字。趙、戴增。會貞按：有窮無考。「有窮無考」　按：《史記‧夏本紀‧索隱》引《左傳‧襄四年》魏絳語：「有窮由是遂亡」、「有窮后羿」、「夏訓有之」。何氏未為無據。鬲與窮何得云形近，疑何說當從。孔穎達謂居窮石之地，窮石在刪丹。《路史》以為太遠，而以《淮水注》安豐之窮谷當之，無言在鬲縣者。考《續漢志》，鬲，夏時有鬲君，滅浞，立少康。疑此《注》從司馬彪作故有鬲君國也，鬲與窮，君與后，皆形近致訛耳。何氏竟謂落羿字，趙、戴皆為所惑，不可解也。應劭曰：鬲，偃姓，咎繇後。全云：先贈公曰，有鬲氏當是夏之同姓，應氏以為偃姓。恐非，若以為有窮之國，則大謬矣。守敬按：此《風俗通‧姓氏》篇佚文。《路史‧國名紀》亦引之。《廣韻》云，膠鬲後，尤謬。光武建武十三年，封建義將軍朱祜為侯國。朱義訛作議，祜訛作祐。戴改，趙改義，仍祜。守敬按：毛本《後漢書》亦作祐，然章懷《注》云，《東觀記》祐作福，避安帝諱。考《易‧繫辭》，祐者，助也。《說文》，祜，福也。則以作祜為是。本傳世祖即位，拜為建義大將軍，建武十三年，封鬲侯。《元和志》，王莽枯河東去長河縣五里，西去將陵縣十里。唐縣皆在鬲縣故城之東北，長河在今德州東，將陵在今陵縣北。大河故瀆又北，逕脩縣故城東，守敬按：縣詳《淇水》篇。又北，逕安陵縣西，朱此上十九字訛作《經》，戴改《注》。全、趙同。本脩之安
陵鄉也。
《地理風俗記》曰：朱理下有志字，趙、戴刪。脩縣東四十里有安陵鄉，朱鄉訛作縣，趙據《禹貢錐指》引此改，戴改同。故縣也。守敬按：班《志》平原郡有安陵縣，《注》，侯國。而《史》、《漢表》無安侯，有匈奴降王子軍，景帝中三年，封安陵侯。東漢省。應劭稱安陵鄉故縣，知前漢縣本作安陵也。晉復置曰東安陵。後魏去東字，並屬勃海郡，在今吳橋縣西北二十五里。又東北，至東光縣故城西，守敬按：縣詳《淇水注》。而北與漳水合。戴云：按《注》內敘河之故瀆終于此。趙云：《禹貢錐指》曰，禹釃二渠，自黎陽宿胥口始，一北流為大河，一東流為漯川。周定王五年，河徙，自宿胥口東行漯川，右逕滑臺城，又東北逕黎陽縣南，又東北逕涼城縣，又東北為長壽津。河至此，與漯別行而東北入海，《水經》謂之大河故瀆。大河故瀆東北逕戚城西，至東光縣故城西，而北與漳水合。故城在今東光縣東。《淇水》篇云，清河自東光縣西南，又東北，右會大河故瀆。《濁漳水》篇云，漳水自阜城縣故城北，又東北逕成平縣南，又東北入清河，故大河也。大河自宿胥口徙流至成平，合漳水，復歸禹河故道，又東北歷浮陽、參戶、平舒，至章武入海。定王五年歲己未，下逮王莽始建國三年辛未，而北瀆遂空，凡六百七十二歲。
一水分大河故瀆北出，為屯氏河，逕館陶縣東，會貞按：縣詳《淇水注》。《通典》，貴鄉縣有屯氏河。貴鄉本後魏分館陶置。《元和志》館陶縣下，屯氏河俗名屯河，在縣西二里。與此《注》逕縣東異，蓋縣有遷徙。又永濟縣下，永濟渠在縣西郭內。漢武時河決館陶，分為屯氏河，東北經貝州、冀州而入渤海。此渠蓋屯氏古瀆，隋氏修之，因名永濟。按：唐永濟縣在今臨清州西南，永濟渠即
今衛河。然吉甫《元和志》云，永濟渠西去館陶縣十里，則永濟縣以上永濟渠，非在館陶西二里屯氏河之道。且考屯氏河自今臨清州東北入夏津縣境，今衛河自臨清州北入武城縣境，則永濟縣以下永濟渠，與屯氏河之道亦殊也。東北出。朱此二十一字，截上三字屬《注》文，下十八字訛作《經》。戴改《注》，全、趙同。《漢書‧溝洫志》曰：自塞宣防，守敬按：《溝洫志》，孝武元光中，河決於瓠子，後塞瓠子，築宮其上，名曰宣防。互詳《瓠子河》篇，河復北決于館陶縣，分為屯氏河，廣深與大河等。成帝之世，河決館陶及東郡金隄，守敬按：郡治濮陽[縣詳《瓠子河注》。]所領之縣多濱河。上使河隄使者王延世塞之，三十六日，朱作二十日，《箋》曰：《前漢志》作三十六日。趙、戴改、增。隄成。趙隄上增河字。詔以建始五年為河平元年，以延世為光祿大夫。會貞按：以上《溝洫志》文。是水亦斷。
屯氏故瀆水之又東北，屯氏別河出焉。屯氏別河故瀆，又東北逕信城縣，《漢志》城作成。縣詳《淇水注》。張甲河出焉。守敬按：朱脫河字，趙據孫潛校增，全、趙增同。《地理志》曰：張甲河朱河下有及瀆二字，趙改故瀆。戴刪二字。首受屯氏別河于信成縣者也。張甲河故瀆，朱故訛作及，趙、戴改。北絕清河于廣宗縣，朱清字訛在縣下，《箋》曰：一本絕下有清字。趙、戴移。守敬按：《大典》本、明抄本並有清字。《淇水經》東北至廣宗為清河。《元和志》，宗城縣本後漢廣宗縣，張甲河在縣南二十五里。
分為二瀆。左瀆逕廣宗縣故城西，又北逕建始縣故城東。田融守敬按：《隋志》，《趙書》十卷，偽燕太傅長史田融撰。云：趙武帝朱《箋》曰：三字有誤。趙云：趙武帝，石虎也。十二年立建興郡，朱十上有二字，建興下無郡字。趙刪、增云：《地形志》，廣宗郡廣宗縣有建始城。《通鑑‧晉紀》，建興人史科，胡《注》云，《水經注》田融言，趙立建興郡于廣宗城。第石虎前後改元共計十五年，不得云二十二年，上二字衍文。建興下落郡字。戴刪、增同。治廣宗，置建始、興德五縣隸焉。會貞按：《地形志》，廣宗有建德城，或謂建德即興德之訛。《一統志》，今威縣東北有北古城村，蓋即建始城，又有南古城村，蓋即興德等縣。左瀆又北，逕經城東，繚城西，守敬按：經縣、繚縣，並詳《濁漳水》篇。守敬按：《新唐志》，經城縣西南四十里有張甲河，神龍三年，姜師度因故瀆開。《元和志》，張甲枯河，東去經城縣十里。又逕南宮縣西，守敬按：縣詳《濁漳水注》。北注絳瀆。朱此二十一字訛作《經》。戴改《注》，云：今考《注》內敘張甲河左瀆終于此。全、趙改同。會貞按：絳瀆詳《濁漳水》篇。
右瀆東北，逕廣宗縣故城南，又東北，逕界城亭北，會貞按：亭互見《淇水》篇。又東北，逕長樂郡棗疆縣故城東。朱此三十二字訛作《經》，右瀆下衍又字，棗誤作武。戴改《注》，刪又，改棗。全、趙改《注》同，全刪又，仍武。趙存又，仍武。趙云：程大昌《考古編》云，河水右瀆，東北逕
長樂郡武彊縣故城東。酈《注》曰，長樂，古信都也。晉太康五年，改從今名。案杜佑以桑欽所紀，有後漢和帝時地名，疑其人出和帝以後。今此既改信都從長樂，則晉太康閒事也。議者以為後人誤以酈《注》加之本文。然此所訂正，信都改為長樂，乃酈所《注》，則不得以為酈《注》而入之《經》，程氏之言非也。統上皆是《注》，道元蓋自為釋文耳。程氏所謂議者云云，是宋本固有以左瀆右瀆一條為《注》者。且左瀆、右瀆，乃張甲河所行之道，而以為河水右瀆，是于本文尚未細審，何況其他？會貞按：武強縣為衡漳水所逕，在今武邑縣境，遠在張甲右瀆之北，右瀆不能逕其東。考清河在張甲右瀆之東，酈氏敘清河東北逕廣宗，逕界城亭，逕棗彊，逕東川，與此敘右瀆東北所逕，一一脗合，則戴改棗強是也。縣詳《淇水》篇。長樂，故信都也。晉太康五年，改從今名。趙云：按長樂郡不見《晉志》。《地形志》云，晉改。守敬按：漢信都，後漢改樂成，「後漢改樂成」　按：漢明帝永平十五年改。又改安平，詳《濁漳水注》。《宋志》，晉太康五年，改安平為長樂。此言故信都，但舉其朔耳。晉為長樂國。《晉書‧武帝紀》，太康五年，立南宮王子祐為長樂王，是也。《晉志》失載。後魏為長樂郡。
又東北，逕廣川縣，與絳瀆水故道合。朱作與水故道合，全與下校增屯氏河三字，趙從之。戴增絳瀆二字，云：今考《濁漳水注》內言，絳瀆東連于廣川縣之張甲河，同歸于海，其為絳瀆合流顯然。會貞按：屯氏河與張甲河中隔清河，張甲河不能與之會也。全、趙誤。戴增絳瀆二字，是也。《淇水注》，清河左與張甲、屯、絳故瀆合，亦張甲河與絳瀆合流之證，其稱屯絳者，以張甲河本自屯氏河出，而會絳瀆也。又東北，逕廣川縣故城西，會貞按：縣詳《淇水》篇。又東，
逕棘津亭南。朱此上四句訛作《經》，戴改《注》，全、趙同。徐廣曰：棘津在廣川。守敬按：《史記‧游俠傳‧集解》引徐說。司馬彪曰：縣有棘津城。朱縣下有北字，全、趙同。守敬按：《續漢志》無北字。考志凡言有某城，例無東西南北等字，此為衍文無疑，今刪。《元和志》，棘津故城，在棗強縣東北二十七里。當在今棗強縣東北。呂尚賣食之困，守敬按：《史記‧游俠傳》，呂尚困於棘津。賣食詳下。疑在此也。守敬按：劉昭又云，呂尚困於棘津，琅邪海曲，非此城也。劉澄之云：譙郡酇縣守敬按：縣詳《淮水》篇渙水下。東北有棘津亭，故邑也，呂尚所困處也。余按《春秋左傳》：伐巢，克棘，入州來。守敬按：襄二十六年文。巢詳《沔水注》居巢縣下，州來詳《淮水注》下蔡縣下。無津字。
杜預《春秋釋地》全云：杭世駿曰，杜預書名《釋例》，所謂《釋地》，特其中一種耳。當作《釋例》。予謂非也。引班《書》者，但云《地理志》，引《續書》者，或云《郡國志》，莫之非也。然則引《釋例》而但云《釋地》，庸何傷乎？會貞按：官本《春秋釋例辨證》云，《水經注》引《釋例》、《土地名》並作《春秋釋地》。今細核之，大率引《釋例》，或作杜預《春秋釋地》，或省作杜預《釋地》，其但稱杜預曰者，則杜《注》文也。然亦有是《釋地》而但稱杜預曰者，亦有非《釋例》而稱杜預《春秋釋地》，或稱杜預《釋地》者，其例亦不一也。又言棘亭在酇縣東北，會貞按：《釋例‧楚地》內，譙國酇縣東北有棘亭。此鈔變其辭。《寰宇記》，棘城在酇縣東北十八里。在今永城縣西南。
亦不云有津字矣，而竟不知澄之于何而得是說。然天下以棘為名者多，未可咸謂之棘津也。又《春秋‧昭公十七年》，朱七訛作西，趙改云：晉滅陸渾，《傳》是十七年。戴改同。晉侯使荀吳帥師，涉自棘津，用牲于洛，遂滅陸渾。守敬按：《左傳》文。杜預《釋地》，闕而不書。守敬按：杜《注》，河岸名。《釋例》晉地內，棘津闕。服虔曰：棘津，猶孟津也。會貞按：此服氏《左傳解誼》佚文。孟津詳前卷。《論語集解》引鄭《注》，津，濟渡處也。服云，棘津猶孟津，謂以濟渡得名，與孟津同，因孟津最著。故特舉之。徐廣《晉紀》又言：石勒自葛陂寇河北，襲汲人向冰于枋頭，濟自津。朱人訛作入，冰訛作水，枋訛作方。趙改云：《晉書‧載記》，石勒自葛陂退還壽春，行達東燕，聞汲郡向冰有眾數千，壁於枋頭。勒將于棘津北渡。又《通鑑‧晉紀》，勒聞汲郡向冰，聚眾數千，壁枋頭，引兵自棘津濟河，擊冰，大破之。戴改同。會貞按：黃奭輯《晉紀》，失采此條。葛陂詳《汝水》篇。枋頭詳《淇水》篇。
棘津在東郡、河內之閒，會貞按：棘津詳前燕縣下。東郡之地在河南，河內之地在河北，二郡以河為界，故云棘津在二郡之閒。田融以為即石濟南津也。「田融以為即石濟南津也」　按：《通鑑》晉永和八年胡《注》：「棘津即石濟南津，有棘津亭。」 會貞按：此田融《趙書》佚文。前云，棘津亦謂之石濟，津故南津也。本田融此說。雖千古茫昧，理世玄遠，遺文逸句，容或可尋，沿途隱顯，方土可驗。司馬遷云：呂望，東海上人也，老而無遇，以釣干周文王。朱干作于，《箋》曰：當作干。趙、戴改。會貞按：
《史記‧齊世家》文作奸，奸、干通。韓嬰云：「韓嬰云」　熙仲按：《要刪續補》卷五云：「《要刪前編》知又字下非《史記》文，而未得其所出，今始檢出……又字當作『劉向云』三字。」楊氏初檢劉向《說苑‧雜言》篇，故如此說，其後乃檢得《韓詩外傳》卷七有之而文字全同酈《注》，定本乃改作「韓嬰云」。觀此知前賢校書之勤如此，校勘之功與年俱進，真足為後人師法，中心敬佩，於此發之。 朱此三字作一又字，《箋》曰：又下脫云字。趙、戴依增。守敬按：非也。上引《史記》，此下非《史記》文，不得稱又云。考《韓詩外傳》七，呂望行年五十，賣食棘津。年七十，屠于朝歌，九十乃為天子師。則《注》引韓嬰說，以上司馬遷云，下皇甫士安云例之，此又字當作韓嬰云三字，今訂。呂望行年五十，賣食棘津，七十則屠牛朝歌，守敬按：朝歌詳《淇水》篇。行年九十，身為帝師。守敬按：《說苑‧雜言》與此同。皇甫士安云：欲隱東海之濱，聞文王善養老，故入釣于周。守敬按：太公所釣之磻溪，詳《渭水》篇。
今汲縣城亦言有呂望隱居處。朱縣作水，趙、戴同。守敬按：汲水城未聞。考《清水注》，汲縣城西北有石夾水，人亦謂之磻溪，言太公嘗釣于此。城東門北側有太公廟，廟前有碑云，太公，河內汲人。城北三十里有太公泉，泉上又有太公廟，即此《注》所指，因彼篇已詳，故不復敘。則汲水為汲縣之誤無疑，今訂。起自東海，迄于酆雍，守敬按：磻溪在酆雍之境。緣其逕趣，趙、魏為密。守敬按：廣川為趙境，汲縣為魏境。厝之譙、宋，守敬按：酇縣屬譙，為宋境。事為疏矣。趙云：《郡國志》，清河廣川縣有棘津城。劉《注》，太公呂尚困於棘津城，在琅琊海曲，非此城也。琅琊西海縣，劉《注》引《博物記》云，太公望所出，今有東呂鄉。又釣于棘津，其浦存。今西海縣即前漢之海曲，今莒州日照縣是，真所謂東海者矣。道元以劉澄之說為非，今觀劉注，較酈氏為尤密也。張甲故瀆又東北，至脩縣，守敬按：縣
詳《淇水注》。東會清河。朱此十四字訛作《經》。戴改《注》，云：今考《注》內敘張甲河右瀆終于此。全、趙改同。《十三州志》曰：張甲河東北至脩縣，趙云：按《漢志》作修，分注作蓨。顏師古曰，音條。守敬按：音條二字，明見《淇水注》，此無庸引師古說。「此無庸引師古說」　按：《淇水》篇在《河水》篇後，此引顏《注》未為不可。又《漢志》清河郡下信成縣分《注》云：張甲河首受屯氏別河，東北至蓨入漳水，顏《注》曰音條，其下亦同。 入清漳者也。守敬按：《漢志》，張甲河東北至蓨入漳水，謂入出沾縣之清漳水也。闞說本《漢志》，因變稱入清漳。但《漢志》漳水之道，即絳水之道。《注》上敘張甲右瀆與絳瀆故道合，即《漢志》張甲河入漳水之處，尚在廣川縣之西南，不得至蓨，疑《漢志》有誤。酈氏增敘又東北逕廣川城，又東逕棘津亭，又東北至脩，會淇水變名之清河，以《漢志》漳水之道，為張甲故瀆之道，而引闞說張甲河云云者，蓋謂至脩會清河之張甲故瀆，即闞說張甲河入清漳之水也。其入清漳不至脩，則未遑深辨矣。
屯氏別河又東，枝津出焉。東逕信城縣故城南，會貞按：此下接敘枝津，縣詳《淇水》篇下，縣同。又東，逕清陽縣故城南，清河郡北，朱此五句訛作《經》，東上脫又字，信成下脫縣故二字，清訛作信。戴改《注》，又增、改各字，云：今考屯氏別河又東，承前逕信成縣張甲河出焉之文，以下則又敘屯氏別河之枝津也。全、趙改《注》，增改字並同。趙云：吳本作清陽。魏自清陽徙置也。又東北，逕陵鄉南，守敬按：陵鄉詳《淇水》篇下，東武城同。又東北，逕東武城縣故城南，又東北，逕東陽縣故城南。朱此上二十八字訛作《經》，戴改《注》。全、趙同。守敬按：漢縣
屬清河郡，後漢廢，在今恩縣西北六十里。《地理志》曰：王莽更之曰胥陵矣。俗人謂之高黎郭，非也。應劭曰：東武城守敬按：縣詳《淇水注》。東北三十里有陽鄉，趙以此為指上文之陵鄉，改陽作陵，云：《淇水注》引應說作西南七十里，兩《注》互異。守敬按：趙誤也。《淇水》篇稱東武城西南七十里有陵鄉，指廢陵鄉縣言，此稱東武城東北三十里有陽鄉，指廢東陽縣言。應說本是兩條，酈氏因分引之，名稱既異，方位亦殊，奈何混而為一？故縣也。又東，散絕無復津逕。戴云：按《注》內敘屯氏別河枝津終于此。會貞按，屯氏別河枝津有四，未分南北瀆之先，枝津一；既分之後，北瀆枝津一，南瀆枝津二。此未分以先之枝津，在屯氏別河之北，以枝津東逕清河郡北，屯氏別河逕清河郡南也。
屯氏別河會貞按：此下重敘屯氏別河故瀆，省稱別河。又東北，逕清河郡南，又東北，逕清河故城西。朱此二十一字訛作《經》，戴改《注》，改別瀆作別河，云：今考以下皆《注》內敘屯氏別河所逕。全、趙改《注》，改別河同。漢高帝六年，封王吸為侯國。朱《箋》曰：《漢功臣表》，高帝六年，封王吸為清河侯。吳本作王及，誤矣。趙云：《史表》清陽侯王吸，《索隱》曰，《漢表》作清河。《地理志》，清陽，清河郡之屬縣也。《寰宇記》云，後漢甘陵，國除，復為縣。晉省，于厝城西南七里置清河縣。魏又移清河縣，并清河郡于故厝城中。又云，清陽，漢縣，後漢并入甘陵。西晉省甘陵，于此置清河郡，理清陽縣，復漢名。今《注》云，漢封王吸為清河侯，蓋用《漢表》。《地理風俗記》曰：甘陵郡東南十七里，有清河故城者，世謂之鵲城也。趙云：按《續漢志》甘陵故厝，鵲城即厝
城之轉音。守敬按：甘陵即《地理志》之厝，在大河故瀆之北，此清河故城，在屯氏別瀆之南。兩城中隔屯氏河，鵲城非即厝城也。或者世誤以此城為厝城，音變為鵲，酈氏聊就所聞，書存之耳。又東北，逕繹幕縣南，守敬按：縣詳前大河故瀆下。分為二瀆。屯氏別河北瀆，東逕繹幕縣故城南，東絕大河故瀆，朱絕訛作邑，趙、戴改。又東北，逕平原縣，會貞按：此後魏之平原縣，即今平原縣治，非上下平原縣故城也。枝津北出，至安陵縣守敬按：縣詳前大河故瀆下。遂絕。會貞按：此屯氏別河北瀆之枝津，在北瀆之北。
屯氏別河北瀆，又東北，逕重平縣故城南。朱屯氏別河北瀆東逕以下五十三字訛作《經》，戴改《注》，云：今考以下皆《注》內敘屯氏別河北瀆，承上分為二瀆之文。全、趙改同。應劭曰：重合縣守敬按：縣詳下。西南八十里有重平鄉，故縣也。守敬按：漢縣屬勃海郡，後漢廢，後魏孝昌中復置，天平初，屬安德郡，在酈氏後。「《地形志》重平治重平城」　按：《地形志》滄州安德郡重平縣下無此文，而上文重合縣下有治重合城，《疏》誤引，今刪。李兆洛云，漢縣在今寧津縣南，後魏縣在今德平縣西北三十里。又東北逕重合縣故城南，守敬按：漢縣屬勃海郡。後漢、魏因。後魏天平初，屬安德郡，在酈氏後。《地形志》，重合治重合城。在今樂陵縣西北。又東北，逕定縣故城南。守敬按：漢縣屬勃海郡，後漢廢，在今樂陵縣西北。漢武帝元朔四年，封齊孝王子劉越為侯國。朱越訛作成。趙云：按《史》、《漢表》皆作越，《史表》諡敬，《漢表》諡敷，《索隱》曰，《說文》敷讀如躍。今《說文》敷音芳無切。無躍音，疑誤也。嘗考當作字，中山
靖王子有臨樂侯光。齊太史，徐廣音躍，可證也。守敬按：《索隱》本《史記》作。《漢書雜志》云，為[古穆字。]之譌，敷又之譌，今本《史記》侯作敬侯，後人以意改之也。戴改越。《地理風俗記》曰：饒安縣守敬按：縣詳《淇水》篇。
東南三十里有定鄉城，故縣也。守敬按：前漢縣屬勃海郡，後漢廢。葉圭綬云，在今樂陵縣西北。屯氏別河北瀆又東，入陽信縣，今無水。又東為咸河，東北流，逕陽信縣故城北。朱此三十字訛作《經》，東入下，陽信作信陽。戴改《注》，改陽信，全、趙同。《地理志》，渤海之屬縣也。守敬按：漢縣屬勃海郡，後漢、魏、晉因，後魏屬滄州樂陵郡。《地形志》，陽信治陽信城。葉圭綬云，在海豐縣北十七里，今信城。東注于海。戴云：按《注》內敘屯氏別河北瀆終于此。屯氏別河南瀆，自平原東絕大河故瀆，又逕平原縣故城北，守敬按：故縣詳後大河下。枝津右出，朱枝上衍東北二字，右訛作又。趙、戴刪改。東北至安德縣界，會貞按：縣詳下。東會商河。商河詳後。會貞按：此屯氏別河南瀆之第一枝津，在南瀆之南。商河詳後。屯氏別河南瀆又東北，于平原界，又有枝渠右出，至安德縣遂絕。會貞按：此屯氏別河南瀆之第二枝津，亦在南瀆之南。
屯氏別河南瀆，自平原城北，首受大河故瀆東出，會貞按：所云平原城，即上故城。上已敘南瀆絕大河故瀆，又逕平原故城北，此下因明南瀆即篤馬河，而篤馬河自大河出，故申言首受大河東
出也。亦通謂之篤馬河，朱屯氏別河南瀆自平原以下至此訛作《經》，戴改《注》。戴云：今考以下皆《注》內敘屯氏別河南瀆所逕。全、趙改同。即《地理志》所謂平原縣有篤馬河，東北入海，行五百六十里者也。朱脫行字，趙增，云：以黃本參校，彼落海字，此落行字。戴增。守敬按：《溝洫志》成帝時，孫禁言，今可決平原金隄間，開通大河，令入故篤馬河，至海五百餘里。蓋元帝永光五年，屯氏河絕，包屯氏別河在內，別河南瀆亦謂之篤馬河，所以稱故篤馬河也。東北，逕安德縣故城西，守敬按：漢縣屬平原郡，後漢、魏、晉因，後魏中興中屬冀州安德郡，在酈氏後。在今陵縣東南三十里。又東北，逕臨齊城南，朱此十七字又截下始字訛作《經》，《箋》曰：始字是《注》。戴並改《注》。全、趙改同。始東齊未賓，大魏築城以臨之，故城得其名也。守敬按：《魏書‧傅豎眼傳》，傅靈根為臨齊副將，鎮明潛壘。又云，靈根欲南走，臨齊人覺知，剉斬殺之。魏鬲縣治此城。今陵縣治。
又屈逕其城東故瀆，廣四十步，又東北，逕重丘縣故城西。朱此二十二字訛作《經》，戴改《注》，全、趙同。《春秋‧襄公二十五年》：秋，同盟于重丘，朱無于字，趙增云：《左傳》增，戴增同。齊成故也。朱作伐齊故也，趙、戴同。守敬按：《左傳》作齊成故也，成、伐形近致誤，又錯入齊字上耳，今訂。重丘，杜預但稱齊地，不言所在，范寧亦然。《寰宇記》，重丘在聊城縣東南，近《左傳》諸侯同盟于重丘。顧棟高、梁履繩說同。蓋以《春秋》是年夏，諸侯
會于夷儀，此盟重丘之諸侯，即前諸侯，聊城與夷儀近也。酈氏則以漢之重丘縣當之，而顧祖禹、高士奇兩存其說。「顧祖禹……兩存其說」　按：《方輿紀要》三十四：重丘城下云：「漢置重丘縣，屬平原郡。」 應劭曰：安德縣北五十里有重丘鄉，故縣也。守敬按：漢重丘縣屬平原郡，後漢廢。即今陵縣東北二十里神頭鎮。又東北，逕西平昌縣故城北。朱此十一字訛作《經》，戴改《注》，全、趙同。北海有平昌縣，故加西。趙云：《漢志》兩平昌縣，一屬平原郡，一屬琅琊郡。《續志》，北海國平昌侯國，故屬瑯琊，而平原郡無之。平原郡九縣，數之適合，是省併也。《晉志》平原國西平縣，蓋今誤本，脫去昌字。《地形志》安德郡平昌縣下云，二漢、晉屬平原，後漢、晉曰西平昌，是西平昌之名，沿于典午，而遂波及于後漢爾。守敬按：趙說非也。後漢平原郡無西平昌縣，而樂安國下《注》有西平昌三字，與上下文不屬，蓋本平原郡之末縣，而誤入樂安國之《注》中也。《宋志》，平昌，漢舊縣，後漢無。《晉太康地志》曰西平昌。《寰宇記》，漢平昌縣，後漢改為西平昌。皆後漢有西平昌之證。《晉志》本作西平昌，趙氏所見誤本，奪昌字耳。魏收云，平昌治平昌城。據樂史云，縣故城在德平縣西南三十里，後魏永熙二年除西字，移於縣東南。是酈氏時仍名西平昌，治漢故城，後則但稱平昌，亦非故治矣。魏收作志，以武定為斷，作平昌，是也，而云治平昌城，失之。宋德平縣即今縣治。
漢宣帝元康元年，封王長君為侯國。趙云：沈氏曰，《漢表》是地節四年，善長蓋從褚《表》。王長君，名無考。故渠川派，會貞按：即別河南瀆，變稱故渠耳。東入般縣，為般河，會貞按：《地形志》，般縣有故般河。蓋亦九河之一道也。會貞按：《爾雅》九河，鉤般其一也。《後漢書》
稱公孫瓚破黃巾于般河，即此瀆也。朱無後字，趙云：當作《後漢書》。又《漢志‧注》，如淳曰，般，音如面般之般。韋昭曰，音逋垣反。師古曰，《爾雅》說九河云，鉤般，郭璞以為水曲如鉤，流般垣也。然今土俗用如韋之音。全、戴並增後字。守敬按：范《書‧公孫瓚傳》，瓚逆擊黃巾於東光南，大破之，賊奔走渡河，瓚因其半濟薄之，賊復大破。不明云般河，此當是他家《後漢書》，又《注》但稱《漢書》，或是司馬彪《續漢書》，亦未可知。又東為白鹿淵水，守敬按：《地形志》，滄州樂陵有白麻泉神，蓋鹿與麻形近致誤，又唐諱淵改泉也。《方輿紀要》，白鹿淵在德平縣東北。南北三百步，東西千餘步，深三丈餘。其水冬清而夏濁，渟而不流。若夏水洪泛，水深五丈，方乃通注般瀆。趙據《名勝志》瀆下增焉字。守敬按：不必增，然以般瀆屬上讀則是。戴以般瀆屬下，謂九字為一句，非也。
又逕般縣故城北，朱此七字訛作《經》。戴改《注》，云：今考以下乃《注》內敘屯氏別河南瀆為般河者也。全、趙改同。守敬按：漢縣屬平原郡，後漢、魏因，晉屬平原國。後魏中興初屬安德郡，在酈氏後。《地形志》，般治般城。在今德平縣東北二十里。王莽更之曰分明也。東逕樂陵縣故城北，朱此八字訛作《經》，戴改《注》，全、趙同。守敬按：漢縣屬平原郡，後漢因，魏屬樂陵郡，晉屬樂陵國，後魏為樂陵郡治。《地形志》，樂陵有樂陵城。《寰宇記》後魏永平二年，徙樂陵於今縣東五十里。葉圭綬云，故城在今縣東南二十五里。《後漢書‧袁紹傳‧注》，槃河故道，在今
德州昌平縣入滄州樂陵縣，今名枯槃河。《通典》，古鉤盤河在樂陵縣東南。唐樂陵在今縣西北。《地理志》曰：故都尉治。守敬按：《漢志》，都尉治。故字，酈氏所加。伏琛、守敬按：伏琛《齊記》，《隋》、《唐志》不著錄。《初學記》、《御覽》、《寰宇記》並引之，本書引之尤多。文廷式補《晉書‧藝文志》載入。晏謨「晏謨」　按：據《晉書‧載記》，謨，青州秀才，齊之山川丘陵，謨畫地成圖。 守敬按：晏謨《齊地記》，《隋志》不著錄，《唐志》二卷。據《晉書‧慕容德載記》，謨為晉青州人。言：平原邑，守敬按：謂此邑舊屬平原也。今分為郡。守敬按：《晉志‧序》，魏武置樂陵郡。《宋志》，魏置樂陵郡。伏、晏並晉人，且晉為樂陵國，而云今分為郡，特概言之耳。「晉為樂陵國而云今分為郡，特概言之耳」　按：《宋書‧州郡志》二冀州下云：「樂陵太守，晉武帝分平原立。」正與伏、晏言「平原邑，今分為郡」合。《志》不言魏置樂陵郡，《疏》失檢。 又東北，逕陽信縣故城南，守敬按：縣詳前別河北瀆下。《元和志》，鉤盤河經陽信縣北四十里。唐縣，在今縣西南。東北入海。朱此十四字訛作《經》，戴改《注》。戴云：今考《注》內敘屯氏別河南瀆終于此，全、趙改同。
屯氏河故瀆，自別河東逕甘陵之信鄉縣故城南。朱此十九字訛作《經》，戴改《注》。戴云：今考以下乃《注》內承前敘屯氏河之文。全、趙改同。《地理志》曰：順帝更名安平。趙云：此是應劭《注》，本云信都國，明帝更名樂安，安帝改曰安平國。司馬彪《郡國志》，安平國，故信都，延光元年改。延光為安帝紀年，非順帝也，道元誤矣。戴改安帝。守敬按：《漢志》，清河郡信鄉，孟康曰，順帝更名安平，此《注》但脫孟康二字，其地在今臨清州。若前漢之信都國，後漢改為安平國者，其地即今冀州治，與屯氏河中隔屯別河、清河、張甲河、絳瀆諸水，屯氏河安能逕之？趙氏不檢
《漢志》清河郡之信鄉，而漫引信都國之沿革以訂酈氏，大謬。戴氏亦不加詳考，竟依改，「戴改安帝……戴氏亦不加詳考，竟依改」　按：《疏》不輕改字，考核精細。戴逕改則沿襲趙說之一證。可哂也。又按：《續漢志》但有安平國之安平縣，此信鄉所改之安平，《志》不載，蓋旋省矣。應劭曰：甘陵西北十七里有信鄉，故縣也。守敬按：此應劭《地理風俗記》文，《淇水注》亦引之。屯氏故瀆又東，逕甘陵縣故城北，會貞按：縣詳前大河故瀆下。下靈、鄃二縣同。又東，朱脫又東二字，趙同，戴增。逕靈縣北。又東北，逕鄃縣。會貞按：《元和志》，夏津縣本漢鄃縣，屯氏河在縣北。與鳴犢河故瀆合，上承大河故瀆于靈縣南。朱屯氏故瀆又東以下五句訛作《經》，戴改《注》，全、趙同。
《地理志》曰：河水自靈縣別出為鳴犢河者也。會貞按：見靈縣下。《溝洫志》，元帝永光五年，河決清河靈鳴犢口。是謂鳴犢河自大河初出之口也。馮逡言，靈鳴犢口在清河東界。師古曰，清河之靈縣鳴犢河口也。《方輿紀要》云，鳴犢口在清平縣東南。互見下。東北逕靈縣東，守敬按：《續漢志》靈縣，劉《注》引《地道記》有鳴犢河。《通典》，高唐縣有鳴犢河，南高唐本漢靈縣地。東入鄃縣，守敬按：《魏志‧孫禮傳》，禮辨清河平原郡界，上書言，界實以王翁河為限，而鄃以馬丹候為驗，詐以鳴犢河為界。此鳴犢河在鄃縣之證。而北合屯氏瀆，朱此上十六字訛作《經》，戴改《注》，全、趙同。屯氏瀆兼鳴瀆之稱也。守敬按：此句先提明屯氏瀆即鳴犢，為下鳴犢口伏根。又東，逕鄃縣故城北，東北合大河故瀆，謂之鳴犢口。朱作謂之口，有脫文。戴
增鳴犢二字，云：《注》內敘屯氏河終于此。趙據《溝洫志》增靈鳴犢三字。會貞按：《溝洫志》稱河決清河靈鳴犢口，以鳴犢河初出之口在靈縣，故曰靈鳴犢口。此《注》所指之口，乃鳴犢下流合屯氏瀆入大河處，與《溝洫志》首尾不同，且在鄃縣東北，非復靈縣境，安得亦稱靈鳴犢口乎？則趙增靈鳴犢三字非。戴但增鳴犢二字，是也。
《十三州志》曰：鳴犢河，東北至脩，入屯氏，守敬按：《漢志》靈縣鳴犢河，東北至蓨，入屯氏河。《十三州志》所本。脩縣詳《淇水》篇。考瀆則不至也。趙云：按《漢志》魏郡館陶縣下云，河水別出為屯氏河，東北至章武入海，過郡四，行千五百里者也。《溝洫志》，元帝永光五年，河決清河靈鳴犢口，而屯氏河遂絕。蓋屯氏河漢世絕後，不復流行，賴有《水經》及酈《注》，猶存故道，而別河，而南北二瀆，而張甲河，亦得附見。否則遺跡罔知，名稱莫辨，如師古所云，隋室分析州縣，誤以為毛氏河乃置毛州[按置毛州見《周書》。]之失也。會貞按：謂鳴犢河故瀆至鄃，已入屯氏，不得至脩也。考酈氏敘屯氏河、鳴犢河，並與班固異。《地理志》云，屯氏河出館陶，至章武入海，過郡四。《溝洫志》，屯氏河經魏郡、清河、信都、勃海入海。酈敘屯氏河，逕漢魏郡、清河二郡地，敘屯氏別河及南北瀆，逕魏郡、清河、平原、勃海四郡地。如以《溝洫志》信都為平原之誤，然班云，鳴犢河至蓨入屯氏河，蓨屬信都，是屯氏河過信都之證，則班、酈不能強通。又班謂鳴犢河入屯氏在蓨，酈謂入屯氏在鄃，亦為參差。近儒主班者駁酈，主酈者駁班，終未能折衷一是。論班氏與西漢近，則所言可信，然酈氏鑿鑿敘各水所逕，且於鳴犢河實指之曰，考瀆不至脩，知皆確有證驗。蓋二人見聞異辭，各以為據耳。至班載張甲河只一水，酈分左瀆、右瀆，則有詳略，無異同也。趙氏知
酈《注》存漢世故道，而不知酈與班有未盡合者，故特揭之於此。
史／地理／水經注疏／卷十三／水(P.1125)
《水經注疏》卷十三
後魏酈道元注
宣都楊守敬纂疏
門人枝江熊會貞參疏
水朱作濕水，下同。
水出鴈門陰館縣，趙云：按水，俗本《水經》作濕水，誤也。《資治通鑑‧晉愍帝紀》，建興元年，代公又作新平城於灅水之陽。胡身之《注》云，班固《地理志》，右北平俊靡縣灅水南至無終，東入庚。師古曰，灅，力水翻，又音郎賄翻。酈道元《水經注》，庚水與鮑邱水合，俊靡在東，與平城相去甚遠，新平城不在此灅水之陽也。據《魏書》，道武帝西如馬邑，觀灅源，則灅水蓋出于馬邑，而東北流逕平城之南。酈道元，魏人，其注《水經》，敘代都之事宜詳，初不言平城有灅水，但言濕水逕平城南耳。班《志》鴈門陰館縣樓煩鄉，累頭山，治水所出，東至泉州入海。師古曰，累音力追翻，治音弋之翻。竊謂水出累頭山，疑當時亦有累水之名，師古音從平聲，音相近也。意道元所謂濕水，即灅水也。丁度《集韻》，
漯、、灅三字，同，《注》云，水出鴈門，則亦有見于此矣。灅，《類篇》音魯水翻，蓋梅即不知水之非灅水，又不識濕字之義，宜其輾轉支離，反覆而不可通也。《說文》，水出鴈門陰館累頭山，東入海，或曰治水也，從水，纍聲，力追切。灅水出右北平俊靡，東南入庚，從水，壘聲，力軌切。其言與《漢志》合，此篇之水是水，非灅水也，而丁度以為、灅同出鴈門，是為悠謬也。至于濕本濟濕之濕，音他合翻，《說文》作濕，隸改曰為田，又省一系作漯字，而濕字反相沿作燥溼之溼矣。水導源累頭山，故《集韻》又同出漯、字也。漯為之省文，然已混于濟漯之漯矣，宜別白之。戴亦云：《說文》，力追切。《魏書》作灅，已訛舛。若濕則不得讀力追切，今從《說文》為正。全改漯同。東北過代郡桑乾縣南。
水出于累頭山，一曰治水。守敬按：《漢志》，陰館累頭山，治水所出。《隋志》，鴈門有纍頭山。《寰宇記》，累頭山在鴈門縣西北六十里，即句注陘西北三十五里山也。今代州西北八十里有北斗山，即累頭山，黃水河即水。而顧祖禹、齊召南皆以馬邑西北之洪濤山當累頭山，謂水出此，誤。其水乃《注》之桑乾水也。泉發于山側，沿坡歷澗，全云：坡，孫潛本校誤改為波。守敬按：全說是也，泉方發源，安得有波？而趙、戴並從孫改，何耶？東北流，出山，逕陰館縣故城西。縣故樓煩鄉也，守敬按：今本《漢志》脫故字。漢景帝後三年置，朱後下衍元字趙、戴刪，與《漢志》合。守敬按：漢縣屬鴈門郡，後漢為郡治，魏、晉仍屬鴈門郡。《北史‧魏穆帝紀》，晉懷帝進帝大單于，封代公。帝以封邑去國遠，從劉琨求句注陘北地。琨大喜，乃徙馬邑、陰館、
樓煩、繁畤、崞五縣人于陘南，更立城邑，盡獻其地。是晉有此五縣，至永嘉時始廢。《晉志》有崞、繁峙、馬邑三縣，無陰館、樓煩二縣，誤也。陰館故城在今代州西北四十里。《地形志》，原平有陰館城，則後徙陘南之城。王莽更名富臧矣。守敬按：今本《漢志》作富代。王念孫云，此作富臧，於義為長。
魏皇興三年朱皇興訛作天安，趙改，說見下，戴改同。齊平，徙其民于縣，立平齊郡。趙云：按天安是魏獻文帝年號，只得一年。明年秋八月，即改為皇興，不當云三年也。《方輿紀要》云，平齊城在大同府西二十里，漢平城縣地。《宋志》，泰始五年，魏人徙升城、歷城民望于桑乾，因立平齊郡以處之。泰始五年，正皇興之三年也。然于天安之號，又不符矣。顧氏所引，又不見于沈約《志》，事在《魏書》，慕容白躍、崔元伯、劉休賓、房崇吉諸《傳》。《隋書。地理志》，郡尋廢，故《地形志》無此郡也。會貞按：《北史‧崔道固傳》，道固歸魏，詔徙齊土，[《魏書》作士。]望共道固守城者數百家於桑乾，立平齊郡於平城西北北新城，以道固為太守，尋徙居京城西南二百餘里舊陰館之西。《注》謂魏平齊即立郡於陰館，但據徙治之地言。而《隋志》馬邑郡雲內縣下云，後魏立平齊郡，尋廢，但據初立郡之地言，皆略也。景范所云，亦初立郡之地。
水又東北流。左會桑乾水，縣西北上下，朱作上平，趙同。戴亦作上平，而云：原本作上下，謂《大典》本也。守敬按：上平與洪源七輪不接，《大典》本作上下，是也。蓋洪源七輪，所出不一地，如星宿海之類，故云上下。全氏未見《大典》本，而亦作上下，此王梓材改全書之證。「全氏未見《大典》本，而亦作上下，此王梓材改全書之證」　按：楊氏此說不諦。沈炳巽本(四庫珍本影印本)作上下，全氏曾見沈本，盛稱之亦常引之。諒非王梓材襲戴改全之佳證。又按：黃本、吳
本並作下，與《大典》同，平字乃朱氏妄改也。洪源七輪，謂之桑乾泉，守敬按：《元和志》，桑乾河在馬邑縣東三十里。《寰宇記》亦云，在縣東三十里，源出北山下。而《隋志》云，神武縣有桑乾水，似誤。神武在善陽之西南，隋善陽即唐、宋馬邑也。七泉曰上源、曰玉泉、曰三泉、曰司馬洪濤、曰金龍池、曰小盧、曰小浦，合而為一，為桑乾之源，見《名勝志》。在今朔州東北。即溹涫水者也。耆老云，其水潛承太原汾陽縣北，燕京山守敬按：燕京山即管涔山，詳《汾水注》。之大池。戴潛下增通字。趙據《寰宇記》雁門縣下云：潛通燕京山之天池。北下增通字，改大作天。守敬按：《御覽》六十四引此作潛承，無通字。蓋《注》本謂桑乾水潛承大池，非渭洪源七輪相通也。戴增非。《寰宇記》之雁門縣去此甚遠，其所指別一水，趙誤證。惟靜樂縣下引此文則可據。其北下無通字，與各本同，足徵各本無通字之是，而增通非也。其作天池，與各本異，足徵各本作大字之非，而作天是也。天字似與下複，不知此是說現在之天池，下以說名天池之所以然。
池在山原之上。世謂之天池，方里餘。趙里上增八字。守敬按：《隋志》靜樂有天池。又《元和志》，天池在靜樂縣北，燕京山上，周迴八里。《寰宇記》，天池俗名祁連汭，在靜樂縣東北一百四十里，周迴八里。蓋趙所本。然《御覽》六十四引作里餘。《通鑑》梁大同三年《注》引同。是或作周迴八里，或作方里餘，各有所據。但桑乾水上承此池，似以周迴八里為合。池在今寧武縣西南管涔山。其水戴刪此二字，會貞按：非也。《御覽》六十四、《寰宇記》靜樂縣下引，並有此二字。澄渟鏡淨，潭而不流，朱脫潭字，《箋》曰：按《御覽》引此作潭而不流。會
貞按：《寰宇記》引亦有潭字。若安定朝那之湫淵也。會貞按：朝那湫淵詳《河水注》。清水流潭，皎馬照，池中曾無片草。及其風籜有淪，朱曾作嘗，片作斥，籜作擇，《箋》曰：《御覽》引此，作池中曾無片草及其風籜。會貞按：《寰宇記》引曾作嘗，字皆可通，而曾字為勝，其作片、作籜同《御覽》。輒有小鳥翠色，投淵銜出，會貞按：《御覽》、《寰宇記》並引作投池。若會稽之耘鳥也。朱耘訛作私，《箋》曰：當作耘。「當作耘」　按：朱《箋》本此下有「會稽耘鳥詳見四十卷」九字，熊氏未錄而改為「漸江水注」。會貞按：會稽耘鳥詳《漸江水注》。
其水陽焊不耗，《箋》曰：克家云，焊當作旱。趙云：按《集韻》，焊，火乾也，義亦通。會貞按：《寰宇記》引作旱，戴又改作熯。「戴又改作熯」　按：戴改「旱」作「熯」，蓋用《詩‧小雅‧楚茨》「我孔熯矣」。 陰霖不濫，無能測其淵深也。古老相傳言，嘗有人乘車於池側，忽過大風，朱《箋》曰：過當作遇。戴、趙仍作過。飄之于水，有人獲其輪于桑乾泉，守敬按：《元和志》，故老言，嘗有人乘車，風飄墮池，有人獲車輪於桑乾泉。蓋本此《注》。故知二水潛流通注矣。守敬按：《太平廣記》三百九十九引《洽聞記》，燕原山與桑乾泉通。後魏孝文帝以金珠穿魚七頭，於此池放之，後於桑乾原得穿魚，猶為不信。又以金縷拖羊箭射著此大魚，久之，又於桑乾河得所射箭，亦二水潛通之證。池東隔阜，又有一石池，方可五六十步，戴云：按原本作五六里。守敬按：戴不依改，蓋知其不合也。清深鏡潔，不異天池。朱天作大，《箋》曰：宋本作天。桑乾水自源東南流，右會馬邑川水。水出馬邑馬邑縣詳下。西川，守敬按：《通鑑》，梁承聖三年齊迎納柔
然，立阿那子菴羅辰為可汗，置之馬邑川。即此水，今曰灰河，出寧武縣之分水嶺，北流經長城入朔州界，正古馬邑之西，即馬邑川水上源也。俗謂之磨川矣，會貞按：《北齊書‧王紘傳》，父基，爾朱榮時，率眾鎮磨川。蓋狄語音訛。朱音訛作言，戴、趙改。
馬磨聲相近故爾。其水東逕馬邑縣故城南。守敬按：漢縣屬雁門郡，後漢、魏、晉因，永嘉時廢。詳前陰館下，即今朔州治。干寶《搜神記》曰：昔秦人築城于武周塞內，戴改周作州。會貞按：不必改，見下。以備胡，城將成而崩者數矣。朱脫者字，趙據《郡國志‧注》增。守敬按：《後漢書‧安帝紀》、《史記‧高祖本紀‧正義》、《寰宇記》鄯陽縣引《搜神記》，並有者字。有馬馳走一地朱脫馳字，趙據《郡國志‧注》增。守敬按：《搜神記》有馳字。周旋反覆。父老異之，因依以築城，城乃不崩，遂名馬邑。趙名下據《郡國志‧注》增之為二字，戴增同。守敬按：《史記‧正義》、《寰宇記》鄯陽縣引，亦無之為二字。或以為代之馬城也。趙云：《方輿紀要》，馬城在大同府東北境，漢縣屬代郡，東部都尉治此。東漢元初六年，鮮卑寇馬城塞，鄧遵擊破之。魏明帝太和二年，鮮卑軻比能圍護烏桓校尉田豫于馬城，即此。《十三州志》，馬城在高柳東二百四十里。守敬按：趙氏所釋馬城見本篇後文脩水下。又按《後漢書》元初六年，鮮卑寇馬城塞，章懷《注》引《搜神記》文，是以代之馬城，亦有依馬走築城之說，故酈氏引以為或說也。
諸記紛競，未識所是。漢以斯邑封韓王信，後為匈奴所
圍，信遂降之。守敬按：見《史記‧韓王信傳》。王莽更名之曰章昭。其水東注桑乾水。朱注作流，《箋》曰：克家云，流下當有注字。全、戴改流作注。桑乾水又東南流，會貞按：今水東北流，以下亦多與今水道不合。水南有故城，會貞按：此故城酈氏不舉其名，蓋未詳，與下夏屋山水所逕之故城同。東北臨河，朱東訛作南，《箋》曰：宋本作東。又東南，右合水，亂流，枝水南分。朱水訛作之，《箋》曰：之當作津。趙改水，云：按當作水，下云桑乾枝水是也。戴改同。桑乾水又東，左合武周塞水。朱《箋》曰：孫云，《地理志》作武州。趙云：州、周音同通用。戴改州。會貞按：趙說是也，戴乃概以周字為訛而改之，疏矣。互詳後武周縣故城下。水出故城，會貞按：此指武周故城，城下當有南字，今左雲縣之南有一水，東南流入桑乾河，與古武周川水[見後。]南北相望，當即武周塞水，水正出古武周城之南也。武周縣詳後。東南流出山，逕日沒城南，會貞按：城在今山陰縣北。蓋夕陽西頹，戎車所薄之城故也。朱訛作故城也，《箋》曰：舊本作城故。
東南日中城，朱東訛作榮，《箋》曰：當作東。會貞按：《大典》本、明抄本並有東字。趙、戴改。《金志》，懷仁有日中城，在今懷仁縣西南五十里。城東又有早起城，會貞按：《金志》，懷仁有早起城，在今懷仁三十里。亦曰食時城，會貞按：舊志又謂之雞鳴城。《方輿紀要》，以上諸城，俱後魏孝文帝築。在黃瓜阜黃瓜阜詳下。北曲中。其水又東流，右注桑乾水。
桑乾水又東南，逕黃瓜阜曲西，又屈逕其堆南。徐廣曰：猗盧廢嫡子曰利孫于黃瓜堆者也。全云：道元身為拓跋臣子，其不敢斥言六修之變明矣，徐廣曰一條，疑是後人所加。守敬按：《齊水》篇載河陽庶人事，與此同，所引當是徐廣《晉紀》文。《魏書‧序紀》，穆帝六年，登平城西山，觀望地勢，乃更南百里於灅[當作。]水之陽黃瓜堆，築新平城，晉人謂之小平城，使長子六脩鎮之，統領南部。利孫即六脩別名。《北史‧六脩傳》，穆帝少子比延有寵，欲以為後，六脩出居新平城。《金志》，山陰有黃花嶺，金城有黃花城，黃花嶺今謂之黃花山，即黃瓜堆，在山陰縣北四十里，黃花城即新平城，在縣北四十五里。
又東右合枝津。枝津上承桑乾河，東南流，逕桑乾郡北，朱脫乾字，《箋》曰：孫云，當作桑乾郡。會貞按：《通鑑》梁普通六年，《注》引此作桑乾郡。大魏因水以立郡，受厥稱焉。會貞按：《地形志》無此郡，而《靈徵志》有恒州之桑乾郡。《北齊書‧張纂傳》，父烈，桑乾太守。《隋志》，善陽有後魏桑乾郡。皆魏立郡之確證。當是孝昌中陷，天平末復置，故《地形志》不載，在今山陰縣東。又東北，右合夏屋山水，朱作左合，趙、戴同。會貞按：桑乾枝津東北流，夏屋山水自南來入，則在桑乾枝津之右，當作右合，今訂。水南出夏屋山之東溪，會貞按：《漢志》賈屋山在廣武北。《括地志》，夏屋山一名賈屋山，今名賈母山，在雁門縣東北三十五里。今夏屋山在代州東北六十里，有馬跑泉出其東，當即夏屋山水。惟夏屋山水西北入桑乾枝水，今馬跑泉東北合渾河，入桑乾河下流，與
古異耳。西北流逕故城北，所未詳也。會貞按：《魏書‧太祖紀》，天興六年行幸南平城，規度灅[當作。]南，面夏屋山，背黃瓜堆，將建新邑。天賜三年六月，發北部五百里內「七年發北部五百里內」　按：熊氏誤記為「七年」，天興凡六年止，次年改元天賜，發北部男丁事在「天賜三年六月」。今訂。又「八部」之「八」為「北」之誤，今訂。下文「果係天興時所築之城」句，「興」字亦改作「賜」。男子築灅[當作。]南宮，門闕高十餘丈，引溝穿池，廣苑囿，規立外城，方二十里。此《注》所指之故城在水南，正面夏屋山，背黃瓜堆，相近又有池潭之屬，與《魏書》所言皆合。但果係天賜時所築之城，去酈氏不過百年，不得以為未詳，四字當是衍文。
又西北入桑乾枝水。桑乾枝水又東流，長津委浪，朱脫長字，全、趙、戴增。通結兩湖，東湖西浦，淵潭相接，水至清深。晨鳧夕雁，泛濫其上，黛甲素鱗，潛躍其下。俯仰池潭，意深魚鳥，所寡惟良木耳。俗謂之南池，池北對淫陶縣之故城，朱城下有南字，趙同，戴刪。守敬按：前漢縣屬雁門郡，後漢因，永嘉後廢，在今應州西。故曰南池也。池水戴池上增南字。又東北注桑乾水，自下為水，並受通稱矣。朱無自下二字，全、趙改為作與。守敬按：水之上源為桑乾水，其下流為水，非桑乾水與水有二也。全、趙改為作與，是有二水矣。戴仍作為，是也，為上當有自下二字，則更了然矣，今增。
水又東北，逕巨魏亭西朱脫巨字，全、趙增，戴改魏為石。守敬按：《魏書‧道武帝紀》，天賜三年幸代園山，建五石亭。戴蓋因《注》言天賜三年所經建，而檢《魏書》適有天賜三年建石亭之事，遂據改，然石亭何妨以巨魏名，下文兩見巨魏亭，皆不應盡誤，而戴氏亦不改。其亭在今應州北。蓋皇
魏天賜三年之所經建也。
水又東北，逕白狼堆南，會貞按：堆在今應州西北。魏烈祖道武皇帝于是遇白狼之瑞，會貞按：《魏書‧道武帝紀》不載此事，據《北史‧穆崇傳》，道武避窟咄難，遣崇還，崇宿大澤，有白狼號，遂馳隨狼，免難，道武異之。故斯阜納稱焉。阜上有故宮廟，樓榭基雉尚崇，每至鷹隼之秋，羽獵之日，肆閱清野，為昇眺之逸地矣。
水又東流四十九里，東逕巨魏亭北，又東，崞川水注之。朱脫水字，趙、戴增。守敬按：《魏書‧世祖紀》，太平真君五年，至馬邑，觀于崞川。水南出崞縣故城南，朱崞下衍山字。趙云：按兩《漢志》俱作崞縣。《地形志》，恒州繁畤郡領縣曰崞山，則正道元時新制，不得云故城也，蓋其率筆耳。全、戴刪山字。守敬按：前漢縣屬雁門郡，後漢、魏、晉因，後魏改名崞山。至天平二年，置繁畤郡，領崞山、繁畤二縣，在酈氏後。據《隋志》，魏繁峙已非故治，則崞山當亦非故治也。惟衍山字耳。故城在今渾源州西。崞川水出故城南，則亦在渾源州西，故《金志》系崞川水於金城，金城即今應州，以水出今渾源州之西，即西流入應州也。而《一統志》謂崞川水在渾源州東北二十里，則非此水正源矣。王莽之崞張也。縣南面玄岳，守敬按：玄岳即今渾源州之北岳，蓋古書皆以北岳在上曲陽。酈氏作《注》時，尚無以渾源之山為北岳者，然北方為玄色，是亦有北岳之漸也。
右背崞山，守敬按：《魏書‧世祖紀》，
太平真君二年，葬惠太后於崞山。《通鑑》，宋大明元年，魏主畋于崞山。齊建元元年，魏主如崞山，皆此山。在今渾源州西北二十里。至《隋志》、《金志》並言崞縣有崞山，則在今崞縣地，乃因改置崞縣後，人取縣境之山以名之也。處二山之中，朱作三山。趙改二山，云：謂玄岳及崞山也。故以崞張為名矣。其水又西出山，謂之崞口，北流逕繁畤縣故城東，朱脫縣字，趙、戴增。守敬按：前漢縣屬雁門郡，後漢、魏、晉因。在今渾源州西。至後魏天平二年屬繁畤郡，則移於今繁畤縣東矣。王莽之當要也。又北逕巨魏亭東，朱脫東字，趙同，戴增。又北逕劇陽縣故城西，守敬按：前漢縣屬雁門郡，後漢、魏因。《輿地廣記》，晉省。王莽之善陽也。朱《箋》曰：孫云，一作鄯陽。趙云：按《漢志》是善字，不從作鄯。按《十三州志》曰：在陰館縣縣見前。東北一百三里。守敬按：錢坫曰，劇陽故城在今應州東。其水又東注于水。
水又東逕班氏縣南，縣詳後。如渾水注之。水出涼城旋鴻縣朱《箋》曰：《後魏‧地形志》，恒州梁城郡有祇鴻縣，一本作裋鴻縣。趙云：按《地形志》梁城郡裋鴻縣《注》云，一本作祇鴻，與此異文，疑是史誤。會貞按：《通鑑》齊永明二年，《注》引此作旋鴻；又宋元嘉二十七年《注》，後魏天平二年置梁城郡，領參合、旋鴻二縣。蓋本《地形志》為說，足徵今本《地形志》作祇、作裋之誤。涼城郡見《河水注》，與此作涼合，《地形志》作梁城，梁、涼音同通用，如《滱水注》清梁亭又作清涼城是也。《河水注》言，參合縣隸涼城郡，此言旋鴻屬涼城，則涼城郡本領此二縣。至天平二年，郡、縣與恒州同寄治
秀容郡城。故郡言天平二年置，不言縣，省文耳。當酈氏作《注》時，旋鴻縣在今豐鎮廳西。西南五十餘里，會貞按：《金志》大同有如渾水，今御河出豐鎮廳西南，即如渾水，而旋鴻池、魚溪之屬無可證驗，蓋上源有湮塞耳。東流逕故城南，北俗謂之獨谷孤城，水亦即名焉。東合旋鴻池水，朱《箋》曰：孫云，《後魏書》曰，代郡有旋鴻池。守敬按：《魏書‧高宗紀》和平三年觀漁於旋鴻池。《方輿紀要》在大同府東，非也。「在大同府東，非也」　按：《紀要》同卷方山下，太和八年，魏主如方山，遂如鴻池。胡《注》，鴻池即旋鴻池也。當在府北豐鎮廳之西。水出旋鴻縣東山下，水積成池。朱積訛作即，戴改，趙據黃本改。會貞按：《大典》本、明抄本並作積。《通鑑》齊永明二年《注》引此同。
北引魚水，水出魚溪，南流注池。會貞按：此池即謂旋鴻池，下巨沼亦謂旋鴻池，非別有池沼也。池水吐納川流，以成巨沼，東西二里，南北四里，北對涼川城之南池，朱涼川城訛作涼州池。全云：涼，《通鑑》作梁，全、戴改作涼川城。會貞按：《通鑑》宋元嘉二十七年二月，魏主大獵於梁川。池方五十里，俗名乞伏袁池。朱池訛作河，趙同，戴改。會貞按：《大典》本、黃本並作池。《河水注》，鹽池東西三十里，南北二十里，池北七里即涼城郡治。三十里、二十里與此方五十里，恰合。涼城在池北，則池在南，與此稱涼川城之南池合，是涼川城即涼城，南池亦即鹽池，故俗猶謂之乞伏袁池也。涼城鹽池已載《河水注》，茲復敘之者，一地彼此互見，《注》有是例。雖隔越山阜，鳥道不遠，雲霞之間，常有朱《箋》曰：此下脫少數字。西南流逕旋鴻
縣南，右朱作又，《箋》曰：宋本作右。戴、趙改。守敬按：《大典》本、明抄本並作右。合如渾水，趙云：按《寰宇記》雲中縣下，引《水經注》曰，雲中銜河水，西南合桑乾河水，今本無之。《名勝志》引《郡國志》，以為如渾水也。會貞按：金陵新刊《寰宇記》又作街河，今此水名御河，據《注》下文云，其水夾御路南流，當即御河之所由名，然則銜、街字皆御字之誤。是總二水之名矣。
如渾水又東南流，逕永固縣，朱永訛作水，《箋》曰：水固疑是永固之訛。趙云：按《地形志》，恒州代郡領永固縣。會貞按：縣在今大同縣北。縣以大和中，因山堂永固堂詳下。之目以氏縣也。右會羊水，朱訛作年水，《箋》曰：孫云，當作羊水。水出平城縣縣詳下。之西苑外會貞按：後言武周川枝渠東出入苑，即西苑也。武周戴改作州。塞。會貞按：《史記‧韓長孺傳》，單于入漢長城武州塞，未至馬邑百餘里云云，則塞在馬邑北百餘里。酈氏於此言羊水出平城之西苑外武周塞，下又引《魏土地記》曰，平城西三十里武周塞口，計其道里與《史記》合。故《隋志》謂雲內有武周山。《方輿紀要》謂武州山在大同府西二十里。但此《注》上文有武周塞水在武周故城南，則武周塞蔓延甚廣，《寰宇記》引《冀州圖》謂武周山東西數百里，是也。北出東轉，逕燕昌城南。按《燕書》，建興十年，慕容寶戴改作垂，非，見下。自西河還，朱西訛作而，趙、戴改。軍敗于參合，死者六萬人。十一年，垂眾北至參合，見積骸如山，設祭弔之禮，
朱作設策弔之，《箋》曰：《十六國春秋》云，設祭弔之禮。死者父兄皆號泣，六軍哀慟。朱脫六軍二字，趙據黃本增六軍二字。守敬按：《大典》本、明抄本並有六軍二字。《十六國春秋》、《晉書‧載記》又作軍中。[《通鑑》作軍士。]
垂慚憤嘔血，因而寢疾焉。轝過平城北四十里，守敬按：《十六國春秋》作西北三十里，《通鑑》從之，《晉書‧載記》作西北三十里，然則此《注》作四十，誤。疾篤，築燕昌城而還，會貞按：《御覽》三百二十三，慕容垂遣其子寶步騎七萬伐後魏，戰於參合陂，大敗，士眾還者十一二。寶恨參合之敗，屢言魏有可乘之機，由是自率大眾伐魏，至參合，見往年戰處，積骸如山，設弔祭之禮，死者父兄，一時號哭，軍中皆慟。垂慚，嘔血，因而寢疾卻還，道卒，與《燕書》略同。即此城也，會貞按：城在今大同縣北。北俗謂之老公城。朱北上衍故字，城下有也字，趙、戴刪。
羊水又東注于如渾水，亂流逕方山西朱脫山西二字，趙同，戴增。會貞按：《初學記》八引《水經注》，如渾水逕方山南，但如渾水至此南流，不得逕山南也，南當西之誤。《金志》，大同有方山。《明志》，大同北有方山。在今縣北五十里。嶺上有文明太皇太后陵，陵之東北有高祖陵，二陵之南有永固堂，會貞按：《魏書‧文成文明皇后馮氏傳》，太后與高祖遊於方山，顧瞻川阜，謂群臣曰，舜葬蒼梧，二妃不從，豈必遠附山陵？吾百年之後，神其安此。高祖乃詔有司營建壽陵於方山，又起永固石室。太和五年起作，八年而成。《孝文紀》，太和五年建永固石室於方山上。十四年十月葬文明太皇太后於永固陵。「十四年十月文明太皇后於永固陵」　按：原此句上有「四月葬文明太皇太后於方山上又云」，抄手誤衍此十五字，今刪，並改「四月」為「十」，當作「四年十月葬文明太皇太后於永固陵」。又《孝文紀》太和二十三年崩，葬長陵，則
高祖之葬不在此。據《文明皇后傳》，初，高祖孝於太后，於永固陵東北里餘，豫營壽宮，有終焉瞻望之志，及遷洛陽，及自表瀍西以為山園之所，而方山虛宮，至今猶存，號曰萬年堂。堂之四隅朱隅上有周字，守敬按：《通鑑》齊建元三年，《注》引此無周字，今刪。雉列榭、階、欄、檻，及扉、戶、梁、壁、椽、瓦，悉文石也。檐前四柱，「檐前四柱」　按：諸本皆作「四」。《通鑑》齊建元三年《注》引《水經注》作「兩柱」，待考。採洛陽之八風谷八風山見《伊水注》。黑石為之，雕鏤隱起，以金銀間雲矩，朱作雉，趙同。守敬按：齊建元三年《注》引此亦作雉，戴改矩。有若錦焉。堂之內外四側，結兩石趺，朱訛作扶，《箋》曰：疑作趺。張青石屏風朱張訛作帳，《箋》曰：孫云，疑作張。以文石為緣，並隱起忠孝之容，題刻貞順之名。廟前鐫石為碑、獸，碑石至佳。朱作在冢，《箋》曰：宋本作至佳。趙、戴改。守敬按：《大典》本、明抄本作至佳。《通鑑》齊建元三年，《注》引此同。據此則耳伯所稱宋本為可信。又下碑字當衍，不然則衍獸字。《魏書‧孝文紀》稱立碑於石室之庭。《文明皇后傳》云，高祖刊石立碑，頌太后功德。
左右列柏，四周，迷禽闇日。院外西側有思遠靈圖，圖之西有齋堂，南門表二石闕，闕下斬山累結御路，下望靈泉宮池，守敬按：《魏書‧孝文紀》太和三年，起靈泉殿於方山，池詳下。皎若圓鏡矣。守敬按：《魏書‧閹官‧王遇傳》，遇性巧，疆於部分。北都方山靈泉，道俗居宇，文明太后陵、廟，皆遇監作。朱此下有羊水又東注五字，趙以為重文，宜衍，戴刪。如渾水又南至靈泉池，
守敬按：《通鑑》齊永明四年、六年、七年、八年，屢書魏主如靈泉池。枝津東南注池，池東西一百步，南北二百步。池渚舊名白楊泉，泉上有白楊樹，朱有訛作出，全、戴改，趙同。因以名焉，其猶長楊五柞之流稱矣。守敬按：長楊、五柞二宮，並見《渭水注》。南面舊京，守敬按：魏太和十七年，自此遷都洛陽，故稱舊京。北背方嶺，守敬按：即上方山。左右山原，朱原訛作源，趙、戴改。亭觀繡峙，方湖反景，若三山之倒水下。守敬按：《史記‧封禪書》，自齊威、宣燕昭使人入海，求蓬萊、方丈、瀛洲。此三神山者，傳在渤海中，去人不遠，未至，望之如雲，及至，三神山反居水下，臨之，風輒引去。
如渾水又南逕北宮下，舊宮人作簿所在。趙云：按作薄，《江水》篇《注》作作部。沈約《宋書》亦作作部，均沿習之非。據《漢書‧宣帝紀》云，為娶暴室嗇夫許廣漢女。應劭曰，暴室，宮人獄也，今曰薄室。師古曰，暴室者，掖庭主織作染練之署，故謂之暴室，取暴曬為名；或云薄室者，薄亦暴也，俗語亦云薄曬。蓋暴室織務既多，因置獄官，「蓋暴室織務既多，因置獄官」　按：「織務」，標點本作「職務」。以師古《注》言之，暴室主織作染練之署，則當仍作「織務」。主治其罪人，故往往云暴室獄耳。然本非獄名，應說失之。此云作薄，與《穀水》篇《注》薄隸諸徒咸敬之文，皆即薄室之薄，或又訛作簿字者，誤也。如渾水又南，分為二水。一水會貞按：此如渾水之枝津。西出，南屈入北苑中，會貞按：《魏書‧本紀》，道武天興二年，以所獲高車眾，起鹿苑於南臺陰，北距長城東包白登，屬之西山，廣輪數十里。又明元泰常六年，發京師六千人築苑，起自舊苑，東包白登，周回四十餘里。《注》文言西苑及北苑，蓋此兩次所修也。明元泰常元年，築蓬臺於北苑。孝文太和元年，起永樂遊觀殿於北苑，
三年祈雨於北苑，閉陽門。北苑在今平城縣北。歷諸池沼。會貞按：《魏書‧明元帝紀》，永興五年，穿魚池於北苑。
又南逕虎圈東，魏太平真君五年成之以牢虎也。守敬按：《魏書‧太武帝紀》，太平真君五年不載此事。據《明元帝紀》永興四年二月，登虎圈射虎，則太武之先已有虎圈，蓋太平真君時改作於此，故《注》云然。季秋之月，聖上親朱作觀，《箋》曰：宋本作親。御圈，上敕虎士效力于其下，事同奔戎，生制猛獸，朱《箋》曰：按《穆天子傳》云，有虎在乎葭中，七萃之士高奔戎，請生捕虎，必全之。即《詩》所謂袒裼暴虎，原書袒作襢。獻于公所也，守敬按：《鄭風‧太叔于田》篇文。故魏有《捍虎圖》也。《巵林》曰，《後魏書》曰，王叡字洛誠，晉陽人，姿貌偉麗，文明太后臨朝，叡見幸，為侍中、吏部尚書，受寵日隆。太和二年，高祖及太后，率百僚臨虎圈，有逸虎登門閣道，幾至御坐，侍御驚靡，叡執戟禦之，虎乃退，親任轉重，進爵中山王。叡薨，太后親臨哀慟，葬城東，高祖登城樓望之，立祠都南，又詔叡，圖其捍虎狀于諸殿，高允為讚，京師士女，造新聲而弦歌之，名曰《中山王樂》。善長託喻奔戎，蓋晦其事，微露捍虎，亦迂詞也。全云：按善長明言太平真君五年，恐其不指叡，或別有一圖也。守敬按：《注》云太平真君五年始作虎圈耳，非謂捍虎即在此年，全說失之。又逕平城西郭內，魏太常七年所城也。朱常作當，《箋》曰：當，當作平。戴改太常，趙據黃本作太常，云：魏明元帝年號也。太武帝改元太平真君，道元不應遺下二字，單稱太平。《大典》本、明抄本並作太常。會貞按：《魏書‧明元帝紀》明言泰常七年築平城，外郭周迴三十二里。又城朱作
成，戴、趙改。
城西郭外朱城下有周字。守敬按：周字宜衍，《通鑑》宋元嘉二十七年，《注》引此作平城西郭外。有郊天壇，守敬按：《魏書‧禮志》，太祖天興元年定都平城，祀天之禮用周典，以夏四月親祀於西郊。天賜二年夏四月，祀天於西郊，為方壇一。自是以後，歲一祭。高祖太和十八年三月，詔罷西郊祭天。壇之東側有《郊天碑》，延興四年立。朱延作建，趙、戴同。會貞按：魏無建興之號，建字乃延字之誤。《魏書‧禮志》，延興四年六月，顯祖以西郊舊事，歲增木主七，易世則更兆，其事無益於神明，初革前儀，定置主七，立碑於郊所，即《注》所指之事，則建興當作延興，今訂。其水又南，朱又南訛作南又，趙、戴乙。屈逕平城縣故城南。《史記》曰：高帝先至平城。守敬按：《史記‧高祖本紀》作遂至平城，《陳平世家》作卒至平城，此當本引《陳平世家》，傳寫誤卒為先耳。《史記音義》曰，在雁門，即此縣矣，守敬按：前漢縣屬雁門郡，後漢因，建安末廢。《元和志》，魏武又立平城縣，屬新興郡，晉改屬雁門郡。《寰宇記》同。考魏新興郡即今忻州治，平城縣當在其左右，蓋晉初復還故治也。在今大同縣東五里。王莽之平順也。魏天興元年，遷都于此。朱元作二。會貞按：《魏書‧序紀》，穆帝六年，脩故平城以為南都。《道武帝紀》，天興元年七月，遷都平城，始營宮室，建宗廟，立社稷。則此《注》二年為元年之誤，今訂。
太和十六年，破太華、安昌諸殿，造太極殿，戴刪太華二字。會貞按：《通鑑》宋大明二年，《注》引此有太華二字。
《魏書‧本紀》，高宗太安四年三月，起太華殿，九月，太華殿成。高祖太和元年正月，起太和、安昌二殿，七月，太和、安昌二殿成。太和十六年，壞太華殿，經始太極殿，十月，太極殿成。十一月，依古六寢，權制三室，以安昌殿為內寢，皇信堂為中寢云云，在太極殿成之後，則造太極殿未破安昌殿，所破者惟大華殿，安昌二字衍文，戴氏反刪太華二字，傎矣。東西堂及朝堂，夾建象魏、會貞按：《遼志》元魏宮垣占西京城之北面，雙闕尚在。《明一統志》，後魏宮垣，在大同府城北門外，有土臺，臺東西對峙。即雙闕遺址。乾元、朱作先，《箋》曰，當作元。戴、趙改。中陽、端門、會貞按：《魏書‧禮志》天興二年，立祖神，常以正月上未設藉於端門內，祭牲用羊、豕、犬各一。東西二掖門、雲龍、神虎、中華諸門，皆飾以觀閣。東堂東接太和殿，殿詳上。殿之東階下有一碑，太和中立石，朱無石字，《箋》曰：古本有一石字。趙、戴增。守敬按：《大典》本、明抄本並有石字。是洛陽八風谷之緇石也，朱之下有石字，《箋》曰：古本無此石字。又緇下《箋》曰：此下石也殿之東北至蓋天九百一十三字，諸本錯入九卷《淇水注》中，今據宋本改正於此。會貞按：上言永固堂之檐前四柱，採洛陽八風谷之黑石為之，此又云是洛陽八風谷之緇石，緇石即黑石也。酈氏好奇，特變文書之耳。太和殿之東北朱無太和二字，趙同。戴增，云：近刻因與淇水互舛，遂脫入《淇水注》內，訛作太和泉源水。接紫宮寺，南對承賢門，門南即皇信堂。會貞按：《魏書‧孝文帝紀》，太和七年十月，皇信堂成，十五年正月，始聽政於皇信東室，十六年詔群臣於皇信
堂更定律條徒限制，帝親臨決之。
堂之四周，圖古聖忠臣烈士之容，刊題其側，是辯章郎彭城張僧達、樂安蔣少遊筆。朱筆作于，趙同，戴改筆。趙云：按下有脫文。《魏書‧藝術傳》，蔣少遊，樂安博昌人。慕容白曜之平東陽，見俘入於平城，充平齊戶，後配雲中為兵，性機巧，頗能刻畫。高祖、文明太后常因密宴，謂百官曰，本謂少遊作師耳，高允老公乃言其人士。驟被引命，屑屑禁闥，以規矩刻繢為務，因此大蒙恩錫。後于平城將營太廟、太極殿，遣少遊乘傳詣洛，準量魏、晉基址。少遊有文藻，而不得伸其才用，恒以剖劂繩尺，碎劇，徙倚園湖城殿之側，識者為之慨嘆；而乃坦爾為己任，不告疲恥。景明二年卒，贈龍驤將軍、青州刺史。守敬按：張僧達未詳，蔣少遊見《圖畫見聞志》及《圖繪寶鑑》，趙不知于為誤字，故以為下有脫文。戴改作筆，是也。堂南對白臺。臺其高廣，守敬按：《魏書‧明元帝紀》，泰常二年，作白臺於城南，高二十丈。在今大同縣南。臺基四周列壁，閣道自內而升。朱道作路，趙、戴改。國之圖籙秘籍，悉積其下。臺西即朱明閣，守敬按：《魏書‧孝文帝紀》，太和元年七月，起朱明、思賢門。直侍之官，出入所由也。朱脫也字，趙據吳本增。會貞按：《大典》本、明抄本並有也字。
其水夾御路南流，逕蓬臺西。守敬按：《魏書‧明元帝紀》，泰常元年，築蓬臺於北苑。又泰常四年築宮於蓬臺北。即指元年所築之臺，在平城北，據此《注》所敘，則蓬臺在平城之南，是魏時有兩蓬臺矣。且泰常在神瑞之後，《注》謂神瑞三年又建白樓，足徵蓬臺之建在神瑞三年前，「足徵蓬臺之建在神瑞三年前」　按：神瑞三年四月，改元泰常，是神瑞三年不過三月。《注》云神瑞三年又建白樓，則白樓之建，當在四月壬子之前。亦此臺非築於泰常時之證。魏神瑞三年又建白樓，朱又下有毀
字。全氏云：毀字衍文。樓甚高竦，加觀榭于其上，表裏飾以石粉，皜曜建素，赭白綺分，《箋》曰：宋本作粉。故世謂之白樓也。會貞按：《南齊書‧魏虜傳》，拓跋魏自佛貍至萬民，世增雕飾，正殿西築土臺，謂之白樓。萬民禪位後，常遊觀其上。又《魏書‧文成皇后李氏傳》，永昌王仁鎮長安，遇事誅，后送平城宮，高宗登白樓，望見美之。樓在今大同縣南。後置大鼓于其上，晨昏伐以千椎，為城，里諸門啟閉之候，謂之戒晨鼓也。又南逕皇舅寺西，會貞按：寺在今大同縣東南。是太師昌黎王馮晉國所造，朱訛作黎昌憑晉國，《箋》曰：當作昌黎馮晉國。按，《後魏書》，馮熙字晉國，文明太后兄也，官定州刺史，進爵昌黎王，又為洛州刺史，在諸州鎮，建佛圖精舍，合七十二處。孝文即位，為侍中、太師。守敬按：《魏書‧馮熙傳》，字晉昌。有五層浮圖，其神圖像，皆合青石為之，加以金銀火齊，眾綵之上，煒煒有精光。
又南逕永寧七級浮圖西，朱永訛作水，《箋》曰：當作永。其制甚妙，朱脫其字，《箋》曰：宋本作其制甚妙。戴、趙增。工在寡雙。《魏書‧釋老志》，天安二年，起永寧寺，構七級佛圖，高三百餘尺，基架博敞，為天下第一。又南遠出郊郭，朱《箋》曰：遠一作遶，趙改遶。弱柳蔭街，絲楊被浦，公私引裂，用周園溉朱溉作挽，《箋》曰：謝云，宋本作繞。趙云：按沈名蓀曰，園挽謂灌園者所汲挽也，二字不誤。戴改作溉。會貞按：溉字是也。《沁水注》，以周城溉，《晉水注》，以周園溉，是其詞例。長塘曲池，所
在布濩，故不可得而論也。一水會貞按：此如渾水之正流。南逕白登山西。服虔曰：白登，臺名也，去平城七里。會貞按：此《漢書‧韓王信傳‧注》、《史記‧韓王信傳‧集解》、《高祖本紀‧正義》並引之。《正義》又引李穆叔《趙記》云，平城東七里，有土山，高百餘尺，方十餘里。而顏師古云，臺在平城東山上，去平城十餘里，今其處猶存，服說非也。此《注》下稱今平城東十七里有臺，與師古謂十餘里同。如淳曰：平城旁之高地，若邱陵矣。朱地作城。會貞按：《漢書‧韓王信傳》，如淳曰，平城旁之高地，若邱陵也。《史記‧韓王信傳‧集解》引同，則此城為地之誤，無疑，今訂。
今平城東十七里有臺，即白登臺也。臺南對罡阜，戴罡作岡。即白登山也。守敬按：《括地志》，定襄縣東北三十里有白登山，山上有臺，名白登臺。唐定襄縣在故平城西北，故與此《注》里數有異。其云山上有臺，較《注》言臺南對罡阜尤異。故《一統志》直謂白登山一名白登臺焉。在今大同縣東。故《漢書》稱上遂至平城，上白登者也，為匈奴所圍處。守敬按：《韓王信傳》，上遂至平城，上白登，匈奴騎圍上。孫暢之《述畫》守敬按：孫暢之，《隋志》，宋奉朝請，有《毛詩引辨》一卷，《毛詩序義》七卷，在經部詩類。又有《述藝敘略》五卷，在子部兵類。孫暢之《述畫》，《隋志》不著錄。《御覽》七百五十引之。《御覽》三百八十一引桓譚《新論》，謂陳平說閼氏，言漢有美女云云，不言作畫。應劭《漢書‧注》則云，陳平使畫工圖畫美女，閒遣人遺閼氏。酈氏不引應劭，而引孫暢之，故以示博也。曰：漢高祖被圍七日，陳平使能畫作美女，送與冒頓閼氏，朱《箋》
曰：克家云，冒頓閼氏，讀如墨特煙支。恐冒頓勝漢，其寵必衰，說冒頓解圍于此矣。
其水又逕寧先宮東。獻文帝之為太上皇也，戴刪也字。所居故宮矣。會貞按：《魏書‧獻文帝紀》，皇興五年禪位於太子，群臣上尊號太上皇帝，徙御崇光宮。《孝文帝紀》，延興三年，改崇光宮為寧光宮。又《高湖傳》，顯祖之御寧光宮也，子謐恒侍講讀。紀、傳並稱寧光，此《注》寧先當寧光之誤。宮之東次，下有兩石柱，是石虎鄴城東門石橋柱也。按柱勒，趙建武中造，以其石作工妙，徙之于此。余為尚書祠部，與宜都王穆羆同拜北郊，朱羆訛作罷，《箋》曰：當作羆。按，《後魏書》，穆羆襲兄爵為宜都王。親所逕見。朱《箋》曰：逕當作經。全、趙、戴依改。守敬按：酈《注》原《序》，正可自獻逕見之心，《渭水注》，述行涂逕見，《汝水注》，既在逕見，則此逕字不誤。柱側悉鏤雲矩，朱矩作炬，《箋》曰：古本作悉鏤雲矩，字誤，當作雲煙。趙云：按《玉篇》，炬，火炬。雲炬形容雕鏤之巧，光炫奪目也。戴改矩。守敬按：明抄本作矩。上作蟠螭，甚有形勢，信為工巧，會貞按：《洹水注》建春門下云，石梁不高大，治石工密，舊橋首夾建兩石柱，螭矩趺勒甚佳。乘輿南幸，以其作制華妙，致之平城東側。去《子丹碑》則遠矣。朱則訛作側，趙、戴改。守敬按：酈書不載《子丹碑》所在。《書鈔》二百二引《術征記》云，曹真祠堂在北邙山，刊石既精，書亦甚工。
其水又南逕平城縣故城東，司州代尹治。守敬按：《地形志》，天興中置司州，治代都平
城。《元和志》、《寰宇記》則謂置司州牧及代尹，在孝文帝時。皇都洛陽守敬按：太和十七年，遷都洛陽，詳《穀水》篇。以為恒州。守敬按：《地形志》太和中，改司州為恒州。水左有大道壇廟，始光二年，少室道士寇謙之所議建也。會貞按：《魏書‧釋老志》，道士寇謙之字輔真，始居華山，繼居嵩山。始光初，奉錄圖真經獻之，世祖遂起天師道場於京城之東南，重壇五層，遵其新經之制。此道場在今大同縣南三里。《志》又云，太和十五年，移道場於桑乾之陰，改曰崇虛寺，[《孝文帝紀》同。]則徙而南矣。兼諸嶽廟碑，亦多所署立。會貞按：今嵩嶽謙之碑存，華嶽謙之碑雖毀，尚有拓本傳世。其廟階三成，朱三作五，《箋》曰：宋本作三。會貞按：《大典》本、明抄本並作三。四周欄檻，上階之上，以木為員基，戴員作圓，下同。令互相枝梧，朱互訛作干，趙同，戴改。以板砌朱作切，《箋》曰：宋本作砌。戴、趙改。其上，欄陛承阿。上員制如明堂，而專室四戶，室內有神坐，坐右列玉磬。皇輿親降，受籙靈壇，會貞按：《魏書‧釋老志》，太平真君三年，[據《太武紀》當作二年。]寇謙之奏曰，今陛下以真君御世，建靜輪天宮之法，開古以來，未之有也。應登受符書，以彰聖德，世祖從之，于是親至道場，受符籙，[《太武帝紀》同。]備法駕，旗幟盡青，以從道家之色，自後諸帝，每即位皆如之。文成帝興光元年，至道場，登受圖籙，獻文帝天安元年幸道場，親受符籙，並見《本紀》。號曰天師。孫星衍曰：天師出黃帝《素問》。宣揚道式，暫重當時。全云，暫字
疑。「暫重當時。全云：暫字疑」　按：暫字不誤。善長尊佛教過於道教，謙之雖見重當時，身後即毀道靜靈宮。觀下文盛贊京邑帝里佛法豐盛可知。
壇之東北，舊有靜輪宮，魏神四年造，抑亦梁之流也。朱《箋》曰：《漢書》，武帝元鼎二年春，起梁臺。服虔《注》云，用百頭梁作臺，因名焉。會貞按：梁臺見《渭水》篇。臺榭高廣，朱脫榭字，趙據《名勝志》校增。超出雲間，欲令上延霄客，下絕囂浮。太平真君十一年，又毀之，守敬按：《魏書‧釋老志》，恭宗見寇謙之奏造靜輪宮，必令其高不聞鷄鳴狗吠之聲，欲上與天神交接，功役萬計，經年不成，乃言於世祖曰，謙之欲要以無成之期，說以不言之事，財力費損，百姓疲勞，無乃不可乎？世祖曰，吾亦知其無成，事既爾，何惜三五百功。是靜輪宮尚未成，蓋真君九年，謙之卒，世祖旋悔而毀之也。物不停固，白登亦繼褫矣。守敬按：《魏書‧明元帝紀》，泰常四年，築宮於白登山。水右有三層浮圖，真容鷲架，悉結石也。裝制麗質，亦盡美善也。守敬按：《魏書‧釋老志》：皇興中，構三級石佛圖，榱棟楣楹，上下重結，大小皆石，高十丈。鎮固巧密，為京華壯觀。
東郭外，太和中，閹人宕昌公鉗耳慶時朱慶作處，全同，引沈炳巽曰：鉗耳，雙姓，處時，其名。唐人有鉗耳知命。趙改慶，云：《魏書‧閹官傳》，王遇，字慶時，本名他惡，馮翊李潤鎮羌也，姓王氏，後改氏鉗耳，賜爵宕昌公，處字誤。立祗洹舍于東睾，朱作睪，趙作睾，戴作臯。椽瓦梁棟，臺壁櫺陛，尊容聖像，及牀坐軒帳，悉青石也。圖制可觀，所恨惟列壁合石，疏而不密。庭中有《祗洹碑》，碑題大篆，非佳耳。然京邑帝里，佛法豐
盛，神圖妙塔，桀峙相望，朱峙作跱，《箋》曰：當作峙。戴仍，趙改。法輪東轉，茲為上矣。其水自北苑南出，歷京城內，守敬按：北苑在京城北，為如渾水分流之二水所逕，前已言一水西屈南出，入北苑中，此一水上逕白登山西，已入北苑，而《注》未及，至是乃總說一句，謂其水自北苑南出，歷京城內，蓋補述北苑之文也。河干兩湄，太和十年，累石結岸。夾塘之上，雜樹交蔭。郭南結兩石橋，橫水為梁。又南逕藉田及藥圃西，守敬按：《魏書‧道武帝紀》，天興三年二月，始耕籍田。又《孝文帝紀》，太和十七年二月，車駕始籍田於都南。明堂東。
明堂上圓守敬按：《大戴禮》作圜，《孝經》、《援神契》作圓。下方，四周十二戶九室，朱室作堂。趙改云：《明堂月令》、《白虎通》俱作九室，堂字誤。戴改戶作堂。守敬按：《大戴禮》、《明堂月令》並云明堂三十六戶。戴氏據《大戴禮》九室十二堂改此文，似是。然《通典》引《大戴禮》，有九室以象九州，十二宮以應十二辰之說。蔡邕《明堂月令論》亦同，而《後漢‧光武紀‧注》引《禮圖》，十二堂法日辰，九室法九州，十二戶法陰陽之數。是東漢建武之制，已與古異。況此為魏太和所起，酈氏明云，或異古，或異古，或準古，似未可據大戴以改酈書。而不為重隅也。室外柱內，綺井之下，施機輪，飾縹碧，「飾縹碧」　按：楊氏按語與趙氏刊誤同，疑抄手之誤。 朱脫碧字。守敬按：《名勝志》有碧字，今增。仰象天狀，畫北道之宿焉，蓋天也。朱道作通、焉作鳥，《箋》曰：此處錯簡已正，尚有訛誤，當云，畫北辰列宿，象蓋天也。全氏云：通當作道，鳥當作焉。每月隨斗
所建之辰，轉應天道，此之異古也。加靈臺于其上，會貞按：《魏書‧孝文帝紀》，太和十六年，升靈臺以觀雲物。下則引水為辟雍。水側結石為塘，事準古制，是太和中之所經建也。會貞按：《魏書‧高祖紀》，太和十年詔起明堂、辟雍。十五年，明堂、太廟成。會貞按：《隋書‧牛弘傳》，弘請修立明堂，有云，後魏代都所造，出自李，三三相重，合為九室，簷不覆基，房間通街，穿鑿處多，迄無可取。
如渾水又南，與武周川水會。戴改周作州，下並同。水出縣西南山下，會貞按：今廖家河出左雲縣西南谿谷中，即武周川水。二源翼導，俱發一山。東北流合成一川，北流逕武周縣故城西，王莽之桓周也。朱《箋》曰：孫云，武周、桓周，《漢志》皆作州。守敬按：《續漢志》亦作武州，晉省，後魏復置。《地形志》作武周。《魏紀》屢言武州山，此《注》武周塞、武周川、武周縣，皆作周，足徵州、周古字通用。戴氏尚未見及。故盡改周作州。前漢縣屬雁門郡，後漢、魏因，晉省，後魏屬代郡。在今左雲縣南。又東北右合黃水，水西出黃阜下，東北流，朱東訛作重，《箋》曰：孫云，疑作東。趙、戴改東。聖山之水注焉。水出西山，會貞按：今有聖水泉，出懷仁縣東南梅子村北一里許平地，非此也。此水當在今左雲縣之東北。東流注于黃水。黃水又東注武周川，戴改周作州。會貞按：《通鑑》齊建元二年，《注》引此作周。又東歷故亭北，右合火山西溪水。水導源火山，會貞按：《魏書‧孝文帝紀》，太和四年幸火山。《元和志》、
《寰宇記》並云，火山在雲中縣西五里。在今大同縣西。西北流，山上有火井，南北六七十步，「南北六七十步」　按：《通鑑》齊建元二年四月胡《注》引《水經注》，亦作南北六七十步，與朱本同。 朱訛作六十七步，全、趙、戴改。會貞按：《御覽》四十五、《寰宇記》引此，並作七十步。廣減尺許，源深不見底，炎勢上升，會貞按：《御覽》四十五、《寰宇記》引此，並作炎熱，誤。下稱熱勢又同，可證。常若微雷發響。以草爨之，則煙騰火發。
東方朔《神異傳》云：南方有火山焉，長四十里，廣四五里。「長四十里，廣四五里」　按：《魏書》裴《注》作「長三十里，廣五十里。」 守敬按：《神異經》作廣五十里。《魏志‧三少帝紀‧注》及《御覽》八百二十引同。然長四十里，廣不得有五十里也，當是今本《神異經》誤，而校《魏志‧注》及《御覽》者依改，以此作四五里為合。其中皆生不燼之木，晝夜火然，得雨猛風不滅，朱得作鼠，《箋》曰：古本作得雨猛風不滅。考之《神異經》云，得暴風不猛，猛雨不滅。吳本改作鼠雨，誤矣。趙改鼠作暴，「吳本改作鼠雨，誤矣。全、趙作鼠作暴」　按：全、趙作「暴雨猛風不滅」，《疏》誤校。又云《魏志‧三少帝紀‧注》引原書與朱《箋》所引古本同，亦誤。《注》引《神異經》作「得暴風不猛，猛雨不滅」，不與朱《箋》所引古本同。(「全、趙作鼠作暴」，今據臺北本刪「全」，改「作」為「改」。)戴改作得。守敬按：《大典》本、明抄本並作得。慧琳《大藏經音義》引《神異經》作猛風不盛，暴雨不滅。《魏志‧三少帝紀‧注》引原書，與朱《箋》所引古本同。火中有鼠，重百斤，毛長二尺餘，細如絲，色白，時時出外，朱作火，《箋》曰：《神異經》作時時出外。守敬按：《魏志‧三少帝紀‧注》及《御覽》八百二十引原書並作外，但原書本謂常居火中，色洞赤，時時出外而色白。酈氏抄變其詞，移色白二字於時時出外之上，是謂在火中色白，不合。以水逐而沃之則死。取其毛，績以為布，謂之火浣布。是山亦其類也。但卉物則不能
然。其山以火從地中出，故亦名熒臺矣。朱熒作榮，《箋》曰：當作熒。《郡國志》云，連渾府遙火山西，有火井，炎氣上升，常若微電，以草爨之，騰火發，故名熒臺。會貞按：《御覽》四十五、《寰宇記》引此，並作熒。
火井東五六尺有湯井，朱五六尺下衍又東二字。守敬按：《御覽》、《寰宇記》引此並無又東二字，是也，今訂。廣輪與火井相狀，熱勢又同，朱熱勢訛作勢熱、全、趙、戴乙。會貞按：《御覽》、《寰宇記》引此，並作熱勢。以草內之則不然，皆沾濡露結，故俗以湯井為目。井東有火井祠，朱火訛作文，《箋》曰：謝云，當作火井祠。戴、趙改。會貞按：《御覽》、《寰宇記》引此，並作火井祠。以時祀祭焉。井北百餘步，會貞按：《御覽》、《寰宇記》引此，並無餘字。有東西谷，廣十許步。南崖下有風穴，朱崖作岸，趙據《名勝志》引改。會貞按：《御覽》、《寰宇記》引並作岸，則其誤久矣。厥大容人，其深不測，而穴中肅肅常有微風，雖三伏盛暑，猶須襲裘。寒吹凌人，戴改凌作陵。不可暫停。而其山出雛烏，形類雅烏，純黑而姣好，音與之同，繢采紺發，觜若丹砂。性馴良而易附，丱童幼子，捕而執之，曰赤觜烏，戴刪曰字，非。亦曰阿雛烏。
按《小爾雅》，朱脫小字，趙同，全、戴增。純黑反哺，謂之慈烏；守敬按：今本《小爾雅》作謂之烏，無慈字。《後漢書‧趙典傳‧注》，《文選‧盧子諒＜贈劉琨詩＞‧注》引並同。然以此作慈烏為是，「然以此作慈烏為是」　按：胡承珙《小爾雅義證》廣鳥已據補「慈」字。《爾雅
釋鳥》、《釋文》引《小爾雅》，亦有慈字，可證。小而腹下白，不反哺者，謂之雅烏，守敬按：今本《小爾雅》同。《小雅‧弁彼鸒斯傳》云，鸒斯，卑居，雅烏也。《爾雅‧釋鳥》鸒斯鵯鶋，郭《注》云，雅烏也，小而多群，腹下白，江東亦呼為鵯烏。白項而群飛者，謂之燕烏；朱作白頭，全、趙改頭作頸，下同。戴改作脰，下同。守敬按：今本《小爾雅》作白項，燕烏，白脰烏也。又《爾雅‧釋鳥》，燕，白脰烏。郭《注》云，脰，頸。邢《疏》引《小爾雅》云，燕烏，白脰烏也。大而白項者，謂之蒼烏。「大而白項者，謂之蒼烏」　按：胡氏《義證》「項」作「脰」，亦補此句。朱《箋》本訛「頭」，當是「脰」之訛文。 守敬按：今本《小爾雅》脫此句。項朱訛作頭。《爾雅》曰：鸒朱作鷽，趙改鷽。斯，卑居也。守敬按：《爾雅》作鵯鶋。孫炎曰：卑居，楚烏。犍為舍人以為壁居，朱作壁屋，《箋》曰：當作卑居。戴改壁居。守敬按：卑、壁音近，屋、居形近，戴改是也。《說文》謂之雅，雅，楚烏。守敬按：《說文》，雅，楚烏也。《莊子》曰雅賈矣。守敬按：今《莊子》無雅賈之文，亦不似莊子語，疑是《齊物論》鴟鴉耆鼠下，司馬彪《注》說。馬融亦曰：賈烏者也。朱《箋》曰：宋本無者字。戴刪。守敬按：此當是馬融《毛詩‧傳》弁彼鸒斯句文。又案《瑞應圖》有三足烏、赤烏、白烏之名，守敬按：三足烏、赤烏、白烏引，並見《御覽》九百三十。而無記于此烏，故書其異耳。守敬按：此酈氏平日考校雅烏之異同，彙入此《注》中，未免辭費而不知所裁，「未免辭費而不知所裁」　按：楊評非是。下文云：「自恒山已北並有此矣」，酈氏于雛鳥生地特著之，今之治動物學有用資料也。趙氏更為漫衍，故削之不錄。
自恒山已北，守敬按：恒山在上曲陽，見《滱水》篇。並有此矣。其水又東北流，注武周戴改作州。川水。武周川水又東南流，水側
有石祗洹舍並諸窟室，比邱尼所居也。會貞按：《魏書‧獻文帝紀》，皇興元年，《孝文帝紀》太和四年、六年、七年，並幸武州山石窟寺。《山西通志》，石窟十寺，在大同府治西三十里。元魏建，始神瑞，終正光，歷百年而工始完。其寺：一、同升，二、靈光，三、鎮國，四、護國，五、崇福，六、童子，七、能仁，八、華嚴，九、天宮，十、兜率。內有元載所修十二龕。其水又東轉，逕靈巖南，鑿石開山，因崖結構，戴改崖作巖。守敬按：《通鑑》齊建元二年，《注》引此亦作巖。真容巨壯，朱真訛作其，《箋》曰：宋本作真。守敬按：《通鑑》齊建元二年，《注》引此作真。世法所稀。朱稀訛作締，趙據《通鑑‧注》引此文改。戴改作希。守敬按：《魏書‧釋老志》，沙門曇曜白高宗，於京城西武州塞，鑿山石壁，開窟五所，鐫建佛像各一，高者七十尺，次六十尺，雕飾奇偉，冠於一世。山堂水殿，煙寺相望，林淵錦鏡，綴目新眺。川水又東南流出山。《魏土地記》曰：平城西三十里，武周塞口者也。朱城下衍宮字，趙、戴刪。戴刪。戴又改周作州。武周塞詳前羊水下。
自山口枝渠東出入苑，會貞按：此即前羊水下所謂西苑。溉諸園池。會貞按：《魏書‧道武帝紀》，天興二年，鑿渠引武周川水注之鹿苑中，疏為三溝，分流宮城內外。即此《注》所云枝渠東出入苑，溉諸園池也。特此但言枝渠，不言鑿於天興時，渾言溉諸園池，不言疏為三溝，分流宮城內外，較《魏書》為略耳。苑有洛陽殿，「苑有洛陽殿」　按：朱《箋》本「有」訛作「囿」，箋云：宋本作「有」。全、趙、戴依改。《疏》逕改，漏作校記。 守敬按：朱有作囿，《箋》曰，宋本作有。趙、戴改。守敬按：《大典》本、明
抄本並作有。《魏書‧閹官‧抱嶷傳》，嶷為鎮西將軍、涇州刺史，高祖餞於西郊樂陽殿。樂、洛音同，即此殿也。殿北有宮館。守敬按：《魏書‧明元帝紀》，泰常三年，築宮於西苑。一水自枝渠南流，會貞按：此一水即武周川水正流。東南出，火山水注之。水發火山東溪，火山詳前。東北流出山，山有石炭，火之熱同樵炭也。朱同作間，《箋》曰：宋本作同。戴、趙改。守敬按：《大典》本、明抄本並作同。
又東注武州川，逕平城縣南，東流注如渾水。朱東字在南字上，趙同，戴改。又南流，逕班氏縣故城東，王莽之班副也。趙云：按《漢志》分《注》引《秦地圖書》，班氏，莽曰班副。守敬按：此《秦地圖書》，非蕭何所收之秦地圖，蓋關中古地志名，故有王莽之縣名。闞駰《十三州志》曰：班氏縣在郡西南百里，守敬按：前漢縣屬代郡，後漢因，前漢郡治桑乾，此縣在西南數百里。至後漢郡治高柳，則縣在西南百里也。漢末縣廢，在今大同縣東南。北俗謂之去留城也。如渾水又東南流，注於水。
水又東逕北平邑縣故城南。全、趙移北字於逕字上。戴刪北字。守敬按：班《志》曰平邑，《續漢志》曰北平邑，並屬代郡。酈氏就《後漢》為說，或以下文引趙獻侯云云，則當作平邑。然酈氏好奇，每故意錯綜之，不如仍原文為是。趙獻侯十三年，城平邑，守敬按：見《史記‧趙世家》。《地理志》朱有曰字，趙同，戴刪。屬代，王莽所謂平胡也。《十三州志》曰：城在高柳南八十里。
趙據《通鑑‧注》，南下增百字，戴增同。會貞按：非也。下文云，高柳在平城東南六十七里，此平邑既在水之北，以輿圖準之，去高柳不過數十里。胡氏引作百八十里，乃誤衍百字也。況下之狋氏在水南，又在北平邑之東，尚止在高柳南百三十里，安得平邑反在南百八十里耶？此亦本無百字之證。北俗謂之醜寅城。
水又東逕沙陵南，守敬按：沙陵在今陽高縣南。魏金田之地也，事同曹武鄴中定矣。趙云：按鄴中定未詳。《三國志‧注》引《魏略》曰，河北始開，以王脩為司金中郎將，陳黃白異議，議不傳。而魏武與脩書云，初立司金之官，又引遏父陶正，桑弘羊為喻。《續漢書‧百官志》曰，本《注》曰，郡國鹽官、鐵官，本屬司農。中興皆屬郡縣，迨曹公始置司金中郎將，利權悉歸於上矣。「迨曹公始置司金中郎將，利權悉歸於上矣」　按：此二語為趙氏按語，其引《續漢書‧百官志》本《注》語，至「中興皆屬郡縣」止。戴校本作：「《續漢書‧百官志》本《注》云，曹公始置司金中郎將利權悉歸於上矣。」以趙語作《續漢志》本《注》，此戴見趙校而襲之之證。趙之此語又出自全氏。《魏書‧食貨志》云，世宗延昌三年秋，恒州上言，白登山有銀礦，八石得銀七兩、錫三百餘斤，其色潔白，有踰上品。詔置銀官，常令採鑄。元魏金田之制，殆仿曹氏歸權于上之意乎？金田即銀礦，《禹貢》，揚州貢金三品。叔治黃白異議，蓋舍銅而專言金銀也。
水又東，逕狋氏縣故城北，朱無又字，趙同，全、戴增。《箋》曰：《漢書》孟康《注》云，狋氏字音權精。守敬按：前漢縣屬代郡，後漢因，漢末廢。在今廣寧縣西北。王莽更名之曰狋聚也。《十三州志》曰：縣在高柳南百三十里，俗謂之苦力干城矣。朱謂作為，戴、趙改。守敬按：《大典》本、明抄本並作謂。
水又東，逕道人縣故城南。守敬按：前漢縣屬代郡，後漢因，漢末廢。在今陽高縣東南。《地理志》曰：戴刪曰字。王莽之道仁也。《地理風俗記》曰：初築此城，有仙人遊其地，故因以為城名矣。守敬按：《漢志》道人縣，師古曰，本有仙人遊其地，因以為名。本應劭說。今城北有淵，潭而不流，朱流訛作注，趙同，全、戴改。會貞按：《通鑑》秦始皇十六年，《注》引此淵作潭，潭作淵，已訛流為注。故俗謂之為平湖也。《十三州志》曰：道人城在高柳東北八十里，所未詳也。守敬按：此四字衍文。上未言道人城在何地，則引《十三州志》正以為據，何得云未詳？
水又東，逕陽原縣故城南。《地理志》曰：代郡之屬縣也，守敬按：前漢縣屬代郡，後漢廢。在今西寧縣南十里。北俗謂之比州城。朱比作北，趙同，戴改。守敬按：黃本作比。「戴改北作比，當是意改」　按：檢《大典》本正作「比」，戴據改，非意改也。楊、熊二氏未見《大典》本而以意為之說，此亦一證。熊氏晚年覆校，則及見《大典》本，但舊《疏》未及一一複檢矣。(今據臺北本刪「戴改」以下文字。)
水又東，朱又東下有流又東三字，《箋》曰：宋本無此三字。趙存流字，刪又東二字。戴存又東二字，刪流字。守敬按：戴是也。陽原水注之，朱作陽水，戴、趙陽上增安字。會貞按：非也。《注》敘北水出縣東北，注水，後水又東逕東安陽縣故城北，是此水在東安陽之西，何得云出縣東北？據《注》上文，陽原縣在此水之西，則水在縣東，如水以縣得名，則當作陽原水為合。審矣。戴、趙見下有東安陽縣，而忘卻上有陽原縣，臆增安字，失之遠矣。若謂陽原縣久廢，不當云水出其縣，不知縣廢而水未改，名雖故縣而《注》云水出其縣者甚多也。水出縣東北澤中，戴改澤作潭。守敬按：黃本、吳本並作澤。北俗
謂之太拔迴水，水自澤東南流注于水。朱澤訛作原，趙以上云水出縣東北澤中，依孫潛校改澤。戴改作潭，並刪水字。守敬按：趙是也。又東逕東安陽縣故城北，守敬按：前漢縣屬代郡，後漢因，漢末廢。後魏復置，曰安陽。《地形志》，永熙中屬高柳郡，則酈氏後事，在今蔚州西北。趙惠文王三年，主父封長子章為代安陽君，朱無主父二字。趙云：按《史記‧趙世家》章是武靈王子，酈氏誤記也。全、戴並增主父二字。此即章封邑，王莽之競安也。全、趙、戴依《漢志》改作竟安。《地理風俗記》曰：五原有西安陽，故此加東也。《漢志》東安陽，師古曰，闞駰云，五原有西安陽，故此加東也。本應劭說。
水又東，逕昌平縣，朱無又字，趙同，戴增。溫水注之，水出南墳下，三源俱導，合而南流，東北注水。朱注作逕。趙疑下有脫文，戴改注。守敬按：戴是也，無脫文。
水又東逕昌平縣故城北，王莽之長昌也。昔牽招為魏鮮卑校尉，屯此。趙云：按《一統志》，昌平故城在蔚州北，魏太和中置。漢昌平縣屬上谷郡，今順天府昌平州界是也。今蔚州乃漢代郡地，漢時，桑乾為代郡治，不應上谷之縣，反在其西。昌平縣是後魏所僑置。《水經注》以為即牽招所屯，非是。《地形志》，平昌郡領昌平縣，天平中置，而失太和所置郡縣事也。守敬按：《後漢書‧注》、《通典》皆言漢昌平在今昌平州東南。北魏之昌平，各地志謂在今昌平州西十七里，而《水
經注》則云，水又東逕昌平縣故城北，以王莽之改、牽招之屯并係之，是以漢之昌平在此。又祁夷水亦言谷水出昌平故城南，是漢、魏之昌平，皆在今蔚州北，與諸地志不應。故趙氏謂道元之誤。考《魏書‧鮮卑傳》及田豫、牽招《傳》，是時柯比能數犯塞，文帝以牽招為鮮卑校尉，屯昌平，又以田豫為烏桓校尉，並護鮮卑校尉，必當屯居庸關外，方能防禦招懷，若在關內，則聲援不及。此考之當日之形勢，可以意決也。趙氏疑蔚州屬代地，不應上谷之縣反出其西。今按：上谷與代郡相接，昌平在桑乾之南，與上谷之雊瞀最近，未嘗不可屬上谷也。良由《地形志》過于簡略，後人遂未詳考，以致兩漢、魏、晉之郡縣，竟與天平之徙置合而為一，今為詳疏之。按：《地形志》東燕州，太和中分恒州東部置燕州，孝昌中陷，天平中，領流民，寄治幽州軍都城；[誤作宜都。]平昌郡，孝昌中陷，天平中置；[平昌當作昌平。]昌平縣，天平中置，有龍泉。所謂燕州者，即《水注》：水又東逕下洛縣故城南，[此下洛即《漢志》之下洛也。]王莽之下忠也。魏燕州，廣寧縣，廣寧郡治，《魏書‧穆羆傳》，太和十六年除燕州刺史，鎮廣寧，是也。然則太和所置之燕州，有廣寧郡廣寧縣，孝昌中陷于杜洛周、葛榮，此州郡縣皆廢。至天平中改為東燕州，移于今昌平州西，所謂寄治幽州軍都城也。其昌平郡當與燕州同置於太和，即《水注》祁夷水又逕昌平郡東，魏太和中置，西南去故城六十里。孝昌中陷，與州同廢，天平中置，即與州同移于軍都城也。其昌平縣不云孝昌中陷者，已見州郡，故省文也。即《水注》所云，灅水又東逕昌平縣，溫水注之，亦即太和中置孝昌中陷者。當酈氏作《注》時，此州郡縣皆未廢，故皆不稱故城。其水又東逕昌平故城北，此則漢之昌平，至魏尚存，故田豫、牽招皆屯此。此城之廢，未明何時，余以為即在牽招之後。緣
當魏時，雲、代之間，皆為烏丸、鮮卑所陷，兩漢郡縣，大抵多于關內。故餘水所稱又東逕昌平縣故城南，即《晉志》之昌平所移徙也。魏太和復置昌平於側，此縣遂併入軍都，故《地形志》軍都有昌平城，即《魏土地記》所謂薊城東北一百四十里有昌平城也。至天平中復置昌平于軍都，亦因其地舊有昌平故城在邇也。《地形志》雖簡略，合之《水經注》自瞭然。後儒未詳考曹魏時雲、代之荒廢，亦曾覆《地形志》幽州所屬郡縣有孝昌中陷之文否耶？
水又東北，逕桑乾縣故城西，又屈逕其城北，王莽更名之曰安德也。《魏土地記》曰：代城北九十里有桑乾城。守敬按：漢縣為代郡治，後漢屬代郡，漢末廢，在今蔚州西北。城西渡桑乾水，守敬按：桑乾水即水，前言水與桑乾水並受通稱，是也。去城十里有溫湯，療疾有驗。守敬按：《通鑑》，宋泰始元年，魏侍中司徒平原王陸麗治疾於代郡溫湯。又昇明二年，魏主如代湯泉，即此，在今蔚州北。《經》言出南，非也，蓋誤證矣。守敬按：《注》言水先逕桑乾故城西，又屈逕城北，則縣在水南，況去城十里有溫湯，更可為證。是《經》當言過桑乾縣北方合，而乃云過縣南，其誤審矣。魏任城王彰以建安二十三年，伐烏丸，入涿郡，逐北，遂至桑乾，朱逐作遂，遂作逐，《箋》曰：宋本作逐北遂至。趙、戴改。會貞按：《大典》本、明抄本並作逐北遂至。《彰傳》稱桑乾去代二百餘里，與此《注》上引《魏土地記》代城北九十里有桑乾城不合者，《魏土地記》所云代城，即下祁夷水所逕之代城，在桑乾城南。《彰傳》所云代城，指
後漢治高柳之代郡，在桑乾城西，非一城也。正于此也。朱正訛作止，全、趙同，戴改。
水又東流，朱脫字，又訛作入，《箋》曰：入，宋本作又。趙、戴增改。守敬按：《大典》本、明抄本作並又。祁夷水注之，朱《箋》曰：《周禮》嘔夷之川。鄭《注》云，嘔夷即祁夷，酈《注》滱水云，即嘔夷。水出平舒縣，守敬按：今名壺流河，出廣寧縣西三十里莎泉。東逕平舒縣之故城南澤中。守敬按：漢縣屬代郡，後漢、魏、晉因。故城在今廣寧縣西。《地形志》，孝昌中陷，天平中置，屬上谷郡，則在酈氏後。上谷郡領平舒、居庸二縣，郡治居庸，[見後。]平舒當移置今延慶州境矣。《史記》，趙孝成王十九年，以汾門予燕，易平舒，徐廣《集解》引。曰：平舒在代。趙云：《史記‧趙世家》，孝成王十九年，趙與燕易土，以龍兌、汾門、臨樂與燕，燕以葛、武陽、平舒與趙。《正義》曰，《括地志》云，故葛城，又名西阿城，在瀛州高陽縣西北五十里。平舒故城在蔚州靈邱縣北九十三里。夫既知葛城在高陽，則武陽、平舒必相去不遠。先是，惠文王二十一年，徙漳水武平西，二十七年，徙漳水武平南。《正義》曰，《括地志》云，武平亭今名渭城，在瀛州文安縣北七十二里。是時，趙境東逼，故燕以三邑予之易土。葛城廢縣，今安州治，武陽地闕，平舒今大城縣也，漢曰東平舒，屬勃海郡。師古曰，代郡有平舒，故此加東，是也。徐廣既誤證，《括地志》又因之，均為非矣。守敬按：《滱水注》，依城即古葛城。《郡國志》，高陽有葛城，燕以與趙者也。《易水注》，易水逕武陽城。燕、趙以長城為界，武陽與長城近，東平舒與趙之武平連壤。又《易水注》，武隧津北對長城門，謂之汾門，下引《史記》易土事。汾
門與武陽、葛城，皆犬牙相錯，若代之平舒，且無論其不與武陽葛城接，而趙襄子滅代，《史記》有明文，酈《注》本篇亦詳載之。平舒更在代之西，已是趙腹地，何得與趙？徐廣之說，實為誤證。趙氏脈水多疏，而此條卻有見。
王莽更名之曰平葆。後漢世祖建武七年，封揚武將軍馬成為侯國。朱揚訛作陽。趙據《後漢書‧馬成傳》改。戴改同。其水控引眾泉，以成一川。《魏土地記》曰：代城西九十里，有平舒城。朱《箋》曰：舊本作有城平舒。會貞按：舊本非也。《通鑑》晉隆安二年，《注》引此作代城西九里有平舒城，九下脫十字，其作平舒城，是也。西南五里，代水所出，東北流，言代水，非也。孫星衍曰：然則又兼代水之名。祁夷水又東北，逕蘭亭南，又東北，逕石門關北，守敬按：《一統志》，隘門關在蔚州西南四十里，石門峪亦曰石門口，兩山對峙，中通一線。舊道出中山故關也。又東北流，水側有故池。按《魏土地記》曰：代城西南三十里有代王魚池，守敬按：池在今蔚州西南。池西北有代王臺，東去代城四十里。祁夷水又東北，得飛狐谷，即廣野君所謂杜飛狐之口也。「即廣野君所謂杜飛狐之口也」　按：《史記》、《漢書》本傳皆作「杜太行之道距飛狐之口」。酈氏誤「距」作「杜」，或是誤記。《要刪》卷十三(丁未九月改定)引本傳而漏校，失之眉睫。 守敬按：見《史記‧酈食其傳》。蘇林據酈公之說，言在上黨，即實非也。如淳言在代，是矣。守敬按：《漢書‧文帝紀》後六年，令免屯飛狐，「《漢書‧文帝紀》後六年，令免屯飛狐」　按：「後六年」原作「五年」，《文帝紀》事在文帝後六年，楊氏誤記，今訂。《要刪》亦云：「《文帝紀》後六年令免屯飛狐。」此與上條校《疏》時俱漏校訛字。《注》，如淳曰，在代郡。《史記‧文帝紀‧集解》亦引如淳曰，在代郡。又引蘇林曰，在上黨。是如淳與蘇林說異。酈氏連稱蘇林、如淳說而斷之，蓋據《集
解》文也。而《漢書‧酈食其傳‧注》，如淳曰，上黨壺關也。《史記》本傳《集解》引如淳說同。如淳不應自相矛盾。以《史記‧文帝紀‧集解》及此引蘇林說證之，今《漢書》本傳《注》，《史記》本傳《集解》，如淳並蘇林之誤。
晉建興中，劉琨自代出飛狐口，奔于安次，守敬按：《文選‧盧子諒＜答魏子悌詩＞‧注》引《晉中興書》，石勒攻樂平，劉琨自代飛狐口奔安次。又《寰宇記》飛狐縣引《晉中興書》與此《注》全同。即于此道也。守敬按：《續漢志》上曲陽，《注》引《晉地道記》，自縣北行四百二十五里，恒多山坂，名飛狐口。《元和志》，飛狐道自飛狐縣北入媯州懷戎縣界，即古飛狐口也。飛狐口在今廣昌縣北二十里，其地兩崖峭立，一線微通，迤邐蜿蜒百有餘里。《魏土地記》曰：代城南四十里有飛狐關，關水西北流，朱二關字俱作門，《箋》曰：宋本俱作關。趙、戴改。守敬按：明抄本作關。《通鑑》漢高帝三年，《注》引此作蜚狐關。《明志》，飛狐關在廣昌縣北，即黑石嶺堡，與蔚州界。關水在今蔚州西南，已湮。逕南舍亭西，又逕句璅戴改作瑣。亭西，西北注祁夷水。祁夷水又東北流，逕代城西。
盧植言：初築此城，板幹一夜自移於此，故代西南五十里大澤中，守敬按：故代即下所云故城更名東城者，又即後所云東代。營城自護，結葦為九門，于是就以為治。城圓匝而不方，周四十七里，開九門，更名其故城曰東城。守敬按：《初學記》八，代郡故城，盧植說，初置築時，方就板幹，
夜自移西南五十里大澤中，自設結葦為九門，於是就以為城，周旋七里。今按：在飛狐縣界。較此《注》所引為略。又《續漢志‧注》引干寶《搜神記》，《御覽》一百九十二引《博物志》，亦本盧植為說，而小有異同。會貞按：《御覽》一百六十一引盧植《冀州風土記》，此當是其中語。趙滅代趙、戴並云：此下有脫文。全以趙滅代漢封孝文為代王十字為衍而刪之，於後雁門水舊代郡治句下增趙滅代三字，王莽之所謂厭狄句上增漢封孝文為代王七字。守敬按：不當刪此增彼。趙滅代詳《史記‧趙世家》，引見後鳴雞山。漢封孝文為代王。趙云：按前漢代郡治桑乾，後漢移治高柳。《漢志》代郡下，應劭曰，故代國，孝文所都。非也。文帝初封代王，都晉陽，徙中都，未嘗居代。守敬按：《漢志》代郡及代縣下，應劭並云故代國，無孝文所都之說。惟《明一統志》云，文帝封代王時居此，趙氏屬之應劭，蓋記憶之誤耳。
梅福上事曰：代谷者，谷中之地，朱此四字錯入北塞在其北下，今移。恒山在其南，守敬按：恒山在上曲陽，詳《滱水注》。北塞在其北，守敬按：《史記‧蒙恬傳》，築長城，因地形用制險塞，起臨洮，至遼東。此北塞蓋謂長城也。上谷在東，守敬按：上谷郡治沮陽，詳後清夷水下。代郡在西，守敬按：前漢代郡治桑乾，後漢治高柳，說見後。此數語《漢書‧梅福傳》不載，而其上書有孝文起於代谷之說，此必是某家《漢‧注》文，而顏師古刪之。酈《注》又脫注家之名，遂成為梅福之語矣。是其地也。王莽更之曰厭狄亭。守敬按：上文但言代城，不言代縣，此謂王莽更之曰厭狄亭，是以代城為即代縣故城也。前漢縣屬代郡，後漢因，魏、晉為郡
治，後漢廢，在今蔚州東二十里。
《魏土地記》曰：城內有二泉，一泉流出城西門，朱泉作源，下同。趙亦同，戴改。一泉流出城北門，二泉皆北注代水。趙云：按代城今蔚州治也，東城今蔚州東二十里之代王城也。城內有泉二，東西分流，與道元說合，是此文當在東城之下，恐後來傳寫倒錯耳。會貞按：《明一統志》云，代王城在蔚州東二十里，則東城更在東。此書敘代城內有二泉，不誤。趙氏誤以為代城即今蔚州治，東城在州東二十里，故疑傳寫有差耳。至《注》上以《魏土地記》言代水為非，此又稱代水，乃酈氏故錯綜其詞。如《濟水注》先言陽邱城世謂之章邱城，非也。後又云，楊緒溝水逕章邱城，與此一例。祁夷水又東北，熱水注之。水出綾羅澤，今名暖泉，在蔚州西三十里綾羅里，其水夏涼冬暖。澤際有熱水亭。其水東北流，注祁夷水，又東北，戴又上增祁夷水三字。谷水注之，水出昌平縣故城南，朱脫水字，趙、戴增。又東北入祁夷水。
祁夷水右會逆水，「又東北入祁夷水，祁夷水右會逆水」　按：朱本脫兩「水」字，趙氏刊誤補，全、戴同，《疏》漏記。水導源將城東，西北流逕將城北，在代城東北一十五里，疑即東代矣，而尚傳將城之名。趙云：按《魏書‧李元護傳》，叔恤為東代郡太守，蓋太和遷洛以後，以平城為代郡，故以漢代郡之代縣為東代。《地形志》，代郡，秦置，孝昌中陷，天平二年置，領平城、太平、武周、永固四縣，而無東代郡。且後魏時，代郡又屬肄州，《本紀》太和十一年，肄州之代郡民饑。《靈徵志》，神二年，白鹿見代郡倒刺山，皆故代縣地，而志又缺，則知所遺多矣。此下各本有盧植曰此城方就而板幹自移十二字，係重文，全氏刪之，是也。趙、戴存此十二字，非也。應劭曰：城
徙西南，去故代五十里，故名代曰東城。守敬按：當作故名曰東代城，上文疑即東代，謂此也。或傳書倒錯，會貞按：將城在代城東北十五里，而應劭謂代城去故代五十里，故以為倒錯，然上引盧植說，已云城移於故代西南五十里，此又另就應劭言之，蓋故以示博。情用疑焉，而無以辨之。逆水又西，注于祁夷之水，趙西下增流字，下云，逆之為名以西流故也，可證。逆之為名，以西流故也。
祁夷水東北逕青牛淵，會貞按：今名蓮花池，在蔚州東北六十里，周一百五十步，中栽荷蓮，與《注》言水多蓮藕相應。水自淵東注之。耆彥云，「耆彥云」　按：朱訛；趙氏刊誤改，全、戴改同。有潛龍出于茲浦，形類青牛焉，故淵潭受名矣。潭深不測，而水周多蓮藕生焉。祁夷水又北，逕一故城西，西去代城五十里，又疑是代之東城，而非所詳也。又逕昌平郡東，魏太和中置，西南去故城六十里。守敬按：《地形志》，東燕州有昌平郡，云孝昌中陷，天平中置。在今昌平州，非此地。蓋太和中置燕州於下洛，並置平昌郡以屬之，至天平中，復置東燕州，亦移置郡於東也。觀所領有昌平縣，郡仍當作昌平，今本《魏志》訛倒耳。此所云故城，謂前昌平縣故城也。郡在故城東北六十里，則在今蔚州東北。又北，連水趙云：按黃氏本作蓮水，非。入焉，水出雊瞀趙云：按孟康曰，音句無。師古曰，雊音工頭反，瞀音莫豆反。縣東，西北流，逕雊瞀縣故城南，守敬按：漢縣屬上谷郡，後漢、魏因。《一統志》，晉廢。在今蔚州東北百里。
又西逕廣昌城南，趙云：《寰宇記》
蔚州飛狐縣下，引《水經》云，廣昌縣南有古板殿城，今本無之。按《北史‧魏紀》，明元帝永興四年八月壬子，幸西宮，臨板殿，大饗群臣，即是處也。守敬按：《寰宇記》引《水經》，明言廣昌縣有板殿城，則當載於《巨馬水注》廣昌縣下，不當載於此廣昌城下。又《北史》言明元帝幸西宮，臨板殿，則板殿當是西宮之殿名，況大饗群臣，尤在宮中之明徵。廣昌之板殿城，去魏宮遠矣，又不在西。趙氏牽涉皆誤。此城在雊瞀城之西，是當時土俗之稱，於古無徵，故酈氏下文引《魏土地記》、《十三州記》以辨之。《魏土地記》曰：代南二百里有廣昌城，南通大嶺，即實。朱實作此，趙同，戴改。非也。守敬按：廣昌縣故城在代之南，尚不逾百里，若言二百里南通大嶺，則至倒馬關矣，在雊瞀之南數百里，連水何能逕其城？故酈氏駁之。《十三州記》曰：平舒城平舒縣詳前。東九十里有廣平城，疑是城也，尋其名狀，忖理為非。守敬按：酈氏以《魏土地記》之說為非，而又引《十三州志》所指之城在東平舒東九十里，與雊瞀連水近矣，故疑是此城，而城在四山之中，又不名廣昌而名廣平，故云忖理為非。
又西逕王莽城南，守敬按：此城無考。又西，到剌山水注之，水出到剌山西。守敬按：《魏書‧靈徵志》，神三年，白鹿見于代郡倒剌山。《元和志》，倒剌山在興唐縣東七十里，亦號雪山，俗傳靈仙所居，與五臺山略等。興唐縣即今蔚州治，今有金河在州東，正出倒剌山西，即倒剌山水也，此《注》作到，與各書作倒異。山甚層峻，未有升其巔者。朱巔作嶺，「朱巔作嶺」　按：沈炳巽本作「巔」。趙、戴改。守敬按：《舊志》雪山高五百丈，周六里。《魏土地記》曰：代城東五十里有到剌山，山上有佳大黃也。趙云：按《寰宇
記》云，出椒、大黃。守敬按：《元和志》飛狐縣下云，出佳大黃，與此《注》同。其水北流，逕一故亭東，城北有石人，故世謂之石人城。西北注連水，又北，戴又上增連水二字。逕當城縣故城西。守敬按：漢縣屬代郡，魏、晉[《晉志》當誤富。]因，後廢，在今蔚州東北。
高祖十二年，周勃定代，斬陳豨于當城，會貞按：此從《漢書‧高帝紀》。《史記》作樊噲別將兵定代，斬陳豨當城。即此處也。應劭曰：當桓都山作城，故曰當城也。會貞按：《括地志》引《十三州記》，當城在高柳東八十里，縣當常山，故曰當城。《漢志》當城，顏《注》引闞駰作當桓都山作城，故曰當城。桓為恒之誤，恒山即常山，都字衍。此《注》文同，亦衍都字，應劭當闞駰之誤。或應劭本有此說而闞氏本之。《太典》本原無都字。又逕故代東，而西北流注祁夷水。祁夷水西有隨山，山上有神廟，謂之女郎祠，方俗所祠也。祁夷水又北，逕桑乾故城東，而北流注于水。《地理志》曰：祁夷水出平舒縣北，至桑乾入治，是也。朱治訛作。全云：按鄭康成注《職方》，誤以嘔夷為祁夷，而顏師古從之，不知《班志》已自了然。蓋嘔夷，滱水也，故于滱河之下大書曰，并州川，則其為嘔夷水無疑矣。入，今本《漢書》作入沽，蓋誤字也，當作入治。守敬按：此字當作治，後文于延水引《漢志》作入治，是酈未嘗以治水作水，必淺人見此是《水》篇，上下文皆作入，遂妄改治為，今訂。
水又東北逕石山水口，水出南山，北流逕空侯城東。《魏土地記》曰：代城東
北九十里，有空侯城者也。朱無者字，趙據黃本增，戴有。會貞按：《大典》本、明抄本並有者字。其水又東北流，注水。
水又東，逕潘縣故城北，朱潘下衍城字，趙、戴刪。全改潘為瀵，云：《漢志》、《續志》、《魏志》皆作潘。師古注《漢志》，且從而實其音，是其為潘無疑矣。獨胡三省曰，據《水經》則潘當作瀵。予考今《水經‧水》篇，皆作潘，無從審正，而胡氏所言必非無據。及讀《河水》篇《注》引皇甫士安曰，舜都蒲坂，或言在平陽及瀵，乃恍然曰，得之矣。六朝人言舜都廣寧，故拓跋祭舜於廣寧，即瀵也。是皇甫士安時，尚未誤以《漢志》之瀵為潘，而師古時則已誤矣。非精覈如胡氏，安能發此隱伏之訛於千年之後，而惜其說之未暢，讀《水經》者多未及此也，故特申之。守敬按：《方輿紀要》云，《水經注》潘當作瀵，知顧氏已為胡氏所惑，然實誤也。辨見《河水》篇。前漢縣屬上谷郡，後漢因，晉屬廣寧郡。《寰宇記》，後魏孝昌中廢，在今保安州西南七十里。東合協陽關水，水出協溪。《魏土地記》曰：下洛城下洛縣詳下。西南九十里，有協陽關，守敬按：關在今保安州西南。關道西通代郡。守敬按：《通典》飛狐口在飛狐縣北，即《漢志》之飛狐道，通媯川郡懷戎縣，此協陽關在唐懷戎縣地，杜氏稱飛狐道通懷戎縣，蓋即道元所云關道西通代郡矣。
其水東北流，歷笄頭山。闞駰曰：笄頭山在潘城南。守敬按：在今保安州西南。即是山也。守敬按：《寰宇記》引《隋圖經》，笄頭山有溫泉，能治百疾。此《注》不載笄頭溫泉，而後敘橋山
下之溫泉，能治百疾，然則《隋圖經》殆誤以橋山為笄山歟？又北逕潘縣故城，左會潘泉故瀆。瀆舊上承潘泉于潘城中，會貞按：《括地志》，媯水源出媯州城中。《遼志》，可汗州本漢潘縣，有媯泉在城中，即潘泉也。或云，趙作曰。舜所都也。會貞按：皇甫謐說，引見《河水注》。
《魏土地記》曰：下洛城西南四十里有潘城，城西北三里有歷山，山上有虞舜廟。會貞按：《魏書‧本紀》太祖天興三年，幸涿鹿，遣使者以太牢祠帝舜廟。太宗神瑞二年至廣寧，登歷山，祭舜廟。高祖太和十六年祀虞舜於廣寧，則歷山之舜廟，魏當列在祀典。故《魏土地記》特載之。《御覽》四十五、《寰宇記》七十一並引《後魏輿地圖風土記》，「《御覽》四十五……引《後魏輿地圖風土紀》」　按：《御覽》、《寰宇記》均作「歷山」，與下文「形似覆釜因以名之」不相應。又《寰宇記》作「三十里」，《御覽》則作「三里。」潘城西北三十里有歷山，形似覆釜，故以名之，其下有舜祠，即此所引《魏土地記》，而述歷山較詳，蓋酈氏有刪節。惟云其下有舜祠，與此作山上有廟異。考《括地志》，媯州城北有歷山，山上有舜廟，與此稱山上合。則《御覽》、《寰宇記》作山下，誤也。又《括地志》云，釜山在媯州懷戎縣北三里，山上有舜廟。蓋本《魏土地記》，謂釜山即歷山，故亦云山上有舜廟。若釜山別是一山，則為黃帝合符之所，不得有舜廟矣。《一統志》分釜山、歷山為二，失之。山在今保安州西南。《十三州記》曰：廣平城城見上連水下。東北一百一十里，有潘縣。《地理志》曰：王莽更名樹武。其泉從廣十數步，東出城，注協陽關水。雨盛則通注，陽旱則不流，惟洴泉而已。朱《箋》曰：洴音扶經反，《莊子》所謂洴澼絖是也。會貞按：《唐韻》，洴，薄經切。《集韻》，旁經切。《莊子‧逍遙遊》世世以洴澼絖為事，《注》，絖，絮也，洴澼絖
者，漂絮於水上。此云洴泉，蓋以洴澼擬泉之狀也。關水又東北流，注于水。
又東，逕雍洛城南。戴又上增水二字。《魏土地記》曰：下洛城西南二十里，「下洛城西南二十里」　按：朱本訛作「西西」，《箋》云：當作「而西」。趙氏刊誤云：當作「西南」，全、戴同。有雍洛城，會貞按：在今保安州西。桑乾水在城南東流者也。
水又東，逕下洛縣故城南，守敬按：兩漢、魏縣作下落，屬上谷郡，晉作下洛，為廣寧郡治，在今保安州西。王莽之下忠也。魏燕州廣寧縣，廣寧郡治。趙云：按《地形志》無此文。蓋孝昌後已廢省矣。《魏書‧穆羆傳》，太和十六年，除燕州刺史，鎮廣寧，即此。守敬按：晉已置廣寧郡，魏蓋因晉舊，而改下洛縣為廣寧也。《地形志》，東燕州，太和中，分桓州東部置燕州，孝昌中陷，天平中領流民置，寄治幽州軍[原誤宜。]都城。是魏之燕州本治此，孝昌中始陷廢。酈氏作《注》時，未廢也。至天平中寄治軍都，因移而東，改稱東燕州，則酈氏後事矣。魏之燕州，明見《地形志》，惟未及廣寧郡、縣耳。《魏土地記》曰：去平原五十里，朱作平城。會貞按：當作平原。魏僑置平原郡，見後涿水下，即《魏土地記》所指。若平城去此數百里，何止五十里？蓋本作平原，淺人第見前有平城，而不審後有平原郡之文，遂妄改之，今訂。城南二百步有堯廟。會貞按：《魏書‧本紀》太祖天興三年幸涿鹿，遣使者以太牢祠帝堯廟。
水又東，逕高邑亭北，朱脫又東以下七字，戴增，趙據黃本增。守敬按：《大典》本、明抄本並有此七字。又東逕三臺北。
水又東，逕無鄉城北。《地理風俗記》曰：燕語呼毛為無，朱毛作亡。趙云：按亡與無同。《詩》，何有何亡，可證也。《佩集》，河朔謂無曰毛。《後漢書‧馮衍傳》，飢者毛食，章懷《注》云，按衍《集》毛字作無，今俗語猶然者，或古亦通乎？無鄉似舊俗呼為毛鄉，酈故引《地理風俗記》之文以釋之，不然，亡、無音義並同，何須說得？戴依改作毛。今改宜鄉也。趙云：按《地形志》，東燕州，太和中分恒州東部置，孝昌中陷，天平中領流民置，寄治幽州宜都城，即宜鄉也。守敬按：《地形志》之宜都城，乃軍都城之誤，即餘水之軍都縣，在今昌平州西，去此甚遠。此無鄉城在水南，不過鄉城之名，並非縣城，在今保安州南，與軍都毫不相涉。趙氏既不知宜都為軍都之誤，又以宜都為宜鄉。水道既隔，方位全乖。趙氏又疑舊俗呼無鄉為毛鄉，然酈氏未明言，則以燕語為鶻突矣。余謂今改宜鄉，實是毛鄉之誤，戴氏亦未悟此，甚矣思誤書之難也。
水又東，朱此下衍逕字，全、趙、戴刪。溫泉水注之。水上承溫泉于橋山下。《魏土地記》曰：下洛城東南四十里有橋山。山下有溫泉，朱句首脫山字，趙、戴增。守敬按：《通鑑》宋元嘉五年，《注》引此有山字。《魏書‧本紀》太宗神瑞二年，幸涿鹿，登橋山，觀溫泉。泰常七年如廣寧，幸橋山。世祖神三年幸廣寧，臨溫泉，作《溫泉之歌》。《隋志》，懷戎有橋山。《遼志》，可汗州有橋山溫泉。《明一統志》謂喬山在保安州西南一百二十里，誤，當在州南，泉正在州南十五里也。泉上有祭堂。守敬按：《魏書‧文成帝紀》，太安四年幸廣寧溫泉宮，疑即祭堂也。雕簷華宇，被
于浦上，石池吐泉，湯湯其下，炎涼代序，是水灼焉無改，能治百疾，是使赴者若流。朱赴作越，全、趙、戴改。守敬按：《通鑑》宋元嘉五年，《注》引此作赴。池水北流入於水。
水又東，左得于延水口。水出塞外柔玄鎮西，長川城南小山，朱柔訛作子。趙改，云：柔玄鎮乃魏六鎮之一。胡三省《通鑑‧注》，柔玄鎮城漢且如縣西北塞外，魏太和十八年，如柔玄鎮即此。《方輿紀要》云，孝昌初，柔玄鎮民杜洛周反于上谷，圍燕州。鎮蓋與上谷接境。會貞按：柔玄鎮城在今蒙古察哈爾旗東南，「胡三省《通鑑‧注》……柔玄鎮城在今蒙古察哈爾」　熙仲按：《通鑑》胡《注》八月甲子如柔玄鎮曰，柔元鎮城在漢且如縣西北塞外。魏太和十八年如柔元鎮即此。熊《疏》有脫誤，熊氏校記襲趙氏而未弭其跡。趙云：「柔玄鎮乃魏六鎮之一，胡三省《通鑑》云云。」熊氏用其首句及胡三省《通鑑‧注》柔玄鎮城十字，下突接己意「在今蒙古察哈爾東南」云云，胡三省豈知今察哈爾旗耶？而在今以下云云蓋用《清一統志》四百十之一，古蹟下柔玄鎮城在旗東南。長川城亦在其地。《魏書‧道武帝紀》天興二年，命諸將襲高車，常山王遵等從東道出長川。又天賜三年九月，度漠北，南還長川，是也。于延水今出邊外曰東洋河。即脩水也。朱此四字在下脩水又東南逕馬城縣句上，龐氏移此，是也。《山海經》曰：梁渠之山，無草木，多金玉，脩水出焉。守敬按：《北次二經》文。東南流逕且如縣故城南。應劭曰當城，當城詳本篇連水下。西北四十里有且如城，故縣也。守敬按：此當是應劭《地理風俗記》之文。前漢縣屬代郡，後漢廢，在今天鎮縣北塞外。
代稱不拘，名號變改，校其城郭，趙依黃本改城作程。會貞按：明抄本亦作程。但程郭字連舉稍未合，故戴從朱。相去遠矣。會貞按：《注》言脩水東南逕且如縣故城南，又東南逕馬城縣故城北，則且如在馬城之西北，應說當是馬城西北四十
里有且如城，傳抄者誤為當城。故錢坫斠注《漢志》引應說，直改作馬城。酈氏亦知當城去且如甚遠，而未覺當城為馬城之誤也。《地理志》曰：中部都尉治。朱此下有于延水出縣北塞外即脩水也十二字，龐氏以于延水出縣北塞外八字為衍文，而移即脩水也四字於上。脩水又東南逕馬城縣故城北。《地理志》曰：東部都尉治。《十三州志》曰：馬城在高柳高柳詳後雁門水下。東二百四十里，守敬按：前漢縣屬代郡，後漢因，漢末廢。在今懷安縣西北。俗謂是水為阿頭。朱作河頭，下同。守敬按：《寰宇記》薊縣下引《隋圖經》，于延水俗謂為阿頭河。趙改河頭作阿頭，是也。但趙不云以《寰宇記》校，此或二梁所為。
阿頭出戎方，土俗變名耳。又東逕零丁城南，守敬按：城在今萬全縣西。右合延鄉水。水出縣西山，守敬按：今名西洋河，出天鎮縣北塞外。東逕延陵故城北。《地理風俗記》曰，當城會貞按：此當城亦馬城之誤。西北有延陵鄉，故縣也，守敬按：前漢縣屬代郡，後漢廢，在今天鎮縣北。俗謂之琦城。朱作俗指謂之琦城川，全刪指字，戴刪川字，是也。又東逕羅亭，又東逕馬城北。全、戴改北作南。會貞按：全、戴蓋以上脩水逕馬城北，故謂延鄉水逕馬城南也。然二水俱逕其北，有何不可，《注》中如此者不少，則北字非訛。
又東注脩水，又東南，于大寧郡北，朱《箋》曰：于，宋本作流。趙云：按于字不誤。守敬按：《大典》本、明抄本並作于。郡詳後雁門水下。右注雁門水。《山海經》曰：雁門之水，
出于雁門之山，雁出其閒，在高柳北，高柳在代北。會貞按：《北山經》，敦水西流，注于雁門之水。《北次二經》，脩水東流，注于雁門。知必別敘雁門之水。蓋即此《注》所引《山海經》說也。今本無之，其為脫漏無疑，當據此補之。至《海內西經》云，雁門山，雁出其閒，在高柳北，高柳在代北。蓋自雁門山以下與此文同耳。《經》各篇複敘者甚多也。「郝懿行曰……古本有此」　按：郝書「鴈出其間」下云：《水經注》及《初學記》三十引此並作「鴈出其門」。又云：高柳在代北，《水經‧水注》引此《經》「北」作「中」，所見本與朱《箋》本同誤。顧祖禹《方輿紀要》四十四亦誤作「中」。(「郝懿行……有此」一段文，今據臺北本刪改。)趙據《郡國志‧注》引《山海經》，雁門者，雁飛出於其門。謂閒字誤，改作門。戴改同。守敬按：《初學記》三十引《經》亦作門，而今《經》作間，與此同。《事類賦注》十九引亦同，當存原文為是。又朱作代中，為代北之誤，詳下。《明志》，陽和衛北有雁門山，雁門水出焉。山在今陽高縣西北，有南洋河，出西北邊外，即雁門水也。其山重巒巘，霞舉雲高，連山隱隱，東出遼塞。守敬按：《史記‧秦始皇本紀》，北據河為塞，並陰山，至遼東。
其水東南流，逕高柳縣故城北，舊代郡治。守敬按：漢縣屬代郡，後漢為郡治，漢末廢。閻若璩曰，《水經注》言舊代郡治高柳，謂東漢也。秦時亦治高柳，與東漢同，與西漢異。觀西漢西部都尉治高柳，不為郡守治可知。又曰，張守節云，飛狐縣北百五十里有秦、漢故郡城。飛狐，漢廣昌縣地，則漢代郡治廣昌縣，秦亦爾。上云治高柳者，恐誤。按：漢廣昌之北數十里為代縣，代縣之北為當城、東安陽二縣，二縣之北為桑乾縣。廣昌縣不得有北百五十里之地。惟桑乾縣則在廣昌北，約有百五十里，而《班志》代郡之縣，以桑乾居首。《一統志》謂前漢代郡治，然則張守節所云秦、漢代郡城，殆即桑乾城矣。而張守節不云郡治桑乾縣者，以桑乾已廢於三國也。其地在邊外，唐時無可指證。故張守節云，在飛
狐縣北一百五十里也。閻氏謂秦、漢代郡治廣昌，誤矣。
秦始皇二十五年，虜趙王嘉，以為郡。「秦始皇二十五年，虜趙王嘉以為郡」　按：沈氏《疏證》於行間改「二十三」作「十九」，於書眉批：「按《始皇本紀》，當云二十五年虜代王嘉。」其訂正同於熊氏，在前。 朱作秦始皇二十三年虜趙王遷國以為郡，《箋》曰：當作以國為郡。趙、戴改。會貞按：《漢志》代郡，秦置，不言置於何年。《史記‧始皇本紀》，十九年，王翦、羌瘣盡取定趙地東陽，得趙王。《索隱》云，趙王遷也。是虜遷在十九年，非二十三年，且遷都邯鄲，秦虜遷，置邯鄲郡，此不得謂虜遷以為代郡。據《趙世家》，秦既虜遷，趙立嘉為王，王代六歲，秦進兵破嘉，遂滅趙以為郡。《六國表》，嘉六年當始皇二十五年，[《本紀》及《表》並載是年虜嘉。]則此當作始皇二十五年虜趙王嘉以為郡，今訂。全氏知原文不合，改以國為郡四字，作趙公子嘉據代稱王，秦滅嘉以為郡十四字，而上句仍沿秦始皇二十三年虜趙王遷之誤。王莽之所謂厭狄也。建武十九年，世祖封代相堪為侯國。昔牽招斬韓忠於此處。朱《箋》曰：《魏志》，牽招字子經，太祖辟為從事，遣詣柳城，在峭王大會坐上，以韓忠為公孫康使者，擅拜峭王為單于，捉忠頭，頓築，拔刀欲斬之。峭王驚怖，徒跣抱招，以救請忠。「徒跣抱招，以救請忠」　按：朱《箋》本原文作「抱招救請跪伏受敕教」。趙云：按《巵林》曰，《魏志‧牽招傳》，韓忠之頭，非斷子經之手，《注》誤也。又傳稱遣詣柳城，《地理志》，高柳屬代郡，柳城屬遼西，相去遠矣，善長又誤。
城在平城東南六七十里，趙作六十七里。守敬按：在今大同縣東南。于代為西北也。守敬按：此句因駁《山海經》高柳在代北之文，謂高柳於代，不在北而在西北也。觀此益足徵《注》代中為代北之誤。雁門水又東南流，屈逕一故城，背山面澤，北俗謂之叱險城。雁門水又東南流，屈而東北，積而為潭。其陂斜長而不方，東
北可二十餘里，廣一十五里，會貞按：《魏書‧序紀》昭皇帝分國為三部，一部居代郡之參合陂北，此陂與參合近，疑即參合陂也。蒹葭藂生焉。朱藂作蘭，《箋》曰：一作叢。全、趙改，戴作藂。敦水注之。其水導源西北少咸之山南麓，朱其訛作導，《箋》曰：當作其。戴、趙改。戴之山乙作山之。守敬按：明抄本作其。敦水自少咸山南麓，東逕參合城南，則出參合城西，少咸山當在今陽高縣之西。東流逕參合縣故城南。
《地理風俗記》曰：道人城道人縣詳前。北五十里，有參合鄉，故縣也。守敬按：前漢縣屬代郡，後漢廢，在今陽高縣東北。敦水又東，水注之，水出東阜下，「敦水又東，水注之，水出東阜下」　按：朱《箋》本訛作「東又」，脫「水」字。趙氏刊誤已補，全、戴改同。《疏》逕改未作記。西北流逕故城北，俗謂之和堆城。又北合敦水，亂流東北注雁門水。故《山海經》曰：少咸之山，敦水出焉，東流注于雁門之水。守敬按：《北山經》文。郭景純曰：水出雁門山間，謂斯水也。雁門水又東北，入陽門山，謂之陽門水，守敬按：《寰宇記》引《隋圖經》作羊門水，羊、陽音同。與神泉水合。朱脫水合二字，全、趙、戴增。水出葦壁北，水有靈焉。及其密雲不雨，陽趙作暘。旱愆期，多禱請趙作請禱。焉。水有二流，世謂之比連泉。一水東北逕一故城東，世謂之石虎城，而東北流注陽門水，又東逕三會亭北，守敬按：《魏書‧明元帝紀》，泰常八年七月，幸三會屋侯泉。侯泉蓋即此神泉，三會屋亦即此三會亭也。又東逕西伺道城北，又東，託台谷水注之。
水上承神泉于
葦壁北，東逕陽門山南託台谷，謂之託台水。會貞按：今懷安縣南有託台水，非此《注》之託台水也。此託台水在今天鎮縣西南。汲引泉溪，渾濤東注，朱渾訛作澤，又重一澤字，戴、趙改刪。守敬按：明抄本作渾。行者閒一十餘渡，東逕三會城南，即三會亭。又東逕託台亭北，又東北逕馬頭亭北，東北注雁門水。雁門水又東逕大寧郡北，守敬按：郡在今懷安縣東北。魏太和中置。守敬按：《地形志》無此郡，當是孝昌中陷，天平中未復置，故《地形志》不載。有脩水注之，即《山海經》《北次二經》所謂脩水東流注于雁門水也。《地理志》有于延水，守敬按：《漢志》代郡且如縣，于延水出塞外。而無雁門、脩水之名，《山海經》有雁門之目，而無說于延河，守敬按：下文屢稱延河，則于延水又有延河之名。趙云，按《漢志》雁門郡疆陰縣，諸聞澤在東北，而是澤竟無聞焉。會貞按：趙說宜載于前如渾水旋鴻池之下，不當載此。緣漢疆陰縣在平城縣之北，皆雁門郡地，而此上所敘且如、馬城、延陵、高柳、參合諸縣，則漢代郡之屬縣也。自下亦通謂之于延水矣。
水側有桑林，故時人亦謂是水為藂桑河也。斯乃北土寡桑，至此見之，因以名焉。于延水又東逕罡城南。全、戴罡作岡，下同。守敬按：城在今懷安縣東北。按《史記》，《蔡澤傳》蔡澤，燕人也，謝病歸相印，朱印作秦，全、趙、戴同。守敬按：《澤傳》，謝病請歸相印，此秦字是印字之誤，今訂。號罡成君，守敬按：《史記》作綱成，《國
策》又作剛成。疑即澤所邑也。全云：澤受綱成之封于秦，其時燕未亡，不得以燕地封澤。《續志》系綱成于東郡，而劉昭疑之，可見其地之無考矣。樂史曰，許州許昌縣有剛成，澤所封。守敬按：是時許昌亦非秦境，以蔡澤燕人度之，或是時已有遙封，當與魏冉之封同，仍以酈說為優。世名武罡城。于延水又東，左與寧川水合，水出西北，守敬按：《魏書‧道武帝紀》，登國二年，幸寧川。其水當在今萬全縣之西。東南流逕小甯縣故城西，東南流，注于延水，又東，朱脫逕小甯縣故城西東南流注于延水又東十六字，趙據黃本增，戴有。守敬按：《大典》本、明抄本並有此十六字。逕小寧縣故城南，《地理志》寧縣也，守敬按：前漢縣屬上谷郡，後漢、魏因。《一統志》，晉省。即今萬全縣治。西部都尉治，王莽之博康也。
《魏土地記》曰：大甯城西二十里有小甯城。會貞按：此大甯城謂下廣寧縣城，非上大寧郡城也。大寧郡城在寧縣之西南，廣寧縣城則在寧縣之東。蓋舊以廣寧縣為大寧，以寧縣為小寧，故《魏土地記》載兩城，直以小寧城、大寧城名之。而酈氏敘兩縣，亦以小寧縣故城、大寧縣故城稱之。昔邑人班邱仲趙云：按樂史曰，班或作瑕。守敬按：《列仙傳》作瑕邱，本複姓。居水側，賣藥于甯，百餘年，人以為壽，後地動宅壞，仲與里中數十家皆死，民人取仲尸守敬按：《列仙傳》作民入取仲尸。《寰宇記》作人有孔氏入取仲尸，則此人當入之誤。棄于延水
中，收其藥賣之。仲被裘從而詰之，守敬按：《列仙傳》作仲披裘而從，詣之取藥。此人失怖，朱此訛作北，《箋》曰：疑作此。守敬按：《寰宇記》作此。叩頭求哀。仲曰：不恨汝，故使人知我耳。守敬按：《列仙傳》無不字、故字，仙人逃名，原書是也。去矣。後為夫餘王驛使來寧，北方人謂之謫仙也。全、趙、戴改北作此，守敬按：《寰宇記》亦作北。
于延水又東，黑城川水注之。水有三源，出黑土城西北，奇源合注，總為一川，守敬按：《新唐志》，檀州下有鎮遠軍，故黑城川也。其川在今密雲縣北，非此水。此水今名清水河，出張家口邊外。東南逕黑土城西，又東南流，逕大甯縣西，而南入延河。延河又東，逕大甯縣故城南。《地理志》云廣寧也，守敬按：前漢、魏縣屬上谷郡，後漢、魏因。《一統志》，晉省。在今宣化縣西北。王莽曰廣康矣。《魏土地記》曰：下洛城西北百三十里，朱脫城字，趙、戴刪。有大甯城。于延水又東南，逕茹縣故城北，守敬按：前漢縣屬上谷郡，後漢廢。在今宣化縣西南。王莽之穀武也，世謂之如口城。《魏土地記》曰：城在雞鳴山山詳下。西十里，南通大道，西達甯川。甯川詳下。于延水又東南，逕鳴雞山西。
《魏土地記》曰：下洛城東北三十里有延河，《方輿紀要》引此，延上有于字。東流，北有鳴雞山。守敬按：《御覽》四十五引《隋圖經》，鳴雞山在懷戎縣東北，本名磨笄山。昔趙襄子殺代王，其夫人曰，代已亡矣，吾
將何歸？遂磨笄於山而自殺。代人憐之，為立祠焉，因名其山為磨笄山。每夜有野雞群鳴於祠屋上，故亦謂為鳴雞山。《史記》曰：趙襄子殺代王于夏屋而并其土。襄子迎其姊於代，其姊，代之夫人也。至此，曰：代已亡矣，吾將何歸乎？遂磨笄于山而自殺。守敬按：《史記‧趙世家》，趙襄子北登夏屋，使人擊殺代王，遂興兵平代地。其姊聞之，泣而呼天，磨笄自殺。代人憐之，所死地名之為磨笄之山。與酈氏所引《史記》大異，疑所引非《史記》之文，依他書所載，誤為《史記》也。代人憐之，為立祠焉，因名其山為磨笄山。朱其下有脫文，《箋》曰：疑脫地字。趙依孫潛校，增山字。戴增同。每夜有野雞群鳴于祠屋上，故亦謂之為鳴雞山。
《魏土地記》云：會貞按：上引《魏土地記》當至故亦謂之為鳴雞山句止，此重引《魏土地記》云上當有又字。代城東南二十五里有馬頭山，山詳下。其側有鍾乳穴。趙襄子既害代王，迎姊。姊，代夫人。夫人曰：以弟慢夫，非仁也；以夫怨弟，非義也。磨笄自刺而死，會貞按：《列女傳》[《貞順》]，襄子擊殺代王，迎其姊趙[當作代。]夫人，夫人曰，以弟慢夫，非義也，以夫怨弟，非仁也，自殺於磨笄之地。為《魏土地記》所本，而與此非仁、非義互異。使者自殺。民憐之，為立神屋于山側，因名之為磨笄之山，未詳孰是？守敬按：《魏書‧文成帝紀》，和平元年，葬昭太后於廣寧鳴雞山。《皇后傳》，葬於廣寧磨笄山，俗謂之鳴雞山。《隋圖經》，磨笄山在懷戎縣。[《事類賦注》七引。]
《通典》，懷戎縣鳴雞山，本名磨笄山。《寰宇記》，鳴雞山在縣東北七十里，本名磨笄山，即《魏土地記》前一說也。《括地志》，磨笄山在飛狐縣東北百五十里，以馬頭山當之。《史記‧正義》以為據。《元和志》、《寰宇記》，飛狐縣下亦載磨笄山，即《魏土地記》後一說也。《魏土地記》，酈氏仍兩採之，不加臆斷，至為矜慎。樂史亦然。明尹耕《磨笄山辨》，則謂鳴雞山在上谷境馬頭，近代城，以馬頭為磨笄。《一統志》從之。鳴雞山，遼、金、明諸《志》，已訛為雞鳴山，[《遼志》分磨笄、雞鳴為二山。]今磨笄山在宣化縣東南，馬頭山在今蔚州東南三十里。
于延水又南，逕且居縣故城南，守敬按：前漢縣屬上谷郡，後漢廢。今宣化縣東六十里。王莽之文居也。趙云：按《漢志》是久字，舊作文，非。其水東南流注于水。《地理志》曰：于延水東至廣甯入治，非矣。趙、戴並依《漢志》改治作沽，以為于延水本入治，酈氏必是駁入沽之訛，故反改治作沽。會貞按：全、趙、戴皆未得酈氏之意。酈氏謂于延水逕廣寧故城南，又逕茹縣故城北，又逕鳴雞山西，又逕且居故城南，而後注於水。是《漢志》當云于延水至且居入治，不當云至廣寧入治，乃駁廣寧二字，非駁治字也。今本《漢志》訛治為沽，[又脫廣字。]趙、戴遂誤會妄改，不知至廣寧入沽，非，至廣寧入治，亦非也。段氏《說文‧注》已見及，今更詳疏之。
史／地理／廣東新語／卷二十五　木語／757紅豆(P.660)
757紅豆
紅豆。本名相思子。其葉如槐。莢如豆子。夏熟。珊瑚色。大若芡肉微扁。其可以飼鸚鵡者。乃蔬屬藤蔓子。細如菉豆。而朱裳黑喙。其結實甚繁。乃籬落間物。無足貴也。其木本者。樹大數圍。結子肥碩可玩。萬紅友萬樹字紅友。清宜興人。有詞律及擁雙豔傳奇三種。有詞云。拂砌青陰。垂檐絳莢。暖風薰坼。串剪珊珠。琤琤點苔石。鸚哥啄雨。銜不去詰多香粒。唐代宗時日林國獻紅豆大而有光名詰多珠。珍惜。誰喚小梅。僭紅兒名色。又有賦云。其蔭也如槐之敷。其結也如豆之腴。其莢維絳。其實則朱。其色煒煒然如屑南海之珊瑚。其質磊磊然如採合浦之明珠。若是物者。即為之奩瑇瑁。柈車渠。聯以冰蠶之縷。而綴諸翠鳳之襦。不亦宜乎。又曰。爰有扶桑小墅。刺桐別院。黎女青鬟。蠻姑素面。挹深翠於林間。檢輕紅於槭畔。莞榴粒之羞圓。嘅芡肥之輸茜。混火齊而光攙。勻韎鞨而顏亂。訝丹砂其九還。儗琥珠之一串。戲藏鬮而賭勝。裹鮫綃以持薦。偶玫釧之悞觸。隨杏帬而不見。豈徒蓄豔于香閨。實足襲珍乎玉案。又紅豆花。形似蓮而小。色白。
中有紅心一縷。汪碧巢森字晉賢。號碧巢。清桐鄉人。久官廣西。有粵西詩載、文載、叢話等。詩。冰潔花叢豔小蓮。紅心一縷更嫣然。王摩詰詩。紅豆生南國。此物最相思。按相思子。朱墨相銜。豆大瑩色。山村兒女。或以飾首。婉如珠翠。收之二三年不壞。相傳有女子望其夫於樹下。淚落染樹結為子。遂以名樹云。
史／地理／天童寺志／卷七／塔像攷／應菴華禪師塔(P.11-1)..[清嘉慶間重刊本　　本書與法鼓文理學院合作製作]
又祭師文維隆興元年六月十三日左承議郎太常丞兼權尚書吏部郎官李浩謹以香茶之奠致祭于故天童山應菴禪師和尚嗚呼師遂遷寂矣夫抑世諦流布也弗祭其弗來矣夫祭之果亦至也方其彷徨于水南周旋于江東西湖南北困頓于雲居章敎之久如求亡子如喪考妣兹其未悟矣夫抑未嘗不巍巍堂堂煒煒煌煌也已而獨踞道場一十有五說法如雷如風奔走衲
僧如鳳如麟兹其旣悟矣亦未嘗不跛跛挈挈百醜千拙也烹鍛諸佛其無功矣夫抑最上之功也呵咄列祖是無德矣夫亦無等等之德也走之于師爰自相視而笑授受兩忘昔不爲宿習淮江異出不爲阻儒釋異容不爲間時從杖履日瞻槌拂不爲親曠絕彌年元字脚不通不爲疎生而咨叩不爲敬不哭臨不爲慢善觀走于師者于一奠焉而觀之無餘蘊矣尚饗
史／地理／增修雲林寺志／卷五／藝文／永明壽禪師畫像贊　釋居簡(P.24-1)..[清光緖十四年錢塘嘉惠堂丁氏刻本　　本書與法鼓文理學院合作製作]
永明壽禪師畫像贊
釋居簡
客吟燈殘猿嗁月落納帔蒙頭千巖萬壑指破凡夫爲等覺妙覺齊大小乘於錢索井索縱大辨于談笑寄虛懷於冥莫所謂百軸宗境之文如泰山之一毫芒巍巍堂堂煒煒煌煌非心亦非佛破鏡不重光
史／地理／西天目祖山志／卷八／贊(P.5-1)..[清嘉慶九年序刊本　　本書與法鼓文理學院合作製作]
釋行端斷崖禪師讃天目之白雲不白天目之靑山不靑只者是渠眞面目莫聽斷
崖流水聲
中峯和尚贊巍巍堂堂煒煒煌煌言無舌而充塞乎五湖四海名無翼而軒翥乎九有八荒其廓徹也似傋頭陀契機雪峯之籌室其痛快也如忠道者悟旨佛眼之磨坊由是四十年不下西天目卽靑山白雲為寶華王獅子高廣之座與森羅萬象同一敷揚斯所以鍾普明一門之秀聯慧朗三世之芳也
叢書／正誼堂全書／學規類編／卷之二十／學古齋銘(P.10-1)..[清康熙張伯行編同治左宗棠增刊本]
學古齋銘
相古先民學以為己今也不然為人而已為己之學先誠其身君臣之義父子之仁聚辨居行無怠無忽至足之餘澤及萬物為人之學煥然春華誦數是力纂組是誇結駟懷金煌煌煒煒世俗之榮君子之鄙維是二者其端則微眇緜不察胡越其歸卓哉周侯克承先志日新此齋以迪來裔此齋何有有圖有書厥裔伊何衣冠進趨夜思晝行咨詢謀度絕今不為惟古是學先難後獲匪亟匪徐我則
銘之以警厥初
叢書／問經堂叢書／毛詩馬王微／卷一　國風／邶柏舟詁訓傳第三(P.3-2)..[清嘉慶孫馮翼輯刊本]
彤管有煒說懌女美
王肅云嘉彤管之煒煒然喜樂其成女美也
說懌說本又作悅毛王上音悅下音亦鄭說音始悅反懌作釋始亦反
叢書２／歲時習俗資料彙編／新增月日紀古／卷之一中／正月卷之一中／初三日(P.228)..[清順治宛委山堂勘重較說郛本]
元稹郊天日五色祥雲賦臣奉某日詔書曰惟元祀月正之三日將有事於南郊直端門而云出天錫余以雲瑞是何祥而何吉臣稹稽首敢言其實陛下乘五位而出震迎五帝以郊天五方騰其粹氣故雲五色以相宣排空乍直捧日初圓獸蹲而龍鱗熠熠鳥跂而鳳翼翩翩羽蓋凝而軒皇暫駐風馬駕而王母欲前影帶具彩疑錯繡之遙屬光照乎物比摛錦之相連觀之者無小無大觀之曰非煙若煙昔者卿雲作歌於虞舜白雲著詞於漢武皆跂望而為言非仰
觀而遂覩今陛下德至天地恩覃草莽當翠輦黃屋之方行見金枝玉葉之可數陋泰山之觸石方出鄙高唐之舉袂如舞昭示於公候卿士莫不稱萬歲者三並美於麟鳳龜龍可以與四靈而五於是載筆氏書百辟之詞曰郁郁紛紛維慶霄之雲古之堯舜幸得以為君象胥氏譯四彝之歌曰煒煒煌煌天宇之祥唐有神聖莫敢不來王帝用愀然曰予何力澤未周於四海雲何為乎五色來以羣后舉爾眾職由五行以修五事遵五常而厚五德正五刑以去五虐繁
五稼而除五賊苟順乎人理之父子君臣則安知雲物之赤黃蒼黑進我輦輅就我陶鈞雖有光華之萬狀不若豐穰於四郊凡百庶僚相趨而顧稍疑江上之奇果異封中之素補天者雖欲抑之而不出簮筆者安可寢之而無賦越明日臣稹詠霈澤於鷄竿之前覩斯雲散之為五采之湛露
