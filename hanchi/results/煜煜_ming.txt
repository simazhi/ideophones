子／醫家／御定佩文齋廣群芳譜／花譜　卷二十二至卷五十三／卷二十九　荷花一／集藻／賦(P.20-2)..[文淵閣四庫全書本]
［賦］
御製〈西苑芙蕖賦〉惟澤芝誌於爾雅菡蓞詠於風詩繄金塘
之麗草允栁沼之朱儀夫其的爍輕莎翩躚清瀨玉節蟠根翠羽襞葢縷黃作鬚跗紫成𦷾䕃太液之漣漪蕩昆明之霧靄爾乃幽房晨折芳葩夜舒前迎丹殿後匝瑶除髙披直道斜嬝周廬萋萋川碧淼淼天虚光留錦騖隂唼文魚葉𣻌珠而錯落影翻月而軒渠若夫黛罨如烟華濃似𦂶藻采橫洲霱雲被沚或雪沁瓊英螺含碧蘤桃倩紅𧀮菊分金蕊競秀揚輝爛兮出水如仰如俯似低復昂𠅘𠅘交𠋣田田並将宛若瑶林之四映矯如朱鷺之載翔至於
萍合橋㾗蒲牽波縠溪静禽喧臺髙樹複梅雨滳而浮馨麥飈扇而散馥氤氲於講席之書郁烈乎侍臣之服間命沙棠之楫駕芙蓉之舟似搴華峰之種無待汾水之謳宴羣工於在鎬聊悦豫以凝庥盖其濯素挺生拔泥不滓外直中通花榮實㫖潔比髙人清同君子是以廬山則淵明屆焉濂溪則惇頤樂只余願賢士之釋荷裳乃睠幽姿而不自已
〔増〕漢閔鴻〈芙蓉賦〉乃有芙蓉靈草載育中川竦修幹以
凌波建綠葉之規圓灼若夜光之在𤣥岫赤若太陽之映朝雲乃有陽文修嫮傾城之色揚桂枻而来遊玩英華於水側納嘉賔兮傾筐珥紅葩以為餙感夭桃而歌詩申闗雎以自敕嗟留夷與蘭芷聴鶗鴂而不鳴嘉芙蓉之殊偉託皇居以𤼵英　魏曺植〈芙蓉賦〉覽百卉之英茂無斯華之獨靈結修根於重壤泛清流而擢莖其始榮也皦若夜光尋扶桑其揚暉也晃若九陽出暘谷芙蓉蹇産菡萏星屬𢇁條𡸁珠丹榮吐綠焜焜韡韡爛
若龍燭觀者終朝情猶未足於是狡童媛女相與同遊擢素手於羅袖接紅葩於中流　晉孫楚〈蓮花賦〉有自然之麗草育靈沼之清瀨結根繫於重壤森蔓延以騰邁爾乃紅花電𤼵暉光曄曄仰曜朝霞俯照緑水潜緗房之奥密兮含珍藕之甘腴攅聚星列纖離相扶㣲若𤣥黎披幽夜粲若鄧林飛鵷雛　潘岳〈蓮花賦〉偉𤣥澤之普衍嘉植物之並敷遊莫羙於春臺華莫盛於芙蕖於是恵風動冲氣和眄清池翫蓮花舒綠葉挺纖柯結
綠房列紅葩仰含清液俯濯素波修柯婀娜𣐱莖苒弱流風徐轉廻波㣲激其望之也曄若皦日燭崑山其即之也晃若盈尺映藍田　〈芙蓉賦〉䕃蘭池之豐沼育沃野之上腴課衆榮而比觀煥卓犖而獨殊狎獵雲布窋咤星羅光擬燭龍色奪朝霞丹煇揮紅飛鬚𡸁的紛披赩赫散煥熠爚流芬賦采風靡雲旋布濩磊落蔓衍夭閑𤼵清陽而增媚潤白玉而加鮮　夏侯湛〈芙蓉賦〉臨清池以遊覽觀芙蓉之麗華潜靈藕於𤣥泉擢修莖乎
清波煥然䕃沼灼爾星羅若乃廻縈外散菡萏内離的出艶𤼵葉恢花披綠房翠𦷾紫飾紅敷黃螺圓出𡸁蕤散舒纓以金牙㸃以素珠固陂池之麗觀尊終世之特殊爾乃採淳葩摘圓質析碧皮食素實味甘滋而清羙同嘉異乎橙橘参嘉果以作珍長𠑽御乎口實　宋傅𠅙〈芙蓉賦〉考庶卉之珍麗實總羙於芙蕖潜幽泉以育藕披翠蓮而挺敷汎輕荷以冒沼列紅葩而曜除徼旭露以滋采靡朝風而肆芳表麗觀於中沚播郁烈於蘭
堂在龍見而萌秀於火中而結房豈呈芬於芷蕙将越味於沙棠詠三閭之被服羙蘭佩而荷裳伊𤣥匠之有瞻悦嘉卉於中渠既輝映於丹墀亦納芳於𦂶䟽
〔原〕鮑照〈芙蓉賦〉感衣裳於楚賦詠憂思於陳詩訪羣英之艶絶標髙名於澤芝會春陂乎夕張搴芙蓉而水嬉抽我衿之桂蘭㸃子吻之瑜辭𨕖羣芳之徽號羙斯花之郁烈抱兹性之清芬稟若華之驚絶單蓲陽之妙手測淲池之光潔爍彤輝之朙媚粲雕霞之繁悦顧椒丘而
非偶豈圓桃而能埓彪炳以蒨藻翠莖而紅葩青房兮規接紫的兮圓羅𣗳妖婬之弱幹散菡萏之輕荷上星光而倒景下龍鱗而𨼆波戲錦鱗而夕映曜繡羽以晨過結游童之湘吹起榜妾之江歌備日月之温麗非盛明而謂何若乃當融風之暄盪承暑雨之平渥被瑶塘之周流繞金渠之屈曲排積霧而揚芳鏡洞泉而含綠葉折水以為珠條集露而成玉潤蓬山之瓊膏輝葱河之銀燭𠜍五華於仙草超四照於靈木雜衆姿於開卷
閲羣貌於昬明無長袖之容止信一笑之空城森紫葉以上擢紛緗蕊而不傾根雖割而琯徹柯既解而𢇁縈感盛衰之可懐質始終而常清故其為芳也綢繆其為媚也奔𤼵對妝則色殊比蘭則香越泛明彩於宵波飛澄華於曉月陋荊姬之朱顔笑夏女之光髮恨狎世而貽賤徒愛存而賞沒雖凌羣以擅竒終從嵗而零歇
〔増〕梁簡文帝〈採蓮賦〉望江南兮清且空對荷華兮丹復紅卧蓮葉而覆水亂髙房而出叢楚王暇日之歡麗人
妖艶之質且棄𡸁釣之魚未論芳䓑之實惟欲迴渡輕船共採新蓮傍斜山而屢轉乘橫流而不前於是素腕舉紅袖長迴巧笑堕鳴璫荷稠刺宻亟牽衣而綰裳人喧水濺惜虧朱而壊妝物色雖晚徘徊未返畏風多而榜危驚舟移而花逺謌曰𡮢聞蕖可愛採擷欲為裙葉滑不留綎心忙無暇薫千春誰與樂惟有妾随君　元帝〈採蓮賦〉紫莖兮文波紅蓮兮芰荷綠房兮翠盖紫實兮黃螺於時妖童媛女蕩舟心許鷁首徐廻兼傳羽杯
棹将移而藻挂船欲動而萍開爾其纎腰束素遷延顧歩夏始春餘葉嫩花初恐沾裳而淺笑畏傾船而斂裾故以水濺蘭橈蘆侵羅𧟆菊澤未反梧臺逈見荇濕霑衫菱長繞釧泛柏舟而容與歌採蓮於江渚歌曰碧玉小家女来嫁汝南王蓮花亂臉色荷葉雜衣香因持薦君子願襲芙蓉裳　昭明太子〈芙蓉賦〉色兼列彩體繁衆號初榮夏芬晩花秋曜興澤陂之徽章結江南之流調　江淹〈蓮花賦〉檢水陸之具品閲山海之異名珍爾
秀之不定乃天地之精英殖東國之流詠出西極而擅名方翠羽而結葉比碧玉而為莖蕊金光而赩色藕氷折而玉清載紅蓮以吐秀披絳葉以舒英故香氛感俗淑氣参靈躑躅人世茵蒀祇㝠青桂羞烈沉水慚馨於是生乎澤陂出乎江隂見彩霞之夕照覿雕雲之晝臨既翕赩於洲漲亦映曖於川潯奪夜月及熒光掩朝日與赩火出金沙而延曜被淥波而覃拖冠百草而絶羣出異𩔖之衆夥故仙聖傳圖英𨼆留記一為道珍二為
世瑞𤼵青蓮於王宫驗竒花於陸地若其江淡澤芬則照電爍日池光沼綠則明璧洞室曜長洲而瓊文映青崖而火質或凴大淵之清峭或殖疏圃之蒙宻故河北櫂歌之姝江南採菱之女春水厲兮楫潺湲秋風駛兮舟容與著縹芰兮出波擥湘蓮兮映渚迎佳人兮北燕送上客兮南楚知荷華之将晏惜玉手之空佇廼為謡曰秋雁度兮芳草殘琴柱急兮江上寒願一見兮道我意千里逺兮長路難若其花實各名根葉異辭既號芙
蕖亦曰澤芝麗詠楚賦艶歌陳詩非獨瑞草爰兼上藥味靈丹砂氣驗青艧乃可劍棄海岫龍舉雲㠋畫臺殿兮霞蔚圖縑縞兮炳爍永含靈於洲渚長不絶兮川壑
〔原〕唐王勃〈採蓮賦〉非登髙可以賦者惟採蓮而已矣况洞庭兮紫波復瀟湘兮綠水或暑雨兮朝霽乍凉飈兮暮起黛葉青跗烟周五湖紅葩絳蘤電爍千里尤見重於幽客信作謡於君子爾其珍族廣茂淑類博傳藻河渭之空曲被沮漳之淪漣燭澄灣而爛爛亘修漲之
田田豈直水區澤國江漘海壖是以吴娃越艶鄭婉秦妍感靈翹於上節悦瑞色於中年錦㠶映浦羅衣塞川飛木蘭之畫楫駕芙蓉之𦂶船問子何去幽潭採蓮已矣哉誠不知其所以然賞由物召興以情遷故其游泳一致悲欣萬緒至若金室麗妃璇宫佚女傷鳯臺之寂寞厭鸞扃之閑處侍飲南津陪歡北渚見磯岸之紆直覿旌旄之低舉上苑神池芳林御陂樓隂架沚殿彩乗漪張拜洛之容衞備橫汾之羽儀簫鼓𤼵兮龍文動鱗
羽喧兮鷁首移咸靚妝而麗服各分騖而並馳蘋縈漿礙荇觸船危視雲霞之沃蕩望林泉之蔽虧洪川泱泱兮菡萏積綠水湛湛兮芙蕖披惜嵗時兮易晚傷君王兮未知折紺房與湘菂攬紅葩及碧枝廻綃裙兮竊獨歎歩羅襪兮私自竒莫不驚香悼色畏别傷離復有濯宫年少期門公子翠髮蛾眉頳唇皓齒傅粉蘭堂之上偷香椒屋之裏亦復銜恩激誓佩𠖥緘愁承好賜之珍席奉嬉遊之彩斿繡楝曛兮翠羽帳瑶塘曙兮青翰舟
搴條拾蕊沿波泝流池心𡩖而藻薄浦口窄而萍稠和橈姬之衞吹接榜女之齊謳去復去兮水色夕採復採兮荷葉秋願承歡而卒嵗長接席而寡仇於是薊北無事𨵿西始樂霧盡江垠氣恬海寞消怪氣於沅澧照榮光於河洛殊方異類舞詠相錯王公𠨞士歌吹並作則有侯家瑣第戚里芳園穿池壩岸之曲蓄水河陽之源隄防谷口島嶼轘轅嘉木畢植靈草具繁沉桂北之丹藕濯荊南之紫根鬱凄凄而霧合燦曄曄而霞翻洎乎
氣徹都鄙景華川陸麥雨㣲凉梅飈淺燠命妖侣於石城嘯娱朋於金谷乃使綠珠捧棹青琴理舳樽芳醪藉珍餗汎玉潭之瀰漫遶金渠之隈隩石近水而苔濃岸連山而𣗳複排芰末而爭逺託蘆間而競逐赴汨凌波飛袿振羅風低綠幹水濺黃螺上客喧兮樂未已羙人醉兮顔将酡畏蓮色之如臉願衣香兮勝荷徘徊郢調悽慘燕歌念窮歡於水涘誓畢賞於川阿結漢女邀湘娥北溪蕊尚密南汀花更多恨光景兮不駐指芳馨兮
謂何若乃南楚義妻東吴信婦結䄜整佩承筐奉帚忽君子兮有行復良人兮逺征南討九真百粤北戍雞田雁城念去魂駭相視骨驚臨春渚兮一送見秋潭兮四平與子之别烟波望絶念子之寒江山路難水淡淡兮蓮葉紫風颯颯兮荷花丹翦瑤帶而猶欷折瓊英而不歡既而緣隈逗浦還栧歸㯭睠芳草兮已殘憶離居兮方苦延素頸於極漲攘皓腕於神滸惜佳期兮末由徒增思兮何補又若倡姬蕩媵命侣招羣淇上洛表湘臯
汝墳望洲草兮翡翠色動浦水兮驪龍文願觧佩以邀子思搴裳而從君悲時暮愁日曛鳴鐶釧兮響窈窕艶珠翠兮光繽紛憐曙埜之絳氣愛晴天之碧雲棹廵汀而栁拂船向渚而菱分掇翠莖以翳景襲朱蕚以為裙梃楫凌亂風流雨散鳴榔絡繹霧罷烟釋状飛虯之蜿蜿若驚鴻之奕奕艇怯奔潮篙憎淺石絲著手而偏繞刺牽衣而屢襞乃有貴子王孫乘間縱觀何平叔之符彩潘安仁之藻翰税龍馬於金堤命鳧舟于石岸錦纜
翻灑銀檣照爛日側光沉風驚浪深紆北渚之新贈恣東溪之密尋鴛鴦繡彩之文履瑇瑁瓊華之寶琴扣舷擊榜吴歈越吟溱與洧兮葉覆水淮與濟兮花冒潯值朙月之夕出逢丹霞之夜臨茱茰歌兮軫妾思芍藥曲兮傷人心伊採蓮之賤事信忘情之葢寡雖迹兆於水鄉遂風行於天下感極哀樂聲参鄭雅是以緬察谷底窮覽地維北盡豐鎬澇潏南究巴沲越沂莫不𠉀期應節沿濤汎湄薄言採之興言服之𤼵文扃之麗什動幽
幌之情詩使人結眷令人相思宜其色震百草香奪九芝棲碧羽之神雀負青𦫉之寶龜紫秩流記丹經秘詞豈徒加繡柱之光彩曄文井之華滋已矣哉向使時無其族代乏厥類獨秀上清之境不生中國之地學鸞鳯而時来與鶼鶼而間至必能使衆瑞彩沒羣貺色沮湯武齋戒伊臯延佇豈俾夫秦童趙僕倡姬艶女狎而玩之擷而採之乎時有東鄙幽人西園舊客常陪帝子之輿經侍天人之籍詠綠竹於風曉賦彤管於日夕暑徃
寒来忽矣悠哉蓬飄梗逝天涯海際似還卬之寥廓同適越之淫滯蕭索窮途飄颻一隅昔聞七澤今過五湖聼菱歌兮幾曲視蓮房兮幾株非鄴地之宴語異睢苑之歡娱况復殊方别域重瀛複嶂虞翻則故鄉寥落許靖則生涯惆悵感芳草之及時懼修名之或喪誓剗迹潁上棲影渭陽枕箕岫之孤石泛磻溪之小塘餐素實兮吸絳芳荷為衣兮芰為裳永潔已於丘壑長寄心於君王且為歌曰芳華兮修名竒秀兮異植紅光兮碧色
稟天地之淑麗承雨露之霑飾蓮有藕兮藕有枝才有用兮用有時何當娜婀華實移為君含香藻鳯池　宋之問〈秋蓮賦并序〉天授元年勑學士楊炯與之問分日於洛城西入閣每雞鳴後至羽林仗閽人奏名請龜契佇命拱立於御橋之西玉池清冷紅蕖菡萏謬履扃闥自春徂秋見其生視其長覩其盛惜其衰得終天年而無夭折者良以隔礙仙禁人莫由見向若生於瀟湘洞庭溱洧淇澳即有吴姬越客鄭女衞童芳心未成採擷
都盡今委以白露順以凉風榮落有期秋分畢矣斐然願歌其事乆之乃為秋蓮賦焉若夫西城秘掖北禁仙流見白露之先降悲紅蕖之已秋昔之菡萏齊秀芬敷競𤼵君門閟兮九重兵衞儼兮千列綠葉青枝緣溝覆池映連旗兮揺艶揮長劍兮陸離疏瀍兮裂榖交流兮相沃四繞兮丹禁三匝兮承明曉而望之若霓裳宛轉朝玉京夕而察之若霞標灼爍散赤城既如秦女艶日兮鳯鳴又似洛妃拾翠兮鴻驚足使瑶草罷色芳𣗳無
情複道兮詰曲離宫兮相屬飛閣兮周廬金鋪兮璧除君之駕兮旖旎蓮之葉兮扶疎萬乘顧兮駐綵騎六宫喜兮停羅裾仰仙遊而徳澤縱幽覽而神虚豈與夫溪澗兮沼沚自生兮自死海泝兮江沱萬里兮烟波泛漢女遊湘娥佩鳴玉戲清波中流欲渡兮木蘭楫幽泉一曲兮採蓮歌江南兮峴北汀洲兮不極既有芳兮莎城長無艶兮水國豈知移植天泉香飄列仙嬌紫臺之月露含玉宇之風烟雜葩兮照燭衆彩兮相宣鳥翡翠兮
丹青翰𣗳珊瑚兮林碧鮮夫其生也春風晝蕩爍日相煎夭桃盡兮穠李滅出大堤兮艶欲燃夫其謝也秋灰度管金氣騰天宫槐疎兮井桐變搖寒波兮風颯然歸根息艶兮八九月乘化無窮兮千萬年越人望兮已長久鄭女採兮無由緣何深蔕之能固何穠香之獨全别有待制揚雄悲秋宋玉夏之来兮翫早紅秋之暮兮悲餘綠禮盛燕臺人非楚材雲霧圖兮蘭為閣金銀酒兮蓮作杯落英兮徘徊風轉兮哀哀入黃扉兮灑錦石縈
白蘋兮覆綠苔寒暑忙忙兮代謝故葉新花兮往来何秋日之可表托芙蓉以為媒
〔増〕白居易〈荷珠賦〉迸水所集輕荷正敷引修莖而出葉凝玉液以成珠浄緑田田神龜之巢處斯在虚眀皎皎靈鵲之銜来豈殊既羅列其青葢又昭章於白榆亂㸃的爍分規青瑩仰虚無以上出掩晶熒而外映灑之不著湛兮逾浄時寄寓於傾欹每因依於平正可止則止必荷之中央在圓而圓得水之本性飃飈既息而常凝魚鳥頻衝而不定爾乃
一氣暗後初陽照前宿雨霽而猶在曉露裛而正鮮熠熠有光映空水而煥若纍纍無數遍池塘而炯然宛轉而魚目廻視冲融而蚌胎未堅因霑濡而大小随㪚合以虧全輕彩蕩𣻌芳濃厭浥眀璣而夜月争光丹粟而晨霞散入其息也與波俱停其動也與風皆急若轉於掌乃是江妃之珠如凝於盤遂成泉客之泣冰壺捧玉而殊倫水鏡沈精而莫及則知氣有相假物有相資惟雨露之留處當芙蓉之茂時雖賦象而無準必成形而
在兹喻於人則寄之生也擬於道則冲而用之自契𤣥珠之妙何求赤水之遺　宋歐陽修〈荷花賦〉𡵯蘭塘以清暑兮颯蘋風以中人擷杜若之春榮兮搴芙蓉於水濵嘉丹葩之耀質出綠水而含新䕃曲池之清泚𣻌波紋之淵淪披紅衣而耀彩寄清流而託根挺無華之淺艶靡競麗乎先春抱生意以自得兮及薫時之嘉辰若夫夏畹蘭衰夢池草密惨羣芳之已銷獨斯蓮之迥出可以嗅清香而折酲可以玩芳華而自逸况其晩浦烟
霞水𠅘風日投文竿而餌𡸁泳萍莖而波溢𢇁縈藕以全折杯卷荷以半側墜紫菂以𣣱烟斂紅芳而向夕可憐影兮相顧列金葩而返植清風遏以似起碧露合而乍失或兩兩以相扶漸𠅘𠅘而獨出𤼵臙脂於北土生異香於西域匪江妃之小腰即廣陵之清骨爾乃曲沼㣲陽橫塘細雨逐橋上之歸鞍笑堤邉之遊女堕虹梁而窺影𠋣風臺而欲舞覆翠被以薫香然犀燈而照浦雙心並根千株泣露湛月白而風清杳池平而𣗳古送
艇子於西州聞棹謳於北渚迎桃根而待檝逢宓妃而未渡廹而視之靚若星妃臨水而脉脉盈盈逺而望之杳如峡女行雲而朝朝暮暮其妖麗也其閒雅也香荃橈兮木蘭舟澹容與兮悵夷猶東西随葉𨼆上下逐波浮已見雙魚能比目應笑鴛鴦會白頭昔聞妃子貴東隣池上金花不染塵空留此日田田葉不見當時歩歩人　明申時行〈瑞蓮賦并序〉惟聖皇御歴十有四年道化滂流和氣翔洽於時崇慈寜之新構備尊飬之上儀
大孝潜孚靈貺昭答乃有嘉蓮獻異重臺𤼵祥萬乗臨觀六宫燕喜信熙時之上瑞馨徳之貞符爰付丹青用𡸁琬琰命臣等賦之臣謹拜手𥟵首而作賦曰若夫璇宫壯麗紫殿巍峩接蓬莱之仙苑環太液之㤙波渟泓𤣥澤醖釀醇和欣嘉生之咸鬯紛靈瑞其何多宛彼芙蕖嫣然沼沚載以文罌陳之金戺覆碧葉兮田田𣻌清漣兮泚泚被茝紉蘭抽黃曵紫既冉冉以流馨復重重而結𦂶爾其艶外生艶華中吐華剖碧房兮敷絳蕚幻
珠實兮成丹葩粲英英其疉起芬郁郁其交加乃若旭日方升𠨞雲有爛初抱赤兮若傾忽飛丹兮若煉如盤如葢臨金掌以曈曨非霧非烟照虹梁而璀璨又若桂輪乍滿蕙露初零凝清輝兮湛湛潄芳潤兮盈盈紺宇層樓接銀潢而瀲灔雲鬟髙髻開寶鏡以晶熒又若凉雨纔收薫風徐送濯雲錦兮澄鮮舞霓裳兮飛動凌波綽約宛洛浦之驚鴻翽羽翩躚恍秦臺之儀鳯至於星敷電𤼵霧變霞蒸觸景而生態隨物而賦形縦他卉之
穠麗未若茲花之最靈觀其托體慈闈敷榮秘殿映藻井以生妍傍𦂶疏而呈倩煒煌三秀之庭揺曳五明之扇載色載笑如承長樂之歡来㳺来觀每荷重瞳之眷詫神物之有知信人寰之僅見豈比夫駢花并寔連理分枝望舒生於漢圃合歡産於唐池太華峯頭徒咏如船之異麻姑壇上虚傳變碧之竒斯盖重申之佑命特顯象於昌期猗歟我皇徳如虞聖時業業以憂勤日䕫䕫而祇敬承顔順志極尊飬之隆解慍阜財布𡩖仁之
令故珍貺駢𩥚而竒祥疉應䋲繩繼繼用彰累葉之休赫赫眀眀式表重華之盛尚増修於𤣥徳庶永承乎天慶
〔原〕申時行〈後瑞蓮賦〉有韡者華婉如清揚菡萏為簮芙蓉為裳出五沃之上腴兮苞九疑之竒芳繄中通而外直兮洵䔍實而輝光徳可比於君子兮又奚遜夫國香羌託種於𩄇沼兮載移根於長樂挺翠盖之團團兮冒朱華之灼灼枝承蕤以婀娜兮何揚翹之磊落揉珠菂以成葩兮煥重英之出蕚森濯潁於芝房兮儼敷
榮於菌閣朝晞髮於扶桑兮若葵赤之常傾夕弄影於望舒兮象桂輪之載盈峩星冠於絳闕兮散霞標於赤城鳯羽矯其翩翻兮蜃樓起而崢嶸恣意態之橫出兮紛可炳於丹青彼新宫之嶻嶪兮固神靈之所宅薫風扇其淳和兮甘雨滋其薌澤卿雲助其爛漫兮膏露増其的皪夫惟孕粹而鍾祥兮肆焜煌而舄奕乃其含芬桂掖流曄椒塗承恩輝於黼幄兮分繡采於翟䄖映畫堂之甲帳兮迎紫𦋺之金輿燦榮光於華渚兮鬱佳氣
於蓬壺宫伯忻忻而告瑞慈顔𥠇𥠇其歡愉何司花之特巧殆坤元之出符天子乃考祥圖披靈契徴素蓮於王母遡石蕖於炎帝或一房而百子或一花而千嵗兆多夀而多男允卜年而卜世於是羣臣効三呼之祝薦萬嵗之觴陳瓜𤔅椒聊之什詠竹苞松茂之章曰文子與文孫兮𠈷熾而昌曰聖母及聖皇兮𠈷夀而康如重臺之積累共乾坤而乆長臣拜手而作頌庸昭示於無疆頌曰瞻彼璇宫臨紫極兮仙籞神池滙靈澤兮煜煜
竒葩産禁掖兮綠葉朱華苞翠菂兮重英疉蕚何赩赫兮地符山川帝申錫兮百世本支兆蕃碩兮慈齡聖算齊箕翼兮小臣獻頌揚休徳兮福禄萬年子孫千億兮
子／醫家／御定佩文齋廣群芳譜／花譜　卷二十二至卷五十三／卷四十六　金燈花等／石竹／集藻／五言古詩(P.5-1)..[文淵閣四庫全書本]
〔集藻〕
〔五言古詩〕
〔増〕唐王績〈石竹詠〉萋萋結綠枝煜煜垂朱英常恐零露降不得全其生歎息聊自思此生豈我情昔我未生時誰者令我萌棄置勿重陳委化何足驚
〔原〕宋張耒〈石竹花〉真竹乃不花爾獨艶暮春何妨兒女眼謂爾勝霜筠世無王子猷豈有知竹人粲粲好自持時來稱此君
子／醫家／御定佩文齋廣群芳譜／花譜　卷二十二至卷五十三／卷四十九　菊花二／集藻／傳(P.6-2)..[文淵閣四庫全書本]
〔傳〕
〔原〕元楊維楨〈黄華傳〉先生姓黄字華其先有日精者初生筮之繇曰煜煜煌煌綠衣黄裳徳與坤協數用九
彰九九相仍俾爾壽昌佐用炎皇啓於兌方世為中黄夫中五數也寄旺四時九九重陽數也兌秋方也雖寄旺四時而盛必於秋乎陶氏旺春劉氏旺夏陶劉氏謝而中黄氏其昌乎後日精以養生術佐農皇氏壽登一百二十餘歲嘉其功封之雍州之土為壽鄉公賜姓中黄氏後有治蘠者注姬公旦爾雅旦上其名綴衣薦服於帝帝服之喜特賜御愛黄至孫英其祚始落三湘與屈原同夕餐英子為華西入秦遇陽翟大賈衒金爭價
咸陽市華文備五色名次月令至今夏小正以華之善記節名為節華後入漢以服餌法干上出入宮禁后妃侍兒咸與之飲酒乞其祝辭曰長壽長壽宣帝時華以外國肥甘進上𡮢之喜曰金盞銀柈真神仙食也吾不能效武帝食露盤矣華𡮢以氣岸髙自標置曰予圜冠準天純色準地當贊天地開八荒壽域黄中通理獨暢四支非予前聞人佐農皇志也時陽九厄矣遂入平蓋山鍊九華大藥時時與好事者出沽酒市中見者咸呼
為九華先生彭澤令陶潛方棄官柴桑聞先生名特延致之後徙宅東潛不敢名惟以九華呼之潛當九月九日無酒與先生口講服餌法語之曰南山朝來致有佳氣耳少時江州刺史王𢎞送酒至潛以酒讓先生飲先生憙曰吾得拍浮此足矣潛平日交惟兩人先生與五鬣大夫也五鬣在先生上先生戲與五鬛較短長曰汝雖長遭斧創我雖短升中堂又以其能相殿最曰吾茹能使饑人辟糧汝能乎曰能吾飲能使癃殘人康寜壽
考汝能乎曰能曰吾一出能使時王知正氣一灰迹能使諸蟈族吞其譟而不聲汝能乎曰不能矣曰不能何以上吾也五鬛亦曰吾一出能棟天子明堂一灰迹能染歴代之文章子能乎曰不能也曰此吾所以上子也潛聞而笑曰九華既失五鬛亦未為得也二三子黜徳滅巧將太上從太上無名功故無窮於是二人者相與持酒懽甚潛頹然醉醉則遣客而二人者侍門下至蒙霜露不去先自譜其族凡一百六十三黜其冒姓名者
曰滴金馬蘭童萬錢覆等凡六種題曰九華壽譜藏於家云
子／醫家／御定佩文齋廣群芳譜／木譜　卷六十八至卷八十一／卷八十一　君子樹等／夜光木(P.27-1)..[文淵閣四庫全書本]
〔集藻〕
〔賦〕
〈御製夜亮木賦并序〉塞上古木夜視有光遇雨益明移置室
中即之可以燭物嘉其有異故賦猗嘉木之迥異垂四照之華英蜿輪囷於川壌萃盤錯於柯莖外禀㢲德内藴離精煥然夕皎灼爾宵明晼瑞星之初麗炯璧月之漸生既騰輝於山谷亦揚彩於檐楹若乃靈根濯雨榮枝浥露芳澤加鮮澄暉遠布方隐之而彌耀旋即之而如晤洵昭質之無虧何㝠行之是懼爾廼金膏灺蘂鶴燄韜光獨飛熛而振采長煜煜以煌煌吐瓊文於赤水懸瑶景於昆岡非朝華而夕謝殆積闇以能彰於是列之桂宫置以椒室流
映金鋪近燭緗帙豈浮艶之為容亮靈竒之足述庻含章之可貞雖在野而靡失
子／醫家／御定佩文齋廣群芳譜／竹譜　卷八十二至卷八十六／卷八十五　竹四／集藻／五言絶句(P.15-1)..[文淵閣四庫全書本]
〔五言絶句
〈御製詠盆中竹〉此君霜後青密葉欲停雪叢篁傍小山清節依然潔
〔増〕唐太宗〈賦得臨池竹〉貞條障曲砌翠葉貫寒霜拂牖分龍影臨池待鳳翔　盧照鄰〈臨堦竹〉封霜連錦砌傍露拂瑶堦聊將儀鳳質暫與俗人諧　吕太一〈詠院中
叢竹〉擢擢當軒竹青青重嵗寒心真徒見賞籜小未成竿　張紘〈和吕御史詠院中叢竹〉聞君庭竹詠幽意嵗寒多歎息為冠小良工將奈何
〔原〕王維〈斤竹嶺〉檀欒映空曲青翠漾漣漪暗入商山路樵人不可知　〈竹里館〉獨坐幽篁裏彈琴復長嘯深林人不知眀月来相照　裴廸〈斤竹嶺〉眀流紆且直緑篠密復深一徑通山路行歌望舊岑　〈竹里館〉来過竹里館日與道相親出入惟山鳥幽深無世人
〔増〕劉長卿〈斑竹〉蒼梧千載後斑
竹封湘沅欲識湘妃怨枝枝滿淚痕　劉禹錫〈庭竹〉露滌鉛粉節風揺青玉枝依依似君子無地不相宜　韓愈〈竹洞〉竹洞何年有公初斫竹開洞門無鎖鑰俗客不曽来　〈竹溪〉藹藹溪流漫梢梢岸篠長穿沙碧簳浄落水紫包香　張籍〈和韋開州盛山竹巖〉獨入千竿裏緣巖蹋石層筍頭齊欲出更不許人登　李羣玉〈題竹〉一頃含秋緑森風十萬竿氣吹朱夏轉聲掃碧霄寒　殷璠〈題竹〉窓戸盡蕭森空堦凝碧隂不緣冰雪裏為識嵗
寒心　杜牧〈黄州竹逕〉竹崗蟠小逕曲折鬭蛇来三年得歸去知遶㡬千廻　宋徐鉉〈北苑詠竹〉勁節生宫苑虚心奉豫遊自然名價重不羡渭川矦　石延年〈省中對竹〉擢翠向人孤潭潭省署虚雨餘秋更晚風月共蕭疎　蘇軾〈和廬山芝上人竹軒〉洞外復空中千千萬萬同勞師向竹頌清是阿誰風　蘇轍〈和文與可竹塢〉空陂放修竹肅肅復㝠㝠莫除塢外筍從使入園生　〈霜筠𠅘〉林髙日氣薄竹色浄如水寂厯斷人聲時有鳴禽
起　〈篔簹谷〉誰言使君貧已用谷量竹盈谷萬萬竿何曽一竿曲　〈此君庵〉風梢遶簷匝霜幹當𥦗浄遙知素壁上醉墨森相映　楊萬里〈詠竹〉凜凜冰霜節翛翛玉雪身便無文與可自有月傳神　朱子〈丘子野表兄郊園詠竹〉移自溪上園種此墻隂路墻隂少人行来嵗障幽户　〈竹〉種竹官墻隂經年但憔悴故園新緑多宿幹轉蒼翠　〈雲谷竹塢〉悄蒨桃蹊北蕭槮竹塢深不堪秋夜永風雨助悲吟　金李俊民〈詠竹〉瀟灑能醫俗檀欒
看上番我寧負此腹忍使籜龍冤　楊載〈題墨竹〉風味既澹泊顔色不娬媚孤生崖谷間有此凌雲氣　元吳鎮〈題露竹〉晴霏光煜煜皎日影曈曈為問東華塵何如北窓風　〈題畫竹〉霏霏桃李花競向春前開何如此君子四時清風来　𠅘𠅘月下隂挺挺霜中節寂寂空山深不改四時葉　野色入髙秋寒影逝湘水日午思晚凉清風為誰起　抱節元無心凌雲如有意置之空山中凜此君子志　元吉雅謨丁〈畫竹〉雨過蛟龍起風生
翡翠寒但存清白在日日是平安　楊維楨〈雨竹〉倚石添新筍爭妍個個添佳人聽春雨笑隔水晶簾　眀髙啟〈畧上人房竹〉幽篠半梢横山窓颭月眀上人禪定久不怕有秋聲　〈題叢竹圖〉窈窕復䝉茸千山萬竹中幽人夜驚起秋雨共秋風　〈修竹塢〉色映溪沉沉秋雲生夕隂無限楚山意鶴鳴風滿林　李東陽〈畫竹〉山風與溪竹共作一林秋行人休更往前路有鈎輈　旭日照珊瑚秋風碧海枯只愁龍化去不敢鬭齊奴　〈詠竹〉秋
雨爛百草青青修竹林解使秋聲爽還令秋色深
〔原〕馮琦〈竹〉滿地種琅玕修枝䕃茅屋微風如有㑹一一鳴寒玉　本是瀟湘人最愛瀟湘竹何處丘中琴厯厯瀟湘曲　于若瀛〈竹〉清溪遶一灣種竹只數個朝来風籜疎落水青萍破　陳繼儒〈方竹杖〉外方而内虚得道已無上不作漁郎竿還斸仙人杖
子／醫家／御定佩文齋廣群芳譜／卉譜　卷八十七至卷九十二／卷九十一　萍等／垣衣／附錄　瓦松／集藻(P.33-1)..[文淵閣四庫全書本]
〔集藻〕
〔増〕唐崔融〈瓦松賦〉崇文館瓦松者産於屋霤之上千株萬莖開花吐葉高不及尺下纔如寸不載于仙經靡題于藥錄謂之為木也訪山客而未詳謂之為草也驗農皇而罕記豈不以在人無用在物無成乎俗以其形似松生必依瓦故曰瓦松楊炯謂余曰此中草木咸可為賦其詞曰賔館兮沉沉明月高兮重海深試一望
兮上棟下宇開陽闔隂彼美嘉族依于夏屋煌煌特秀狀金芝兮産霤歴歴空懸若星榆而種天苯䔿丰茸青㝠芊眠葩條郁毓根柢連拳間青苔而裛露陵碧瓦而含烟春風搖兮鬱起冬雪糅兮蒼然詎充採掇罕任雕鐫桐君莫賞梓匠難甄用匪適于時要必濫聞于俗傳慚魏宮之烏韭恧漢官之紅蓮觀其衆開榮列虚心獨潔高寧我慕無木禾之五尋卑以自安類石蒲之九節進不必𡡾居不求利芳不為人生不因地其質也菲無
忝于天然其隂也薄纔足以自庇望之常見其表尋之罔得其祕肅穆承華堂皇不賒繩懸麥穗户刻菱花竹蒼筤而衆色樹連理而相加芙蓉發池兮照爛日及懸霤兮紛葩彼懷寳以遇賞此不材而見嗟雖有慕於階闥亦無混于泥沙已矣哉不學懸蘿附柏直蓬倚麻固將含美惡以同貫齊是非于一家亂曰少陽之地兮於何不春博望之苑兮莫匪正人纎根弱植兮生君之館荷施霑恩兮為人所翫物不謝生不知其榮惟願聖皇
千萬壽但知傾葉向時明　無名氏〈瓦松賦〉式觀圖籍幽山窮野聞卉木之名焉考神農之嘗者根莖可驗洪纎不捨惟瓦松兮闕書何昔人兮智寡原其所托高而又雅抽形先寄于鶴樓聳質更資于鴛瓦旖旎芬葩含風接霞既當春而吐葉亦凌秋而㸃花異山苗之極秀狀澗松兮抽芽高居壤霤匪雜泥沙向朝陽兮發榮經夕露兮増華常在危簷心必直詎欲牽風影暫斜小大殊品高卑異盼離離兮若星榆之照灼煜煜兮疑石蒲
之蔥蒨既乏棟梁之用寧怯鐫雕之變豈比夫桂山上蘭谷中長幽隠兮銷馥為芬芳兮敗叢奚若兹物之獨茂無憂患兮養䝉
子／醫家／御定佩文齋廣群芳譜／卉譜　卷八十七至卷九十二／卷九十二　祝餘等／仙人草(P.31-2)..[文淵閣四庫全書本]
〔集藻〕
〔贊〕
〔增〕宋謝惠連〈仙人草贊并序〉余之中園有仙人草焉春穎其苗夏秀其英秋有貞實冬無凋色可謂貫四時而不改者也既嘉其名而美其質染筆作詠庶以攄述云園有佳草名曰仙人煜煜煒煒莫莫臻臻穎發
炎暑苗秀和春竒爾靈質乃植中林
史／傳記／國朝獻徵錄／卷之六／公二／追贈公／越國公胡大海(P.20-1)
越國公胡大海新廟碑
宋濂
丈夫之遇於時也生使人懷之歿使人思之且建廟食於其土必其德澤入人之深堅如金石而弗渝信如四時而弗爽照如日星而不忒然後足以厭乎人心而合乎輿論也嗚呼豈易致哉若今之胡越公者其庶幾無愧於此乎自辛卯兵興天下大亂民遭溺焚倀倀無所棲止　皇帝手秉黃鉞起而救之屯兵滁陽公杖策謁轅門一見語合遂居前鋒以佐揚　天威乙未春二月　王師取和州夏六月下太平丙申春三月平金陵攻京口丁酉春三月又拔毘陵公
皆列戎行或搴旗斬將或操蝥弧以先登前後屢建奇功乃授右翼統軍元帥使宿衛帳下夏四月又從破宣城　上命行樞密院判官鄧愈戍宣公副之秋七月遂同諸將攻徽州拔之元將楊完者聚兵十萬欲復其城公自婺源兼程以進橫槊而前太呼殺入眾皆披靡而遁戊戌春三月諸將克嚴州公又偕往降溪洞兵三萬以功遷行樞密院判官公謂蘭溪去嚴為甚邇蘭溪下則斷婺之右臂矣冬十月乃下蘭溪十有二月王師取婺州陞公僉書行樞密院事公益思有以自效己亥春正月攻陷諸曁州十有一月
又平處州庚子夏五月又拔信州信方絕糧人皆勸公還師公曰此閩楚喉衿地也可棄之乎乃築城浚隍為堅守計辛丑夏五月　上憫公之勞且以娑為海右大藩通甌引越非宿將重臣有以控制之不可乃授公江南等處行中書省參知政事屯戍于婺壬寅春二月溪洞兵叛而西歸公遂遇害知公之死者莫不哀慟流涕如喪厥父母　上聞之亦震悼弗置親御翰墨作文以祭且命有司塐公像配享卞忠貞公廟庭甲辰冬復降　旨贈光祿大夫浙東等處行中書省平章政事柱國追封越國公先是公歿之明
年公之部曲與境內之民悵然遐思若不能勝其情乃相率即城中作新廟一區十越月而廟成堂門庭廡咸具及是寵褒之命下復羣謁於金華宋濂部曲進曰公之號令素嚴人無違禁賞非無功罰非無罪使我等攻必克戰必勝而丕冒於寵靈之內者公之賜歟我之病也孰知而起之我之凍且餒也孰察而周之其能親自裹創注藥及安於食且衣者非公之賜歟公之德我何以將之境內之民又進曰吾婺之民凋瘵殊甚公專心撫摩之昔也奔走西東歲無寧居今也長幼一堂愉愉雍雍非公之賜歟昔也商賈
不通布榖不登今也市區充溢百貨具集非公之□歟昔也厄於暴強莫敢訶問今也攘一莖茅公亦使償之如承平時非公之賜歟公之德我亦何以將之茲者　龍光下被爵登上公人神洽熙雲日潤明卉木動搖如有喜色適新廟告成願為我詳紀公之功德以垂示於無窮是用合辭以請濂竊觀古之名將出戍邊域者有矣得甲士之驩心則耕田鑿井之珉必至於弗寧使斯民稍得以遂其生則持戟荷戈者必不免於愁嘆孰有能兩全者哉若公者可謂尤賢乎已公嘗自誦曰我不知書然吾行軍唯有三事而
已不殺人不虜人女婦不焚人廬舍故其軍一出遠近之人皆爭趨附之葢公處心以仁蒞事以威惟其仁也故不言而民化惟其威也故不待戒而兵自不□犯昔者祭征虜制御士心不越法度所在吏民不知有軍及其死也人為立祠享之較之於公其事固無大相遠也廟而祠之其誰曰不宜初公之未薨嘗夜出人見其兩目煜煜有光若燈及其既薨敵人數□我邊陲公降祥異或見夢於人或覩靈火滿野洶□□人馬聲泊出師輒大捷似實有陰兵來助者是□公之英魂烈爽下上於星辰之間固未嘗亡也□
併及之使知天之生公有非偶然者公姓胡氏諱大海字通甫泗之虹縣人
史／傳記／國朝獻徵錄／卷之三十四／禮部二／尚書二／汪鏜(P.51-1)
資政大夫禮部尚書兼翰林院學士贈太子少保遠峰汪公鏜行狀
沈一貫
公初諱鏜孫既貴以義無所取請於　上去孫而獨以鏜行字振宗人稱遠峰先生汪之先越國公之烈著於歙其子孫散居七十二灘之間而公之汪則所號東門上路者有諱泰亨者元時為慶元路都目阻兵燹入　國朝遂占籍為鄞人泰亨生仕芳仕芳生思溫思溫生公憲公憲生溶卿則公大父溶卿生子晁則公父皆贈資政大夫禮部尚書兼翰林院學士母丁氏贈至夫人公之始妊也夢雷電煜煜已有異
香在闈間則心儀之為佳兒矣生輒秀穎嶄嶄露頭角贈公常摩其顛曰吾門竢兒大哉年十四博記善問以戴記遊於泮鄞諸生故善易尠為戴記者舜江謝文正公與公族祖澤卿同年舉也常為贈公論戴記贈公好之命公負笈之舜江遊長者故鄞有汪氏禮而陸康僖公之孫文和善相人覓壻壻公公名益起年二十三舉甲午賢書數困於春官丁未上春官時巴西陳文端公校禮經推為本房冠比大對高第改翰林吉士己酉授編修癸丑充會試同考官甲寅受命教內書堂內書堂者諸少閹所業也公每為譚
小雅巷伯以下保其專良之志多信悅者丙辰充殿試掌卷官戊午持節封衡壬巳未滿九年考陞侍讀庚申管理文官誥勑迨壬戌再充會試同考官校春秋得今太倉相公卷首薦之尋清武職貼黃十月陞左春坊左諭德往視南京翰林篆明年署南京國子監事留都士驕滛公飭規勵行六館之士蝟與甲子　上召還復管理文官誥敕秋典應天鄉試孫公世芳副公卒於行館簾以內事一切獨身董庀之還復命充分校大典官乙丑再充會試同考官丙寅陞國子監祭酒頒五倫條約禁止超驀及清餼廩之乾沒
者以給諸生廸行敦誨文教一新其冬擢南京工部右侍郎於是　莊皇帝御極為隆慶丁卯所司奉開讀事例改公別衙門用無何以大典錄成陞俸一級己巳補南京太僕卿仍支正三品俸自陳乞罷復以母老身病辭皆不允辛未復為南京工部右侍郎壬申改南京禮部右侍郎其秋召北為禮部右侍郎管國子監事充經筵講官癸酉今　皇帝初御經筵賜白金綵幣陞左侍郎兼翰林院侍讀學士回部管事仍充經筵講官隨充實錄副總裁甲戌充知貢舉官其冬考三品滿廕一子入監讀書乙亥橫被口語屢
求罷　上特慰留之兩蒙　欽遣將祀虔恭　穆廟實錄成陞俸一級賞賚甚渥丁丑復知貢舉八月改吏部左侍郎掌詹事府事教習庶吉士兼管及經筵講官副總裁皆如故　世廟實錄成陞禮部尚書兼翰林院學士仍賞白金綵幣戊寅　上兩宮徽號拜覃恩及父祖加贈二代方是時則公已倦游矣固以疾辭五疏乞休　上念其不可奪准致仕給馳驛歸欽賜鈔幣以示優眷云公天性凝雅斤斤矩折規旋寡言笑無𤰟畦可尋起詞科三十餘年在嘉靖間時方沉濁不可以莊語而公優游奉璋槖筆之事不為
感激悲歌之態亦終無黭染隆萬來雅意獻納壹稟於仁義　上常虛己聽納乞休之疏歲有葢自謂器非時適思抗域外之想矣　上篤念老成端慎綢繆甚厚雅志求退分安止足可不謂善始善終哉卒於戊子距生於正德壬申享年七十有七守臣以聞上下禮部議賜祭二壇遣行人造墳安葬贈太子少保　先皇帝裕邸時將以公侍講讀有祈得之者公輒讓講讀南院篆缺將以某往某祈留擠公公亦不避自不佞□公□□驟爾雅外無媟詞詳略以衷無熱腸亦無□腹□端體要前後如畫一葢詞林前輩之
度若此而公持之益毖云
史／傳記／國朝獻徵錄／卷之一百七／都督府二／都督同知／郤永(P.36-1)
後軍都督府都督同知謚隱懷郤公永墓志銘
孫世芳
榮祿大夫後軍都督府都督同知郤公以嘉靖戊申正月廿六日卒壽七十有八公諱永字世延別號龍泉裔出春秋晉大夫縠世序緜蔓不可詳逮我　高皇帝起鳳陽諱聚者仗劍往從之建奇勣歷階指揮公高祖也聚生璟承遺業以死勤事晉指揮使璟生清補廕調直隸金山衞清弟暹調宣府遂為龍門人暹乏胤弟艾亦蚤世今贈榮祿大夫都督同知文配魏氏贈夫人生子海實公父文甫成童幼不可官文
弟玹姑嗣之累以功晉都指揮同知父海止襲指揮使今以公貴贈榮祿偕母夫人陳受誥命云公生十歲失怙然警敏有大志稍長游庠校讀孫吳兵書秉藻鑑者業巳器之弘治壬戌任行伍遇賊輒奮勇獻馘晉僉都指揮事乙丑賊寇虞嶺官軍困七日夜公出奇解圍當道交薦聲稱煜煜焉正德己巳晉都指揮同知眎萬全都司篆擢陽和獨石參戎尋轉遊擊將軍辛未京輔盜興氓鮮寧宇　上用廷議徵公兵公感憤敵愾靡出弗摧斬獲二千降散殆數萬眾凡追回掠物給主無主始給軍秋毫不巳私一日得女
媛同事文吏欲之公毅然曰毋亟遣人物色其父母而歸焉過郡邑搜閱志圖務稔知夷險俾從事弗迷軍中得家音知母氏平安輒喜不者其餘初公受命止燕幽齊魯及賊南將兵躡之昕夕戰不休時有客謂公盍守界需功成公曰吾豈越境哉第賊騎入深如病切心腹除惡不務本吾其階鴈矣人臣在征戰義得專安可襲常故也客慚退追至鎮江擒元憝殪餘醴而大難卒襄迄今江淮間咸戴郤將軍矣當是時捷音上　毅皇帝嘉悅褒之璽書錫之金幣擢都督僉事屯鎮河間甲戌佩征西前將軍印鎮朔將軍
□鎮上谷逾三月虜侵寧夏孔棘移佩征西將軍印往鎮之旌旗所至倐爾改觀若華暨夷胥用慴服丁丑土番忠順王入寇　上命公佩平虜將軍印督三秦兵勦撫之公集將校諗曰兵法攻心為上故善為國者不師也若知所以即戎乎乃多出文告布于邊徼以警惕之云茲役討不庭也今巳誓番漢兵百萬眾某將可某地某師某將可某師某地毋怯毋貪毋虐毋縱罔克有勳毋貸義正詞嚴聲赫靈濯虜諜知祈哀入貢焉既振旅旋廷臣列疏上擢左軍都督府左都督云己卯再受命開府三關權將逆彬忌之中
以事繫干理賴汪給事中捄章獲免焉巳佩征虜前將軍印鎮遼左時開原封守廢公會撫監城之相與提兵境上防護一日既結寨時將晡公占象察形以移壘言撫監不可公再言之竟遷一舍許無何暴雨如注舊寨水盈丈撫監遜謝曰微公蚤見我師魚鱉矣嘉靖壬午　上恩禮內外重臣使行人來錫公命旌城□績成也癸未賊寇寧靜眾二十萬耄倪戄號曰賊眾我寡勢不相恪然主客勞佚利在我也乃徧喻諸將堅壁遏衝躬帥精騎往敵之沉謀英識懸合玅中計斬四十首輜重無筭捷奏　上降勑褒賚焉
丙戌以疾懇辭方就間廷臣更薦之再佩鎮朔將軍印鎮上谷扶疾視事出塞風聞虜眾驚曰天朝將郤太師矣戊子疾轉劇累辭俞允三月甫痊即起僉左軍都督事又東廳督軍又督京城內外廵捕都人宴肅癸巳賊逼三晉羽檄日馳　上拊牀思大思兵之朝臣僉謀推公復佩平虜將軍印總制宣大偏保虜聞之中宵北走廼雲中師奸紀公偕少司馬劉公源清問罪焉於是謀殄渠魁罔治脅從審機用間懸賞待勳地方寧輯然有未盡知公者以師老財費言因被黜歸里公于于也癸卯閑住肘後再佩鎮朔將軍
印鎮上谷公惟虜年來我輕宜示強乃毀垣許入賊疑懼無犯越歲始糾眾寇渡口公躬擐甲冑指揮將佐斬首五十賊氣索然　上聞復勞賞然公年且暮尚矍鑠不自倦于勤也塞垣未飭烈懷憂悒用糗糧平版幹議遠邇揣厚薄不愆于素屹成巖險即謂公為長城非邪乙巳數上章以老辭歸怡泉在畝樂融融矣乃三載病彌留進二子訣曰而父官六十年簡書受三十統縉紳薦揚六十疏戰大小百有奇即諸將未而父優而父何憾也但念世受國恩而曹幼罔知能識而父言毋忘而父有子矣言畢目瞑　上
聞之震悼遣官諭祭下太常議謚隱懷可謂君臣之義克協終始矣
史／傳記／國朝獻徵錄／卷之一百十六／隱佚／楊恒(P.26-1)
白鹿生楊恒小傳
宋濂
白鹿生者諸暨之人也風神峻爽翹然欲超羣其外族曰方建塾聘賢傅舘四方游學士生往受諸經領其玄旨稍事文墨輒峻㓗如淵珠眾譁曰生賦資絕倫非積功所可及盍遜其一席地聲光流婺越間煜煜能勳人競要遮作州閭師數弗應浦陽江上有鄭氏一宗累五十室同案而饍戒子姓執贄致辭生躍然興曰是或可為也即日上道皋比中居以倡道為巳責與諸生言必稱曰昔之人曰昔之人日摩月切操行有可觀歷十春秋自以精明不逮前時退居白
鹿山戴梭冠被羊皮裘帶經畊烟雨間暇則吟風弄月傲睨萬象若不知古今之殊軌有識者莫能窮其際高郵欒鳳來為州牧獨造門拜曰鳳聞先生賢言行無悖古先哲人願為州學子師生牢讓不起鳳不得巳令閭右子弟即其家問道州政有闕失鳳必移書諮訪生白以利病裨助恒多後若干載殿中侍御史唐鐸山守越欲辟起之生力辭如前鐸不敢強生性醇篤無銖髮矯偽與人語出肺肝相示恥為覆藏事乖名義峻言斥之弗少恕家無儋石儲臨財甚介山氓誤坐法當死生憫其惷愚謀諸鄉鄙活之氓輟
鳥犍為謝生拒之頓顙于地澘然隕涕生曰東作方興非牛何以畊俟三冬或可爾至期氓復來請生及覆譬曉之乃巳州人士求連生族祝生持其成暨委禽致餼繼以金幣牛笑曰孰謂君子而可以貨誘乎悉遣去人復譁曰是可以義取者生尚不之欲况其他乎於是鄉人教子者恒指生為法效學焉生名恒字本初姓楊氏白鹿生因其所居號之云　史官曰余與生游者三十年不可謂不相知者待罪國史時遂白執政薦之入成均聞生不受州縣辟事乃寢然其行義可法者不當使其泯泯因而造小傳如右隱
之與顯非所以論生也
史／傳記／國朝獻徵錄／卷之一百十八／釋道／釋寶金(P.5-1)
寂照圓明大禪師璧峯寶金公設利塔碑
宋濂
禪師諱寶金族姓石氏其號為璧峯生於乾州永壽縣之名冑父通甫宅心從厚人號為長者母張氏亦嗜善弗倦有桑門持鉢乞食以觀音像授張且囑曰汝謹事之當生智慧之男未幾果生禪師白光煜煜然照室幼恒多疾纏綿衾枕間父母疑之曰此兒感祥徵而生其宜歸之釋氏乎年六歲依雲寂溫法師為弟子既薙落受具戒徧詣講肆窮性相之學對眾演說纍纍如貫珠聞者解頤巳而拊髀嘆曰三藏之
文皆標月之指爾昔者祖師說法天華繽紛金蓮湧現尚未能出離死生況區區者邪即更衣入禪林時如海眞公樹正法幢於西蜀晉雲山中亟往見之公示以道要禪師大起疑情三二年間寢食為廢偶携筐隨公擷蔬於園忽凝坐不動歷三時方寤公曰爾入定耶禪師曰然曰汝何所見禪師曰有所悟爾曰汝第言之禪師舉筐示公公非之禪師寘筐於地拱手而立公又非之禪師厲聲一喝公奮前堪其胷使速言禪師築公胷仆之公猶未之許咲曰塵勞暫息定力未能深也必使心路絕祖關透然後大法可明
耳禪師聞之愈精進不懈遂出參諸方憩峨眉山□不復粒食日採松栢啖之脇不沾席者又三年一念不生前後際斷照體獨立物我皆如自是入定或累日不起嘗趺坐大樹下溪水橫逸人意禪師巳溺死越七日水退競往視之禪師燕然坐如平時唯衣濕耳一日聽伐木聲通身汗下如雨嘆曰妙喜大悟十有八小悟無算豈欺我哉未生前之事吾今日方知其眞耳急往來證於公反覆相辨詰甚力至於拽傾禪榻而出公曰是則是矣翼日重勘之至期公於地畫一圓相禪師以袖拂去之公復畫　圓相禪師於
中增一畫又拂去之公再畫如前禪師又增一畫成十字又拂去之公視之不語復畫如前禪師於十字加四隅成卍文又拂去之公乃總盡三十圓相禪師一一具荅公曰汝今方知佛法宏勝如此也百餘年間參學有悟者世豈無之能明大機用者寧復幾人無用和上有云坐下當出三虎一彪一彪者豈非爾邪爾宜往朔方其道當大行也無用葢公之師云先是禪師在定中見一山甚秀麗重樓傑閣金碧絢爛諸佛五十三菩薩行道其中有招禪師謂曰此五臺山秘魔岩也爾前身修道其中靈骨猶在何乃忘之
既悟遂遊五臺山道逄蓬首女子身披五綵弊衣赤足徐行一黑獒隨其後禪師問曰子何之曰入山中爾曰將何為曰一切不為良久乃沒叩之同行者皆弗之見或為文殊化身云禪師乃就山建靈鷲庵四方聞之不遠千里負餱糧來獻者日繽紛也禪師悉儲之以食游學之僧多至千餘人雖丁歲大儉亦不拒也至正戊子冬順帝遣使者召至燕都慰勞甚至天竺僧指空久留燕相傳能前知號為三百歲人敬之如神禪師往與叩擊空瞪眎不荅及出空嘆曰此眞有道者也冬夕大雪有紅光自禪師空室中起上
接霄漢帝驚嘆賜以金紋伽黎衣遣歸明年己丑復召見延春閣命建壇禱雨輒應贈以金繒若干禪師受之□以振饑乏民又明年庚寅特賜寂照圓明大禪師之號詔主海印禪寺禪師力辭名香法衣之賜殆無虛日自丞相而下以至武夫悍將無不以為依皈巳而懇求還山洪武戊申　大明皇帝即位於建鄴明年己酉燕都平又明年庚戌詔禪師至南京夏五月見　上於奉天殿且曰朕聞師名久以中州苦寒特延師居南方爾遂留於大天界寺時召入問佛法及鬼神情狀奏對稱　旨又二年辛亥冬十月朔
上將設普濟佛會於鍾山命高行僧十人涖其事而禪師與焉賜伊蒲饌於崇禧寺　大駕幸臨移時方還明年壬子春正月既望諸沙門方畢集　上服皮弁服親行獻佛之禮夜將半勑禪師於圜悟關施摩陀伽斛法食竣事寵齎優渥夏五月悉粥衣盂之資作佛事七日乃示微疾　上知之親御翰墨賜詩十二韻有玄關書倍巳成正覺之言　天光昭回人皆以為榮時疾巳革不能詣闕謝至六月四日沐浴更衣與四眾言別正襟危坐目將暝弟子祖全智信請曰和尚逝則逝矣不留一言何以暴白於後世邪禪
師曰三藏法寶尚為故紙吾言欲何為夷然而逝世壽六十五僧臘五十有九後三日奉龕茶毗於聚寶山傾城出送香幣積如丘陵或恐不得與執紼之列露宿以俟之及至火滅獲五色舍利齒舌數珠皆不壞紛然爭取灰土為盡禪師體貌豐偉端重寡言笑福慧雙足所至化之故其在山也捧足頂禮者項背相望其應供而出也持香華擊梵樂而迎者在在而是不啻生佛出現其行事多可書弟子散之四方無以會其同祖全等將以某年月建塔於某山制掇其大畧請安次王普為狀一通徵濂為之銘　□祀方
丘宿於齋居濂與禮部尚書陶凱實侍左右　上出賜禪師詩令觀之其稱禪師之德為甚備夫　聖人之言天也因知禪師之道上與天通下從人望雖不獲遂名山大剎要可以無憾然而月林觀公遠承臨濟正宗其第五傳曰無用寬公竺源盛公竺源之道行於南無用之道著於北禪師葢無用諸孫也濂近銘竺源之墓今又述禪師之行而文諸碑焉嗚呼哲人云亡柰何不興大法衰微之嘆乎
史／地理／西天目祖山志／卷四／游記／明(P.32-2)..[清嘉慶九年序刊本　　本書與法鼓文理學院合作製作]
吳伯與記余自徑山來也欲先東天目之近者而有謂勝在於西遂決意西游曵輿右上二里
許為仰止橋響水巖又上有半山亭觀音巖又上有眠牛石曲轉約十餘里諸峯頳紋蒼點戟皴絲牽若招搖動人者每有石梁夾澗而渡石皆片裂直上穿孔叢攢又似蜂窠蟻穴然古松千百億多垂垂其上霜溜石根與徑山松接氣通靈矣其時蓬蓬獵獵挾蛟龍螭蜒而游也雨注如雷瀑飛如萬疋縞目與膽不無少怖葢兹山落泉如沸一源八道是為浪光之天況雨怒雲奔乎然涼氣侵骨幾雪炎蒸之毒而澗水鼎沸磬戛石響若答亦一快事過此上眞際著衣二亭轉級卽獅子林正殿矣拜佛畢就斷崖塔院飯門外松樹大五圍光瑩瑩映塔頂師固杖擊躓崖下安禪如故稱神僧者也轉西南為中峯塔院松五圍一本二榦怪石傑然支空師固悟道松下幻住以自號登中據最者也再西為高峯塔院法身存張公洞而獅子巖中像甚蒼嶮飛雲閣下臨千丈巖眞可稱獅吼一聲壁立千仞師固以死關自决偈稱鐵蛇鑽海撞倒須彌者是也余叅此三塔院想其心法徧周鏡燈交徹彼松石飛瀑卽圓覺之摩尼珠雜華之寶絲網耳特紀之以當無盡法界此外投筆可也惟
玉柱峯當高峯塔院之上西崒嵂數十圍四面如削古松偃仰其上白雲又幃而罥之回念高麗所賜中峯二十五條法衣及銅鉢漆盂梵文朱點如新幾與玉柱峯交蕩八荒銀海矣歸路欲暝爇火轉立玉亭反宿斷崖早起雲霧蒸蒸又如海市從活埋庵到香爐峯石氣欲染樹中煜煜金蕩若有物黯之幻師所謂幻海波翻幻山聳耶吾乃知作浪者雲生活者石奔海者瀑摩雪者松皆山之貌耳金鏡信鼓高峯斷崖振之而中峯猶一乗獨朗今日風柯水音爭為敷演固波流原在海月落不離天之公案也願登茲山者從無住無棲泊處作觀空法如屋破見靑天通上徹下始得耳無以文字詮判曰勝遊勝遊已也
史／地理／西天目祖山志／卷五／辭／宋(P.35-1)..[清嘉慶九年序刊本　　本書與法鼓文理學院合作製作]
辭
騷變辭辭變曲皆詩之餘也唯道人矢口性靈為長短句以紓靜慮幽棲之遊戲彼吮毫撚草惡擬萬一哉志辭
宋洪舜俞招隱辭雲氣斂兮天目之巓濤江綫橫兮海門濺濺扶桑子半兮陽烏翩翩
可俯而掬兮嚥以天井無聲之泉子其隱乎吾與子兮拾筌　雲氣冐兮天目之趾疉湫歕薄兮洞石齒齒列缺正晝兮睡蛟蟄起可豢而擾兮浴以天河倒流之水子其隱乎吾與子兮采芷　雲氣吐兮天目之腹乳潭沉沉兮鴨潭煜煜徐五朝往而暮來兮雙碧鹿可挽而舞兮侑以天風步虛之曲子其隱乎吾與子兮蒔菊
史／地理／西天目祖山志／卷八／銘／淸(P.18-2)..[清嘉慶九年序刊本　　本書與法鼓文理學院合作製作]
淸羅為賡美發禪師墖銘初祖東來一花五葉根深枝茂濟上煜煜高峯蔚起綿緜無極笑巖之後碩果不食龍池滋培雙桂同出玉林有師應菴之密坐斷金輪狐羣斂迹衛法如命貌嚴心赤忽辭世氛偈封龕墓無縫之式天龍來護三會開演語無剩句咨爾後昆展轉流布
史／編年／明實錄／太祖／卷十　壬寅歲正月至二月／二月／7日(P.128)
○癸未金華苗軍元帥蔣英劉震李福叛殺守臣參政胡大海及郎中王愷總管高子玉高子玉:國榷及嘉本玉作旺。初大海下嚴州震等從員成員成:嘉本員作元。案上文戊戍八月條作員，蘇平仲文集卷四譚濟傳亦作員成，嘉本當誤。自桐廬來降大海喜其驍勇留置麾下待之不疑至是震等謀亂以大海遇己厚未忍發李福謂其眾曰胡參政待我輩信厚然兵之柄在主將不殺主將則事不成舉大事寧暇顧私恩乎眾從之以書通衢處苗帥李佑之李佑之:各本均作李佑之。案下文作李祐之，國榷明史本紀及胡大海傳均作祐之，則此處作佑之者誤。等約以二月七日同舉兵是日蔣英等入分省署陽請大海至八詠樓下觀弩大海出將上馬英令其黨鍾矮子跪于馬前陽訴曰蔣英等欲殺我大海未及答反顧英英袖出鐵槌若擊矮子狀因中大海腦仆地英即斷其首提于馬上以示同僉甯安慶
院判張斌脅其從已復殺大海子關住執郎中王愷愷正色曰吾職居郎署同守此土義當死寧從賊耶劉震欲全之賊黨吳得真與之有隙曰無自遺患遂殺愷及其子寅掾史章誠亦死之典史李斌懷省印縋城走嚴州告變于朱文忠文忠遣元帥何世明掾史郭彥仁等率兵討之至蘭溪英等懼乃驅掠城中子女西走降于張士誠世明軍入城張斌吳得真復來降世明知王愷為得真所害縛至馬前欲殺之斌力請曰殺一得真則降者皆懼後人不復來降矣乃釋之大海養子德濟聞難引兵奔訃　上即命左司郎中楊元杲至金華總理軍儲事文忠亦率將士至金華鎮撫其民既入父老遮道訴曰士民不幸遭叛寇屠戮日夜望王師以解倒懸今將軍至吾屬無患矣文忠勞勉之分遣左右徧行鄉邑撫輯人民民乃安大海字通甫泗之
虹縣人　上駐兵滁陽杖策謁軍門一見語合遂居前鋒乙未王師取和州下太平克集慶攻京口拔毘陵皆預有功授右翼統軍元帥宿衛帳下丁酉夏四月從　上破宣城從上破宣城:嘉本從上有復字。命副樞密院判官鄧愈等守之秋七月遂同諸將攻拔徽州元將楊完者聚兵十萬欲復其城大海自婺源兼程以進與楊完者戰橫槊而前大呼衝其陣敵眾皆披靡不能支遂遁去戊戌春三月諸將克嚴州大海偕行降楊完者溪洞兵三萬以功遷樞密院判官大海謂蘭溪去嚴州為甚邇蘭溪下則婺之右臂先斷冬十月遂引兵攻蘭溪下之十二月王師進攻婺州陞大海僉樞密院事己亥春正月攻下諸暨州十一月平處州庚子閏五月又拔信州辛丑夏五月　上以婺為浙東大藩非宿將重臣不足以控制之乃授大海江南分省參知政事守金華守金華:廣本華下有府字。至是遇害
上聞而悼之親為文以祭且命有司塑像配享晉卞壼廟歲甲辰持贈光祿大夫浙東等處行中書省平章政事柱國追封越國公大海長身鐵面智力過人常自誦曰常自誦曰:抱本常作嘗。我本武人不讀書然吾行軍惟知有三事而已不殺人不虜人婦女不焚燬人廬舍故其軍一出遠近之人皆趨附之初大海常夜出人見其兩目煜煜有光若燈及卒後敵兵有犯境軍中或夢大海若生時或夜覩火光滿野洶洶若人馬聲師出輒大捷人盖異之云人蓋異之云:廣本蓋作皆。後又加贈開國輔運推誠宣力武臣光祿大夫同知大都督府事謚武莊封勳如故王愷字用和太平當塗人幼讀書有大志欲見于事功歲乙未　上取太平召愷至幕府命為掾召愷至幕府命為掾:抱本作召愷至帳下為掾。以參戎事從下京口民新附不安愷撫定之及建中書省治以愷為都事苗軍數萬自杭來降待命嚴州境上愷馳入其軍偕其渠帥來朝
王師取婺以僉樞密院事胡大海鎮之而民賦軍器咸屬于愷及克三衢命愷兼總制衢州軍民事增城浚濠置游擊軍募保甲以益戍守籍屬縣丁壯六丁中簡一為兵無事則為農有警則出戰五丁者賚其食凡得兵萬餘人僉院常遇春守金華其部將有擾民者愷執而撻之市遇春怒使人讓之愷對曰民者國之本也將軍　上股肱肯令傷其本乎撻一部將而萬民安將軍所樂聞也遇春謝之陳友諒寇龍江　上命胡大海擣廣信以牽制之大海遣元帥葛俊率兵以往道經衢愷謂俊曰廣信偽漢門戶彼既傾國入寇寧不以重兵為守非大將統全軍不可若出偏師撓之未見其利設有挫衂吾衢先繹騷矣乃止俊而請大海行大海至而廣信潰一如愷言及拜大海為參政開分省于婺遷愷為郎中以佐之吳將呂珍侵諸暨堰水以灌
城大海奪堰水灌珍珍勢蹙馬上折矢誓解兵愷謂大海曰彼狡謀慎無聽大海不忍食言竟引兵還珍果敗盟至是大海被害遂并殺之後贈奉直大夫飛騎尉追封當塗縣男
史／編年／明實錄／宣宗／卷八十四　宣德六年十月至十一月／十月／7日(P.1930)
○戊戌昏刻有流星初如鷄彈随大如盃色赤有尾光煜煜照地出奎南行至
游氣
子／宗教／正統道藏／正乙部／上清靈寶大法　一／卷之十四　樓六／鎮禳攝制門　一／第三篇真皇混丹肅玄之符(P.第51冊　818-1)..[上海涵芬樓影印本]
第三篇真皇混丹肅玄之符
八景緫獸卯
韶玄攝精申
九都辰
騫轉坤
飛生上靈兌
密羅淨境寅
馥郁巽
延宛亥
丹庭巳
黃華坎
霐運玄明子
神宮午
開廓辰
空輪戌
灌□卯
四方子午卯酉
六律中指上
攬離午
十有三門上清訣
收滅四炁寅申巳亥
遏守四關中指中
聚形

中央黃真之炁結精飛英虛落之炁混沌黃元之精交流曆律化感生文光耀萬里精芒煜煜天端之間
子／宗教／正統道藏／正乙部／洞真高上玉帝大洞雌一玉檢五老寶經　右一／大洞雌一哺養帝君太一百神上仙法(P.第56冊　180-1)..[上海涵芬樓影印本]
大洞雌一哺養帝君太一百神上仙法
哺養百神雌雄解結之道曰兆之身中有　胞胎死結十二又有血滯死節十二凡合　結節二十四上結節在泥丸中中結節在　五藏中下結節在膀胱中節在結內結在　節外結節相似亦謂之二十四結焉人不　知解脫結節者亦不免死矣常能解之者　得長生久視又常能哺養百神者必得神
【圖】
仙而身生日月之光華兆常以本命日若　八節日或朔望日用生炁之特正坐向本　命之方接手端心存金華洞房雌一宮中　有三素高元君及帝君玄父玄母凡四女　子二男子合六人也同坐玉榻之上又存　紫素元君召無英到前立存無英公子口　呼二十四真上景八神來到立在在公子　後又存黃素元君召中央黃老君到前立　存黃老君口呼二十四真中景八神來立　黃老君之後又存白素元君召右白元君
到前立口呼二十四真下八景神來立白　元君之後又存帝君召兆身兆身立在帝　君前又存玄父抱兆五符玄母抱兆五籍　又存兆左目為日右目為月日月二光共　混合兆神庭之中卻上入明堂之中化生　黃英黃英一名黃水月華其狀正黃如黃　金色形如水浡也其味甘如蜜覺黃英之　甜下流入兆口中兆口九咽畢又作九咽　仰哺帝君其時太一在帝君側帝君受取　兆九咽畢帝君自作九咽以哺太一太一
【圖】
受哺畢太一又自作九咽以哺玄父玄父　受哺畢玄父又作九咽以哺玄母玄母受　哺畢其時又存司命桃君二人對立在玄　母間玄母又自作九咽以哺司命司命受　哺畢司命又自作九咽以哺桃君桃君受　哺畢於是黃英之華所存哺者亦訖也又　覺諸得受哺食月華者皆覺身形作黃金　色兆一身亦爾皆晃晃然又復存三素高　元君口中並有迴水玉精一名圓明白華　一名日華其狀水浡其色如白玉其味如蜜存
紫素元君口中作九咽哺以哺兆口中畢　紫素元君又自九咽哺以哺無英公子受　哺畢又存黃素元君口中作九咽哺以哺　兆口中畢黃素元君又作九咽哺以哺黃　老君畢又存白素元君口中作九咽哺以　哺兆口中畢白素元君又作九咽哺以哺　右白元君右白元君受哺畢於是受回水　玉精所哺者其形並作白玉色兆一身亦　如白玉煜煜然也所存哺者都畢又存二　十四神結節忽見在金華洞房中三素高
【圖】
元君口中欻各生一火凡合三火以燒身　三部結節覺炎火生於雌一房結節散於　金華之宮爾乃受哺養者飽滿矣死結消　散者必神仙也良久都畢更疾閉目而微　祝曰
幽極玄戶中有天靈常在我已安存我形百神受哺俱會神庭日月上華回老反嬰五符五籍太上記名觧結金房與帝長生
此名哺養百神雌雄觧結之道也此法四　千年一傳三百日齋戒然後可得授耳
史／政書／明萬曆續文獻通考／樂考　凡八卷／卷之一百五十八　樂考六／樂歌下／皇明　二／祀海神樂章(P.9679)
祀海神樂章
迎神
金節晃兮繽繙翥翠蕐搖兮葳蕤舉驂沆瀣兮駕甸始屏翳驅兮豊隆駛鞭雷霆兮叱風雨送惟怒兮惠惟喜香芬茀兮景悽靡羗洋洋兮如誶語神兮神兮斯戾止
禮神
鼓鍾奏兮鏜鏜簫管揚兮琅琅帛有玄兮玉有璜羗煜煜兮爛盈廂黍稷芬兮有苾其芳簠簋餙兮厥文孔章
【圖】
肅玄端兮歛衣裳儼誠敬兮靡不將神兮神兮假有光
初獻
爵初獻兮誠已萃鼻絕嚏兮志不悖衣冠肅兮容體懿昭對越兮凝念慮荅元功兮靡自媚瞭予鑒兮饗予意時雨暘兮醖和氣蓊穰穰兮育群類神兮神兮民所庇
亞獻
爵再獻兮誠正精虛室白兮靈府澄澄震雷迅兮神靡驚匕鬯安兮端不傾犧尊圭瓉兮兩楹大羹玄酒湛且明民與嘉貺國與禎千古萬古恒不攖神兮神兮予爾盟
終獻
爵終獻兮誠彌篤神安娛兮光耀燭宥災眚兮降釐祿柄予奮兮梮禍福失恒道兮殃品物陵為波兮川為陸稼不豋兮人不育苦墊溺兮慉怨讟神兮神兮爾之辱
承釐
膳膏芬兮酹酒温罍尊彛爼羅繽紛明禋傑制全本文既醉既飽神再忻嘉貺蕃釐乃尔分惕息受命如有聞錫爾民人錫爾馨
樂神
擁靈姬兮侍玄女蠵吹笙兮鼉擊鼓長鯨清歌老蛟舞河伯行酒御龍脯百神效順恩湛溥噓為清風噀為雨風雨維時澤下土神兮神兮樂何許終國家兮萬萬古
送神
飈輪展兮雲為衢羽葆張兮蜺化旗雷公蹕道俾雨師電母舉鞭驅封夷千騎萬騎魚龍隨山為裂兮川為移去矣直與玄冥期神不厭斁民永禧年年歲歲春秋祠
史／傳記／弇州史料／後集／卷二十五　吳中徃哲像賛三／王榖祥／像(P.22-2)..[明萬曆間(1573-1619)刊本]
王酉室先生名榖祥字祿之長洲人美姿容性穎敏善書畵為古文辭連擢進士改翰林庶吉士踰月而解就甲資得工部屯田主事改吏部之考功轉署文選貟外郎数行郎中事先生持選法不肯阿私尚書鋐漸以得郄意忽忽不樂
念母老乞飬而其兄故為嶺南幕官尚書用例格先生謫倅真定遂飬母者幾三十年太宰李公默雅重先生奏起之卒不應最後相國徐公階為政以大名倅起先生即補南選部謂旦夕且卿列先生復不應亡何膺末疾不能言竟卒年六十七先生有書癖所抄錄古文籍至数百千卷咸精好令人不忍觸手人以書畵求者不肯輒應杜門却掃一室之內琳瑯金薤謐如也今像且病矣猶煜煜然足暎帶餘子
史／職官／禮部志稿／卷二十九／祠祭司職掌五／羣祀／先農(P.597-549-2)
先農
洪武二年始建先農壇于山川壇西南列為大祀每歲親祭遂耕耤田以后稷氏配已又奉仁祖配後改中祀止遣應天府官致祭不設配位祭畢猶親耕耤田永樂定都建壇如南京遣順天府官致祭自後遇登極初行耕耤田禮則親祭每歲以仲春上戊日遣官致祭嘉靖十六年諭凡親耕則戶部尚書先祭先農上至止行三推禮萬厯四年改鑄神祇壇祠祭署印仍掌行耕耤事務洪武二十六年定　一齋戒三日　一省牲牛一羊一豕一鹿一兔一　一陳設先農之神南向犢一羊一豕
一登一鉶二籩豆各十簠簋各二帛一青色禮神制帛設酒尊三爵三篚一于壇南西向祝文案一于壇西　一正祭典儀唱樂舞生就位執事官各司其事贊引引獻官至盥洗所搢笏出笏贊就位典儀唱瘞毛血迎神奏樂樂止贊四拜典儀唱奠帛行初獻禮樂作贊詣神位前獻帛獻爵訖詣讀祝位跪讀畢贊俯伏興平身復位樂止行亞獻禮樂作樂止行終獻禮典儀唱飲福受胙訖俯伏興平身復位贊兩拜徹饌奏樂執事于神位前徹饌樂止唱送神奏樂贊四拜樂止典儀唱捧祝帛饌各詣瘞位禮畢　一祝文維洪武某年歲次某甲子月某日皇帝謹遣具官某致祭于先農之神惟神初興農事乃種嘉穀為民立命萬世永賴今將東作親耕耤田謹以牲醴庶品用修常祀尚享　一樂章　迎神東風啟蟄地脉奮然蒼龍掛角煜煜天田民命惟食創物有光圜鐘既奏有降斯筵　奠帛帝出乎震天發農祥神降于筵藹藹洋洋禮神有帛其色惟蒼豈伊具
物誠敬之將　初獻九穀未分庶草攸同表為嘉種實在先農黍稌斯豐酒醴是共獻奠之初以蘄感通　亞獻倬彼甫田其隰其原耒耜云載驂御之間報本思享亞獻惟虔神共歆之自古有年　終獻帝耤之典享祀是資潔豐嘉栗咸仰于斯時維親耕享我農師禮成于三以訖陳詞　徹饌於赫先農歆此潔修于篚于爵于饌于羞禮成告徹神惠敢留餕及終畝豐年是求　送神神無不在於昭于天曰迎曰送于享之筵冠裳在列金石在懸往無不之其佩翩翩　望瘞祝帛牲醴先農既歆不留不褻瘞之厚深有幽其瘞有赫其臨曰禮之常匪今斯今
子／筆記／花當閣叢談／卷四／孫先生(P.570-2)
孫先生
先生字齊之邑人年十三游膠庠才華煜煜皇甫汸兄弟黃省曾父子俱折行輩交迨長益好游賢豪閒才名益籍甚經術騷賦家靡不願交齊之任俠結客尊酒論文坐中常滿然力不能給先世所蓄古器彝鼎名賢書畫時入質庫以佐酒資居恒有郊島之歎然不游大人以自潤與蜀人張佳胤相得驩甚張鎮浙念公貧欲得一過重客齊之僅一往絕無所關說有茶癖又有潔癖孫氏又有名柚者亦有才情常取司馬長卿以琴心挑文君事作傳奇名琴心記亦俊逸可喜
子／筆記／識小錄／卷四／紫芝園(P.552)
紫芝園
余家世居閶關外之下塘甲第連雲大抵皆徐氏有也年來式微十去七八惟上塘有紫芝園獨存蓋俗所云假山徐正得名於此園也因兄弟搆大訟遂不能有盡售與項煜煜小人其所出更微甲申從賊居民以義憤付之一炬靡有孑遺今所存者止巨石巍然曠野中耳園創於嘉靖丙午至丙戌而從伯振雅
聯捷至甲申正得九十九年不意竟與燕京同盡嗟乎嗟乎有百穀王徵君記錄之以存吾宗故實云　紫芝園者太僕少卿徐君景文家園也太僕家在上津橋陽而面陰右為長廊數百步以達於園園南向前臨大池跨以修梁曰紫芝梁成而朱艸生故園因以名循梁而入有門翼然堂曰永禎文太史手書堂東西各有門其中門曰攬秀余所名也堂西有樓曰五雲題亦自太史憑闌矯首北望三台子牟安能忘魏闕哉再入為友恭堂許元復先生書額友恭而後深房曲室接棟連栭沉沉莫可窺矣紫芝橋南疊
石為峯曰五老余易名僊掌巨靈奇蹟縱非蜀道移來亦彷彿漢宮承露金銅仙人五指排空耳左軒右樓樓小于軒軒名迎旭樓名延熏軒在東樓在南也稍西折而南經一門名入林梁石而渡名臥虹堂曰東雅文太史書棟宇堅壯閎麗爽塏榱題斗拱若雁齒魚鱗夏屋渠渠可容數百人堂後小山二古松一蚪枚偃蹇蓋數百年物堂西書室余名為太乙齋火光熒熒出於杖首主人於此修中壘之業乎循池而右樓名白雪水檻名遣心皆出太史公綠波鱗鱗房廊倒影何必太液影娥乃稱仙境池右折匯于東雅
之前巖岫參差磴道屈曲而登一亭臨池三峯環列曰浮巒左折而上有峯如屏下俯石洞曰窺壑由洞右折而上亭北向曰瞻辰渡石一峯秀出拾級而下為釣臺天目奇松覆之清風時來枝閒聲謖謖如秋江八月濤可以洗心可以濯足悠然有桐江一絲之想俯而西過石門曲徑臨流飛巖夾道峭石巑岏鉤衣而刺目者林立南行入一洞峯石皆錦川雙洞若環名曰聯珠清曠道明可羅胡床十數石如天成流丹染黛欲上人衣其上為臺曰騁望山之最高處也東望城闉千門萬戶西望諸山羣龍蜿蜒美哉山河
之固遐想吳越霸圖不能不動英雄一慨矣峯之最高名曰標霞其他羣石或如潛虬或如躍兕或獅而蹲或虎而臥飛者伏者走者躍者怒而奔林渴而飲澗者靈怪畢集莫可名狀每當朝霏夕暉煙橫樹暝池光澄澄冰輪浸魄若深山大澤含氣出雲又如僊家樓閣霧闥雲窗與琪花瑤艸相帶非復人間世矣山勢正與東雅相向右過石門名排雲石徑折而下古木奇峯左右森列過小石梁臨以碧沼傍皆峯巒鳥嶼大小凡五六徑盡有亭名隔塵逶迤而入修篁蔽日暑氣不到樓在竹中曰留客取杜少陵詩竹
深留客句也竹盡處一軒名浮白過北穿徑入水洞廣可三五尋下尋幽澗朿腓仄趾而渡名浮波折而上東向一亭三峯在側曰清響亭西皆竹也石梁琴臺在焉山水清音絕勝絲竹於焉持螯於焉醉月何惜梁州一石耶園盡處傑閣嵯峨曰玄覽登茲四望一園之勝悉在眉捷無復隱形大都紫芝橋之內宮室棟宇為政政在靚深橋之外峯巒洞壑亭榭池臺為政政在秀野此則經營位置之大概也園創自太僕之祖默川翁翁為人疏直坦衷豪舉好客雖席先世之業號稱素封然不屑持籌鑽核樂義好施置田
免里人之役多蓄法書名畫古鼎尊彜與名流哲彥文酒過從以歲方丈祲營土木以食貧者園初築時文太史為布之畫仇實父為之藻繢一泉一石一一題無不秀絕精麗雕牆繡戶文石青鋪絲金縷翠窮極工巧江左名園未知合置誰左默川翁晚歲家漸旁落臺省郡邑諸公登臨燕集祖餞交會鐘鼓干旄至者往來出入不問主人使泉石薜蘿厚顏蒙恥凡若干年丙戌以後太僕君登高華涉清要游者不敢闌入而後園始復為徐氏有矣當是時翁巋然黃髮猶及見其孫貴顯然後圽其得於天者厚哉園初
未有名余名為紫芝紀瑞也九莖三秀自昔表為禎祥惟有德者當之徐自默川翁而上代多長者翁又培且滋之造物將以滋園奇麗非涼德所能堪故必俟其後人之賢者而後授如太僕君之忠雅寬平與物無兢其勳名未可量也昔平泉花石贊皇不能保之易之輞川圖詠中允乃獲垂之千秋文之不可己也如此此太僕君所以索余記也惜余暮年衰颯不能陸離其辭為茲園增勝耳園凡若干畝居室三之池二之山與林木磴道五之峯三十六亭四洞三津梁樓觀臺榭島嶼不可計創於嘉靖丙午脩於萬曆
而申太僕索記之意非徒侈游觀鉅麗蓋欲不忘祖德使後之人世守先業無若贊皇氏之子孫云耳太原王穉登撰
子／筆記／庚巳編／卷九／隕石(P.104)
隕石
成化中，星隕於山東莒城縣馬長史家門中。初墮地，其光煜煜，而星體腐軟，特如粉漿。馬
家人以杖抵之，沒杖成穴，久而漸堅，乃作一石。
子／雜家／古今說海／說纂／蓼花洲閒錄　宋‧高文虎錄(P.1-1)..[明嘉靖陸楫輯清道光酉山堂重刊陸氏儼山書院本]
江南徐諤得畫牛晝齧草闌外夜則歸臥闌中持以見後主煜煜獻闕下太宗問群臣俱無知者惟僧贊寕曰南倭海水或減則灘磧微露倭人拾方諸蚌中有餘淚數滴得之和色著物則晝隱而夜顯沃焦
【圖】
山時或風燒飄擊忽有石落海岸得之滴水磨色染物則晝顯而夜晦淸波雜志
子／雜家／說郛／卷二十二　清波雜志等／清波雜志／畫牛(P.3-1)..[上海涵芬樓排印本]
畫牛江南徐鍔得畫牛晝則齧草闌外夜則歸臥闌中持以見後主煜煜獻闕下太宗示羣臣俱無知之者惟僧贊寧曰南倭海水或減則灘磧微露倭人拾方諸蚌腊中有餘淚數滴得之和色著物則晝隱而夜顯沃焦山時或風燒飄擊忽有石落海岸得之滴水
磨色染物則晝顯而夜晦
子／雜家／說郛續／㢧第十四／續巳編／隕石(P.1-2)..[明刻本]
隕石
成化中星隕於山東莒城縣馬長史家門中初墮地其光煜煜而星體腐軟特如粉漿馬家人以杖抵之沒杖成穴久而漸堅乃成一石
集／別集／震川先生集／祭文　哀誄／卷之三十／招張貞女辭并序(P.684)
招張貞女辭
二十三年五月十六日夜，嘉定縣男子羣入張貞女室，以椎梃亂擊，膚肉寸斷，不死，乞死；乃用屠豕法縶手足，刺頸，宛轉久之，血出盡，乃死。貞女居亂家，姑引羣賊日闖帷間，志意皎然，卒及于難。時年十九。楊台州作招貞女辭，用以風司土者。予訪其意，而殊其辭云：
魂兮歸來乎！北有高樓，連昏姻兮。憶昔二人，爰來嬪兮。魂獨守此，甘苦辛兮。夫雖不夫，寧敢嗔兮。房櫳空虛，月西淪兮。機杼軋軋，靡昏晨兮。胡為委棄，苔生菌兮。蟲絲罥戶，滿埃塵兮。床頭刀尺，纖手親兮。遺掛在壁，皆所珍兮。魂兮歸來乎！
魂兮歸來乎！南有列屋，父焉居兮。少小攜持，事遨嬉兮。母為剪髮，親畫眉兮。出
門辭母，行道遲兮。丁寧污澣，莫後時兮。小妹呼姊，泣仳離兮。倚閭今過，黃昏期兮。當年采，猶在笥兮。羅襦粲若，嫁時遺兮。鳥違故林，何所如兮？魂兮歸來乎！
魂兮歸來乎！夫門淪喪，慘傷神兮。閨房腥躁，走鹿麎兮。父母恩勤，養我身兮。修容姱質，徒悲辛兮。旁皇中野，誰為鄰兮？白日黯慘，玄雲屯兮。青草漫漫，不見人兮。羣鬼啾啾，亂流燐兮。柔軀雅步，忽逡巡兮。眇眇默默，將安遵兮？魂兮歸來乎！
魂兮歸來乎！東有穹祠，門廉肅兮。朱火粲粲，麗文木兮，黃金鎧甲，光煜煜兮。雲中鼓樂，來逆復兮。神女迅眾，齊懽睦兮。靡顏盛鬋，被綺縠兮。芳馨雜糅，紛郁郁兮。遨遊閶闔，騖輕轂兮。邑宰敬恭，虔尸祝兮。閒安弘靚，永宜屋兮。魂兮歸來乎！
叢書／紀錄彙編／明詩評／卷三／劉布衣仔肩　劉布衣績(P.30-2)..[明萬暦沈節甫輯陽羨陳于廷刊本]
評曰仔肩淸麗頗識選體績更煜煜妍雅法長吉歌行雖有時譽終難名家
叢書／紀錄彙編／庚己編／卷第九／隕石(P.8-1)..[明萬暦沈節甫輯陽羨陳于廷刊本]
隕石
成化中星隕於山東莒城縣馬長史家門中初墮地其光煜煜而星體腐軟特如粉漿馬家人以杖抵之沒杖成穴乆而漸堅乃作一石嘉興焦通判說
叢書／紀錄彙編／奇聞類紀摘抄／卷一／天文紀／星如粉漿(P.6-2)..[明萬暦沈節甫輯陽羨陳于廷刊本]
星如粉漿
國朝成化中星隕于山東莒城縣馬長史家門中初墮地其光煜煜而星軆腐軟特如粉漿焉家人以杖抵之没杖成宂乆而漸堅乃成一石庚巳編
叢書／寶顏堂秘笈／彙集：游喚／小洋　青田(P.49-1)..[明萬曆繡水沈氏尚白齋刻本]
小洋青田
由惡谿登括蒼舟行一尺水皆汗也天為山欺水求石放至小洋而眼門一闢吳閎仲送我挈睿孺出船口席坐引白黄頭即以櫂歌贈之低頭呼盧俄而驚視各大呌始知顏色不在人間也又不知天上某某名何色姑以人間所有者彷彿圖之落日含半䂓如胭脂初従火出溪西
【圖】
一帶山俱似鸚綠鴉背青上有腥紅雲五千尺開一大洞逗出縹天映水如繡鋪赤瑪瑙日益曶沙灘色如柔藍懈白對㟁沙則蘆花月影忽忽不可辨識山俱老瓜皮色又有七八片碎剪鵞毛霞俱金黄錦荔堆出両朶雲居然晶透葡萄紫也又有夜嵐數層𨷵起如魚肚白穿入出鑪銀紅中金光煜煜不定盖是際天地山川雲霞日采烘蒸欝襯不知開此大染局作何製意
【圖】
者妬海蜃凌阿閃一漏卿麗之華耶将亦謂舟中之子既有蕩胸决眥之觧嘗試假爾以文章使觀其時變乎何所遘之竒也夫人間之色僅得其五五色互相用衍至數十而止焉有不可思議如此其錯綜幻變者曩吾稱名取𩔖亦自人間之物而色之耳心未曾通目未曾覩不淂不以所覩所通者逹之于口而告之于人然所謂彷彿圖之又安能彷彿以圖其萬一也嗟乎
【圖】
不觀天地之富豈知人間之貧哉
叢書／正誼堂全書／方正學先生集／卷之七／碑／越國公新廟碑(P.15-1)..[清康熙張伯行編同治左宗棠增刊本]
越國公新廟碑
丈夫之遇於時也生使人懷之歿使人思之且建廟食於其土必其德澤及人之深堅於金石而弗渝信如四時而弗爽昭如日星而弗忒然後足以厭乎人心而合乎輿論也嗚呼豈易致哉若今之胡越公者其庶幾無愧於此乎自辛卯兵興天下大亂民遭溺焚倀倀無所棲止皇帝手秉黃鉞起而救之屯兵滁陽公杖策謁轅門一見語合遂居前鋒以佐揚天威龍鳳乙未春二月王師取和州夏六月下太平丙申春三月平金陵攻京口丁酉春三月又拔毘陵公皆在行中搴旗斬將或操蝥弧以先登前後屢建
【圖】
奇功乃授右翼統軍元帥使㝛衞帳下夏四月又從王破宣城上命行樞密判官鄧愈成宣公副之秋七月遂同諸將軍攻徽州拔之元將楊完者聚兵十萬欲復其城公自婺源兼程以進橫槊而前大呼殺人眾皆披靡而遁戊戌春三月諸將軍克嚴州公又偕行降溪洞兵三萬以功遷行樞密院判官公謂蘭溪去嚴為甚邇蘭溪下則斷婺之右臂矣冬十月乃下蘭溪十有二月王師取婺州陞公僉書行樞密院事公益思有以自效己亥春正月攻下諸曁州十有一月又平處州庚子夏六月又拔信州信方絕糧人皆勸公還師公曰此閩楚喉衿地可棄之乎乃築城浚
【圖】
隍為隘守計辛丑夏五月上憫公之勞且以婺為海右大藩通閩引越非㝛將重臣有以控制之不可乃授公江南等處行中書省參知政事屯戍於婺州壬寅春二月溪洞兵叛而西歸公遂遇害知公之死者莫不哀慟流涕如喪厥父母上聞之亦震悼弗置親御翰□作文以祭且命有司塐公像配享卞忠貞公廟庭甲辰冬復降旨贈光祿大夫浙東等處行中書省平章政事柱國追封越國公先是公沒之明年公之諸部曲與境內之民悵然遐思若不能勝其情乃相率卽城中作新廟一區十閱月而廟成堂門亭廡咸具及是寵襃之令下復羣謁於金華宋濂諸部曲
【圖】
進曰公之號令素嚴人無違禁賞非無功罰非無罪使我等攻必克戰必勝而丕冒於寵靈之內者非公之賜歟我之病也孰知而起之我之凍且餒也孰察而周之其能親自裹創注藥及安於食且衣者非公之賜歟公之德我何以將之境內之民又進曰吾婺之民彫瘵殊甚公竱心撫摩之昔也奔走乎西東歲無寧居今也長幼一堂愉愉雍雍非公之賜歟昔也商賈不通布穀不給今也市區充溢百貨俱集非公之賜歟昔也戹於暴强莫敢向問今也攘一莖茅公亦使人償之如承平時非公之賜歟公之德我亦何以將之今者寵光下被爵登上公人神洽熙雲日開
【圖】
明山川草木亦有喜氣適新廟吿成願為我詳記公之功德以垂永於無窮是用合辭以請濂竊觀古之名將出戍邉城者矣苟得甲士之歡心則耕田鑿井之氓必至於弗寧使斯民稍得以遂其生則持戟荷戈者或不免於愁歎孰有兩全者哉若公者可謂尤賢乎已公嘗自誦曰我不知書然吾行軍唯知有三事而已不殺人不虜人女婦不焚毀人廬舍故其軍一出遠近之人皆爭附趨之蓋公處心以仁蒞事以威惟其仁也故不言而民附惟其威也故不戒而兵自不敢犯昔者祭征虜制御士心不越法度所在吏人不知有軍及其死也人為立祠享之較之於公其
【圖】
事固無大相遠也廟而祠之其誰曰不宜初公之未薨嘗夜出人見其兩目煜煜有光若燈及其旣薨敵人數擾我邉陲公降祥異或見夢於人或覩靈光滿野洶洶聞人馬聲及出師輒大捷似實有陰兵來助者是則公英魂靈爽出入於星辰之間固未嘗亡也因幷及之使知天之生公有非偶然者公姓胡氏諱大海字通甫泗之虹縣人詩曰眞主啟運四方攸同升龍在天颷行雲從中有一人萬夫之雄其人謂何時維越公其一懍懍越公勁氣橫騖手荷鐵殳其粲若璐彼趫以馬我捷以步陷陣如飛逢者必仆其二天兵四出靡弗在行瞠目疾視前無堅城有聲洸洸敵人
【圖】
震驚土疆旣拓大勛以𤁒其三王曰兪哉爾予羽翼婺維雄藩爾鎮其域爾參政府解爾宥密爾勞爾徠以盡乃職其四　公旣受命分閫建牙威讋化孚莫敢或譁汝顚汝掖汝疢汝摩化汝呻吟而為謳歌其五視彼郊原其耕澤澤視彼闤闠其通繹繹視彼室廬其居奕奕何以致斯伊公之力其六我民無祿俾公棄捐精神上游同合化權民之云思其何舍旃非廟曷祀非祀曷虔其七乃𥳑甓材□端術徑乃蓍穀辰視星之定林衡奔事班垂稟令紫梲星錯素階玉瑩其八邃淸有寢嚴衞有門㫄挾有廡四繚有垣肖像中居威神騰軒陰風肅如髣髴若存其九維公顧綏時著靈響陰火東
【圖】
騖鐵騎西上赤幟一揮無敵不磢孰不生畏孰不景仰其十生為名臣死為明神策書所列指縷可陳矧公之英貫乎屈伸幽明有殊神人則勻其十一公實惠我弗間弗二人之依公如旌繫檖登我稼穡遏我妖沴歆我明祀欽于世世其十二
叢書２／歲時習俗資料彙編／日涉編／卷二／二月二／二十七日／詩(P.340)..[明萬曆三十九年(1611)應城徐養量刊本]
詩
橫槎晚渡碧澗口騎馬夜入南山谷谷中暗水響瀧瀧嶺上疏星明煜煜寺藏嵓底千萬仞路轉山腰三百曲風生饑虎嘯空林月黑驚麏竄修竹入門突兀見深殿照佛青熒有殘燭媿無酒食待遊人旋研杉松煮溪蓛板閣獨眠驚旅枕木魚曉動隨僧粥起觀萬瓦鬱參差日亂千巖散紅綠門前商賈負椒荈上後咫尺連巴蜀何時歸耕江上田一夜心逐南飛鵠
