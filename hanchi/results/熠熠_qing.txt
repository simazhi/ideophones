子／宗教／道藏輯要／角集／二　元始无量度人上品妙經　卷6至10／卷六／太一神變五福護國禳兵品(P.1-1)..[清光緒丙午年(1906)成都二仙庵重刊本]
道言是時元始天尊說經一徧東方三元太一慶生真君至真
大神無鞅之眾浮空而至說經二徧南方三元太一廣明真君至真大神無鞅之眾浮空而至說經三徧西方三元太一神虎真君至真大神無鞅之眾浮空而至說經四徧北方三元太一隱道真君至真大神無鞅之眾浮空而至說經五徧東北三元太一鬼策真君至真大神無鞅之眾浮空而至說經六徧東南三元太一本生真君至真大神無鞅之眾浮空而至說經七徧西南三元太一坤母真君至真大神無鞅之眾浮空而至說經八徧西北三元太一大老真君至真大神無鞅之眾浮空而至說經九徧上方三元太一天呱真君至真大神無鞅之眾浮空而至說經十徧下方三元太一地齒真君至真大神無鞅之眾
浮空而至十徧周竟十方三元太一真君無鞅之眾一時同至一國男女傾心歸仰來者皆從上元九宮太一真君中元九宮太一真君下元九宮太一真君三元每宮太一各變三宮於其三宮又變九宮九宮之內每宮九宮九九各變八十一宮太一居中十方太一垂光度人是諸天人咸詣元始瞻聽大法眾不可計侍從三元太一真君雲填海赴滿餘一國聖地震動觀闕傾搖晃耀無極不可禁止於是元始不起於座上攀玉綱手把大魁忽從空落天人遠矚華蓋燦然萬寶縈結惟見斗口元魁墜空六炳昭列碧影之間圓映金色熠熠吐霞如大火聚其中有太上真君金牀玉帳紫繡錦裙項負九色手持星珠瑩煥瓊
都天尊顧視天人宣吿無鞅乃曰三元九宮太一真君各乘宮室神變福祥在人身中號中黃太一宴處玄丹今作神變降道元魁遐想玉城未逾方寸我以神力无量度人太一變身同我說法於是元始登引天真大神上聖高尊妙行真人十方无極三元太一真君至真大神無鞅數眾俱入元魁之中天人仰看惟見勃勃從魁星中入旣入星宮不知所在國人廓散地還平正無復欹震元始卽於星宮之內說經都竟眾真監度以授於我當此之時喜慶難言法事粗悉諸天復位倐歘之間寂無遺響是時天人遇值經法普得濟度太一神變隨運降福全其本年不有害傷傾土歸仰咸悟道心無難無兵無饑無病無暴無
夭無變無刑無畏無驚言符休應口饒善聲齊同慈愛異骨成親國安民豐欣樂太平經始出教一國以道預有至心宗奉禮敬皆得度世
子／宗教／道藏輯要／亢集／五　元始无量度人上品妙經　卷56至61／卷五十八／迴生起死品(P.35-1)..[清光緒丙午年(1906)成都二仙庵重刊本]
元始無量度人上品妙經卷之五十八
迴生起死品
道言昔於紫空燿景天中玄風洞歌大靈妙土受元始度人迴生起死無量上品元始天尊當說是經周迴十過以召十方始當詣座天真大神上聖高尊妙行真人無鞅數眾乘空而來靈煇燿虛瓊車玉輿扶華宸蓋雲旌四張瑞靄交鬱彌羅八躔五日五夜諸天諸地陰陽機運一時停回玄綱振肅海嶽澄明品物咸和普安其生一國地土山川林木凝鮮一等無復殘毀土皆作異寶燦麗熠熠眾真侍座元始天尊玄坐空浮萬氣雲華寶座之上說經一遍諸天大聖同時稱善是時一國男女禍害
不作無有夭傷說經二遍災病蠲消說經三遍翁艾返嬰說經四遍垂死得生壽獲永延說經五遍死入輪轉卽獲昇遷說經六遍沈屍九鍊陰質迴生說經七遍受化太玄枯骨復形說經八遍普世明悟道性還湻尚德貴正斷滅奸邪說經九遍學道得道求仙得仙說經十遍妙氣周備混合神明是時一國是男是女莫不傾心皆受護度咸得長生
子／宗教／道藏輯要／尾集／七　混元聖紀二／卷之六(P.1-1)..[清光緒丙午年(1906)成都二仙庵重刊本]
秦孝文王畋於殽函之間親詣樓觀禮祠焉赧王十年丙辰老
君遣使召隱士沈羲羲本吳郡人學道於西蜀能救人疾苦一日與妻賈氏共載詣子婦卓孔甯家路逢龍車虎車白鹿車各一乘導從甚眾皆朱衣仗節問羲曰君是處士沈羲否羲愕然答曰是騎士曰處士陰功及物心不忘道少小以來履行無過黃老今遣仙官來迎乘白鹿車者侍郞薄延也青龍車者度世君司馬生也白虎車者送迎使者徐福也須臾三仙羽衣持節以白玉冊青玉界丹玉字授羲碧落侍郞遂載羲升天時路間鋤耘人皆見之須叟大霧霧散但見羲所乘車牛入田食苗或有識其牛者以報羲家其子疑為邪魅所攝乃將數百人分布百里之內山谷間搜求之不獲至後漢殤帝元年丙午凡四百
一十二年乃還鄉里推求得其十世孫名懷喜懷喜曰聞先世相傳說家有仙人今來歸耶留數十日說初上天時不見天帝惟謁老君宮殿鬰鬰有如雲氣五色不可名狀侍者數百人多是童子庭中有珠玉之樹眾芝叢生龍虎辟邪遊戲其間但聞琅琅如銅鐵之聲四壁熠熠有書著之老君長可丈餘體有光耀不可正視老君令玉女持金桉玉盃盛藥賜羲曰此是神丹飲者不死夫妻各一刀圭告言飲畢拜而勿謝復賜棗二枚大如雞子復以符一道及仙方一首賜羲今且還人間救人疾苦若欲上升可以此符掛竿杪吾當遣使迎汝語已羲奄然如睡覺已在地上竇太后疾嘗遣使請羲安帝時猶在人間後復昇
天
子／宗教／道藏輯要／危集／三　銅符鐵劵　石函記／石函記／明堂正德論(P.58-1)..[清光緒丙午年(1906)成都二仙庵重刊本]
明堂正德論明堂在金鼎之中
夫明堂者其名有三夏曰世室商曰重室周號明堂為天子布正德之宮臣僚序尊卑之所明堂奉日門立正陽上古及今尊真神聖所得號明堂者黃帝於荊山煉金液神丹造玄一室其室附火而生陽光積陽為明亦稱明堂又曰蒼精神舍應日月之象作神明之所其所方廣大明四通靈神通靈神者水火風雲也水火喻日月風雲喻龍虎水火歸藏火藏離所水歸坎鄉風雲龍虎舉西合東畢昴尾箕二十八宿烏日也墜庚辛感化生育氣平西方水火金木相尅相生五行返覆逆則招禍順則致福喜則或興太平怒則或生兵革不祥立見災殃兵凌戈戟殺氣侵天飛砂
走石彗星徬徨驚飛太白國有傾危火難調爕致令金水周章龍虎烹轟如是則陰陽相勝相生相殺之象也且兵革者金火鼓動之象也鼓動轟雷雷轟震響震響者是陽明火燥火燥傷金為煙散失金液何求炎火漫張張宿也空設下玄珠燒損火蟲饑則靈丹遠矣水不可太盛太盛則陰侵其陽陰立則陽不滿陽不能勝其陰厥陰鼓風摧傷損木損木者神龍神虎抱疾疾中有丙故曰病病者日月不換丙不換丙者數差奇偶也陽失其契陰侵其明此乃陰陽不交之象也若陰陽不定則四象不立八卦不分丹砂從何而生哉符准陰陽水火得中兩者不耗器憑勝負在丹基之堅固故俯仰免踈虞體兩弦合金水變化
生虛無虛無托藥化藥化有還光化藥無中還有有還無無則無固必有則固誰質有無兩端的聽吾聊陳悉且無者水火金木之氣隱於虛無而道藏乎其中矣此言無質成形形生何所不達無理輒敢妄評天地之精靈不可輕舉惜乎未得煉之可取煉之未得别也難圖且有者土金玄黃之器得火而施張得則設生感召始則若有若無若有則霏霏微微道隱希夷希則感而氤氳夷則動而氤氳希夷感動氤氳槖籥始立兆基立兆已萌太陰化生化者神運氣化凝委而成形質形質蒼蒼霞火流光光華精結精紅透魄紅影來朝結成絳硝絳硝霞結號離紅屑離紅飛揚輕紅翺翔神物飛揚五色翺翔翺翔五色太陽
精光靑白黑黃黃居中央君父太陽太陽黃道黃道轉北黑道迴還迴還應律律呂相生冬至一陽日何太短夜何太長日四夜六陰勝其陽陽生來復晷景茲生時計月時至日生冬至極冬至極九日之中進一刻五九五刻進則終四十五日立春功立春之後得九日九日之中進一刻五九五刻進則終四十五日春分同春分之後得九日九日之中進一刻五九五刻進則終四十五日立夏同立夏之後又九日九日之中進一刻五九五刻進則終四十五日四節同夏至日中六十刻晝景漸長日南極夏至之後退九日九日之中退一刻五九五刻退則終四十五日立秋功立秋之後得九日九日之中退一刻五九五刻
退則終四十五日秋分同秋分之後得九日九日之中退一刻五九五刻退則終四十五日立冬同立冬之後得九日九日之中退一刻五九五刻退則終四十五日八節同八節三百六十日晝夜三萬六千刻三萬六千時計刻時計刻冬至日中四十刻日景攛梭如電急太陽疾速不停光自然陽氣索滅藏陽藏陰用無休息陰生陽長六十刻陰中氣昇陽光出陽光出九華明九華光裏翠華靑翠華神所尊光明尊明神黃神升明堂神稱帝黃帝黃傳赤赤帝度色靑帝受德白帝生光黑帝玄黃五帝混合混合神光神光鬱鬱神用無極神極受正正其神色神藏其室神黃神黑黃黑神精黃者金神黑者北靈黑者水基內
懷其精其精甚靈其精甚堅太上曰其精甚真其中有信信無不應信應者天符也天符照明飛符恍靈靈運潛應應神紫靈紫靈神藥藥有神靈神藥神靈化元之英神與氣精神昇紫雲其氣轉運甲丙庚壬庚壬乃金水相盈甲丙是木火滋榮二火成炎二木成林火木眷戀姊妹弟兄坎離震兌男女相親男冠少陽女笄少陰陰陽合度七八十五之數七八數訖九乾六坤相得晦朔弦望四者三十九六之數老陽乾父老陰坤母因母致親比夫人倫父之制子子之制孫生生相續親之又親鉛汞相親無異人倫陰陽交合純粹之精靈續其景景續其靈景靈宮裏虎嘯龍吟五音互奏六律陽明陽明神光照耀明堂明堂正
德君臣相得施仁設義講武修文忠信禮智五常和平皇化天下富國安民諸辰經厯神氣滿室五氣交併神降奔突氣如煙霧交合神御交合之道順其氣序氣序無差昏明寒暑晝暑夜寒陽流陰注廣寒宮結水晶砂砂結玲瓏若馬牙馬牙本是金烏骨赫赫日精歸月窟月窟日照曰明堂明堂便是金水室金水互相生金潤生黃液液生鼎沸汞流神水瀑湧三三重疊累累凝如堅氷龍盤虎視虎性龍情隨光逐明光中恍惚明中杳冥丹砂靈英靈英之質生於神明陰神陽明積陽易陰陰以神之陽以明之陰陽合度化育之基化者謂日有三照育者謂月有三移日月合氣二氣相推水一火二合而成三三生萬物三
變至極三者汞也汞變生靈靈英獨秀異寶奇珍五行神物藥就希夷人間術士必不能窺唯有志者懷而待時得真五行之妙用假凡五行之水火五行生尅其理自然聖人神而明之以知天地之化不過曲成萬物通乎晝夜之道晝視晷度准則天符夜聽更漏上察河圖月紀低昂星布南北虛北方張南方下應於鼎中神龜隨火而奔逐黑虎浮來白虎穴赤龍跳入靑龍窟二藥還元復混融丹砂合體入金公汞與鉛合砂與金親金生神室明堂正德恍朗玄宮乾坤合同坤生震龍陽符復行離魂入魄運轉天罡水激火發鼎釜俱鳴陰陽運轉震受庚辛金本尅木夫何以生月行丁位金入火鄉火盛銷金金伐木榮火滅為
土土能生金金能生水水能生木相尅相生互為父母父母生子子繼父母坤生震兌兌生乾體三五炁足三光合度兔魄生光月滿東方月滿復虧陰侵已萌十六受統陰符復行艮直丙南二十有三三五候足金入水鄉坤符蕩蕩水歸北方凝而成金化而為水火隨爻動象逐火生出沒神爐明藏偃月長養金胎化生金液凝如黃酥碎如金粟金色透明從黃返赤熠熠火生而成還丹開爐倒鼎迸出霞光金砂如粉研細如霜和勻搏搦搏搦陰陽丸成黍粒謝天祭地萬斛明珠難換一粒一粒纔服身生羽翼呼風召雷萬神侍側更換四時留連日月冬變炎暑夏飛霜雪秋發春華春飄黃葉所謂宇宙在乎手萬化生乎
身者也長河化酥酪點金過北斗吾不敢虛說識取無中有無中生天地我同天地久其道至禁訣之在口妄示凡流必遭殃咎慎密修持神明護佑廣施陰德神仙必有
子／宗教／道藏輯要／婁集／三　白海瓊真人集三／曲／賀新郎　雪(P.63-1)..[清光緒丙午年(1906)成都二仙庵重刊本]
又雪
是雨遠堪拾道非花又從簾外受風吹入撲落梅梢穿度竹恐是鮫人訴泣積至暮螢光熠熠色映萬山迷遠近滿空浮似片應如粒忘煉得我雙睫　吟肩聳處飛來急故撩人粘衣噀袖嫩香堪浥細聽疑無伊復有貪看一行一立見僧舍茶烟飄濕天女不知維摩事謾三千世界繽紛集是剪水誰能及
子／宗教／道藏輯要／軫集／三　天下名山記／江西／春浮園記　蕭士瑋(P.28-1)..[清光緒丙午年(1906)成都二仙庵重刊本]
春浮園記
蕭士瑋
余世家柳溪楊文貞貽先宗伯有溪影入簾春雨足之句余園去柳溪可二百武背市負郭便耕釣之樂而無鳴犬之驚結屋數椽以畜妻子左帶平原水木幽茂蟬鳴鳥呼頗類山谷折而北為公安亭亭古壇地也霜雪之所磨戛風雨之所剝蝕虬枝鐵幹俱已蕩為冷風煙雲亭獨嶷然若魯之靈光每婆娑其下令人有遺世之想焉稍前則金粟堂老桂叢生其中其東有廊臨芙蓉池淸露晨流荷香細細倚笑臨風致足樂也從此走嬋娟逕逕濱湖修竹數畝便娟可愛因取孟東野竹嬋娟以名之逕窮有洲如月望遠樹如薺上則杯山矣山半峙湖中從湖視
山如杯從山視湖還如螺泛泛於盆中也陟其巔魚游樹杪人行鏡中樹影俱從中流而見走山麓則聽鶯弄也弱肌欲眠嬌喉宛轉雜以絲竹便欲臥耳弄北有橋橋可百武目力所際波遙似岸岸外固湖也每風發水橫鳥難徑度輒擇邊而飛橋最宜月秋澄輪滿迫以驚湍勢不能員泠泠有聲耳其被於地人以為霜也從林而落風斯瀾矣竟無月焉者久之得山焉曳如練光漸移過樹乃知是月也月竟小矣橋之南古柏林立皆宋元物也自茲數百武叢篁夾路時避時就輒與人易其藏一邱於曲折之中者宿雲墩也古籐壽樟屯雲宿霧薰風徐來輒為所留久之乃得去故雖暑月益懷霜氣去墩數十武植緋桃百
株紅妝臨水嫣然可愛稍前則走愚山道也疊嶂夾天角立競出長江一線時見樹杪帆影千章半落酒杯碧知湖外草色如煙白在山腰雲容似帶谷出其足與水爭地水囓其趾撥爾而怒挾以罡風勢恒欲墮游者縱饒勝情亦難穩坐旁孿一山往來水上朝似東行暮欲西徙衝寒梅放香聞十里者浮山也山空無人花自開落參差遠樹微露綺疏是為秋聲閣矣閣旁種玉蘭西府海棠之類太真霑醉午睡初足虢國承恩平明淡掃憑欄靜對不惟忘憂可以忘老至於四時之變亦畧可言門掩黃昏數陣香雪淚濕胭脂幾番紅雨一往深情幽閨無賴若夫木葉微脫寒鴉數點山氣夕佳歸飛千翼蕭條高寄斯固幽人
之微致矣兼以夏之日冬之夜闔扉晝酣棋聲松間月明林下美人忽來雖暄凄頗異而為歡畧同又况氣候變於昏旦邱壑殊其晴陰自非身習鮮不河漢橫舟而渡林木翳然者蕭齋也齋旁亦結小閣東望瑤山王子年上昇之所也北眺娬姥陶皮二仙丹竈在焉予少有輕舉之志長而知天上至尊檢校最勤酧接甚勞縱獲難老性亦不耐又情幽斯鈍想明斯聰仰箭射空勢盡還墜熠熠淸擾徒自苦耳何如水邊林下得以澄懷觀道故一邱雖小備極登臨之巧者蓋欲終老於其中也山南數武列植木樨芳烈撲人鼻久成勞拾級而登一樹一臺前帶平湖後枕古樹遊人至此足倦嘗地差可少憩矣臺南古樹百章
孫枝旁柯咸可蔽牛日月至此輒相隱避光如雨點自枝間墮微風鱗鱗時碧時白如千尺霧縠布地上也每高天流火揮汗成漿累徙不如意纔入其中便想衣裘茗柯田田綴以寒花綽約氷雪微風聞香澤水仙差堪作婢耳過此卽還公安亭道也予園居多暇涉筆及此大約如郭忠恕寫天外遠山澹澹數峰聊自怡耳安得吳道子一日之功李師訓數年之力以盡予園之致也春浮主人曰昔魏公子無忌奪符臥內椎晉鄙軍西却強秦北存弱趙志意亦大豪矣及功成身疑進退失據日飲醕酒弄婦人以消耗其雄心烈士莫年大致然也若夫情之所至一往而深遵途而騁窮轍而歎蘭亭金谷達人之勝槩也而痛
性命之不永感凋落之無期逸少云欣於所遇快然自足及所之旣倦情隨事遷感慨係之矣桑葉落而長年悲其亦有大不得已者以奪其任生之情者乎予年來壯心已盡深情猶存一邱一壑聊以極予情之所至耳嗟乎情非我能忘之也送君者皆自崖而返水窮山盡行興自銷耳亦有戰勝而肥為予不知者乎東風至而酒湛溢其中氣已薄矣夫固不及情者矣
子／醫家／御定佩文齋廣群芳譜／天時譜　卷一至卷六／夏　卷四／六月／集藻／五言古詩(P.37-2)..[文淵閣四庫全書本]
〔五言古詩〕
〔增〕宋鼂補之〈夏季〉夏季百果繁兔葵亦成實獨有野石榴幽花時熠熠熠熠非獨好芳榮頼午日翩翩彼白蜨髣髴麤采挹睡餘起對此嘉興亦蕭瑟良非阡陌麗敢競陽春出無言以成蹊上愧桃李質幸當飽霜餘萬顆富君室
子／醫家／御定佩文齋廣群芳譜／花譜　卷二十二至卷五十三／卷二十九　荷花一／集藻／賦(P.20-2)..[文淵閣四庫全書本]
［賦］
御製〈西苑芙蕖賦〉惟澤芝誌於爾雅菡蓞詠於風詩繄金塘
之麗草允栁沼之朱儀夫其的爍輕莎翩躚清瀨玉節蟠根翠羽襞葢縷黃作鬚跗紫成𦷾䕃太液之漣漪蕩昆明之霧靄爾乃幽房晨折芳葩夜舒前迎丹殿後匝瑶除髙披直道斜嬝周廬萋萋川碧淼淼天虚光留錦騖隂唼文魚葉𣻌珠而錯落影翻月而軒渠若夫黛罨如烟華濃似𦂶藻采橫洲霱雲被沚或雪沁瓊英螺含碧蘤桃倩紅𧀮菊分金蕊競秀揚輝爛兮出水如仰如俯似低復昂𠅘𠅘交𠋣田田並将宛若瑶林之四映矯如朱鷺之載翔至於
萍合橋㾗蒲牽波縠溪静禽喧臺髙樹複梅雨滳而浮馨麥飈扇而散馥氤氲於講席之書郁烈乎侍臣之服間命沙棠之楫駕芙蓉之舟似搴華峰之種無待汾水之謳宴羣工於在鎬聊悦豫以凝庥盖其濯素挺生拔泥不滓外直中通花榮實㫖潔比髙人清同君子是以廬山則淵明屆焉濂溪則惇頤樂只余願賢士之釋荷裳乃睠幽姿而不自已
〔増〕漢閔鴻〈芙蓉賦〉乃有芙蓉靈草載育中川竦修幹以
凌波建綠葉之規圓灼若夜光之在𤣥岫赤若太陽之映朝雲乃有陽文修嫮傾城之色揚桂枻而来遊玩英華於水側納嘉賔兮傾筐珥紅葩以為餙感夭桃而歌詩申闗雎以自敕嗟留夷與蘭芷聴鶗鴂而不鳴嘉芙蓉之殊偉託皇居以𤼵英　魏曺植〈芙蓉賦〉覽百卉之英茂無斯華之獨靈結修根於重壤泛清流而擢莖其始榮也皦若夜光尋扶桑其揚暉也晃若九陽出暘谷芙蓉蹇産菡萏星屬𢇁條𡸁珠丹榮吐綠焜焜韡韡爛
若龍燭觀者終朝情猶未足於是狡童媛女相與同遊擢素手於羅袖接紅葩於中流　晉孫楚〈蓮花賦〉有自然之麗草育靈沼之清瀨結根繫於重壤森蔓延以騰邁爾乃紅花電𤼵暉光曄曄仰曜朝霞俯照緑水潜緗房之奥密兮含珍藕之甘腴攅聚星列纖離相扶㣲若𤣥黎披幽夜粲若鄧林飛鵷雛　潘岳〈蓮花賦〉偉𤣥澤之普衍嘉植物之並敷遊莫羙於春臺華莫盛於芙蕖於是恵風動冲氣和眄清池翫蓮花舒綠葉挺纖柯結
綠房列紅葩仰含清液俯濯素波修柯婀娜𣐱莖苒弱流風徐轉廻波㣲激其望之也曄若皦日燭崑山其即之也晃若盈尺映藍田　〈芙蓉賦〉䕃蘭池之豐沼育沃野之上腴課衆榮而比觀煥卓犖而獨殊狎獵雲布窋咤星羅光擬燭龍色奪朝霞丹煇揮紅飛鬚𡸁的紛披赩赫散煥熠爚流芬賦采風靡雲旋布濩磊落蔓衍夭閑𤼵清陽而增媚潤白玉而加鮮　夏侯湛〈芙蓉賦〉臨清池以遊覽觀芙蓉之麗華潜靈藕於𤣥泉擢修莖乎
清波煥然䕃沼灼爾星羅若乃廻縈外散菡萏内離的出艶𤼵葉恢花披綠房翠𦷾紫飾紅敷黃螺圓出𡸁蕤散舒纓以金牙㸃以素珠固陂池之麗觀尊終世之特殊爾乃採淳葩摘圓質析碧皮食素實味甘滋而清羙同嘉異乎橙橘参嘉果以作珍長𠑽御乎口實　宋傅𠅙〈芙蓉賦〉考庶卉之珍麗實總羙於芙蕖潜幽泉以育藕披翠蓮而挺敷汎輕荷以冒沼列紅葩而曜除徼旭露以滋采靡朝風而肆芳表麗觀於中沚播郁烈於蘭
堂在龍見而萌秀於火中而結房豈呈芬於芷蕙将越味於沙棠詠三閭之被服羙蘭佩而荷裳伊𤣥匠之有瞻悦嘉卉於中渠既輝映於丹墀亦納芳於𦂶䟽
〔原〕鮑照〈芙蓉賦〉感衣裳於楚賦詠憂思於陳詩訪羣英之艶絶標髙名於澤芝會春陂乎夕張搴芙蓉而水嬉抽我衿之桂蘭㸃子吻之瑜辭𨕖羣芳之徽號羙斯花之郁烈抱兹性之清芬稟若華之驚絶單蓲陽之妙手測淲池之光潔爍彤輝之朙媚粲雕霞之繁悦顧椒丘而
非偶豈圓桃而能埓彪炳以蒨藻翠莖而紅葩青房兮規接紫的兮圓羅𣗳妖婬之弱幹散菡萏之輕荷上星光而倒景下龍鱗而𨼆波戲錦鱗而夕映曜繡羽以晨過結游童之湘吹起榜妾之江歌備日月之温麗非盛明而謂何若乃當融風之暄盪承暑雨之平渥被瑶塘之周流繞金渠之屈曲排積霧而揚芳鏡洞泉而含綠葉折水以為珠條集露而成玉潤蓬山之瓊膏輝葱河之銀燭𠜍五華於仙草超四照於靈木雜衆姿於開卷
閲羣貌於昬明無長袖之容止信一笑之空城森紫葉以上擢紛緗蕊而不傾根雖割而琯徹柯既解而𢇁縈感盛衰之可懐質始終而常清故其為芳也綢繆其為媚也奔𤼵對妝則色殊比蘭則香越泛明彩於宵波飛澄華於曉月陋荊姬之朱顔笑夏女之光髮恨狎世而貽賤徒愛存而賞沒雖凌羣以擅竒終從嵗而零歇
〔増〕梁簡文帝〈採蓮賦〉望江南兮清且空對荷華兮丹復紅卧蓮葉而覆水亂髙房而出叢楚王暇日之歡麗人
妖艶之質且棄𡸁釣之魚未論芳䓑之實惟欲迴渡輕船共採新蓮傍斜山而屢轉乘橫流而不前於是素腕舉紅袖長迴巧笑堕鳴璫荷稠刺宻亟牽衣而綰裳人喧水濺惜虧朱而壊妝物色雖晚徘徊未返畏風多而榜危驚舟移而花逺謌曰𡮢聞蕖可愛採擷欲為裙葉滑不留綎心忙無暇薫千春誰與樂惟有妾随君　元帝〈採蓮賦〉紫莖兮文波紅蓮兮芰荷綠房兮翠盖紫實兮黃螺於時妖童媛女蕩舟心許鷁首徐廻兼傳羽杯
棹将移而藻挂船欲動而萍開爾其纎腰束素遷延顧歩夏始春餘葉嫩花初恐沾裳而淺笑畏傾船而斂裾故以水濺蘭橈蘆侵羅𧟆菊澤未反梧臺逈見荇濕霑衫菱長繞釧泛柏舟而容與歌採蓮於江渚歌曰碧玉小家女来嫁汝南王蓮花亂臉色荷葉雜衣香因持薦君子願襲芙蓉裳　昭明太子〈芙蓉賦〉色兼列彩體繁衆號初榮夏芬晩花秋曜興澤陂之徽章結江南之流調　江淹〈蓮花賦〉檢水陸之具品閲山海之異名珍爾
秀之不定乃天地之精英殖東國之流詠出西極而擅名方翠羽而結葉比碧玉而為莖蕊金光而赩色藕氷折而玉清載紅蓮以吐秀披絳葉以舒英故香氛感俗淑氣参靈躑躅人世茵蒀祇㝠青桂羞烈沉水慚馨於是生乎澤陂出乎江隂見彩霞之夕照覿雕雲之晝臨既翕赩於洲漲亦映曖於川潯奪夜月及熒光掩朝日與赩火出金沙而延曜被淥波而覃拖冠百草而絶羣出異𩔖之衆夥故仙聖傳圖英𨼆留記一為道珍二為
世瑞𤼵青蓮於王宫驗竒花於陸地若其江淡澤芬則照電爍日池光沼綠則明璧洞室曜長洲而瓊文映青崖而火質或凴大淵之清峭或殖疏圃之蒙宻故河北櫂歌之姝江南採菱之女春水厲兮楫潺湲秋風駛兮舟容與著縹芰兮出波擥湘蓮兮映渚迎佳人兮北燕送上客兮南楚知荷華之将晏惜玉手之空佇廼為謡曰秋雁度兮芳草殘琴柱急兮江上寒願一見兮道我意千里逺兮長路難若其花實各名根葉異辭既號芙
蕖亦曰澤芝麗詠楚賦艶歌陳詩非獨瑞草爰兼上藥味靈丹砂氣驗青艧乃可劍棄海岫龍舉雲㠋畫臺殿兮霞蔚圖縑縞兮炳爍永含靈於洲渚長不絶兮川壑
〔原〕唐王勃〈採蓮賦〉非登髙可以賦者惟採蓮而已矣况洞庭兮紫波復瀟湘兮綠水或暑雨兮朝霽乍凉飈兮暮起黛葉青跗烟周五湖紅葩絳蘤電爍千里尤見重於幽客信作謡於君子爾其珍族廣茂淑類博傳藻河渭之空曲被沮漳之淪漣燭澄灣而爛爛亘修漲之
田田豈直水區澤國江漘海壖是以吴娃越艶鄭婉秦妍感靈翹於上節悦瑞色於中年錦㠶映浦羅衣塞川飛木蘭之畫楫駕芙蓉之𦂶船問子何去幽潭採蓮已矣哉誠不知其所以然賞由物召興以情遷故其游泳一致悲欣萬緒至若金室麗妃璇宫佚女傷鳯臺之寂寞厭鸞扃之閑處侍飲南津陪歡北渚見磯岸之紆直覿旌旄之低舉上苑神池芳林御陂樓隂架沚殿彩乗漪張拜洛之容衞備橫汾之羽儀簫鼓𤼵兮龍文動鱗
羽喧兮鷁首移咸靚妝而麗服各分騖而並馳蘋縈漿礙荇觸船危視雲霞之沃蕩望林泉之蔽虧洪川泱泱兮菡萏積綠水湛湛兮芙蕖披惜嵗時兮易晚傷君王兮未知折紺房與湘菂攬紅葩及碧枝廻綃裙兮竊獨歎歩羅襪兮私自竒莫不驚香悼色畏别傷離復有濯宫年少期門公子翠髮蛾眉頳唇皓齒傅粉蘭堂之上偷香椒屋之裏亦復銜恩激誓佩𠖥緘愁承好賜之珍席奉嬉遊之彩斿繡楝曛兮翠羽帳瑶塘曙兮青翰舟
搴條拾蕊沿波泝流池心𡩖而藻薄浦口窄而萍稠和橈姬之衞吹接榜女之齊謳去復去兮水色夕採復採兮荷葉秋願承歡而卒嵗長接席而寡仇於是薊北無事𨵿西始樂霧盡江垠氣恬海寞消怪氣於沅澧照榮光於河洛殊方異類舞詠相錯王公𠨞士歌吹並作則有侯家瑣第戚里芳園穿池壩岸之曲蓄水河陽之源隄防谷口島嶼轘轅嘉木畢植靈草具繁沉桂北之丹藕濯荊南之紫根鬱凄凄而霧合燦曄曄而霞翻洎乎
氣徹都鄙景華川陸麥雨㣲凉梅飈淺燠命妖侣於石城嘯娱朋於金谷乃使綠珠捧棹青琴理舳樽芳醪藉珍餗汎玉潭之瀰漫遶金渠之隈隩石近水而苔濃岸連山而𣗳複排芰末而爭逺託蘆間而競逐赴汨凌波飛袿振羅風低綠幹水濺黃螺上客喧兮樂未已羙人醉兮顔将酡畏蓮色之如臉願衣香兮勝荷徘徊郢調悽慘燕歌念窮歡於水涘誓畢賞於川阿結漢女邀湘娥北溪蕊尚密南汀花更多恨光景兮不駐指芳馨兮
謂何若乃南楚義妻東吴信婦結䄜整佩承筐奉帚忽君子兮有行復良人兮逺征南討九真百粤北戍雞田雁城念去魂駭相視骨驚臨春渚兮一送見秋潭兮四平與子之别烟波望絶念子之寒江山路難水淡淡兮蓮葉紫風颯颯兮荷花丹翦瑤帶而猶欷折瓊英而不歡既而緣隈逗浦還栧歸㯭睠芳草兮已殘憶離居兮方苦延素頸於極漲攘皓腕於神滸惜佳期兮末由徒增思兮何補又若倡姬蕩媵命侣招羣淇上洛表湘臯
汝墳望洲草兮翡翠色動浦水兮驪龍文願觧佩以邀子思搴裳而從君悲時暮愁日曛鳴鐶釧兮響窈窕艶珠翠兮光繽紛憐曙埜之絳氣愛晴天之碧雲棹廵汀而栁拂船向渚而菱分掇翠莖以翳景襲朱蕚以為裙梃楫凌亂風流雨散鳴榔絡繹霧罷烟釋状飛虯之蜿蜿若驚鴻之奕奕艇怯奔潮篙憎淺石絲著手而偏繞刺牽衣而屢襞乃有貴子王孫乘間縱觀何平叔之符彩潘安仁之藻翰税龍馬於金堤命鳧舟于石岸錦纜
翻灑銀檣照爛日側光沉風驚浪深紆北渚之新贈恣東溪之密尋鴛鴦繡彩之文履瑇瑁瓊華之寶琴扣舷擊榜吴歈越吟溱與洧兮葉覆水淮與濟兮花冒潯值朙月之夕出逢丹霞之夜臨茱茰歌兮軫妾思芍藥曲兮傷人心伊採蓮之賤事信忘情之葢寡雖迹兆於水鄉遂風行於天下感極哀樂聲参鄭雅是以緬察谷底窮覽地維北盡豐鎬澇潏南究巴沲越沂莫不𠉀期應節沿濤汎湄薄言採之興言服之𤼵文扃之麗什動幽
幌之情詩使人結眷令人相思宜其色震百草香奪九芝棲碧羽之神雀負青𦫉之寶龜紫秩流記丹經秘詞豈徒加繡柱之光彩曄文井之華滋已矣哉向使時無其族代乏厥類獨秀上清之境不生中國之地學鸞鳯而時来與鶼鶼而間至必能使衆瑞彩沒羣貺色沮湯武齋戒伊臯延佇豈俾夫秦童趙僕倡姬艶女狎而玩之擷而採之乎時有東鄙幽人西園舊客常陪帝子之輿經侍天人之籍詠綠竹於風曉賦彤管於日夕暑徃
寒来忽矣悠哉蓬飄梗逝天涯海際似還卬之寥廓同適越之淫滯蕭索窮途飄颻一隅昔聞七澤今過五湖聼菱歌兮幾曲視蓮房兮幾株非鄴地之宴語異睢苑之歡娱况復殊方别域重瀛複嶂虞翻則故鄉寥落許靖則生涯惆悵感芳草之及時懼修名之或喪誓剗迹潁上棲影渭陽枕箕岫之孤石泛磻溪之小塘餐素實兮吸絳芳荷為衣兮芰為裳永潔已於丘壑長寄心於君王且為歌曰芳華兮修名竒秀兮異植紅光兮碧色
稟天地之淑麗承雨露之霑飾蓮有藕兮藕有枝才有用兮用有時何當娜婀華實移為君含香藻鳯池　宋之問〈秋蓮賦并序〉天授元年勑學士楊炯與之問分日於洛城西入閣每雞鳴後至羽林仗閽人奏名請龜契佇命拱立於御橋之西玉池清冷紅蕖菡萏謬履扃闥自春徂秋見其生視其長覩其盛惜其衰得終天年而無夭折者良以隔礙仙禁人莫由見向若生於瀟湘洞庭溱洧淇澳即有吴姬越客鄭女衞童芳心未成採擷
都盡今委以白露順以凉風榮落有期秋分畢矣斐然願歌其事乆之乃為秋蓮賦焉若夫西城秘掖北禁仙流見白露之先降悲紅蕖之已秋昔之菡萏齊秀芬敷競𤼵君門閟兮九重兵衞儼兮千列綠葉青枝緣溝覆池映連旗兮揺艶揮長劍兮陸離疏瀍兮裂榖交流兮相沃四繞兮丹禁三匝兮承明曉而望之若霓裳宛轉朝玉京夕而察之若霞標灼爍散赤城既如秦女艶日兮鳯鳴又似洛妃拾翠兮鴻驚足使瑶草罷色芳𣗳無
情複道兮詰曲離宫兮相屬飛閣兮周廬金鋪兮璧除君之駕兮旖旎蓮之葉兮扶疎萬乘顧兮駐綵騎六宫喜兮停羅裾仰仙遊而徳澤縱幽覽而神虚豈與夫溪澗兮沼沚自生兮自死海泝兮江沱萬里兮烟波泛漢女遊湘娥佩鳴玉戲清波中流欲渡兮木蘭楫幽泉一曲兮採蓮歌江南兮峴北汀洲兮不極既有芳兮莎城長無艶兮水國豈知移植天泉香飄列仙嬌紫臺之月露含玉宇之風烟雜葩兮照燭衆彩兮相宣鳥翡翠兮
丹青翰𣗳珊瑚兮林碧鮮夫其生也春風晝蕩爍日相煎夭桃盡兮穠李滅出大堤兮艶欲燃夫其謝也秋灰度管金氣騰天宫槐疎兮井桐變搖寒波兮風颯然歸根息艶兮八九月乘化無窮兮千萬年越人望兮已長久鄭女採兮無由緣何深蔕之能固何穠香之獨全别有待制揚雄悲秋宋玉夏之来兮翫早紅秋之暮兮悲餘綠禮盛燕臺人非楚材雲霧圖兮蘭為閣金銀酒兮蓮作杯落英兮徘徊風轉兮哀哀入黃扉兮灑錦石縈
白蘋兮覆綠苔寒暑忙忙兮代謝故葉新花兮往来何秋日之可表托芙蓉以為媒
〔増〕白居易〈荷珠賦〉迸水所集輕荷正敷引修莖而出葉凝玉液以成珠浄緑田田神龜之巢處斯在虚眀皎皎靈鵲之銜来豈殊既羅列其青葢又昭章於白榆亂㸃的爍分規青瑩仰虚無以上出掩晶熒而外映灑之不著湛兮逾浄時寄寓於傾欹每因依於平正可止則止必荷之中央在圓而圓得水之本性飃飈既息而常凝魚鳥頻衝而不定爾乃
一氣暗後初陽照前宿雨霽而猶在曉露裛而正鮮熠熠有光映空水而煥若纍纍無數遍池塘而炯然宛轉而魚目廻視冲融而蚌胎未堅因霑濡而大小随㪚合以虧全輕彩蕩𣻌芳濃厭浥眀璣而夜月争光丹粟而晨霞散入其息也與波俱停其動也與風皆急若轉於掌乃是江妃之珠如凝於盤遂成泉客之泣冰壺捧玉而殊倫水鏡沈精而莫及則知氣有相假物有相資惟雨露之留處當芙蓉之茂時雖賦象而無準必成形而
在兹喻於人則寄之生也擬於道則冲而用之自契𤣥珠之妙何求赤水之遺　宋歐陽修〈荷花賦〉𡵯蘭塘以清暑兮颯蘋風以中人擷杜若之春榮兮搴芙蓉於水濵嘉丹葩之耀質出綠水而含新䕃曲池之清泚𣻌波紋之淵淪披紅衣而耀彩寄清流而託根挺無華之淺艶靡競麗乎先春抱生意以自得兮及薫時之嘉辰若夫夏畹蘭衰夢池草密惨羣芳之已銷獨斯蓮之迥出可以嗅清香而折酲可以玩芳華而自逸况其晩浦烟
霞水𠅘風日投文竿而餌𡸁泳萍莖而波溢𢇁縈藕以全折杯卷荷以半側墜紫菂以𣣱烟斂紅芳而向夕可憐影兮相顧列金葩而返植清風遏以似起碧露合而乍失或兩兩以相扶漸𠅘𠅘而獨出𤼵臙脂於北土生異香於西域匪江妃之小腰即廣陵之清骨爾乃曲沼㣲陽橫塘細雨逐橋上之歸鞍笑堤邉之遊女堕虹梁而窺影𠋣風臺而欲舞覆翠被以薫香然犀燈而照浦雙心並根千株泣露湛月白而風清杳池平而𣗳古送
艇子於西州聞棹謳於北渚迎桃根而待檝逢宓妃而未渡廹而視之靚若星妃臨水而脉脉盈盈逺而望之杳如峡女行雲而朝朝暮暮其妖麗也其閒雅也香荃橈兮木蘭舟澹容與兮悵夷猶東西随葉𨼆上下逐波浮已見雙魚能比目應笑鴛鴦會白頭昔聞妃子貴東隣池上金花不染塵空留此日田田葉不見當時歩歩人　明申時行〈瑞蓮賦并序〉惟聖皇御歴十有四年道化滂流和氣翔洽於時崇慈寜之新構備尊飬之上儀
大孝潜孚靈貺昭答乃有嘉蓮獻異重臺𤼵祥萬乗臨觀六宫燕喜信熙時之上瑞馨徳之貞符爰付丹青用𡸁琬琰命臣等賦之臣謹拜手𥟵首而作賦曰若夫璇宫壯麗紫殿巍峩接蓬莱之仙苑環太液之㤙波渟泓𤣥澤醖釀醇和欣嘉生之咸鬯紛靈瑞其何多宛彼芙蕖嫣然沼沚載以文罌陳之金戺覆碧葉兮田田𣻌清漣兮泚泚被茝紉蘭抽黃曵紫既冉冉以流馨復重重而結𦂶爾其艶外生艶華中吐華剖碧房兮敷絳蕚幻
珠實兮成丹葩粲英英其疉起芬郁郁其交加乃若旭日方升𠨞雲有爛初抱赤兮若傾忽飛丹兮若煉如盤如葢臨金掌以曈曨非霧非烟照虹梁而璀璨又若桂輪乍滿蕙露初零凝清輝兮湛湛潄芳潤兮盈盈紺宇層樓接銀潢而瀲灔雲鬟髙髻開寶鏡以晶熒又若凉雨纔收薫風徐送濯雲錦兮澄鮮舞霓裳兮飛動凌波綽約宛洛浦之驚鴻翽羽翩躚恍秦臺之儀鳯至於星敷電𤼵霧變霞蒸觸景而生態隨物而賦形縦他卉之
穠麗未若茲花之最靈觀其托體慈闈敷榮秘殿映藻井以生妍傍𦂶疏而呈倩煒煌三秀之庭揺曳五明之扇載色載笑如承長樂之歡来㳺来觀每荷重瞳之眷詫神物之有知信人寰之僅見豈比夫駢花并寔連理分枝望舒生於漢圃合歡産於唐池太華峯頭徒咏如船之異麻姑壇上虚傳變碧之竒斯盖重申之佑命特顯象於昌期猗歟我皇徳如虞聖時業業以憂勤日䕫䕫而祇敬承顔順志極尊飬之隆解慍阜財布𡩖仁之
令故珍貺駢𩥚而竒祥疉應䋲繩繼繼用彰累葉之休赫赫眀眀式表重華之盛尚増修於𤣥徳庶永承乎天慶
〔原〕申時行〈後瑞蓮賦〉有韡者華婉如清揚菡萏為簮芙蓉為裳出五沃之上腴兮苞九疑之竒芳繄中通而外直兮洵䔍實而輝光徳可比於君子兮又奚遜夫國香羌託種於𩄇沼兮載移根於長樂挺翠盖之團團兮冒朱華之灼灼枝承蕤以婀娜兮何揚翹之磊落揉珠菂以成葩兮煥重英之出蕚森濯潁於芝房兮儼敷
榮於菌閣朝晞髮於扶桑兮若葵赤之常傾夕弄影於望舒兮象桂輪之載盈峩星冠於絳闕兮散霞標於赤城鳯羽矯其翩翻兮蜃樓起而崢嶸恣意態之橫出兮紛可炳於丹青彼新宫之嶻嶪兮固神靈之所宅薫風扇其淳和兮甘雨滋其薌澤卿雲助其爛漫兮膏露増其的皪夫惟孕粹而鍾祥兮肆焜煌而舄奕乃其含芬桂掖流曄椒塗承恩輝於黼幄兮分繡采於翟䄖映畫堂之甲帳兮迎紫𦋺之金輿燦榮光於華渚兮鬱佳氣
於蓬壺宫伯忻忻而告瑞慈顔𥠇𥠇其歡愉何司花之特巧殆坤元之出符天子乃考祥圖披靈契徴素蓮於王母遡石蕖於炎帝或一房而百子或一花而千嵗兆多夀而多男允卜年而卜世於是羣臣効三呼之祝薦萬嵗之觴陳瓜𤔅椒聊之什詠竹苞松茂之章曰文子與文孫兮𠈷熾而昌曰聖母及聖皇兮𠈷夀而康如重臺之積累共乾坤而乆長臣拜手而作頌庸昭示於無疆頌曰瞻彼璇宫臨紫極兮仙籞神池滙靈澤兮煜煜
竒葩産禁掖兮綠葉朱華苞翠菂兮重英疉蕚何赩赫兮地符山川帝申錫兮百世本支兆蕃碩兮慈齡聖算齊箕翼兮小臣獻頌揚休徳兮福禄萬年子孫千億兮
史／地理／鼓山志／卷七　藝文／碑／新開白雲洞碑　謝肇淛(P.8-2)..[清乾隆二十六年刊本　　本書與法鼓文理學院合作製作]
新開白雲洞碑
謝肇淛長樂人
夫山川無盡而人有盡以有盡遇無盡故耳目所不及接手足所不及探率付之無可奈何以還造化而山川之遇合顯晦又自有時前之剏者常留其無盡以俟後之人非其人山靈不與也閩鼓山之有湧泉也自僧靈嶠始也其巖之喝水也自僧神晏始也而洞之有白雲也自僧悟宗始也悟宗出世學道苦行精進隱國師巖者二載編茅居鳳池者五六載戒律堅定天人護持每夜見圓光自他峰飛至熠熠燭天
初謂野燒繼疑遊燐久而踪跡之披榛五里許而得石穿石抉土土盡而得洞二上小者為海音洞稍下高廣延袤二丈許如覆鐘如削玉者為白雲洞洞前空靑隆起者為佛頭巖巖石稍坦者為說法臺臺傍為潭卽讖所謂三潭九井之一云而石之仰者為鉢竪者為禪杖皆以形似名也登洞則日月蔽虧雲霞從足底生滅長江如帶巨海若杯而無諸城郭隱見烟中一蟻垤耳悟宗性行超凡慧心獨運鳩工蒐材鼎建祠廡而同事有善乩卜者護法伽藍憑焉言應
如響於是遠近雲集布舍物力畢具金身碧殿精舍香廚不月而成巍然之觀然下視斗巖絕壁勢隃天險自非猿猱難以飛度則又鑿石千武懸梯萬仞起於平地為三天門蛇屈而登跨龍背渡吼雷湫印月潭踰金剛石數百級至化龍橋觀瀑布如綫散入橋下天梯矗雲然王懋復太史為題白雲洞天行者兩膝擊頤肩高於頂喘於吳牛而未得休也雖折筍之嶮巇大嶧之窱蔑以加焉嘻亦奇矣自有宇宙便有此山神僧之所剖闢高賢之所杖履經百千
萬刼所未見之竒至今日以無意得之而悟宗者又了然一身耳不內交豪右不借資陶猗一旦稽天鑿地別開世界非神識大力不至此豈靈嶠神晏所留以俟其人者耶悟宗後居郡城之羅山羅山法海寺為勢豪所奪且一甲子歷數主矣而能引法曲諭頓令檀那發心捨宅還寺不三年間金碧珠林煥復舊觀光復聖教法力尤宏其開白雲洞又藐然者耳余時方志鼓山感高僧之遺事而嘉悟宗之能嗣其鉢也於是乎記洞開於萬歴丙戌而天門鑿於甲午悟
宗俗姓傅氏郡之閩縣人萬歴戊申七月望日前進士兵部尚書郞陳留謝肇淛撰
史／地理／鼓山志／卷八　藝記／遊鼓山記　蔣奕芳(P.19-2)..[清乾隆二十六年刊本　　本書與法鼓文理學院合作製作]
遊鼓山記
蔣奕芳長樂人舉人
徃嵗遊鼓山不果為客所嘲廼草遊山解以答客欲以不遊遊之客曰必若所云是欲為宗生卧也然跬步之近尚不能至何况岱輿員嶠遠在大海紫空紅映遠在玉淸更欲執化裾而流覽其將能乎余無以應今嵗廼與林公榮張集虛期以重九前同徃至期
而公榮自新寧來余喜甚遂使長年艤船于路通橋招集虛以行乘潮擊汰望大小峯雲氣變幻不一遙舉酒酧之飄飄有凌雲之想夜半野燒俱發光映舟中頃之聞下院鐘聲始知達彼岸矣平明覔筍輿從東際登山日未亭午已至靈源洞僧碧空延余入室啜山茗旋觀喝水巖轉而西有龍首吐水掬而飲之味甚淸冽相傳僧神晏誦經厭水聲喧豗喝使西流余謂不然大德有云呌喚喧煩無非寂定故溪聲潺湲比之廣長舌使神晏而悟禪寂必不作此伎倆也
少進歴國師巖石門雲亭諸勝摸昔人石刻半為蒼苔班剥可讀者十得五六榮謂余諸勒銘者欲寄于山以存也乃山又不足恃亦可悲矣余謂人生宇宙何所非寄叔子為名因之沉碑景公為身因之流涕以俗觀之相去有間以道觀之其未達均耳蒼頭持酒至余與公榮輩據地劇飲已復杖策陟大小頂峰峰顚平如掌搔首四望目極千里惟東西諸峰萬疊彩翠如芙蓉最為奇絕東望大海諸山障之不能極矚扶桑稍可恨耳余詠天風海濤句金風颯襲人
仙仙欲去俯視城郭若在舄下因念五岳作鎮中原視茲山僅當培塿而所見旣已若此假令居大羅元都中下視塵界又當何似彼稯稯棫棫以飛塵為輿蠅鬚為舘蛟腦為腴眞可發一笑也日方晲浩歌而下宿于精舍僧設伊蒲相欵甚肅次早復偕集虛輩為白雲之遊抵積翠庵憇足少許政思攀蘿而上有從洞來者談天門險絕幾欲出涕余以登大頂故力足頗聞之氣索惟公榮興甚發集虛力慫惥之余謂集虛君故乏臍勝之具而易視天門將欲效韓退
之華山故事耶樂不可極且留此竒觀與鼓山重訂佳約耳集虛笑而止還坐靑雀中沽村釀數斗相與轟飲久之起而四顧新月如眉澄江如練暮雲如障遠山如畵漁燈數點熠熠蒹葭中亦一竒也集虛謂余曰子鄉者未遊茲山以為未始不遊今日遊矣且得未始遊乎哉余曰譆善遊者惡乎遊惡乎不遊不遊而遊不必見境遊而不遊不必着境宇內名勝所在不乏以遊露奇亦以遊蒙垢故非名人魁士磨崖勒石不足以發舒山靈之氣然遊人繼之不勝繹騷
至使蘭若化為郵亭山僧化為麋鹿而向時靈蹤勝蹟漸化而為氛襍之區此無異故則遊之者未離乎着也故知遊之指者可與語遊矣萬歷戊申年九月七日記
子／醫家／醫方類聚／卷一百八十八／諸瘡門一　附諸腫　惡肉　惡脈／巢氏病源／腫病諸候／流腫候(P.75)
流腫候
流腫，凡有兩候，有熱有冷。冷腫者，其痛隱隱然，沉深著臂髆，在背上則腫起，憑憑然而急痛，若手按及針灸之，即腫起是也。熱腫者，四支熱如火炙之狀，移無常處，或如手，或如盤，著背腹是，劇則皆[二]皆：諸病源候論作“背”。熱如火，遍身熠熠然，五心煩熱，唇口乾燥，如注之狀，此背[三]背：諸病源候論作“皆”。風邪搏血氣所生，以其移無常處，故謂流腫。
子／醫家／醫方類聚／卷一百九十九／養性門一　附神仙／修真秘訣一／真人九年煉丹訣(P.357)
真人九年煉丹訣
以冬至□……□修絜室房，周安□……□高三尺餘，軟枕一枚，厚二寸□……□鋪設臥具以平，四□……□齋戒入室，焚香一七日，至夜乃解帶面東盤坐于床之中，□……□和冥目內想一鼎器，謂之曰洞陽，金鼎可高方四寸，安玄□……□以玉衡建之，初夜指子位之中，凡眠臥其頭亦随所□……□列青龍于鼎左，白虎居右，朱雀在乎上，候至三點初□……□兩中指，即一心內想金器、璇璣、玉衡、青龍、白虎、朱雀、玄武，□……□集神叩齒三十二通，閉息漱咽入鼎，作一塊，玉在鼎中，次以水□……□八兩各為一塊，并在鼎中將日月懸兩乳之下，照臨鼎內，常□……□威翼猛足及璇璣斡連無令差，忒然以一火四面從鼎下發之，五□……□加一銖，二月即不加，夏至日後五日减一銖，至八月即不减，自歲旦□……□百也，丹在口以外太陽浴之，逐日兩浴，初一日□……□十六日初時丹只彈□……□三年外其丹如雞卵大，即常內觀丹在鼎如火光中熠熠然，見至□……□百日後忽然身體大熱，遍發火瘡及咽喉不利，一兩月日內其三□……□下矣，忽日腑藏痛極難在，遂坐盆子連縣不絕，一伏時已來，覺□……□三二升穢物，頓覺腑藏無更逼切，預先于行持處，舍東北角九步□……□坈子深尺餘，將此下者陰物，是夜子時修行人自持盆子并火，將□……□覆在坑中，上用秆莫一束，草上用白布蒙之，吹火燒□……□妒我數年，今日速去，不得懷戀無更暫住，太上老君□……□攝，歸步時輒不得回顧，後下九蟲之日，亦依此法。其二事□……□去，冬至後更不加减火，只以舊火養之，每行持自子至卯前，□……□手盤坐，扣齒咽液至乾[一]乾：按文義疑作“午”。初，凡行持，只須食
淡䬪飥及餅，諸□……□根莖并水，此外不可食也，凡午初先引水之行，次引火之行，次引木之行，次引金之行，次引土之行，凡至午、子、甲、庚、申日，此日不順行，須逆行□……□三元後逆住，當金生乎水自坎，亭亭然聳于中宮。下令花葉茂盛蔭覆丹鼎，至九年功滿開爐，服丹以酒一千盞吞下之，去其四獸及鼎日月，安藥于下丹田，永鎖元宮，當令丹照其樓殿，洞徹幽隱，成真人矣。
經／十三經／重刊宋本十三經注疏附校勘記／重栞宋本周禮注疏附挍勘記／地官司徒下／周禮注疏卷十四挍勘記(P.222-2)..[清嘉慶二十年(1815)南昌府學刊本]
媒氏
天地相丞覆之數也閩本同諸本丞皆作承疏中同
參天兩地而奇數焉釋文竒本作倚案釋曰就竒數之中天三度生地二度生象天三覆地二則作倚非也
不聘之者宋本嘉靖本聘作娉
媒氏以男女既有未成昏之藉浦鏜云籍誤藉
然則三十之男二十之女中春之月者浦鏜云中春之月四字疑衍文
中男三十而娶經義雜記曰中下脫古字據大戴禮記補
經有夫婦之長殤通典嘉禮四引作夫𡛷之長殤此作婦訛當據正○按喪服經緦麻章有為夫之姑𡛷妹之長殤引之者謂三十而娶則不當有𡛷也
以感時而親迎經義雜記作以昏時云感字誤
秋班時位也經義雜記作春班爵位云舊作秋班時位誤也家語作春頒爵位東門之楊正義所引同
熠熠其羽監本燿誤熠下同
夏小正曰二月冠子嫁女娶妻之時經義雜記云曰字疑衍今夏小正無嫁女娶妻作娶婦
此淫奔之詩惠挍本詩作時此誤
鄭說之五爻辰在卯通典嘉禮四引作舊說六五爻辰在卯此誤
在塗見采鼈者閩本同監毛本鼈改蕨非
舊詩云經義雜記作舊說云此誤
尚及冰未定納經義雜記作及冰未泮此脫泮字
故管子篇時令云經義雜記曰當作時令篇云今管子闕
且仲春為有期之言秋冬春三時嫁娶經義雜記曰當作無仲春為期盡之言又春秋四時嫁娶毛本改作有譏之言誤甚
何自違也家語冬合男女窮天數之語經義雜記曰也字當在之語下
故戒文王能使男女得及其時經義雜記曰戒當作嘉
感事而出經義雜記作感事而悲此誤
娶得用非中春之月宋本余本嘉靖本毛本同閩監本中改仲非疏中仍作中春
此純帛及祭義蠶事以為純服故論語云此本及字剜改作交閩監毛本承其誤今據惠挍本訂正浦鏜云故當又之誤
木八為金九妻閩監毛本木誤水
依士禮用元纁惠挍本作依此禮此作士誤
不可埽也余本嘉靖本同閩監毛本埽作掃非
於小棠之下閩本同監毛本改甘棠非
赦宥者媒氏聽之惠挍本赦上有在此脫
史／地理／金山志／卷九／藝文五／碑記／明／重修金山順濟龍王廟記　鄭霛(P.10-1)..[清光緖二十六年雅雨堂重刊本　　本書與法鼓文理學院合作製作]
重修金山順濟龍王廟記
鄭　霛
國家因山川之靈行褒封之典不過為民而已若夫膺封禪之禮受王者之號血食於一方則當為國保民為民造福革貪去暴福善禍淫調順風雨利澤於物可也否則有孤朝廷褒封之意亦非天地生物之心焉其建立廟貌而享祀之豈非欲聚其氣而凝其神歟傳曰誠則神有司欽承上命率僚屬每歲吉日以牲醴致祭於神咸有如在之敬神因人之誠敬陰陽交孚而益著其靈耳鎭江金山舊有順濟龍王之祠四明姚公堂來為郡守篤於崇信天順壬午夏秋不雨遂躬詣祠下三禱三
霔歲獲有秋癸未甲申天復亢旱禱之隨雨歲仍大豐四民懽頌曰此無他牧民得人故雨暘時若也而亦神之佑焉郡守喜曰神能輔吾治澤吾民祠久傾弊吾不修葺將何以致崇德報功之意歟於是與貳守常山張公春通守桂陽歐公仕昌湘陰劉公文徽節推闕里陳公宗各捐俸為倡命都綱宏霔住持宏乘徹而新之加以欄楣繪以儀仗經始於天順八年八月朔旦訖工於是歲十月庚寅奐然燦然神人交慶丹徒縣尹金臺賴文政目覩其盛來謂霛曰若不勒諸堅珉又何以表人之
誠神之靈乎屬靈紀其事乃係之以詩曰轟雷倒海傾天潢陽烏出浴摶扶桑振岡刮地羊角狂千艘萬艦摧颿檣帝車轉轂制四方一淸不忍輿惶惶黃金如矴鎭中央英靈熠熠回正祥爰居退避精衞藏安流萬國來梯航豐功偉績聞吾皇雙龍駕霧擎天章文命渙汗龍之王四明太守敦且厖愛民如子恆不忘忽逢累歲天亢陽田疇龜坼苗枯黃殷勤致懇誠端莊當時四野霑其雱高低疃壟皆豐穰崇功報德羅羞漿傾欹繪飾增輝光神人交讚游福慶致令千載歌時康致令千載歌時
康
史／載記／十國春秋／北漢　卷一百四至一百八／卷第一百八　北漢五　列傳／趙宏　李惲　楊夢申　王保衡　王景絕(P.2-2)..[清乾隆癸丑年昭文周氏此宜閣重校刊本]
李惲字孟深汴州陽武人乾祐初第進士客遊嵐州會世祖卽位署州從事擢知制誥翰林學士歷仕睿宗父
子累官至推誠佐命保祚功臣特進守尚書左僕射兼中書侍郞平章事上柱國隴西郡開國公食邑三千戶時母在鄉里惲不知存亡居常戚戚以奕碁沉飲為務政事多廢英武帝頗以為言惲殊不介意後方與僧奕帝命近侍直抵惲前取局焚之惲恬然徐詣謝英武帝因切責之明日別造新局奕碁如故宋太宗陷太原惲降命為殿中監始知母亡表求追服母喪不許出知廣州遷司農卿連知許盂二州以足疾求解授忠武軍行軍司馬端拱元年卒年七十有三惲性躁達善談名理年少時好滑稽及為相頗事持重初與王溥李昉同年
登第國亡相見敘舊情好益固論者美之子存誠仕宋駕部員外郎存信宋左侍禁閤門祇候又惲文詞駢麗見推流輩英武帝時天龍寺千佛樓成詔惲撰碑銘而命翰林令劉守淸王廷譽勒文於石一時無不歎絕其辭曰帝宅之西五里而遠羣山邃谷延■縈擁北自乾坎南距申酉蒼崖峭壁怪石靈泉薜蘿蔭乳竇以夏寒藂桂嚮晴暘而冬綠澗溜淸泚自激輕音蔓草艽茸本無毒螫洞穴窈窕煙■閇虧隔雲聞雞犬之聲度嶺■樵蘇之徑大哉氣通斗極崆峝帶多武之鄉地劃參墟■野樂深思之俗況乎刑政之經不紊霸王之器具存紀都邑卽天下之浩壤養士馬卽域中之精勇往者北齊啟國後魏興■雖未臻偃仰之■■咸■■■之位時或倦重城之宴■選而勝之良游各營避暑之宮用𢠾鳴鑾之駕亦猶秦之阿旁晉之虒祁楚之章華漢之未央上基摧搆往往存焉年歷寖遙率多改作葢以翼翼都會豪右富民因舊圖新增制惟錯於是乎金人塔廟
老氏宮觀星布子巖石矣懿哉坤維之上一舍之區羣木陰翳奇峯崷■土有平址東西僅五十步北倚石壁有彌勒閣內設石像侍立對峙容■溫■其鐫磨■■代不能及昔睿宗皇帝再加添飾功用宛然次東有池水甚潔■■凝碧■之恐聳國人儼其■宇偶其神位每角亢方中雷雨未施卽雩禱咸萃矣馴嶺西下■■約三百步有高寺榜曰天龍故易義云夫龍者潛卽勿用飛卽在上天龍之名固其宜矣今英武皇帝應千齡之運居九重之尊此自舞象執經齒冑學優於庠序■■■■■■■■■■■■■動叶咨詢行符典則負對日之辨似不能言■稱象之智果而勿伐肅肅然煌煌然偉量知幾深不可測立德在間平之右承家繼文武之基自非道濟艱危孝安宗社孰能與於此乎天會中睿宗皇帝以道■■■■■■■■出閣授檢校司徒歸義府都督時年尚幼沖躬親官次寡辭敏德務簡刑淸吏不敢欺府無留事嘗以公退休暇與叔季諸王方駕接軫禮謁精藍一歲之中■■■■■■■■■■■東序■觀音像一堂其內幡花鬘葢供飭之用靡不嚴潔於茲日新每具齋禱罔不乾乾惕惕潛發明誠所志者延鴻祚於邦家弭烖氛於區宇因心愛敬不忘
斯須■■甚嘉羣倫歸美攸是■■公府特恩加檢校太保授右金吾衛大將軍𠑽大內都點檢貞幹服勤中外嚴整宣威敬事動叶聖謨及帝踐阼加太師行太原尹階勳爵邑悉稱公台尋領侍衛親軍事未幾值倉卒之變震駭非常上獨執雄斷入平內難時戊辰秋九月嗣昇宸極立定傾危赫然大■■祐終古自■潔念恆切皈依每届良辰必親行幸至壬申歲十二月二十二日詔有司於大殿後正面造重樓五間洵遣良冶鑄賢刼自拘留孫如來以降鐵佛千尊■範金容光相圓明等無差別如是□分龕室各安上級時詔宣徽北院使永淸軍節度使檢校太保范超自始監修應期成就基砌柱礎廣檻飛甍丹采相■■■巍乎窗扉下瞰於雲端棟宇勃興於地表金爐曉炷惟聞蔔之香玉聲晨鳴不假蓮花之漏議者曰樹超世之果圖不朽之功必依惟睿之謀宜享終天之祿豈比夫望祭■■■■■禱之功駕騁瑤池徒縱盤游之樂者哉上御宇之八年乙亥歲天贊皇帝義敦天性禮叶彝章洎春來夏初累飛詔示必以備物典冊將加徽號鴻名■■君親之恩敬修迎受之禮至夏六月■十日果降貴近昭宣■容尋於正殿受英武皇帝兼頒龍衣御帶駟馬琱鞍別賜
神旗皷吹殊■異■衆心悅隨羣后稱慶寶函金簡揚命舜命禹之書馭朽持盈盡為子為臣之敬禮之大者帝載無窮先是英武皇帝以今歲攝提建月■■■■■■昇寒氣將退嚴整儀衛親率公卿駕蒼虬之騤騤衣赭袍之熠熠雲韶寅導■■■■■■■■届初禪之境臣幸陪天仗親奉德音旣成
■■■■之祐遽茲承詔俾誌勝緣將紀洪猷潛思祕祝所冀龍華會上■■■■之■星宿刼中徧覩靑蓮之相歡心有待謹作銘云覺皇遞興大教垂世成位有期壞空相繼大哉賢刼千佛重光六度萬行軌躅相望浩刼迢遙一念可攝勿謂難逢聲塵相接惟彼陶唐土列參墟莓莓沃野煌煌帝居天啟亨會神輸瑞圖英武之難后來其蘇一人有作撫寧邦域治民事天允釐庶績金像玉樓伊帝之力■■■■永奠皇極
子／筆記／子不語／卷八／姚劍仙(P.156)
姚劍仙
邊桂岩為山盱通判，構屋洪澤堤畔，集賓客觴其中。一夕，觥籌正開，有客闖然入，冠履垢敝，辮髮毿毿然披拂于耳，叉手揖坐諸客上，飲啖無怍。諸客問名姓，曰：『姓姚，號穆雲，浙之蕭山人。』問何能，笑曰：『能戲劍。』口吐鉛子一丸、滾掌中成劍，長寸許，火光自劍端出，熠熠如蛇吐舌。諸客悚息莫敢聲。主人慮驚客，再三請收。客謂主人曰：『劍不出則已，既出則殺氣甚盛，必斬一生物而後能斂。』通判曰：『除人外皆可。』姚顧階下桃樹，手指之，白光飛樹下，環繞一匝，樹仆地無聲。口中復吐一丸如前狀，與桃樹下白光相擊，雙攫拿，直上青天，滿堂燈燭盡滅。姚且弄丸且視諸客，客愈驚懼，有長跪者。姚微笑起曰：『畢矣。』以手招兩光奔掌內，仍作雙丸，吞口中，了無他物，引滿大嚼。群客請受業為弟子，姚曰：『太平之世，用此何為？吾有劍術，無點金術，故來。』通判贈以百金，居三日去。
子／醫家／本草釋名類聚／卷下／蟲／化生類(P.47-1)..[清抄本]
螢火
子／類書／清稗類鈔／動物類／謝大令詠啞蚊(P.5682)
謝大令詠啞蚊
光緒初，餘姚謝小漁大令烺樞嘗從其師朱肯然宮詹逌然至湘衡文，以幕中多蚊，而一種悄悄噆人
者，其毒螫尤中於不覺，俗謂之啞蚊，爰作詩以誌之。詩云：「前生孑孓悄含胎，幻蛻無端起水隈。鋒不及防真利吻，膚能暗剝肆陰災。伴蠅反免營營刺，羞鳥難防熠熠來。裸壞卻疑聾俗似，不經苛痛未相猜。本來喜暗畏光明，況趁炎宵有限更。同雜市時偏匿影，聚成雷處忽收聲。薰經灼艾能潛躲，飽快如櫻始一鳴。倘為露筋祠報賽，莫將啞樂向神迎。」自注：啞樂，見《宋史‧禮樂志》。
子／類書／宋稗類鈔／卷八／八法(P.55)
晁無咎言蘇公少時手抄經史皆一通．每一書成．輒變一體．卒之學成而已．知筆下變化．皆自端楷中來爾不端其本．而
欺以求售．吾知書中孟嘉．自可默識也．
黃山谷云．蘇翰林用宣城諸葛齊鋒筆．作字密密．隨意緩急．而字間妍媚百出．古來以文章名重天下．例不工書．所以子瞻翰墨尤為世人所重．今日市人持之．以得價百餘年後．想見其風流餘韻．當萬金購藏耳．盧州李伯時．近作子瞻按藤杖坐盤石．極似其醉時意態．此紙妙天下．可乞伯時作一子瞻像吾會聚時．開置席上．如見其人亦一佳事也．
評東坡書者矣．弩張．驥奔猊抉．則不能無至於□牘狎書．姿態橫生．不矜而妍．不朿而莊．不軼而豪．蕭散容與．霏霏如零春之雨．森掩斂．熠熠如從月之星．紆徐婉轉．纚纚如
抽繭之絲．恐學者所未到也．
叢書／武英殿聚珍版叢書／鄴中記／提要(P.1-1)..[清乾隆敕刻武英殿聚珍本]
虎大會禮樂旣陳虎繳西閣上牕幌宮人數千陪列看坐悉服飾金銀熠熠又于閣上作女伎數百衣皆絡以
珠璣鼓舞連倒【案】此句疑有訛字琴瑟細伎畢備
叢書／武英殿聚珍版叢書／御製詩文十全集／初定準噶爾第二／卷三　詩四十五首／山莊燈夕錫宴聯句有序(P.5-1)..[清乾隆敕刻武英殿聚珍本]
御製更幻魚龍集廣塲望過東岡月猶朗節逾北至夜初長穹窿圓幕卿雲擁
左右賓筵綺席張熠熠騫鸞呈錦繡呦呦鳴鹿應
笙簧蚖膏爛處明宮柳臣劉統勳鶴燄高時出苑墻塔現玲瓏森寶網花敷頃刻燦螢囊玉蛾來往飛如織臣汪由敦
叢書２／歲時習俗資料彙編／新增月日紀古／卷之一中／正月卷之一中／初三日(P.228)..[清順治宛委山堂勘重較說郛本]
元稹郊天日五色祥雲賦臣奉某日詔書曰惟元祀月正之三日將有事於南郊直端門而云出天錫余以雲瑞是何祥而何吉臣稹稽首敢言其實陛下乘五位而出震迎五帝以郊天五方騰其粹氣故雲五色以相宣排空乍直捧日初圓獸蹲而龍鱗熠熠鳥跂而鳳翼翩翩羽蓋凝而軒皇暫駐風馬駕而王母欲前影帶具彩疑錯繡之遙屬光照乎物比摛錦之相連觀之者無小無大觀之曰非煙若煙昔者卿雲作歌於虞舜白雲著詞於漢武皆跂望而為言非仰
觀而遂覩今陛下德至天地恩覃草莽當翠輦黃屋之方行見金枝玉葉之可數陋泰山之觸石方出鄙高唐之舉袂如舞昭示於公候卿士莫不稱萬歲者三並美於麟鳳龜龍可以與四靈而五於是載筆氏書百辟之詞曰郁郁紛紛維慶霄之雲古之堯舜幸得以為君象胥氏譯四彝之歌曰煒煒煌煌天宇之祥唐有神聖莫敢不來王帝用愀然曰予何力澤未周於四海雲何為乎五色來以羣后舉爾眾職由五行以修五事遵五常而厚五德正五刑以去五虐繁
五稼而除五賊苟順乎人理之父子君臣則安知雲物之赤黃蒼黑進我輦輅就我陶鈞雖有光華之萬狀不若豐穰於四郊凡百庶僚相趨而顧稍疑江上之奇果異封中之素補天者雖欲抑之而不出簮筆者安可寢之而無賦越明日臣稹詠霈澤於鷄竿之前覩斯雲散之為五采之湛露
