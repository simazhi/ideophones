史／傳記／國朝獻徵錄／卷之一／宗室一／楚王世傳(P.32-1)
世宗南幸王至承天朝諭王曰朕有事顯陵煩王來朝感悅至意二十四年世子英燿弒之在位十年壽四十謚愍英燿伏誅先是端王妃無出次妃生愍宮人田氏生次子顯槐愍妃吳氏都指揮鑑女二年生燿燿封世子配陳氏讀書居緝熙堂槐封武岡王愍宮人方三兒有殊色燿悅之用樊鸞陶元兒吳么兒通知內使張鑑門婆姚氏誘至緝熙堂蒸焉留不返母吳覘知之言愍愍怒將陶元兒吳么兒杖殺之幽三兒姚氏北院既而獲樊鸞杖四十幽馬廄燿懼而
生怨二十三年五月五日愍於墩子湖召諸宗觀競渡有妓宋么兒燿又悅之引入別亭與飲他日吳鑑病吳妃偕燿往視有劉金者㫺嘗不悅於愍聞燿當出先期匿么兒於舍邀燿燿至鑑所以他事行至金舍與么兒為樂居無幾遂取么兒入緝熙愍知之欲繩金金日益憂恐燿忿甚遂起逆謀與徐景榮會金等歃血為盟約次年上元觀燈舉事正月十八日燿遂設宴請愍愍猶期迎喜神然後往時顯槐未出閣隨愍至燿所燿飲槐於夾室餉愍左右朱恩周廷瑞等五人於雪洞密鎖諸所通往來之門而所進用鴆
愍不省率云不佳猶命呼書院廚子王喜保來呼人方出燿舉號砲張貴劉金督田堯周瘦兒等撤愍座後皋比罘罳擁出謝六兒以銅瓜擊愍腦田堯曹景昂李林官保周瘦兒曹良輔夏臘兒等齊力亂打須臾而斃夏廷鳳等大聲呼變朱恩等驚起急來槐亦來孫保兒等復以杖擊槐傷左脇彭漢扶槐奔貴全堂避之朱恩等掇門而出登山號召將諸宮門謹閉卻從廣智門縋城而下走報撫按是夜燿更愍衣冠扛入正官母吳哭謂燿曰哥哥喫穿不少如何幹這等事燿曰非子所為奴儕輩勾當耳旦日殮畢出方
三兒樊鸞等取入宮又次日令長史孫立承奉張慶王憲等以中風報仍逼崇陽等王保奏時撫按業□聞矣　上遣府部堂上官會同撫按審勘　勑□□王攝理府事逮燿至京刑部會文武大小官員覆勘明白　欽依將燿焚棄身屍徐景榮等凌遲孫立王憲等棄市顯休等革祿三分英炊顯槐降　勑獎慰各賜銀五十兩彩幣四表裏庶三子英㷿二十年王氏生三十年嗣隆慶五年薨在位二十一年壽三十一謚恭葬　　　妃李氏庶一子華　五年胡氏生繩蟄篇
子／宗教／正統道藏／太玄部／雲笈七籤／卷之二十五　登五／日月星辰部　三／七童臥斗法(P.第37冊　381-1)..[上海涵芬樓影印本]
七童臥斗法
凡上學之士服日月之道當修七曜之妙法每以人定之後當於別室燒香北首而臥安身定神棄絕異念專心在靈叩齒二十四通存思七星煥明北方己身臥於七星斗中華蓋之下七曜之光流煥紫景之外冠覆於己身在紫景之上七曜之中內外鬱冥都無所見良久豁除七曜之光化為七童若在一星之上第一童子諱樞明第二童子諱曜靈第三童子諱北元第四童子諱寳精第五童子諱丹嬰第六童子諱靈清第七童子諱紫映
七童子吐七寳之光以哺飴兆身樞明童子吐紫景之光曜靈童子吐瑠璃之光寳精童子吐白銀之光丹嬰童子吐玉精之光靈清童子吐寳珠之光紫映童子吐珊瑚之光七寳之光同入兆身便引氣四十九咽止微咒曰
金精凝化結元七靈紫曜煥落朱景洞明華蓋徘徊輪轉寒庭寳光燿燿七曜纏嬰玄暉吐蘭芳芝流盈夕寢靈館朝登玉清璿璣運路紫景翼形宴轡雲輪策御飛軿遊盻八極
三道合并咽液七過止起以粟米之粉粉身令匝而臥如此七年身生七寳之光頭有紫景華蓋恒冠兆形得使通靈玉女七人降致靈飛雲玄輿來迎兆身上升北辰此道祕妙上真所修不行下世若有刻簡玄名於未生之前記青錄玉文之人當得此道得者尅成上仙為萬仙之師宗也輕泄失明形殘七祖充責刀山食火三塗萬劫不原學士明慎四極之旨深寳之焉此七童子即七寳之內精化為七曜之上真知其名則不死修其法則
神仙泄其諱則失明晨夕存念則恒衛兆身若有災厄困急之中叩齒七通呼七童之名災即自消此道止可獨知而已懷抱珠玉豈可放於垢塵也明哲祕之
子／宗教／正統道藏／太清部／天原發微／卷之八　情八(P.第47冊　76-2)..[上海涵芬樓影印本]
天原發微卷之八　　　　　　　情八
魯齋鮑雲龍景翔編著
虛谷方回萬里校正
少陽
星象繁難不勝其說星者元氣之英也邵子曰少陽為星張靈憲曰中外之官常明者百二十有四可名者三百二十為星者二千五百微星之數萬有一千五百二十羅君常與予言星家愛𠲮人使人不知頭緒欲識萬象之森羅不出五行之指訣自
太極判而為陰陽陰陽播而為五行五星者五行之精也日月五星是為七政散在四方方有七宿合中央之北斗言之則有五七三十五名皆不離乎五行也故班固曰太極運三辰五星於上元氣轉三統五行於下人皇位三德五事於中分為三才孰有外於五行者歐陽子曰堯命羲和考中星以正四時為道猶簡降及後世其法漸密必積眾人之智然後能極其精微三代中間遺文曠廢六經無所述天人之事
難言矣今所存者惟以五行為主非敢以星翁曆史為比也
○邵子曰五星之說自甘公石公始也
五星之說古未有聞虞書但曰撫于五辰而已至甘石則盡露矣石申魏人著星經甘德亦同時星有三色所以別三家之異出於石者赤出於甘者黑出於巫咸者黃紫宮中外諸星亦出三家總數三百八十三名積數七百八十三星其施於渾家者惟天極北斗二十八舍為占候之要其餘
載者所以備上象之全體而已
○張子曰五緯五星之精也
班曰五星東行天西轉常星為經五星為緯交相經緯以成天文也五行精氣其成形在地則結為木火土金水其成象在天則木合歲星居東火合熒惑居南金合太白居西水合辰星居北土合鎮星居中央在人則木之神曰仁屬貌火之神曰禮屬視金之神曰義屬言水之神曰智屬德土之神曰信屬乎思與心分旺四時則春木
夏火秋金冬水各旺七十二日土旺四季辰戌丑未之月各十八日合之為三百六十其為色也則木青火赤金白水黑土黃其為分野各有歸更旺相休廢其色不同王則光芒相則內實休則光芒無角不動搖廢則光少色白圜者喪赤圜者兵青圜者夏水黑圜者疾多死黃圜者吉白角者哭泣之聲赤角者犯我城黑角者水行窮兵太史公曰五星同色天下偃兵百姓安寧五谷蕃昌春風秋雨冬寒夏暑日不食
朔月不食望是為有道之國必有聖人在乎其位也
○歲星
木性柔直史氏謂其主司天下人君之過主歲五榖分四七宿為十二次一歲行一次太歲在子午卯酉四仲則歲行三宿太歲在寅申巳亥四孟及辰戌丑未四季則歲行二宿二八十六三四十二而行二十八宿歲星十二歲一周天為一紀太歲為陰左行在寅歲星為陽右轉在丑太歲在
卯則歲星居子在辰則歲星居亥之類又為太歲在寅則歲星正月晨出東方在卯則二月晨出東方以此而推餘皆可見歲星所在其國有福失次則所衝之地有禍過次者殃大過舍者殃小不過則無咎張曰木乃一歲盛衰辰者一月一交之次有歲之象也
○熒惑
火性激烈使主執法常以十月入太微受制出行列宿司無道出入無常二歲一周
天張曰火者陰質為陽萃焉然其氣比日故其遲倍日蓋火星自有入無自無入有受天地變化之氣為之
○鎮星
上性重厚戊己居季夏四時之中如人有心四肢百骸無不統故四星皆失鎮星為動一曰主女象又曰天子之星天子失信鎮星大動常以甲辰元斗之歲鎮行一宿二十八歲一周天所居之次殊久其國德厚張曰鎮星其行最緩亦不純係乎地
○太白
金性堅剛主司兵陰星也出東當伏東出西當伏西班曰常以正月甲寅與熒惑出東方二百四十日而入四十日又出東方出以寅戌入以丑未大率一歲一周天僅與日月同
○辰星
水性平淡主形法之得失是正四時常以春分見奎婁夏至見東井秋分見角亢冬至見牽牛出辰戌入丑未晨候之東方夕
候之西方一時不出其時不和四時不出天下大飢亦一歲一周天或曰水星為辰星時有十二辰月有十二會散在天地間無往而不為潤澤出非其時寒暑失節故為太一之象蓋水火二星相須火或有或無水或盈或涸皆得天地變化之氣
張子曰金水附日前後進退而行者其理精深存乎物感可知矣
星經曰太白辰星附日而行速則先日遲則後日速而先日昏見西方遲而後日晨
見東方詩疏云日未出前能開導日之明故謂明星為啟明日既入後有明言能長續日之明故謂明星為長庚韓詩外傳又曰太白晨見東方為啟明昏見西方為長庚意者金水平分二星亦可互言孫炎曰明星太白也晨出東方高三舍今曰明星昏出西方高三舍今曰太白然則啟明是太白矣長庚不知何星或一星出東西有異名或二者別星未能審也朱子斷之曰長庚水星啟明金星金在日西日將出則
東見水在日東日將沒則西見斯言盡矣張平子曰攝提熒惑見晨附于日太白辰星見昏附于月當別考
○程子曰天地真元之氣湊合在曆數中則日月如合璧五星如連珠所以生聖人也曆推上古渾元之初歲名焉逢甲攝提格寅甲子朔旦夜半冬至日月五星皆合在子故有合璧連珠之瑞以應顓帝建曆之元也又漢元年十月五星聚于東井為高帝受命之符又宋乾德五年三月五星如
連珠分在降婁為天下文明之象程子所謂天地真元之氣非游氣所能雜故能湊合以生聖人又如堯舜禹湯文武周孔亦是如此今姑舉三者以驗造化之符耳他不暇悉也予嘗攷之武帝改元而曰太初者慕顓帝改元以合其瑞耳非武帝時實有其象也東坡蘇氏曰金水常附日不遠十月日在箕尾此所以疑其妄以余攷之秦以十月為正十月乃今之八月而得七月節則日猶在軫翼間金水聚於井亦不
甚遠坡說亦本於漢注耳五星聚奎又在魯分自是天下始太平見竇儀之言
○朱子曰緯星陰中之陽經星陽中之陰五星皆地上木水火土金之氣上結而成却受日光
經星是陽氣之餘凝結者閃爍開合其光不定緯星有芒角其本體之光亦自不動皆受日之光也朱子曰經星晝夜左旋一周而有餘天有十二次今織女星在漢旁終日七襄者自卯至酉當更七次爾雅注
曰五星皆右行於天二十八宿則著天體不動故為經星五星為緯若織之經緯然五緯惟辰星難見而血之流行於肌閃之間者至幽也辰星屬坎為水善隱伏沅濟沱潛之水潛行千餘里而後見營室天子宮皆中宮經星緯星動為陽而太白辰星為陰經星不動為陰而析木鶉首為陽
○邵子曰陰中之陽星也星之至微如塵沙者隕為堆阜又曰星隕地為石
星陽之餘五星為人五臟諸星如人四肢
百骸精血神守精存則麗其職而宣其明神歇精斁則如人之有死是以星隕則石朱漢上曰精斁氣歇坎極離見乃有隕星其光燭地離也隕為石為堆阜塵沙者艮也光耀既散氣凝為石亦猶人之體魄降于地也
○日月五星俱起牽牛之初
即漢太初曆十一月朔旦冬至也漢劉氏曰指牽牛之初以紀日月故曰星紀五星起牽牛初日月起其中凡十二次且至其
初為節至其中斗建下為十二辰視其建而知其次漢宋衷曰冬至日起牛宿一度斗建子位杜預曰十二次從星紀起而右旋爾雅曰星紀起牛斗牽牛也郭注曰牽牛斗者日月五星之所終始也傳不曰冬至曰日南至蓋謂日自鶉尾而來至牽牛也日中景最長以此知其南至斗綱之端連貫營室織女之紀逸周書曰維十有一月既南至昏昴畢日踐長微星動于黃泉是月也斗建子始昏指北日月俱起牽牛
右廻而行月周天起一次而與日會日行月一次而周天曆會于十有二辰終則有始是謂日月權輿愚謂造化淵微非合數說不足以明之
○星經難曰視蓋橑與車輻近扛轂則密益遠益踈今北極為天扛轂二十八宿為天橑輻今踈密不同何也
橑輻者取周禮輈人蓋弓二十八以象星輪輻以象日月日與月會一月一周天又行一辰遂及日而合宿天圓如兩蓋相合
南北極猶兩蓋扛轂二十八宿猶蓋之弓橑赤道橫絡天腹如兩蓋相交處赤道北為內郭如上覆蓋赤道南為外郭如下仰蓋赤道正在天中如合縫處黃道橫過是在那赤道之間故列弓橑之數近兩轂則狹漸遠漸闊亦猶列舍之度近兩極則狹漸遠漸闊至赤道則極闊也圓圖近南星度當漸狹則反闊橫圖去兩極皆闊失天形矣今攷天形為覆仰兩圓圖以圖心為極赤道以北為北極內宮星圖赤道以南
為南極外宮星圖兩圖相合全體渾象則得星度闊狹之勢占候不失北極曰上規南極曰下規赤道橫絡者曰中規中規闊上下兩極處極狹也歐子曰蓋天則南度漸狹渾天則北極寖高二說當闕疑可也
○周禮星土辨九州封域皆有分星
分星禮經所載不可磨也其說有三伶周鳩曰歲星所在則我之分野古堪輿書亡後郡國所入非古歲星或北或西與古受封所在不同一也唐虞及夏萬國殷周千
七百七十三國並依附十二邦以係十二次之星法先王命親之意以主祀為重如封閼伯商丘主辰為商星商人是因封實沈大夏主參為夏星唐人是因唐後為晉參為晉星二也今以分野次舍攷之州青在東玄枵在北雍在西鶉首在南以至揚東南星紀北冀東北大梁西徐東降婁西豫與三河居中大火在正東此躔次之最差者三也三說不同識者當自擇之
○傳曰五緯興周
國語曰武王伐商歲在鶉火月在天駟日在析木辰在斗初星在天黿愚嘗攷之周之興也鶉火直軒轅之虛稷星係焉房與歲星相經緯以屬威靈仰之神后稷感以生焉鶉首又當山河之右太王以興而后稷封焉及周師之出也日在箕十度則析木之津月在房四度則升陽之駟又三日得周正月庚寅朔日月會南斗一度則辰在斗柄也是時火星與周師俱進而水星伏于天黿所以告顓帝而終水行之運自
天黿及析木歲星及鶉火又退行而旅於鶉首而後進及鳥帑所以反復其道以經綸周室者豈人力哉宜其卜世三十歷年八百為古今有道之長也星象昭昭詎不信乎後世欲以人力勝之烏乎可
○春秋傳曰二十八宿分在四方方有七宿共成一象蟲獸在地有象在天東蒼龍西白虎皆南首北尾南朱雀北玄武皆西首東尾從角起而左旋
爾雅壽星角亢郭注數起於角列宿之長
故曰壽星方有七宿者第斗至壁是謂星武第奎至參是謂星虎第井至軫是謂星鳥第角至箕是謂星龍環列四方隨天西轉方有定星星無定居故隱見各有其時林氏曰鳥火虛昴皆分至之昏見於南方正午位之中星仲春之月七宿各居其方位故星大在東鳥在南昴在西虛在北日在昴入於酉地則初昏時鶉火見於南方正午之位當是時晝夜各五十刻是為春分之氣至仲夏之月則鳥轉而西火轉而
南虛轉而東昴轉而北日在星入於辛地初昏之時大火房心見於南方正午之位當是時晝長夜短晝六十刻夜四十刻是為夏至之氣至仲秋之月則火轉而西虛轉而南昴轉而東鳥轉而北日在心入於酉地初昏之時虛見於午當是時晝夜分亦各五十刻是為秋分之氣至仲冬之月則虛轉而西昴轉而南鳥轉而東火轉而北日在虛入於申地初昏之時昴見於午當是時晝短夜長晝四十刻夜六
十刻是為冬至之氣分至之氣既定則十二月之氣無不定矣星鳥以象言星火以次言虛昴以宿言互相備也愚謂天地四時之氣皆不外於中子午者二至之中亦天地之中卯酉者二分之中亦陰陽之中也以二十八宿之中星至於中而止聖人出而致中和以位天地者亦曰執中而已
○七宿之星數
星龍之星三十二星武之星三十五星虎之星五十一星雀之星六十四合之而一
百八十二星
○七宿之度數
星龍之度七十五星武之度九十八四分度之一星虎之度八十星雀之度百二十合之而為周天三百六十五度四分度之一一度二千九百三十三里分為十二次
○七宿之分野
自斗十一度至㜈女七一名須女曰星紀之次辰在丑謂之赤奮若律中黃鍾斗建子今吳越分自㜈女八度至危十六次玄
枵一名天黿辰在子曰困敦律大呂斗建丑今齊分自危十七度至奎四次豕韋一名娵訾辰在亥曰大淵獻律太簇斗建寅今衞分奎五至胃六次降婁辰在戌曰閹茂律夾鍾斗卯今魯分胃七至畢十一次大梁辰酉曰作噩律姑洗斗辰趙分畢十二至東井二十五次實沈辰申曰涒灘律中呂斗巳晉魏分井十六至柳八次鶉首辰未曰劦洽律賓斗午秦分柳九至張十七次鶉火辰午曰敦一名大律於律
為林鍾斗未周分張十八至軫十一次鶉尾辰巳曰大荒落律夷則斗申楚分軫十二至氐四次壽星辰在辰曰執徐律南呂斗酉韓分氐五至尾九次大火辰卯曰單閼律無射斗戌宋分尾十至斗十百三十五分而終析木辰寅曰攝提格律應鍾斗亥今燕分愚按司農鄭氏曰天有十二次日月之所躔地有十二分王侯之所國是以二十八宿分配十二辰與七政互行一左一右相為經緯所以兩其五行以成天
地四時之造化
○東宮蒼龍角為五帝坐庭亢為宗廟氐為天根房為天府心為明堂尾為人子箕為敖客靈憲曰蒼龍連蜷於左
左為青龍屬木居東又分為小象者七星家名角木為蛟亢金為龍氐土為貉房日為兔心月為狐尾火為虎箕水為豹日月居中五星緯外析木會寅大火會卯壽星會辰
○角
二星為天關其間天門其內天庭黃道經其中七曜之所行也龍左角為天田為理主刑右角為將主兵星明大王道泰賢在朝熒惑犯天田旱郊祀志漢祖建靈星祠
○亢
四星天子之內朝也為疏廟主疾疫總攝天下奏事聽訟理獄錄功
○氐
氐四星王者之宿宮后妃之府前二星適後二星妾單子曰天根見而水涸爾雅曰氐天根也角亢下係於民若木之有根宋分
○房
四星為明堂天子布政之宮中間為天衢七曜由其中則天子和平亦為天駟天馬主車駕國語曰農祥晨正日月底于天廟
土乃脉發隋志曰五緯入房啟姬王肇迹
○心
三星天王正位也中星為明堂天子為大辰主天子賞罰前星為太子後星為庶子大火為大辰火中寒暑乃退律書云心言萬物始有華心唐志曰易雷承乾曰大壯房以象焉心為乾精而房升陽之駟也房日月之所在鉤命決曰歲星守心年榖豐洪範曰重華者謂歲星在心歲星一名攝
提一名重華左傳心為火五月火始昏死詩三星在天
○尾
尾九星上第一星后次三星夫人次星若后嬪妾第二傍一星名曰神宮蒼龍之尾為九子色均明後宮有敘多子孫丙之辰龍尾伏辰左尾言萬物死生如尾
○箕
箕四星為後宮后妃之府亦為龍尾為敖客主口舌亦曰天津主八風凡日月宿在箕東壁北方星翼軫巳上風起天曰天鷄又曰傅說騎箕尾比於列星晉志曰傅說一星在尾後詩疏曰箕在南而斗在北故南箕北斗愚嘗以卦參之龍屬東方震震動重陰之下龜吐氣蛇起蟄出而善變化者龍也卦直春分以後辰為蒼龍之次動則變故龍以春分升而為雷出地奮之豫以秋分降入為雷澤歸妹之象盛夏疾雷
木拔龍起震木位於卯也亢曰龍雷同類玄之中以次三為龍占家以甲乙寅卯為龍天文角為蛟亢為龍翌為蛇軫為蚓角亢辰也翌軫巳也自春分至芒種震治也而辰巳為翌故曰氣之散也房為天駟又為蒼龍之次故馬亦曰龍馬志言五緯入房姬王肇迹者亦興王之嘉瑞也五馬一化為龍說亦本此其象曰天田曰農祥曰多子皆以應東方之春
○西宮咸池奎為溝瀆婁為聚眾胃為天倉
昴為白衣會畢為邊兵觜觿為虎首參為斬艾靈憲曰白虎猛據於右
右白虎屬金居西又分為小象者七星家名奎木為狼婁金為狗胃土為雉昴日為雞畢月為烏觜火為猴參水為猿日月居中五星緯外降婁會戌大梁會酉實沈會申
○奎
十六星天之武庫一曰天豕亦曰封豕主
兵禁暴又主溝瀆月令仲春月在奎季夏奎旦中
○婁
三星為天子主苑囿犧牲供給郊祀大享多子孫明則天下和平唐志日會在婁為大臣憂
○胃
三星為天廚天倉五榖之府動則有輸運
之事明則天下和平季春日在胃
○昴
七星天之耳也主西方獄事又為毛頭胡星明則天下牢獄平書日短星昴
○畢
八星曰罕車為邊兵主弋獵又主遠兵黃道所經天子出旄頭罕畢以先驅此其義也正義云箕畢尚妻之所好中央土氣為
風東方木氣為雨木克土為妃故箕星好風是尚妃之所好也畢屬西方金氣為陰克東方之木為妃故好雨而尚妻之所好又申寅兩相衝破申來逆寅寅被逆故為飊風寅來破申申被逆故為暴雨
○觜
三星為虎首為三軍之候行軍之藏府明則軍儲盈將勢得月令仲秋旦觜觿中
○參
十星一曰參伐一曰大辰一曰天市一曰鐵鉞主斬刈殺伐又為權衡所以平理又主邊城參十星為白虎之體中三星橫列者三將也下三星斜列曰伐天之都尉主胡鮮卑戎狄之國故不欲明其外四星左右肩股也東北曰左肩主左將西北曰右肩主右將東南曰左足主後將軍西南曰右足主偏將軍故黃帝占曰參應七將七將皆明天下精兵伐星明與參等大臣皆
謀起兵參為白虎三星有一者為衡西有勾曲九星一曰天旗二曰天苑三曰九游東有大星曰狼狼角變色多盜賊愚以易參之虎屬西方居兌兌金稟收歛肅殺之氣有虎象馬履言履虎尾者內卦兌也革言虎變者外卦兌也頤言虎視耽耽者有伏兌也象言參為白虎者參申也參據猛虎之首有斬刈殺伐之威東有大狼狼亦虎類也是以為天之將星七宿中有取武庫天倉者亦以應揫歛之秋
○南宮朱鳥井為水事鬼為祠事柳為鳥主草木星為鶉火主急事張為素廚主觴客翼為羽翮主遠客軫為車主風靈憲曰朱雀奮翼於前
前為朱雀屬火居南又分小象者七星家名井木為犴鬼金為羊柳土為獐星日為馬張月為鹿翼火為蛇軫水為蚓日月居中五星緯外鶉尾會巳鶉火會午鶉首會未
○井
八星天之亭候主水衡事法令所取平也正義曰參旁之東有王井故曰東井王用法平則井星明而端列東井京師分又曰熒惑犯東井旱
○鬼
五星天目也主視明察奸謀明則五榖成又云主死喪
○柳
八星天之廚宰也主尚食知滋味又主雷雨朱鳥之口故曰鳥喙爾雅咮謂之柳咮即喙亦作噣音晝左傳味為鶉火天官書為鳥喙主草木又季夏日在柳季秋旦柳中
○星
七星一名天都主衣裳文綉又七星為頸
○張
六星為音素鳥受食處主珍寳宗廟所用天廚飲食賞賚之事明則王道昌漢志主觴客晉志朱張為鳥星故為羽蟲
○翼
二十二星天之樂府俳優主夷狄遠客負海之賓明則大禮樂興動則四夷使來離徙天子舉兵翼為羽翮主遠
○軫
四星為車主車騎亦主載任有軍出入皆占於軫又主冢宰輔臣亦曰鳥帑鳥尾又主風與巽同位又軫為首愚以易參之離南方為飛鳥象朱雀也史言流火為烏又為日中之烏午為鶉火之次未為鶉首巳為鶉尾其味在柳其翼在翼柳午也離也翼巳也巽也卜楚丘論明夷之謙曰當鳥即朱鳥也歸藏初巽曰有鳥將來而垂其翼翼為鶉尾故稱飛鳥鶉雉之屬飛必附草嶺南孔雀之類也七星為馬於辰為午
故馬為火畜午為火蠶為馬首龍星之精故馬蠶同氣蟹鼈龜卵皆有黃離也七宿中有鬼輿天目七星主文綉皆以應於南方離明之象
○北宮玄武南斗為廟牽牛為犧牲㜈女為天孫女虛為哭泣之事危為蓋屋營室為清廟東壁為文章靈憲曰靈龜圈首於後後為玄武屬水居北又分小象者七星家名斗木為蠏牛金為牛女土為蝠虛日為鼠危月為燕室火為豬壁水㺄日月居中
五星緯外玄枵會子星紀會丑娵訾會亥
○斗
南斗六星天廟亦為壽之期又丞相太宰位主褒賞進賢稟授爵祿又主兵南二星天梁中二星天相北二星天府庭斗星盛明王道和平傳曰辰在斗柄日月會南斗
○牛
六星天之關梁主犧牲事後志云七曜之
起始於牽牛此三星河鼓河鼓亦名牽牛律書牽牛言陽氣行萬物出也博物志張騫乘槎窮河源嚴君平占客星犯牛斗又云太白犯牽牛將軍凶
○女
㜈女四星又曰須女主布帛裁製嫁娶須賤妾之稱婦職之卑者其北織女天女孫也
○虛
主北方邑居廟堂祭祀祝禱事又主哭泣之事又冢宰之官書宵中星虛
○危
三星主天府天市架屋危為玄枵耗神也虛亦耗神
○室
營室二星天子之宮又有軍糧之府及土
功事星明國昌一曰玄宮二曰清廟室二星謂之定定正也主土功事詩云定之方中
○壁
二星主文章天下圖書之祕府也詩疏云壁者室之外院箕在南則壁在室東故稱東壁星明王者昌道術明國多君子歲星守之五榖以水傷月令仲冬昏東壁中以易參之斗本北方為坎北宮龜形乃其本
象又分為龜蛇兩物干寳以坎為狐虞翻以艮為狐天文以心為狐互發也運斗樞曰玉衡散而為鼠玉衡斗星亦坎也牽牛在丑北星河鼓亦名牽牛言陽氣行而萬物出也女須四星賤織女三星貴妾與天女異分也天牢六星在斗魁下貴人之牢也貫索九星在招搖前庶人之牢也北七宿中多言宗廟禱祠者以北方幽陰鬼神之窟宅也言宮室女工以應冬候陰極陽生是以列宿皆起於牽牛之初
○中宮天極五星勾陳六星皆在紫宮中最尊者也靈憲曰黃神軒轅於中
天五居十干中為戊己屬土應天極五星地六居十二支中為辰戌丑未屬土應勾陳六星在天為辰在地為土故張氏以黃神目之其曰五宮五七三十五名者以北斗七星為帝車以斡旋造化也
○天極五星

星家言四帝俠黃帝中坐者東帝威靈仰南帝赤熛怒西帝自招矩北帝叶光紀即月令木火金水并中央土為五是也或謂天一而帝五何也曰此不過借主宰之名以言五行之氣各有攸統爾
○鉤陳六星

六星土象坤數六也口中一星曰天皇大帝主御羣靈抱極樞四星曰四輔隋志曰
在紫微宮中班固曰周以勾陳之位蓋土居五行中而四時之氣無不備勾陳居龍虎鶉龜中而四方毛羽甲鱗之虫無不統所以為中宮之衞歟
○靈憲曰在朝象官在人象事
○三台星

六星兩兩而起一曰天柱三公之位在人曰三公在天曰三台文昌二星曰上台為
司命主壽次二星曰中台為司中主宗室東二星曰下台為司祿主兵又曰三台為天階太乙躡以上下一曰泰階上階上星為天子下星女主中階上星為諸侯下星卿大夫下階上星為士下星庶人又曰上台司命為太尉中台司中為司徒下台司祿為司空三能台色厽君臣和不齊為乖戾三階平陰陽和風雨時社稷神祇咸獲宜天下太平六符者六星之符驗也
○文昌星

六星在北斗魁前天之六符主集計天道史天官曰斗魁戴魁六星一上將二次將三貴相司命司中司祿與三台同
○尚書五星

為天喉舌斟酌元氣運平四時賦政四海共治天下
○少微星

四星在太微士大夫之位一曰處士或曰博士官南第一星處士第二星議士第三星大夫明大而黃賢才舉
○郎官十五星

在帝座東北一曰依烏郎府周官元士漢
光祿中散諫議郎是其職也
○傅說一星
在箕尾後主愚謂一星應在朝一官前星為太章祝巫官也子三台為三公文昌六星為尚書六部北斗為天喉舌尚書亦為王喉舌天有傅說星人有傅說相天有王良策馬人有王良善馭如此之類難以徧舉
文星
○東壁

二星主天下文章圖書之府星明王道行國多君子
○五星聚奎

見前五星連珠注
○柱下史
極東一星主記過左右史之象
○六甲

六星在華蓋旁分陰陽配節候布政教
○華蓋

晉志上九星華蓋下九星扛蓋之柄所以覆帝座詩為章于天
○織女

三星天孫也主果蓏絲帛珍寳嫁娶詩終日七襄坡云天孫為織雲錦裳
武星
○天將軍

十二星在婁北主武中央大星天之大將
也外小星吏士也大將軍搖兵起大將出小星不具兵發
○郎官
一星在郎位北為武備
○騎官

二十七星在氐南為天子虎賁主宿衞
○虎賁
一星在太微北旄頭之騎士也
○羽林星

四十五星在營室南一曰天軍
○壘壁星

十二星在羽林北羽林之垣壁也三軍位
為營室
○參旗

九星在參西一曰天旗一曰天弓主司弩弓之張候變
○九斿

西南九星天子旗也
○左旗右旗

九星在牽牛北天鼓也一曰三武大將軍居左右二將之中也旗九星在鼓旁相為旌表又河鼓星亦名牽牛非也隋志曰河鼓三星唐天文志曰河鼓將軍象也
○天槍

三星在北斗杓東一曰天鉞天之武備
○弧

九星在狼東南天弓也主備盜賊
○天棓

五星天子先驅也忿爭禦難皆所以備非常一星不具國兵起
○招搖
一星與斗相應胡來受命中國明而不正則胡不受命
○天廐

東壁十星曰天廐主馬之官主驛亭主刻漏與晷刻並馳
○王梁
天駟一星曰王梁筞馬車騎滿野晉志曰王良亦曰天馬亦梁為天橋故或占車騎或津梁道愚曰文武並用長久之道然在朝為郎官其星十五野為郎將星止於一天之示人至矣
民星
○房星為農祥
在東七星中立春日晨星中於午為農祥占曰百榖熟
○農丈人
在南斗西南老農主穡也
○天雞
主候時以催耕
○牽牛

張騫乘槎事見河東牛郎耕河西織女織雖未必然於世教有補況七曜起於牽牛
道陽氣以出乎爾雅河鼓牽牛一星李廵孫炎二七李曰二十八宿名孫曰河鼓在牽牛北
○犂曲九星

六星大而明餘三星小而暗耕時柄向上
○天田
九星在牛星南又曰蒼龍左角為天田
○水府

在東井西南主水官
○羅堰

九星在牽牛東壅水潦為灌溉之渠
○四瀆

江河淮濟之星
○斗

五星在官南主平量仰則天下斗斛不平覆則歲穰
○內杵臼

七星主給軍粮客星入兵起東府南三星
曰內杵四星曰內臼
○天江

在尾北四星不具津梁關道不通動搖大水出
○天船

九星一曰舟車以濟不通中一星曰積水
侯水災亦主水旱均明則天下安
○天錢

十星如貫錢之狀在北落門西北
○天籥

在斗杓西主關閉
○天市垣

隋志垣有二十二星在房星東北主權衡主聚眾市中星眾潤則歲實稀則歲虛熒惑守之戮不忠之臣彗孛守之為徙市易郡帝座一星在市中天庭也光而潤天子古威令行候一星在帝座東北主伺陰陽宦者四星在西南不欲大明則輔臣強易曰日中為市交易而退天下之民從之神農取諸噬嗑以此
○人星

南五星曰人星主靜眾庶柔遠近一曰臥星主防淫佚
○老人星
一曰南極常以秋分之日見于丙春分之日沒于丁見則治平主壽昌不見則兵起
○天乳
亢北一星曰天乳主甘露
○格滓
炎火之狀黃白起地下大上銳其見也不耕而穫不有土功必有大客
○景星
德星也又曰天暒常出有道之國生於晦朔助月為明暒明也赤方氣與青方氣相連赤方中有兩黃星青方中有一黃星三方星合為景星
○天社

輿鬼之南六星曰天社其位坤其氣未其神共工氏之子勾龍平水土故祀以配其精為星
○天稷星

五星在七星南稷農正也取乎五榖之長
以為號
○天廟

張南十五星曰天廟天子之祖廟也虛危為宗廟子之氣愚謂生民之功起於后稷力農以配天則景星見而甘露降天象昭昭豈不信乎
○邵子曰星為晝要義曰日夜分謂晝夜刻漏
馬氏曰晝五十刻夜五十刻據日出日入為限蔡邕云星見為夜日入後三刻日出前三刻皆屬晝晝有五十六刻夜有四十四刻鄭云日中星以為日見之漏五十三刻不見之漏四十五刻與蔡校一刻愚按邵子以離為星星為晝辰為夜日出則星沒日沒則星出皆人所共覩故今以此定晝夜也
○星變五緯行度與七政互相表裏分布四方用告禍福故曰彛倫失序則星辰亂行
歲星一日行十二分度之一十二歲而周天熒惑日行三十三分度之一三十三歲而周天鎮星日行二十八分度之一二十八歲而周天太曰日行八分度之一八歲而周天辰星日行一度一歲而周天是五緯所行之度數與二十八宿共為天體一有差舛則在天為水旱在人為殃咎在國為興亡人能修德以禳之則庶乎獲免不然積毫芒而成尋丈可不畏哉今畧具星變于后云
○彗星之變
公羊傳曰有星孛于太辰者彗也何休曰邪亂之氣掃故置新之象緯書曰其形長文彗有五色色蒼侯王破赤強國恣白兵大作愚嘗詳攷其變矣魯文公時彗在北斗後楚以夷狄深入諸夏春秋齊侯禳彗晏子曰不可是天教民民將流亡始皇十五年間彗四見長或竟天遂兼六國攘四夷死人如麻漢元光五年七月彗東入太微至幸臣五十餘日致中常侍趙忠姦亂
之應漢哀建平二年三月彗出牽牛七十餘日卒貽王莽篡國之禍宋景定甲子彗出柳宿律中甤賓為鶉火之次妖燄貫于半天七十餘日惟祕書郎又疏曰彗犯柳宿著見尤異政塗宥府此端門次輔之星今以孔光崔烈而變為彗甘泉法從此文昌華蓋之星今以元禎貢禹而變為彗給舍臺諫司過之星今以鳴鳳化寒蟬仗馬餵蒭豆而變為彗又有大彗者在焉為商君相業而尚功利為介甫擅權而謂天變
不足畏切中時病矣借言未及行不及十稔國隨以滅悲夫
○蚩允為旗之變
類彗後曲象旗黃上白下熒惑之精見則王者征伐四方
○天狗墮地之變
狀如大流星有聲如雷望如火光炎炎中天墜地類狗其下圜如數頃田處上銳千里破軍殺將孟曰亦太白之精
○太白經天數有盈縮之變
盈縮者日方南太白居南日方北太白居北為羸侯王不寧用兵進吉退凶日方南太白居北日方北太白居南為縮侯主有憂用兵退吉進凶又太白在南歲星在北名曰牝牡年榖大熟當出不出當入不入不破國必亡國經天者日陽也日出則星亡晝見午上為經天與日爭明是為亂紀天下革民更主人民流亡強者弱小者強女主昌莽地皇時在太微中燭地如月光太微天子庭也是年大兵入天子庭至漸
臺斬莽首愚曰是二星者不必遠引庚午秋天狗星墮未幾大將殂己丑夏太白經天明年白波浪起并前甲子彗三大異星予年七十皆目所親覩故特書之
○太白主兵熒惑主內亂月主刑其變有三三者失度有亂臣賊子伏尸流血之兵
○枉矢星之變
物莫直於矢直而枉操矢者邪人也昔項羽救鉅鹿枉矢西流遂阬奉屠咸陽以亂伐亂
星聚為祟之變
水木火三合東井占曰外有兵與喪王星入輿鬼木火金合虛如連珠皆為死喪三星在斗戮將死相火金水三星合軫金水合於東井皆為白衣之會漢文帝時天子四衣白衣臨邸第者此也唐天寳中五星聚箕尾占曰有德慶無德殃至德中木火金水聚鶉首從歲星也木火陽主中邦金水陰主外邦陰與陽合中外相連以兵以此見五星之聚有吉有凶不可枸一
○流星之變
漢元延中日晡時有流星頭大如缶長十餘丈赤白從日下東南去或大如盂或如雞子燿燿如雨下至昏止其占為天子失勢後王莽篡國建武中小流星百枚以上或西南東北四面行其占為小民流徙後應征公孫述民流流星大如杯從織女西行後光烈皇后崩流星出文昌將相色白光燭地長可四丈榣如龍蛇形已而王商自殺晉志曰尺使也星大者使大小者使
小自上而下曰流自下而升曰飛大曰奔亦流也聲隆隆者怒之象小星流者庶民之象大如月者人主之象天星盡搖民勞之象
○附耳星之變
西畢大星旁小星附耳搖動有讒亂在側
○天讒星之變
又曰卷舌六星在北主口舌以知佞讒卷舌上一星曰天讒
○欃槍棓彗之變
四星狀異殃一破國危君餘殃為旱凶饑暴疾
○熒惑之精為變
隋大業末熒惑逆行入南斗色赤如血光芒震耀長七八尺後楊玄感反天下大亂唐長壽中熒惑犯五諸侯渾儀尚獻甫奏臣命在金五諸侯太史位火克金臣將死矣武后曰為禳之遷水衡都尉水生金又去太史位卿無憂矣是秋獻甫卒
○太白之精為變
六賊星太白之精也出正南去地可六丈大而赤形如彗芒九角天狗亦太白也主兵
○赦星
星長三丈餘出北斗魁南抵軒轅而滅占曰有赦
○填星之精為變
咸漢星填之精也出正北去地可六丈大而赤中青青中赤表下有三彗從橫又名五殘星出正東狀類辰去地可六丈大而
黃
○狼角之變
九游星東有大星曰狼變色則多盜賊
○貫索
賤人之牢也又曰連索連營天牢主禁強暴九星皆明獄煩七星明大赦動斧鑽用
○歸邪之變
如星非星如雲非雲歸蛇出必有歸國者其占亦有吉凶已上並天文志所載
○星變關時否泰
星一也其形其色其常其變其時其分各有取舍其占不同惟嚴子陵足以當客星之占陳仲弓足以應德星之聚宿騎箕尾而傅說生星隕中營而葛亮死吉人君子未嘗不與天象相關也客星又有變者形大如瓜色有青白者不為大水則為大饑氣白起天苑西南者則牛馬死傷又何其不祥也春秋時彗三見夜常星不見夜中星隕如雨殺君三十六亡國二十五諸侯奔走不保社稷者不可勝數傳曰夜有星
無雲而天雨者謂之天泣其故何也蓋不忍君子小人之倒植而痛蒼生之罹其禍也天象豈虛應哉是以古之隱德之士所以夜觀天象晝察人事而為之隱憂也
○易曰天道虧盈而益謙地道變盈而流謙鬼神害盈而福謙人道惡盈而好謙
歐陽子曰此聖人極論天人之際也春秋雖書日食星變孔子未嘗道其所以然曰天地鬼神不可知為其可知者人而已日中必昃盛衰必復天吾不知吾見其虧盈
於物者矣草木之成者變而衰落之物之下者進而流行之地吾不知吾見其變流於物者矣人之貪滿者多禍其守約者多福鬼神吾不知吾見人之禍福者矣天地鬼神不可知其心則因其著於物以測之故據其迹之可見者以為言曰虧盈曰變流曰禍福若人則可知者故直言其情曰好惡其知與不知異辭也參而會之與人無以異也以其不可知故當尊而遠之以其與人無以異則修吾人事而已未有人
心說而天意怒未有人理逆而天道順者嗚呼聖人沒異端起秦漢以來學者惑於災異久矣天文五行之說不勝其凡也予之所述不得不異乎春秋也歐公以人之可知者一對天地鬼神之不可知者三一者盡則三者在其中君子何如哉修身俟命而已
史／政書／明萬曆續文獻通考／學校考　凡七卷／卷之五十八　學校考四／聖裔　附四氏裔／五經博士考(P.3526)
魯子生元申華三子皆賢公行子之子燕遇元于道曰燕君何如元曰志卑志卑者輕物輕物者不求助苟不求助何能舉氐羗之虜也不憂其係也而憂其不焚也利
夫秋毫害靡國家然且為之幾為知計哉元生西與或人問答之言見孟子西生欽欽生生羨羨生遐遐生偉偉生樂前漢封都鄊侯樂生浼浼生旃旃生嘉嘉生寳寳生琰琰生漢末王莽篡逆耻仕遷豫章廬陵郡之吉陽鄉即今吉安府永豊縣遷鶯鄉地名睦坡也生闡闡生植植生燿燿生培培生德德生珣珣生渙渙生梓梓生勰勰生端端生鉉鉉生海海生橫橫生興興生隆隆生鈞鈞生謀謀生丞丞生珪珪生寬寬生莊莊生慶慶生禕駢禕生輝輝生四子崇鼎崇德崇鄴崇禎三子之後流離無踪惟崇德傳三代孫中行徙居古巷五代孫朝陽仍居睦坡次孫載陽徙居新陂是為龍
潭之祖傳十二代孫晞顏宋末為監察御史生雷順德裕巽申並仕元雷順為萬載縣尹德裕為翰林直學士巽申為應奉翰林文字德裕嘗建武城書院于龍潭地方自推賢者一人主領教事置有祭田百畝吳文正公澄為記德裕曾孫是為　國朝學士棨副使鼎傳生見充永豊縣學生員嵩袞兄弟等駢生耀遷居木塘耀生崇範唐拜太子洗馬東宮使崇範生延膺延膺生碩碩生承昌承昌生萬敵萬敵生公整公整生九思九思生文傑文傑生好古好古生尚忠尚忠生敬甫敬甫生元德元德生价翁价翁生汝霖汝霖生崇文崇文生利賓利賓生輔世輔佐輔志輔志生德冑曾氏題疏云利賓
生輔智輔智生德冑與兗志異德冑生奮用奮用生質粹
皇明正德間山東僉事錢宏訪得曾子之後一人於嘉祥深山中未請於　朝後竟湮沒嘉靖十二年吏部侍郎顧鼎臣奏　准訪求曾氏嫡派得嵩兗兄弟以生長南方不樂北徙惟質粹肯行後授質粹翰林院五經博士世襲
