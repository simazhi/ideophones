史／正史／漢書／志　凡十卷／卷二十二　禮樂志第二／樂／安世房中歌(P.1046)..[底本：王先謙漢書補注本]
靁震震，電燿燿。明德鄉，治本約。[一]服虔曰：「與臣民之約。」師古曰：「鄉，方也。言王者之威，取象靁電，明示德義之方，而治政本之約。約讀曰要。」治本約，澤弘大。[二]師古曰：「政教有常，則恩惠溥洽。」加被寵，咸相保。[三]師古曰：「言德政所加，人被寵渥，則室家老幼皆相保也。」德施大，世曼壽。[四]師古曰：「曼，延也。」
史／正史／漢書／志　凡十卷／卷二十六　天文志第六(P.1273)..[底本：王先謙漢書補注本]
元延元年四月丁酉日餔時，天暒晏，殷殷如雷聲，有流星頭大如缶，長十餘丈，皎然赤白色，從日下東南去。四面或大如盂，或如雞子，燿燿如雨下，至昏止。郡國皆言星隕。春秋星隕如雨為王者失勢諸侯起伯之異也。其後王莽遂顓國柄。王氏之興萌於成帝〔時〕，王氏之興萌於成帝〔時〕，　景祐、殿本都有「時」字。是以有星隕之變。後莽遂篡國。
叢書／武英殿聚珍版叢書／西漢會要／樂／卷二十二／樂章(P.1-1)..[清乾隆敕刻武英殿聚珍本]
西漢會要卷二十二
宋　　徐　　天　　麟　　撰
樂下
樂章
安世房中歌十七章其詩曰
大孝備矣休德昭淸高張四縣樂充宮廷芬樹羽林雲景杳冥金支秀華庶旄翠旌
七始華始肅倡和聲神來宴娭庶幾是聽粥粥音送細亝人情忽乘靑元熙事備成淸思眑眑經緯冥冥
我定厯數人吿其心敕身齊戒施教申申乃立祖廟敬明尊親大矣孝熙四極爰轃
王侯秉德其鄰翼翼顯明昭式淸明鬯矣皇帝孝德竟全大功撫安四極
海内有姦紛亂東北詔撫成師武臣承德行樂交逆簫勺羣慝肅為濟哉蓋定燕國
大海蕩蕩水所歸高賢愉愉民所懷大山崔百卉殖民何貴貴有德
安其所樂終產樂終產世繼緒飛龍秋游上天高賢愉
樂民人
豐草葽女羅施善何如誰能囘大莫大成教德長莫長被無極
雷震震電燿燿明德鄕治本約治本約澤宏大加被寵咸相保德施大世曼壽
都荔遂芳窅窊桂華孝奏天儀若日月光乘元四龍回馳北行羽旄殷盛芬哉芒芒孝道隨世我署文章桂華
馮馮翼翼承天之則吾易久遠燭明四極慈惠所愛美若休德杳杳冥冥克綽永福美芳
磑磑卽卽師象山則嗚呼孝哉案撫戎國蠻夷竭歡象來致福兼臨是愛終無兵革
嘉薦芳矣告靈饗矣吿靈旣饗德音孔臧惟德之臧建侯之常永保天休令問不忘
皇皇鴻明蕩侯休德嘉承天和伊樂厥福在樂不荒惟民之則
浚則師德下民咸殖令問在舊孔容翼翼
孔容之常承帝之明下民之樂子孫保光承順温良受帝之光嘉薦令芳壽考不忘
承帝明德師象山則雲施稱民永受厥福承容之常承帝之明下民安樂受福無疆
郊祀歌十九章其詩曰
練時日候有望𤋲膋蕭延四方九重開靈之斿垂惠恩鴻祜休靈之車結元雲駕飛龍羽旄紛靈之下若風馬左蒼龍右白虎靈之來神哉沛先以雨般裔裔靈之至慶陰陰相放𢘍震澹心靈已坐五音飭虞至旦承靈億牲繭栗粢盛香尊桂酒賓八鄉靈安留吟靑黃徧觀此眺瑤堂眾嫭並綽奇麗顏如荼兆逐靡被華文厠霧縠
曳阿錫佩珠玉俠嘉夜茝蘭芳澹容與獻嘉觴
練時日一
帝臨中壇四方承宇繩繩意變備得其所淸和六合制數以五海内安甯興文匽武后土富媪昭明三光穆穆優游嘉服上黃
帝臨二
靑陽開動根荄以遂膏潤幷愛跂行畢逮霆聲發榮壧處頃聽枯槁復產乃成厥命眾庶熙熙施及夭胎羣生啿啿惟春之祺
靑陽三
朱明盛長旉與萬物桐生茂豫靡有所詘敷華就實旣阜旣昌登成甫田百鬼迪嘗廣大建祀肅雍不忘神若宥之傳世無疆
朱明四
西顥沆碭秋氣肅殺含秀垂頴續舊不廢姦偽不萌祅孽伏息隅辟越遠四貉咸服旣畏兹威惟慕純德附而不驕正心翊翊
西顥五
元冥陵陰蟄蟲蓋臧屮木零落抵冬降霜易亂除邪革正異俗兆民反本抱素懷樸條理信義望禮五嶽籍斂之時掩收嘉穀
元冥六
惟泰元尊媪神蕃釐經緯天地作成四時精建日月星辰度理陰陽五行周而復始雲風靁電降甘露雨百姓蕃滋咸循厥緒繼統共勤順皇之德鸞路龍鱗罔不肸飾嘉籩列陳庶幾宴享滅除凶災烈騰八荒鐘鼓竽笙雲舞翔翔招搖靈旗九夷賓將
惟泰元七　建始元年丞相匡衡奏罷鸞路龍鱗更定詩曰涓選休成
天地並況惟予有慕爰熙紫壇思求厥路恭承禋祀緼豫為紛黼黻周張承神至尊千童羅舞成八溢合好効歡虞泰一九歌畢奏斐然殊鳴琴竽瑟會軒朱璆磬金鼓靈其有喜百官濟濟各敬厥事盛牲實俎進聞膏神奄留臨須搖長麗前掞光燿明寒暑不忒況皇章展詩應律鋗玉鳴函宮吐角激徵淸發梁揚羽申以商造兹新音永久長聲氣遠條鳳鳥鴹神夕奄虞蓋孔享
天地八　丞相匡衡奏罷黼繡周張更定詩曰肅若舊典
日出入安窮時世不與人同故春非我春夏非我夏秋非我秋冬非我冬泊如四海之池徧觀是邪謂何吾知所樂獨樂六龍六龍之調使我心若訾黃其何不徠下
日出入九
太一況天馬下霑赤汗沫流赭志俶儻精權奇籋浮雲晻上馳體容與迣萬里今安匹龍為友　元狩三年馬生渥洼水中作
天馬徠從西極涉流沙九夷服天馬徠出泉水虎脊兩化若鬼天馬徠厯無草徑千里循東道天馬徠執徐時將搖舉誰與期天馬徠開遠門竦予身逝昆侖天馬徠龍之媒游閶闔觀玉臺
天馬十　太初四年誅宛王獲宛馬作
天門開詄蕩蕩穆並騁以臨饗光夜燭德信著靈寖平而鴻長生豫大朱涂廣夷石為堂飾玉梢以舞歌體招搖若永望星畱俞塞隕光照紫幄珠熉黃幡比翄回集貳雙飛常羊月穆穆以金波日華燿以宣明假淸風軋
忽激長至重觴神裴回若留放殣冀親以肆章函蒙祉福常若期寂漻上天知厥時泛泛滇滇從高斿殷勤此路臚所求佻正嘉吉宏以昌休嘉砰隱溢四方專精厲意逝九閡紛紜六幕浮大海
天門十一
景星顯見信星彪列象載昭庭日親以察參侔開闔爰推本紀汾脽出鼎星祜元始五音六律依韋饗昭雜變並會雅聲遠姚空桑琴瑟結信成四興遞代八風生殷殷鐘石羽籥鳴河龍供鯉醕犧牲百末旨酒布蘭生泰
尊柘漿析朝酲微感心攸通修名周流常羊思所幷穰穰復正直往寍馮蠵切和疏寫平上天布施后土成穰穰豐年四時榮
景星十二　元鼎五年得鼎汾陰作
齊房產草九莖連葉宮童効異披圖案諜元氣之精回復此都蔓蔓日茂芝成靈華
齊房十三　元封二年芝生甘泉齊房作
后皇嘉壇立元黃服物發冀州兆蒙祉福沇沇四塞徦狄合處經營萬億咸遂厥宇
后皇十四
華爗爗固靈根神之斿過天門車千乘屯昆侖神之出排玉房周流雜拔蘭堂神之行旌容容騎沓沓般傱傱神之徠泛翊翊甘露降慶雲集神之揄臨壇宇九疑賓夔龍舞神安坐鴹吉時共翊翊合所思神嘉虞申貳觴福滂洋邁延長沛施祐汾之阿揚金光橫泰河莽若雲增陽波徧臚驩騰天歌
華爗爗十五
五神相包四鄰土地廣揚浮雲扢嘉壇椒蘭芳璧玉精
垂華光益億年美始興交于神若有承廣宣延咸畢觴靈輿位偃蹇驤卉汩臚析奚遺淫淥澤𣷪然歸
五神十六
朝隴首覽西垠雷電尞獲白麟爰五止顯黃德圖匈虐熏鬻殛闢流離抑不詳賓百僚山河饗掩回轅鬗長馳騰雨師灑路陂流星隕感惟風籋歸雲撫懷心
朝隴首十七　元狩元年行幸雍獲白麟作
象載瑜白集西食甘露飲榮泉赤鴈集六紛員殊翁雜五采文神所見施祉福登蓬萊結無極
象載瑜十八　太始三年行幸東海獲赤鴈作
赤蛟綏黄華蓋露夜零晝晻濭百君禮六龍位勺椒漿靈已醉靈旣享錫吉祥芒芒極降嘉觴靈殷殷爛揚光延壽命永未央杳冥冥塞六合澤汪濊輯萬國靈禗禗象輿轙票然逝旗逶蛇禮樂成靈將歸託元德長無衰
赤蛟十九以上並禮樂志
叢書／武英殿聚珍版叢書／西漢會要／運歷／卷二十八／天文(P.1-1)..[清乾隆敕刻武英殿聚珍本]
西漢會要卷二十八
宋　　徐　　天　　麟　　撰
運歴下
天文
漢元年十月五星聚東井
三年秋太白出西方有光幾中乍北乍南過期迺入辰星出四孟
七年月暈圍參畢七重
十二年春熒惑守心
孝惠二年天開東北廣十餘丈長二十餘丈
孝文後二年正月壬寅天欃夕出西南其四月乙巳水木火三合於東井八月天狗下梁壄其十一月戊戌土水合於危其七月火東行行畢陽環畢東北出而西逆行至昴卽南迺東行
孝景元年正月癸酉金水合於婺女其七月乙丑金木水三合於張其二年七月丙子火與水晨出東方因守斗其十二月水火合於斗是歲彗星出西南七月天狗下
三年填星在婁幾入還居奎
四年七月癸未火入東井行陰又以九月己未入輿鬼戊寅出
中元年填星當在觜觿參去居東井其三年正月丁亥金木合為觜觿其三月丁酉彗星夜見西北色白長丈在觜觿旦去益小十五日不見其五月甲午金木俱在東井戊戌金去木畱守之二十日其六月壬戌蓬星見西南在房南去房可二丈大如二斗器色白癸亥在心東北可長丈所甲子在尾北可六丈丁卯在箕北近漢
稍小旦去時大如桃壬申去凡十日
中三年十一月庚午夕金火合於虚相去一寸
四年四月丙申金木合於東井其五年四月乙巳水火合於參
後元年五月壬午火金合於輿鬼之東北不至柳出輿鬼北可五寸
孝武建元三年三月有星孛於注張歴太微于紫宮至於天漢
三年四月有星孛於天紀至織女
六年熒惑守輿鬼
元光元年六月客星見于房
元光中天星盡㨱
元鼎五年太白入于天苑
元鼎中熒惑守南斗
元封中星孛于河戍
太初中星孛于招搖
孝昭始元中蓬星出西方天市東門行過河鼓入營室中後太白出西方下行一舍復上行二舍而下去後太
白出東方入咸池東下入東井後太白入太微西藩第一星北出東藩第一星北東下去後太白入昴後熒惑出東方守太白後流星下燕萬載宫極東去
元鳳四年九月客星在紫宫中斗樞極間五年四月燭星見奎婁間
元平元年正月庚子日出時有黑雲狀如焱風亂鬊轉出西北東南行轉而西有頃亡
二月甲申晨有大星如月有眾星隨而西行乙酉牂雲如狗赤色長尾三枚夾漢西行
三月丙戌流星出翼軫東北于太微入紫宫始出小旦入大有光入有頃聲如雷三鳴止
孝宣本始元年四月壬戌甲夜辰星與參出西方其二年七月辛亥夕辰星與翼出皆為蚤其後熒惑守房之鉤鈐四年七月甲辰辰星在翼月犯之是日熒惑入輿鬼天質
地節元年正月戊午乙夜月食熒惑熒惑在角亢其辛酉熒惑入氐中其六月戊戌甲夜客星又居左右角間東南指長可二尺色白其丙寅又有客星見貫索東北
南行至七月癸酉夜入天市芒炎東南指其色白
黃龍元年三月客星居王梁東北可九尺長丈餘西指出閣道間至紫宫
元帝初元元年四月客星大如瓜色靑白在南斗弟二星東可四尺
二年五月客星見昴分居卷舌東可五尺靑白色炎長三寸
五年四月彗星出西北赤黃色長八尺所後數日長丈餘東北指在參分
孝成建始元年九月戊子有流星出文昌色白光燭地長可四丈大一圍動搖如龍虵行有頃長可五六丈大四圍所詘折委曲貫紫宮西在斗西北子亥間後詘如環北方不合畱一刻所
四年七月熒惑隃歲星居其東北半寸所如連李時歲星在關星西四尺所熒惑初從畢口大星東東北往數日至往疾去遲
四年十一月乙卯月食填星星不見時在輿鬼西北八九尺所
河平二年十月下旬填星在東井軒轅南耑大星尺餘歲星在其西北尺所熒惑在其西北二尺所皆從西方來填星貫輿鬼先到歲星次熒惑亦貫輿鬼十一月上旬歲星熒惑西去填星皆西北逆行
陽朔元年七月壬子月犯心星
四年閏月庚午飛星大如缶出西南入斗下
永始二年二月癸未夜東方有赤色大三四圍長二三丈索索如樹南方有大四五圍下行十餘丈皆不至地滅
元延元年四月丁酉日餔時天暒晏殷殷如雷聲有流星頭大如缶長十餘丈皎然赤白色從日下東南去四面或大如盂或如雞子燿燿如雨下至昏止
綏和元年正月辛未有流星從東南入北斗長數十丈二刻所息
二年春熒惑守心
哀帝建平元年正月丁未日出時有著天白氣廣如一匹布長十餘丈西南行讙如雷一刻而止名曰天狗十二月白氣出西南從地上至天出參下貫天厠廣如一
匹布長十餘丈十餘日去
二年二月彗星出牽牛七十餘日
元壽元年十一月歲星入太微逆行干右執法並天文志
史／編年／前漢紀／孝成帝／卷第二十七　孝成帝四／元延元年(P.267)
前漢孝成皇帝紀卷第二十七
元延元年春正月．長安章城門牡自亡．函谷關亦然．谷永對曰．章城門通路寢之門．函谷關距山東之險．城關守國之固．固將去焉．故門牡自飛．壬戌．王商復為大司馬將軍．三月．行幸雍．祀五畤．四月．天清晏然無雲．殷殷有聲如雷．有流星．其首如缾．長十餘丈．皎皎赤白．從日下東南行．四面或大如杵．或如雞．燿燿而下如雨．自晡及昏而止．本志．隕星而雨．為王者失勢．諸侯起伯之異．赦天下．秋七月．有星孛于東井．時谷永為北地太守．方之官．上使使問永所欲言．對曰．臣聞天生烝民．不能自治而立．王者通理之．方制海內．非為天子．列土封疆．非為諸侯．皆為民也．垂三統．列三正．去無道．開有德．明天下者．非一人之天下也．陛下承八世之功業．當陽九之標季．涉三七之節紀．遇妄之卦運．值六百之阨會．加之以災異．因之以饑饉．內則有深宮後庭．將有驕臣悍妾．醉酒狂悖卒起之敗．外則有諸夏下土．將有樊蘇令陳勝項籍之禍．此臣所以為陛下破膽寒心也．願陛下正君臣之義．黜小媟瀆之臣．脩後宮之政．抑遠嬌妒之寵．常近婉順之行．加惠失意之人．懷柔怨恨之士．保至尊之重．乘帝王之威．朝覲法駕而後出．陳兵清道而後行．減損諸宮用度．流恩廣施．問民疾苦．循行風俗．宣布聖德．以慰元元之心．防大姦之隙．至誠應天．則異禍消伏．何憂患之有．竊恐陛下公意未專．而私好尚存．弗肯為耳．上甚感其言．復永為大司農．而終黨於王氏．每言無傷王氏之意．專正上身與後宮而已．四月光祿大夫劉向上奏曰．易曰．觀乎天文以察時變．昔秦始皇之末．及二世之初．日月薄蝕．山陵淪亡．辰星出於四孟．太白再經天．無雲而雷．枉矢夜光
熒惑襲月．火燒宮．野禽戲庭．都門內崩．大人見臨洮．長星孛於大角．秦氏以亡．及項籍之敗．亦孛於大角．漢之入秦．五星聚東井．得天下之象也．孝惠有雨血日蝕於衝滅光星見之異．孝昭有泰山臥石自立．上林苑中僵柳復起．大星如月西行．星隨之．此為特異．孝宣興起之表也．天狗夾漢而西行．天久不雨．二十餘日．昌邑不終之兆也．故觀秦漢之易世．覽惠昭之無後．察昌邑之不終．視孝宣之紹起．天之去就．豈不昭然哉．今日蝕奎婁．星孛東井攝提．炎及紫宮．有識長老．莫不振動．此變之大也．今同姓遠．母黨專政．祿去公室．權在外家．非所以強漢之宗．保守社稷．安固後嗣也．其事難一二而記．臣謹案圖上．猶須口說．願賜清閒之讌．指圖陳狀．上納之而終不能用．時上無繼嗣．災異寖數．向謂陳湯曰．災異如此．而外家日盛．其漸必危劉氏．吾幸同姓末屬．累世蒙國厚恩．身為宗室遺老．歷事三主．上以我為先帝舊臣．常優禮吾．吾不言．誰當言者．乃上封事曰．臣聞人君莫不欲安而常危．莫不欲存而常亡．此皆失御臣之術也．今王氏一姓．而朱輪華轂者二十三人．青紫貂蟬．充牣宇內．魚鱗左右．大將軍秉事用權．五侯驕奢僭盛．作威福．出入不待報命．擊斷自恣．尚書九卿．州牧郡守．皆出其門．管執樞機．朋黨比周．行汙而寄治．身私而託公．稱舉者登進．忤恨者中傷．遊談者為之說．執政者為之言．排擯宗室．孤弱公族．數稱燕王蓋主以疑上心．避諱呂霍而不肯道．內有管蔡之萌．外假周公之論．兄弟據重．宗族盤牙．歷自上古以來．未有其比．物盛則必有非常之變．先見其徵象．今王氏先祖墳墓在濟南者．其梓柱生枝葉．扶出上屋．根插地中．雖孝昭立石起柳之異．無以過此之明也．夫事勢不兩大．劉氏王氏亦不立．陛下為人子孫．守持宗廟．而令國祚移於外親．降為皁隸．縱不為身．柰宗廟何．婦人外夫家而內父母家．此亦非皇太后之
福也．夫明者起福於無形．消禍於未然．宜發明詔．吐德音．援近宗室．黜遠外戚．皆罷令就第．使王氏永存．保其爵位．劉氏長安．不失社稷．所以睦內外．子子孫孫為無疆之計也．如不行此．則田氏復起於今．六卿復起於漢．不可不深圖．不可不早慮．機事不密則害成矣．奏上．上召見向．悲歎謂曰．君且休矣．吾將思之．以向為中壘校尉．上欲用為九卿．輒為王氏所排．及在位大臣所抑．故終不遷大位．前後四十餘年．年七十二卒．向卒後十三年．王氏篡．封蕭相國後喜為酇侯．時杜業說上繼絕侯之世．曰．昔唐虞協和萬邦．致雍熙之政．虞夏以多后．嚮恭已之治．湯法三聖．殷民太平．周封八百．重譯來貢．是以內恕之君．樂繼絕世．隆名之主．安存亡國．至於武王伐紂．不及下車．德念深矣．成王察牧野之克．顧后之勤．知其恩結於民心．功光於天府．故追先父之志．錄遺老之策．高其位．大其宇．愛敬敕厲．命賜厚備．大孝之隆．於是為至．其後世聖主歎其功．無民而不思．所息之樹．而猶不伐．況其舊乎．是以燕齊之後．與周傳．子繼弟及．歷載不隳．豈無邪辟．以祖宗之竭力．故支庶賴焉．漢初功臣．亦皆剖符．受山河之誓．百餘年間．而絕滅失姓．枯骨孤棄於丘墓．苗裔流絕於道路．以往況今．甚可悲傷．雖難盡繼．宜舉其隆功者．於是封蕭何之後．其餘未錄．冬十一月乙未．大司馬王商為大將軍．辛亥商薨．庚申王根為大司馬驃騎將軍．張禹以光祿大夫特進居家．為天子師．甚見親任．禹既年老．自治塋．奏請平陵肥牛亭地．上許之．徙亭於他地．王根聞而爭之曰．此地當平陵寢廟衣冠出遊之地．又徙壞舊亭非所宜．上不聽．根由是害禹寵．數毀惡之．上逾敬厚禹．禹疾．上親臨問．禹拜下．禹曰．老臣有三男一女．愛女甚於男．遠嫁為張掖太守蕭咸妻．不勝父子私情．思與相近．上即日徙咸為弘農太守．禹小子未有官．禹數視其小子．即於前拜黃門侍郎給
事中．長子閎．官至太常．第二子官至校尉．國家每有大政．與禹定議．時吏民多上書言災異．諷切王氏者．上意然之．而未有以明也．及是．上乃車駕至禹家．辟左右問禹．以天變及民所曰王氏事問禹．禹自見年老．子孫幼弱．又與曲陽侯王根有隙．恐為所害．即謂上曰．災異之事．深遠難見．故聖人罕言命．性與天道．子貢不得聞．陛下宜以善應之．與天下同福慶．此經義意也．淺見鄙儒．亂道誤人．宜無信用．上雅愛信禹．由是不疑王氏．曲陽侯及諸王氏子弟聞禹言皆悅．遂親禹焉．故魯國博士朱雲上書求見．公卿在前．雲曰．朝廷大臣皆尸祿素餐．願賜臣尚方斬馬劍．斷佞臣一人頭．以勵其餘．上問曰誰也．曰安昌侯張禹．上大怒曰．小臣居下訕上．廷辱師傅．罪死不赦．御史持雲下．雲攀檻檻折．雲曰．臣得下從龍逢比干遊於地下．足矣．未知聖朝何如主耳．御史將雲去．左將軍辛慶忌者．武賢子也．免冠解印綬．叩頭殿下曰．此臣素著狂直之名於世．其言是．不可誅．其言非．固宜容之．臣敢以死爭．叩頭流血．上意乃解．後將理檻．上曰．勿易．因而輯之以旌直臣．初．元帝時．五鹿充宗與石顯皆貴幸．治梁丘易．帝令諸易家考合異同．充宗乘貴口辨．諸儒莫敢與抗．皆稱疾不會．有薦雲能說易者．雲攝齊升堂．抗辭而請．音動左右．既論．連折充宗．諸儒為之語曰．五鹿嶽嶽．朱雲折其角．由是為博士．杜陵槐里令．以忤於貴戚．遂稱疾廢．因終於家．是歲趙婕妤害後宮子．時許美人生男．婕妤大怒曰．帝常與我言．不從後宮中往來．今許美人兒安從生乎．以手自搏擊．以頭觸壁戶柱．從上自投地．涕泣不食．上亦為之不食．昭儀曰．陛下常言不負汝．今竟負約云何．上曰．要使天下無出趙氏上者．無憂也．後使中黃門靳嚴封綠囊書與許美人．乃殺兒．置葦篋中封上．閉戶而發．昭儀與上共視之．復封函．詔掖庭丞籍武埋屏處．勿令人知．武取埋獄垣下．又宮中學女史曹
才官幸御上．有娠．生兒掖庭才官令舍．又令中黃門田閎持詔記與武．取才官令舍婦人新生兒．及婢六人．盡置暴室獄．無問男女誰兒女也．武迎置獄三日．復令閎持詔問兒死未．武對曰未有．頃閎出．上與昭儀大怒．曰何不殺．武叩頭泣．即因閎奏封事．曰陛下未有繼嗣．子無貴賤．宜皆留意．奏入．上令閎持詔與武．夜上水五刻．令持兒與中黃門王舜．會掖門．武以兒付舜．舜受詔．內兒殿中．為擇乳母．告養善視之．無令漏洩．時兒生八九日．昭儀聞之大怒．後三日詔賜才官藥．令自殺．才官曰．我兒男也．額上有壯髮．類孝元帝．今兒安在．柰何令長信得聞之．遂飲藥死．及婢六人皆自殺．後十餘日．詔取兒去．不知復何置之．
集／總集／先秦漢魏晉南北朝詩／漢詩／卷四／郊廟歌辭／安世房中歌(P.145)
雷震震。電燿燿。明德鄉。治本約。治本約。澤弘大。加被寵。咸相保。德施大。世曼壽。○同上
叢書／武英殿聚珍版叢書／易緯稽覽圖／卷上(P.1-1)..[清乾隆敕刻武英殿聚珍本]
甲子卦氣起中孚卦氣陽氣也中孚卦名也中者和也孚者信也經言中孚豚魚言庶人養也舉庶人言之其所養微也言微陽生於坎而為雷聲尚未聞於人而知於律厯兪助作也若言天子出耕諸侯當而耕也故以言之○按後漢書郎顗傳注引此文作卦氣起中孚原本脫氣字今補入又注云自雷聲尚未聞於人以下文義與上不合似非本注據郞顗傳注所引甲子卦氣起中孚六日八十分之七二語本連屬成文而此本後文陰還雨陰威色注內陽生於坎氣尚微云云皆言卦氣起中孚之義與此注所養微云云詞
義符合當為此注原文無疑其下卽與六日八十分之七句相接太陽一二云云恐亦非本經次第蓋舊時傳寫錯互遂併正文而亂之今旣無别本可證未敢釐定姑仍舊文而附識所疑於此太陽一二以上自雷雷聲太陽謂一月大壯一二者陽爻在上雷聲盛聞於人得自雷其卦中是消息臣強君弱雷從解起○按此文自雷雷聲義不可通而郎顗傳引孔子曰雷之始發大壯始君弱臣強從解起與此注相合疑正文亦有脫誤當雷不雷太陽弱春分之後當雷不雷君弱於道德也○按此文亦郞顗傳所引不當雷而雷太陽弱秋分之後不當雷而雷此君弱干度誅罰不行邪臣跋扈於下陽氣放洩則雷冬行亂冬傷陽也不少陽為雷上侵之比也離卦九三用事而雷臣欲侵其君之否也○按正文不字疑衍文先白乃當雷至秋分日色先白則知秋分後必當雷不雷者刺其君春分之後雷秋分之後不當雷若反雷必逆也降陰下迎陰起
合和而陽氣用上薄之則為雷陽氣風也雷有聲名曰雷有光名曰電按此句舊本混入注文今訂正迎陰獨起陽上薄之其電炎炎也漫漫也其電淳淳也此君臣不和之象也陰陽和合其電燿燿也其光長而雷殷殷也此君臣道和謂三氣合也三氣者降氣下迎陰氣起風氣上薄之和合電為之雷空虛有賢人之當其實者也故曰殷殷也○按孫榖古微書引此文作為電煇煇也未詳所據非太平而雜卦以其度效一辰則可矣雜卦九三上六決温九三上九微溫六三上九決寒六三上六微寒日七分中一辰效則可也○按九三上六舊本作九三上九九三上九舊本作六三上九今據後注文改唯消息及四時卦當盡其日寒溫之氣消息盡六日七分四時七十三分也太平之時太陰用事謂從否至臨也而少陽
卦當效時至則於效分上一時雜卦用事□於三爻三初九三上六決温九三上九微溫臨分上辰也○按注三爻下三初二字疑衍文非太平以其卦分效則可以其六日七分一分效則可矣未可責時至立效也太陽用事謂從泰至遯少陰卦爻亦如之雜卦用事效六三上九決寒六三上六微寒亦如效少陽也凡形體不相應形謂白濁淸淨可得而見故言形體者以身體寒濁也不相應者溫不淸淨寒白濁也皆有其事而不成也其在位者有德而不行也德者帝王之道其在位者廢而不行故不相應之道也有貌無實白濁淸淨效寒溫不效此佞人之類也有實無貌寒溫效白濁淸淨不效賢者之類屈道仕也故言從其類也上為貌也寒溫為實白濁淸淨其上貌寒溫者是為實溫為尊寒為卑溫喻君寒喻臣
君當施生臣當奉命尊卑等也故尊見卑益自尊卑見尊益自卑則寒溫決絶矣九三應上六六三應上九則寒溫決絶可知兩尊兩卑無所別君臣道卑不能相使則寒溫微不絶決六三應上六寒不絶決難别知也○按注六三原本作九三今據後注文改陰陽升所謂應者地上有陰而天上有陽曰應六三應上九寒相應寒溫白濁俱陰曰罔六三應上六兩陰無相見之意故無應者天鬱然百罔也地上有陽而天上有陰曰應九三應上六陰陽相應淸淨寒溫○按地上有陽十一字原本混入注文今訂正俱陽曰罔九三應上九兩陽無相見之意曰罔罔故為亡也小畜乾位比比九三陽爻故言比然息之卦當勝雜卦也九三俱當溫乾之溫當有不效者至衝事發矣盛氣行也何以夷狄來朝消息效四時效乃來朝也一曰少陽卦不效為水太
溫甚者為旱為秋榮冬雪少陰不效為旱為賊為兵雖消息及四時卦效各盡其日息卦主祿消卦主刑四時四方主刑兵故曰左右前後○按後文上有陰百二十日為兩注內勝小畜溫也五字似當為此處本注而錯入彼注者其自消息效四時效以下乃論卦效之驗與正文不相應似又當在後文左為右前為後之下而簡錯在此也降陽為風上九用事卦效後一百二十日降為卒風其不效也後九十一日降為災風天惡氣不得上天中九十一日為災風其陰不時卦四方生形也故曰降陽必為其風○按注文其陰不時句疑有脫誤生形疑當作主刑降陰為雨上九用事卦效後一百二十日降陰為雨○按注上九用事九疑作六昇氣上降氣微君弱臣強不得以時昇降昇氣喻君降氣喻臣也是故陽還其風必暴君弱臣強君令不得行降氣積後一百三十日內陰得同類并下故薄故必暴也陰還其雨亦暴臣強君弱君澤不得行降氣道積後一百三十日內得同類并下故薄也一曰
昇降氣為陰陽卦昇於九三六三寒溫過暴疾起時降氣而上也降氣盛至十日七日近三日四日其降也有鳴風之口發屋折木之風是一百三十日故曰還也○按正文還字上原本脫陰字今據後文補入降陽之風動不鳴條動播萬物和適不迅疾鳴條也降陰之雨潤不破塊潤澤和適不疾沛破塊○按孫瑴古微書引此文與降陰為兩句相屬疑以上四語本俱在降陽為風降陰為雨二語之下或有倒簡耳還風者善令還也還暴也君出善令蓋者若百姓君弱臣強還而不行陽氣道積不以時降後得同類并下故暴也故曰令還也陰還雨陰威色還暴陰陽生於坎氣尚微寒溫未知萬物變形律氣先得中孚卦氣乃信愛而養之故言卦氣起中孚也○按正文陰威色疑當作陰威也又注與正文不相應俱應為簡首卦氣起中孚句注文蓋因陽生於坎四字相近錯誤在此而反佚其本注耳六日八十分之七六以候也八十分為一日之七者一卦六日七分也○按自此
文以下至左為右前為後皆論卦氣之法應依漢書注所引與卦氣起中孚句相從卷中錯簡頗多今但隨文致疑未敢擅改而從從得一卦四時卦十一辰餘而從四時卦者謂四正卦坎離震兌四時方伯之卦也十一辰餘者七十三分而從者得一之卦也坎常以冬至日始效坎北方卦名微陽所生卦效為夷不侵以温效為四夷來侵也復生坎七日復卦各生坎七日復時一陽生於陰之下陽氣交故經言七日來復一正之者也消息及雜卦傳相去各如中孚消息六日七分四時卦七十三分太陰用事如少陽卦之效也一辰其隂效也盡日太陰謂消也從否卦至臨為太陰雜卦九三為少陽之效雜卦九三行於太陰之中效微温一辰其餘皆當隨太陰為寒其陰效也盡日為雜卦六十三行於太陰中盡六日七分也○校正文少陽原本作少陰一辰原本一陰今俱據文改正太陽用事而少陰卦之
效也一辰其陽也盡日太陽謂消息也從泰卦至遯為太陽雜卦六三行於太陽之日中效微寒一辰其餘皆當隨太陽為溫效盡六日七分也○按注文謂消息也消字衍又微寒原本作微陽今據文改正消息及四時卦各盡其日消息盡六日七分四時盡七十三分卦身效弱也五弱於道德四時卦身效為兵以寒侵為兵氣所起兵所致也以温為夷狄相攻之道也左為右前為後東方為左西方為右南方為前北方為後一百二十日降為卒雨其有陽一百二十日而風謂上九用事後一百二十日降為卒風○按注中一百二十日以下云云俱應在後文上有陰百二十日為雨句下彼注中上六用事後五字當在此注二百二十日降為卒雨九字之上自其有陽至而風十字復當為正文謂上九至卒風十五字復當為注文疑傳寫者以後字文相同而錯誤在此又混正文入注遂不可辨耳諸卦氣溫寒淸濁各如其所諸卦謂六十四卦也氣謂
用事所當效氣温寒淸濁各如其所者九三上九淸濁微九三上六當温其微白濁故名各如之其所也說寒則當白濁則淨消此四時氣候也各當得其正也侵消息者温卦以温侵寒卦以寒侵或陰專政或陰侵陽陽者君陰者臣臣專君政事亦陰侵陽臣謀殺其君亦陰侵陽也○按後漢書郞顗傳注引此文作陰專政舊本訛陰為陽今據改侵之比先蒙蒙之比非一也先蒙者臣將欲侵其君亂氣而起霧冒之故先蒙○按陸德明釋文引稽覽圖云無以敎天下曰蒙今本內無此語或卽此處佚文也三則震消息比三卦蒙盡六日七分則震者地動陰正蒙也陰不靜臣氣盛故地動故曰三則震專政者言陰為之雖正不得專也猶當歸之於陽臣當為而後為之復行之也專之一則震臣專君政甚則非其必待三也一則震矣甚者一卦六日以寒陰加以還風而溫蒙侵消息後九十日則震還矣以風雨止時為期侵甚則蝕矣其加
寒溫食非必待三時也一侵則食矣其加溫寒謂春夏寒太過秋冬溫疾風發屋折木太陽無光有影無形○按侵甚則蝕矣其加寒溫九字當為正文原本混入注中今訂正原其劇易一則震則蝕易乃三震三日乃蝕故曰原其劇易之道也賊陰逆霣者霜賊陰者言人忍壞賊治人也逆者非其時霣者從上也霜者霜以非時殺物無霜而殺物亦賊之陰故陽虐之應旱霣霜以殺萬物萬物終歲不復生君行暴虐誅殺暴罪天應其行旱霜殺萬物則終歲不復生也○按虐原本訛作唐注中又訛作虎今並據文改陰假威之應亦旱霣霜而殺物假威者言君使臣按間則臣反假君威而殺之心也天應其行亦旱霜殺萬物不言終歲不復生何庶幾君能覺悟誅之也君所殺下無復望故言終歲不復生也○按心也心字疑衍文至霣霜時根生榮不死至九月剝用事時當霣霜殺萬物今不霣霜萬物皆復榮不死也斯陽
假與陰威之烈責陰假威誅按責字疑賊字之訛而陰不能誅好行大虐則旱霣霜好行小虐則水害物離各如之按離字疑當作雜卦字當霣霜者法廢九月剝用事當霣霜殺物化成今不霣者也陽無得則旱害物陰潛陽亦旱害物按後漢書郎顗傳引此文得作德蓋德得古字通又陰字原本訛作陽今據傳文改正觀其政以别之陽之以木為災也於春夏水而殺萬物陰作之以水為害也於秋冬降陰不行君施不行而迎陰獨起為雨雨少必殺旱異者旱之而不害物也斯祿去公室福由下施故陽雖不施而陰通行之德以成物也水異者而不害物也按水異者下據文疑脫水字斯
陽欲誅而不能故降陽不時雨并合也降陽見南迎陰見北北不能雨白直黑而後雨或先迎而後降陰不下時迎陰不起承陽迎陰氣久陰不雨亂氣雲之起也觀本所起卦人為之按此氣本從何卦起所從起卦人所為也降雲之陰君謀臣之陰迎雲之陰臣謀君之陰也太陽霓出地上少陽時並而聲微太陽正月泰卦霓出地上者陽散始出霓與地平少陽得時並而當雷少陽謂泰卦也用事於正月泰氣得用並臣強作威者使臨作反皆盜賊誅殺暴罪威行於下君得不降氣道積以時降後得同類并下故暴其入消息日圍雜卦用事以風雨若寒溫入消息卦一二分一二日盡後見此前後名曰求雜卦用事以寒溫若暴風雨徑出入消息卦一二分若一二侵徑出消息下厯雜卦名曰陵此皆臣侵之象漸也先犯之君不覺悟則圍君
復不覺悟則侵此臣威令行也氣所發陵所止共謀者也氣消息卦中出厯雜卦名曰乘及諸侯卦以寒溫風雨而尊卑侵相乘皆如此故曰消息日圍也觀本所起卦人為之觀寒溫若風雨本從何卦所起卦人為之也一則圍三年一圍後消息常不效三年則日蝕之兆也以風雨濟止時為期晝止則晝蝕夜止則夜蝕○按濟卽霽字周禮太卜注引洪範曰濟曰圜晝則為蝕旣暮則為星亡之蝕晝不蝕旣暮不星亡不能成灾為異而已矣三則圍三蝕三旣若三星亡則圍者亡已滅之象也河出圖洛出書更有所命也還風雨起消息則陽誅罰𡚶還風雨起於消息卦中者君𡚶誅罰無罪消息居卦中卦而已不分則他卦為之還風雨自居卦分中則君自所為也出節分他卦人敎君為主消息所為無害物也卦人敎君為之則風雨害物以此别之一日還風從公入消息者臣率君為非也從消息入候卦者
君率臣為非上侵下侵等卦○按正文息字上據注當有消字原本脫今補入上有陰百二十日為雨上六用事後勝小畜溫也○按此與上下文不相類注中勝小畜溫之語義亦不倫今覈其文與上左為右前為後注內二百二十日降為卒雨云云詞義相連蓋本為一節錯誤在此以致首尾舛互當為正文云上有陰百二十日為雨注云上六用事後一百二十日降為卒雨又正文云其有陽二百二十日為風注云謂上九用事後一百二十日降為卒風文意明白自無可疑又注內勝小畜溫也五字當屬前小畜乾位比息之卦當勝雜卦注內之文錯出於此别相侵則一實氣不以貌寒溫為實白濁淸淨為貌别相侵以白濁淸淨也有實無貌屈道人也有寒溫無白濁淸淨此賢者屈道仕於不肖之君也○按屈道仕三字原本作屬壯今據後漢書郞顗傳注所引文改正有貌無實佞人也有白濁淸淨無寒溫比佞人以便巧仕于世也賢者有美道上屈不肖若但無實氣效耳佞人
無美道可以便巧仕故但貌氣效之○按原本注文便巧仕下脫于世二字今據郞顗傳注增入消息無為屈故無效也消息至尊無上但效寒溫不效貌氣也說消息丄無所屈但貌皆相應也故無貌矣剝陰氣上達霣霜以降剝九月之卦陰氣上達於五霜始降副殺萬物寒氣以殺萬物成刑寒氣當殺落萬物歲成熟其長大而刑之萬物成也不至則太陰不強霜不以時降萬物必有不成刑者則有傷年之災此君弱刑罰法度廢不行之象也傷年者傷霜當傷生物也一曰太陰不強則其日蝕微則其旱為霜發于衝日其無赤但霜○按霜不以時降以下十九字與上文霣霜以降云云用對當為正文原本混入注中今訂正十一月微溫比十月十月離卦九三上六效溫如十月之氣也○按上六當作上九其決溫比九月九三六二效溫如九月氣○按六二當作上六三月微寒比二
月以決寒比正月三月雜卦六三上六微寒如二月之氣六三上九決寒如正月之氣○按原本正文微下脫寒字今據文增入冬至之後三十日極寒三十日後大寒過正為實夏至日之後三十日極溫三十日後大溫過正為實仲春之後微溫却三十日仲春者春分也決温却六十日至夏至也微者則知于身決絶者可知○按據注決溫上當有脫文冬寒過甚有所害亦賊陰也賊陰亦為圍蝕于正陽蝕者月蝕陰侵陽臣殺君之應○按原本賊陰俱訛作則陰今改正正陽者二月至四月陽氣用事時也三月之末四月之本於是蝕日者世子所殺也或二月之末三月之末四月之本於是蝕日人君所殺也蝕必以怒上者傷君蝕於下者傷民下也蝕日月相薄之日在前後名鄉陰之
地侵之或不從陰所來者有行事師不載太平時陰陽和合風雨咸同海內不偏地有阻險故風有遲疾雖太平之政猶有不能均同也唯平均乃不鳴條故欲風於亳亳者陳留也按自太平時以下隋書王劭傳引其文原本以太平二字入正文而時陰陽以下俱混入小注今據劭傳改正又毫者陳留原本作亳有陳離今亦據王劭傳改正蟲食木實曰高謂食木顚斯割下啖上之異食心曰內下比掩惡適足以害民食外曰莘食下曰根斯敎令煩擾不任職也以政别之各以蟲所居别知其吏○按此九字當為注原本混入正文今訂正非眞而直按此四字疑有脫蟲子生人畜生人也其非人也必害良臣愛命有小人也
故必害良臣也蟲子生人者言陰以更生陽其非人也者物蟲子生人支體有不具者若人生六畜物也然必害良臣猶紫奪朱○按蟲子生人者以下當為注原本混入正文今改正噬嗑反則有曰實之變治道德則陰物變為陽物葱變為韭亦是○按隋書王劭傳引此文又引鄭康成注有此六字原本脫今補入其反也則陽物變為陰物祐斷復生若以死象生按漢書五行志引京房易傳有斷枯復生之語則祐斷當作枯斷葦生不過一歲竹生不過四歲他物比之竹葦九禁為人辟也木知比也按此四句當有脫誤日食之比陰得陽蒙之比也陰冒陽也蒙氣也比非一也邪臣謀覆冐其君先霧從夜昬起或從夜半或平旦君不覺悟日中不解遂成蒙君復不覺悟下為霧也○按此注文見于後漢書郞顗傳注內原本全脫今補入又原本正文脫日字陽字又
也字訛耶冒字誤謂今並據郞顗傳注改正黃之比知善不舉靑白之比疑也黑之比　掩惡也白之比弱也赤之比色元也按元字疑誤霓之比無德以色親也霓邪氣也陰無德以好色得親幸于陽也○按後漢書楊賜傳引此文稱中孚經又引鄭注云云原本全脫今補入震之比陰不靜風逆之比陰假作也旱之比陰潛陽起也寒燠之比亂水比陰賞誅逆霣霜之比陰假威霧之比陰亂陽臣亂其君政事黑一日黃滿五日赤三日皆太陽色蒙亦然也過乃為異象八十二日變下為靑白霧白者象物氣白也靑者象幼雜在事象於消息者一日後六日霧極六日為三十六日霧雜卦各以日君不覺後七十二日變為赤黃君復不政三
年蝕于正陽二三四也○按君不覺三字原本混入注文今訂正蝕一辰蝕者日食辰者辰開寒燠水旱一時風雨逆霣發旬中象者氣也象氣起而太陽強而明者陽覺寤其危悖辱異乃行黃之色悖如麴塵白靑之色如縹太陽色白靑狀如縹靑也○按原本如縹上脫色字今據文增黑之異在日中分分也黑色分分在日中惡見臣有戒殺君不過三日○按分分疑當作雰雰漢書五行志雰氣寒是也白之色白而不照其色悖太陽白無明但陽體存悖悖狀如廢赤之色煇煇也太陽色無明赤然但體在赤中赤不過為疾病其色明者無能也霓者氣也霓氣起在日側其色赤靑白黃在日旁震者地動也陽不靜之象風之為異東西南北
嘿無度按嘿字疑有誤其逆者觸也水者雨也雨或不生寒者非其寒也燠溫也其時節溫也逆霣者旱霜一日賊陰也雺者霧也一日久陰不雨霧之比也陽感天不旋日諸侯不旋時大夫不旋期陽者天子為善一日天立應以善為惡一日天立應以惡諸侯為善一時天立應以善為惡一時天立應以惡大夫為善一歲天立應以善為惡一歲天亦立應以惡一說云不旋日立應之不過時三辰間不過期從今日至明日也陽卽指天子也○按後漢書郞顗傳引此文稱中孚傳又引鄭注云云原本全脫今增入凡異所生災所起各以其政變之則除其不可變則施之亦除改其政者謂失火令則行水令失土令則行木令失金令則行火令則災除去也不可變謂殺賢者也施之者死者不可復生封祿其子孫使得血食則災除也
按郎顗傳注引鄭注有此文原本全脫今補入又原本政訛卦除訛陰今並據郎顗傳注改正祿之除也無以成三必敗或不改不祿而災曰除者按以上文有脫誤觀本所起以知存亡有此災異不改祿三不祿天更光明陰陽和列星不失度乃賢者時政也明天之意去此卿來者常故得政卦人存常不無失者卦人亡○按此注文有脫誤
