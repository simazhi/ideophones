集／總集／文苑英華／賦　凡一百五十卷／卷第一百二十三　賦一百二十三／薪火／清明日恩賜百官新火賦　謝觀(P.563-1)
清明日恩賜百官新火賦以題為韻除清字
謝觀
國有禁火應當清明萬室而寒灰寂滅三辰而纖靄不生木鐸罷循乃灼燎於榆柳桐花始發賜新火於公卿由是太史奉期司烜不失平明鑽燧獻入匍匐而當軒奏畢初焰猶短新煙未密我后乃降睿旨茲錫有秩中人俯僂以聳聽蠟炬分行而對出炎炎就列布皇明於此時赫赫遙臨遇恩光於是日觀夫電落天闕紅排內垣乍歷闈璅初辭渥恩振香爐以朱噴和曉日而燄飜出禁署而螢分九陌入人寰而星落千門于時宰執具瞻高卑畢賜降五侯以恩渥歷庶僚以簡易煖逐來命風隨逸騎入權門見執熱之象閱有司識燭幽之義咸就地以照臨示廣德之遐被於是傳詔多士同歡令晨將以明而代暗乃去故而從新均於庭燎貺彼元臣燿燿當門煙助松篁之茂熒熒滿目欿如桃李之春群臣乃屈膝辟易鞠躬踧踖捧煦育之恩惠受覆載之光澤各罄謝懇競輸忠赤拜手稽首感榮耀之無窮舞之蹈之荷鴻私之累百然後各爨鼎鑊傳輝膳官爭焚爐炷競爇膏蘭銷冷酒之餘毒却羅衣之曉寒方知春秋故事未逾於我周禮救災徒稱變火曷若賜於百官萬方同荷
張敦實
集／總集／文苑英華／傳　凡五卷／卷第七百九十四　傳三／長恨歌傳　陳鴻(P.4200-1)
長恨歌傳
陳鴻
開元中泰階平四海無事玄宗在位歲久勌于旰食宵衣政無大小始委於右丞相稍深居遊宴以聲色自娛先是元獻皇后武淑妃皆有寵相次即世宮中雖良家子千數無可悅目者上心不樂時每歲十月駕幸華清宮內
外命婦燿燿景從浴日餘波賜以湯沐春風靈液澹蕩其間上心油然若有所遇顧川作文粹顧遇左右前後粉色如土詔高力士潛搜外宮得弘農楊玄琰女于壽邸既笄矣鬢髮理纖穠中度舉止閑冶如漢武帝李夫人別疏湯泉詔賜藻瑩既出水體弱力微若不任羅綺光彩煥發轉動照人上甚悅進見之日奏霓裳羽衣曲以導之定情之夕授金釵鈿合以固之又命戴步搖垂金璫明年冊為貴妃半后服用繇是冶其容敏其詞婉孌萬態以中上意上益嬖焉時省風九州泥金五嶽驪山雪夜上陽春朝與上行同輦居同室宴專席寢專房雖有三夫人九嬪二十七世婦八十一御妻槩后宮才人樂府妓女使天子無顧盻意自是六宮無復進幸者非徒殊艷尤態致是蓋才智明慧善巧便佞先意希旨有不可形容者叔父昆弟川文粹作仲皆列位清貴爵為通侯姊妹封國夫人富埒王宮車服邸第與大長公主侔矣而恩澤勢力則又過之出入禁門不問京師長吏為之側目故當時謠詠有云生女勿悲酸生男勿喜歡又曰男不封侯女作妃看女却為門上楣其人心羨慕如此天寳末兄國忠盜丞相位愚弄國柄及安祿山引兵嚮闕以討楊氏為詞潼關不守翠華南幸出咸陽道次馬嵬亭六軍徘徊持戟不進從官郎吏伏上馬前請誅晁錯以謝天下國忠奉氂纓盤水死於道周左右之意未快上問之當時敢言者請以貴妃塞天下怨上知不免而不
忍見其死反袂掩面使牽之而去倉皇展轉竟就死於尺組之下既而玄宗狩成都肅宗受禪靈武明年大赦改元大駕還都尊玄宗為太上皇就養南宮自南宮遷于西內時移事去樂盡悲來每至春之日冬之夜池蓮夏開宮槐秋落梨園弟子玉琯發音聞霓裳羽衣一聲則天顏不怡左右歔欷三載一意其念不衰求之夢魂杳不能得適有道士自蜀來知上皇心念楊妃如是自言有李少君之術玄宗大喜命致其神方士乃竭其術以索之不至又能遊神馭氣出天界沒地府以求之不見又旁求四虛上下東極天川文粹作大海跨蓬壺見最高仙山上多樓闕西廂下有洞戶東嚮闔其門署曰玉妃太真院方士抽簪叩扉有雙鬟童女出應其門方士造次未及言而雙鬟復入俄有碧衣侍女又至詰其所從方士因稱唐天子使者且致其命碧衣云玉妃方寢請少待之于時雲海沉沉洞天日曉川文作晚瓊戶重闔悄然無聲方士屏息歛足拱手門下久之而碧衣延入且曰玉妃出見一人冠金蓮披紫綃珮紅玉曳鳳寫左右侍者七八人揖方士問皇帝安否次問天寶十四載已還事言訖憫默指碧衣取金釵鈿合各折其半授使者曰為我謝太上皇謹獻是物尋舊好也方士受辭與信將行色有不足玉妃固徵其意復前詭致詞請當時一事不為他人聞者驗於太上皇不然恐鈿合金釵負新垣平之詐也玉妃茫然退立若有所思徐而言曰昔天寶十
載侍輦避暑於驪山宮秋七月牽牛織女相見之夕秦人風俗是夜張錦繡陳飲食樹瓜華焚香于庭號為乞巧宮掖間尤尚之時夜殆半休侍衞於東西廂獨侍上上凭肩而立因仰天感牛女事密相誓心願世世為夫婦言畢執手各嗚咽此獨君王知之耳因自悲曰由此一念又不得居此復墮下界且結後緣或為天或為人決再相見好合如舊因言太上皇亦不久人間幸惟自安無自苦耳使者還奏太上皇皇心震悼日日不豫其年夏四月南宮宴駕元和元年冬十二月太原白樂天自校書郎尉于盩屋鴻與琅邪王質夫家于是邑暇日相携遊仙遊寺話及此事相與感歎質夫舉酒於樂天前曰夫希代之事非遇出世之才潤色之則與時消沒不聞于世樂天深於詩多於情者也試為歌之如何樂天因為長恨歌意者不但感其事亦欲懲尤物窒亂階垂於將來者也歌既成使鴻傳焉世所不聞者予非開元遺民不得知世所知者有玄宗本紀在今但傳長恨歌云爾
此篇又見麗情集及京本大曲頗有異同並錄于後　　開元中六符炳靈四海無波禮樂同人神和天子在位歲久倦乎旰食始委國政于右丞相端拱深居儲思國色先是元獻皇后武惠妃皆有寵相次夢謝宮侍無可意者上心焉不自樂時歲十月駕幸驪山之華清宮浴于溫泉內外命婦熠燿景從浴曰余波賜以湯浴靈液不凍玉樹早芳春色澹蕩思生其間上心油然恍若有遇顧宮女三千粉光如土使搜諸外宮得弘農楊氏女既笄矣綠雲生鬢白雪凝膚渥餙光華纖憹有度舉上閑冶如漢武帝李夫人上見之明日詔浴華清池清瀾三尺中洗明玉蓮開水上鸞舞鑑中既出水嬌多力微不勝羅綺春正月上心始悅自是天子不早朝后夫人不得侍寢時省風九州
泥金五嶽驪山雪夜上陽春朝行同輦止同宴妖其容巧其詞歌舞談笑婉孌便佞以中上心故以為上宮春色四時在目天寶中後宮良家女萬數使天子無顧盻意叔父昆弟皆為通候女弟女兄富埒王室車服制度爵邑邸第與大長公主侔矣恩澤勢力則又過之出入禁門不問京師長吏為之側目天寶末兄國忠盜丞相位竊弄國柄羯胡亂燕二京連陷翠華南幸駕出都西門百余里六師徘徊擁戟不行從官郎吏伏上馬前請誅錯以謝之國忠奉氂纓盤水死於道周左右之意未快當時敢言者請以貴妃塞天下之怒上慘容但心不忍見其死反袂掩面使牽之而去拜於上前回眸血下墜金鈿翠羽於地上自收之嗚呼蕙心紈質天王之愛不得已而死於尺組之下叔向母云其美必甚惡李延年歌曰傾國復傾城此之謂也既而玄宗狩成都肅宗受命靈武粵明年大赦改元大駕還都駐六龍於馬嵬道中君臣相顧日月無光不翼曰父子堯舜天下大和太上皇就養南宮宮槐夏花梧桐秋雨春日遲遲兮恨深冬夜長長兮怨急自死之曰齋之月莫不感皇容悼宸衷每朱樓月曉淥池氷散梨園弟子玉琯一聲聞霓裳羽衣曲則天□不怡侍兒掩泣三載一意其念不哀自是南宮無歌無之思求諸夢而精魂不來求諸神而致誠莫敢成都方士能乘氣而遊上清感皇心追念楊貴妃不已乃上大羅天入地府目眩心搖求之不見遂駕琅輿張雲盖浮碧落東下海中三山遂入蓬萊宮中金殿西廂有洞戶闔其門署曰玉真大妃院扣門久之有青衣玉童出方士傳漢天子命既入瓊扉重闔悄然無聲方士息氣重足拱手門下海上風微洞天日暖乃見仙女數人相隨出戶延客至玉堂堂上褰九華帳有一人氷雪姿芙蓉冠露綃帔儼然如在姑射山前揖方士傳漢天子命言未終退立慘然憶一念之心復堕下界因泣下使青衣小童取金釵一股鈿合一扇奉太上皇苟心如金堅如鈿上為天人下為世人重相見時好合如舅方士受其信將行色有不足玉妃固徵其意復前跪致詞曰請付當時一事不聞於人者騐於漢天子畏金釵鈿合負新坦平之詐也仙子欽容低肩合羞而言曰昔天寶六年侍軰避暑于驪山宮七月牽牛織女相見之夕秦人風俗是夜張錦綉繒綺樹瓜花陳飲食焚香于庭謂之乞巧三拜畢縷針於月紝線于裳夜方半歇侍衞於東西廂獨侍於帝馮肩而玄相與盟心誓曰世世為夫婦誓畢執手各鳴咽此獨君王知之方士還長安奏于太上皇上皇甚感自悲殆不勝情嘻女德無極者也死生大別者也故聖人節其慾制其情防人之亂者也生感其志死溺其情又如之何元和年冬十二月大原白居易慰于盩屋予與琅邪王質夫家仙游谷因暇曰携手入山質夫於道中語及於是白樂大深於思者也有出世之才以為往事多情而感人也深故為長
恨詞以歌之使鴻傳焉世所隱者鴻非史官不知所知者有玄宗內傳今在予所據王質夫說之爾
集／總集／文苑英華／謚哀冊文　凡五卷／卷第八百三十六　謚哀冊文二／哀冊文下／僖宗皇帝哀冊文　樂朋龜(P.4415-1)
僖宗皇帝哀冊文
樂朋龜唐會妾作孔緯
維文德元年歲次戊申十月乙丑朔二十七日辛卯僖宗皇帝將遷于靖陵禮也羽衞既整笳簫畢陳感切群品哀慟八神孝弟嗣皇帝臣國體情重天倫痛深範唐大詔令作規
範鴻烈想像徽音舉觴奠以頓首援哀冊以寫心詞曰
天實生聖聖必為君銀河色變玉清氣分祥圖煥炳瑞景絪縕重瞳舜目八彩堯雲克明克類乃武乃文是超東戶宜繼南薰乃平萬方乃登四海墜典必舉舊章無改威儀穆穆多士藹藹聲冠令王化冥真宰東漸漲溟西被流沙徒施尉侯匪間幽遐書文車軌範為一家貫胷魋髻慕我諸華既洽無為益彰在宥踈網雖設吞舟是漏微火不防燎原孰救四極鰲傾兩曜麟鬪爞爞湯旱湯湯堯水火鑠金流陵移山徙咨嗟所疑作祈祝隘溢史莫咎人謀難窮天理漢后三七冥運則然秦都百二巨防虛傳風排月陣彗掩星躔亶去岐山滿遊崑嶽于槖于囊為猿為鶴書藏稽宂琴捐洞壑沉吟往事追想前作爰乘天駟爰幸井落澄澈錦江崢嶸劔閣皇天震怒列藩會盟妖氣一蕩駭浪徐清遂復中夏言歸上京兒童躍舞父老懽迎寢殿未安偽詔令作為孽為害紏率姦人隱藏無賴洋洋漢源燿燿芝盖爰警爰蹕乃朝乃會僭逆既顛鑾輅言旋魯戈廻日媧石補天方覩萬物方永億年遽云猒代俄乃上僊嗚呼哀哉帝鄉兮莫追天路兮何之龍馭飄兮弓劔在雀臺暮兮歌管悲嗚呼哀哉顧惟幼沖祗紹明聖捧秦民之誓詞虔覇陵之遺令載深號咽敢云稱詠望松闕兮杳冥撫棣萼兮精誠念烏兔之奔邁仰牛斗之縱橫播芳塵於簡冊託凄恨於銘詔令作旒旌嗚呼哀哉
卷終
叢書／武英殿聚珍版叢書／西漢會要／樂／卷二十二／樂章(P.1-1)..[清乾隆敕刻武英殿聚珍本]
西漢會要卷二十二
宋　　徐　　天　　麟　　撰
樂下
樂章
安世房中歌十七章其詩曰
大孝備矣休德昭淸高張四縣樂充宮廷芬樹羽林雲景杳冥金支秀華庶旄翠旌
七始華始肅倡和聲神來宴娭庶幾是聽粥粥音送細亝人情忽乘靑元熙事備成淸思眑眑經緯冥冥
我定厯數人吿其心敕身齊戒施教申申乃立祖廟敬明尊親大矣孝熙四極爰轃
王侯秉德其鄰翼翼顯明昭式淸明鬯矣皇帝孝德竟全大功撫安四極
海内有姦紛亂東北詔撫成師武臣承德行樂交逆簫勺羣慝肅為濟哉蓋定燕國
大海蕩蕩水所歸高賢愉愉民所懷大山崔百卉殖民何貴貴有德
安其所樂終產樂終產世繼緒飛龍秋游上天高賢愉
樂民人
豐草葽女羅施善何如誰能囘大莫大成教德長莫長被無極
雷震震電燿燿明德鄕治本約治本約澤宏大加被寵咸相保德施大世曼壽
都荔遂芳窅窊桂華孝奏天儀若日月光乘元四龍回馳北行羽旄殷盛芬哉芒芒孝道隨世我署文章桂華
馮馮翼翼承天之則吾易久遠燭明四極慈惠所愛美若休德杳杳冥冥克綽永福美芳
磑磑卽卽師象山則嗚呼孝哉案撫戎國蠻夷竭歡象來致福兼臨是愛終無兵革
嘉薦芳矣告靈饗矣吿靈旣饗德音孔臧惟德之臧建侯之常永保天休令問不忘
皇皇鴻明蕩侯休德嘉承天和伊樂厥福在樂不荒惟民之則
浚則師德下民咸殖令問在舊孔容翼翼
孔容之常承帝之明下民之樂子孫保光承順温良受帝之光嘉薦令芳壽考不忘
承帝明德師象山則雲施稱民永受厥福承容之常承帝之明下民安樂受福無疆
郊祀歌十九章其詩曰
練時日候有望𤋲膋蕭延四方九重開靈之斿垂惠恩鴻祜休靈之車結元雲駕飛龍羽旄紛靈之下若風馬左蒼龍右白虎靈之來神哉沛先以雨般裔裔靈之至慶陰陰相放𢘍震澹心靈已坐五音飭虞至旦承靈億牲繭栗粢盛香尊桂酒賓八鄉靈安留吟靑黃徧觀此眺瑤堂眾嫭並綽奇麗顏如荼兆逐靡被華文厠霧縠
曳阿錫佩珠玉俠嘉夜茝蘭芳澹容與獻嘉觴
練時日一
帝臨中壇四方承宇繩繩意變備得其所淸和六合制數以五海内安甯興文匽武后土富媪昭明三光穆穆優游嘉服上黃
帝臨二
靑陽開動根荄以遂膏潤幷愛跂行畢逮霆聲發榮壧處頃聽枯槁復產乃成厥命眾庶熙熙施及夭胎羣生啿啿惟春之祺
靑陽三
朱明盛長旉與萬物桐生茂豫靡有所詘敷華就實旣阜旣昌登成甫田百鬼迪嘗廣大建祀肅雍不忘神若宥之傳世無疆
朱明四
西顥沆碭秋氣肅殺含秀垂頴續舊不廢姦偽不萌祅孽伏息隅辟越遠四貉咸服旣畏兹威惟慕純德附而不驕正心翊翊
西顥五
元冥陵陰蟄蟲蓋臧屮木零落抵冬降霜易亂除邪革正異俗兆民反本抱素懷樸條理信義望禮五嶽籍斂之時掩收嘉穀
元冥六
惟泰元尊媪神蕃釐經緯天地作成四時精建日月星辰度理陰陽五行周而復始雲風靁電降甘露雨百姓蕃滋咸循厥緒繼統共勤順皇之德鸞路龍鱗罔不肸飾嘉籩列陳庶幾宴享滅除凶災烈騰八荒鐘鼓竽笙雲舞翔翔招搖靈旗九夷賓將
惟泰元七　建始元年丞相匡衡奏罷鸞路龍鱗更定詩曰涓選休成
天地並況惟予有慕爰熙紫壇思求厥路恭承禋祀緼豫為紛黼黻周張承神至尊千童羅舞成八溢合好効歡虞泰一九歌畢奏斐然殊鳴琴竽瑟會軒朱璆磬金鼓靈其有喜百官濟濟各敬厥事盛牲實俎進聞膏神奄留臨須搖長麗前掞光燿明寒暑不忒況皇章展詩應律鋗玉鳴函宮吐角激徵淸發梁揚羽申以商造兹新音永久長聲氣遠條鳳鳥鴹神夕奄虞蓋孔享
天地八　丞相匡衡奏罷黼繡周張更定詩曰肅若舊典
日出入安窮時世不與人同故春非我春夏非我夏秋非我秋冬非我冬泊如四海之池徧觀是邪謂何吾知所樂獨樂六龍六龍之調使我心若訾黃其何不徠下
日出入九
太一況天馬下霑赤汗沫流赭志俶儻精權奇籋浮雲晻上馳體容與迣萬里今安匹龍為友　元狩三年馬生渥洼水中作
天馬徠從西極涉流沙九夷服天馬徠出泉水虎脊兩化若鬼天馬徠厯無草徑千里循東道天馬徠執徐時將搖舉誰與期天馬徠開遠門竦予身逝昆侖天馬徠龍之媒游閶闔觀玉臺
天馬十　太初四年誅宛王獲宛馬作
天門開詄蕩蕩穆並騁以臨饗光夜燭德信著靈寖平而鴻長生豫大朱涂廣夷石為堂飾玉梢以舞歌體招搖若永望星畱俞塞隕光照紫幄珠熉黃幡比翄回集貳雙飛常羊月穆穆以金波日華燿以宣明假淸風軋
忽激長至重觴神裴回若留放殣冀親以肆章函蒙祉福常若期寂漻上天知厥時泛泛滇滇從高斿殷勤此路臚所求佻正嘉吉宏以昌休嘉砰隱溢四方專精厲意逝九閡紛紜六幕浮大海
天門十一
景星顯見信星彪列象載昭庭日親以察參侔開闔爰推本紀汾脽出鼎星祜元始五音六律依韋饗昭雜變並會雅聲遠姚空桑琴瑟結信成四興遞代八風生殷殷鐘石羽籥鳴河龍供鯉醕犧牲百末旨酒布蘭生泰
尊柘漿析朝酲微感心攸通修名周流常羊思所幷穰穰復正直往寍馮蠵切和疏寫平上天布施后土成穰穰豐年四時榮
景星十二　元鼎五年得鼎汾陰作
齊房產草九莖連葉宮童効異披圖案諜元氣之精回復此都蔓蔓日茂芝成靈華
齊房十三　元封二年芝生甘泉齊房作
后皇嘉壇立元黃服物發冀州兆蒙祉福沇沇四塞徦狄合處經營萬億咸遂厥宇
后皇十四
華爗爗固靈根神之斿過天門車千乘屯昆侖神之出排玉房周流雜拔蘭堂神之行旌容容騎沓沓般傱傱神之徠泛翊翊甘露降慶雲集神之揄臨壇宇九疑賓夔龍舞神安坐鴹吉時共翊翊合所思神嘉虞申貳觴福滂洋邁延長沛施祐汾之阿揚金光橫泰河莽若雲增陽波徧臚驩騰天歌
華爗爗十五
五神相包四鄰土地廣揚浮雲扢嘉壇椒蘭芳璧玉精
垂華光益億年美始興交于神若有承廣宣延咸畢觴靈輿位偃蹇驤卉汩臚析奚遺淫淥澤𣷪然歸
五神十六
朝隴首覽西垠雷電尞獲白麟爰五止顯黃德圖匈虐熏鬻殛闢流離抑不詳賓百僚山河饗掩回轅鬗長馳騰雨師灑路陂流星隕感惟風籋歸雲撫懷心
朝隴首十七　元狩元年行幸雍獲白麟作
象載瑜白集西食甘露飲榮泉赤鴈集六紛員殊翁雜五采文神所見施祉福登蓬萊結無極
象載瑜十八　太始三年行幸東海獲赤鴈作
赤蛟綏黄華蓋露夜零晝晻濭百君禮六龍位勺椒漿靈已醉靈旣享錫吉祥芒芒極降嘉觴靈殷殷爛揚光延壽命永未央杳冥冥塞六合澤汪濊輯萬國靈禗禗象輿轙票然逝旗逶蛇禮樂成靈將歸託元德長無衰
赤蛟十九以上並禮樂志
叢書／武英殿聚珍版叢書／西漢會要／運歷／卷二十八／天文(P.1-1)..[清乾隆敕刻武英殿聚珍本]
西漢會要卷二十八
宋　　徐　　天　　麟　　撰
運歴下
天文
漢元年十月五星聚東井
三年秋太白出西方有光幾中乍北乍南過期迺入辰星出四孟
七年月暈圍參畢七重
十二年春熒惑守心
孝惠二年天開東北廣十餘丈長二十餘丈
孝文後二年正月壬寅天欃夕出西南其四月乙巳水木火三合於東井八月天狗下梁壄其十一月戊戌土水合於危其七月火東行行畢陽環畢東北出而西逆行至昴卽南迺東行
孝景元年正月癸酉金水合於婺女其七月乙丑金木水三合於張其二年七月丙子火與水晨出東方因守斗其十二月水火合於斗是歲彗星出西南七月天狗下
三年填星在婁幾入還居奎
四年七月癸未火入東井行陰又以九月己未入輿鬼戊寅出
中元年填星當在觜觿參去居東井其三年正月丁亥金木合為觜觿其三月丁酉彗星夜見西北色白長丈在觜觿旦去益小十五日不見其五月甲午金木俱在東井戊戌金去木畱守之二十日其六月壬戌蓬星見西南在房南去房可二丈大如二斗器色白癸亥在心東北可長丈所甲子在尾北可六丈丁卯在箕北近漢
稍小旦去時大如桃壬申去凡十日
中三年十一月庚午夕金火合於虚相去一寸
四年四月丙申金木合於東井其五年四月乙巳水火合於參
後元年五月壬午火金合於輿鬼之東北不至柳出輿鬼北可五寸
孝武建元三年三月有星孛於注張歴太微于紫宮至於天漢
三年四月有星孛於天紀至織女
六年熒惑守輿鬼
元光元年六月客星見于房
元光中天星盡㨱
元鼎五年太白入于天苑
元鼎中熒惑守南斗
元封中星孛于河戍
太初中星孛于招搖
孝昭始元中蓬星出西方天市東門行過河鼓入營室中後太白出西方下行一舍復上行二舍而下去後太
白出東方入咸池東下入東井後太白入太微西藩第一星北出東藩第一星北東下去後太白入昴後熒惑出東方守太白後流星下燕萬載宫極東去
元鳳四年九月客星在紫宫中斗樞極間五年四月燭星見奎婁間
元平元年正月庚子日出時有黑雲狀如焱風亂鬊轉出西北東南行轉而西有頃亡
二月甲申晨有大星如月有眾星隨而西行乙酉牂雲如狗赤色長尾三枚夾漢西行
三月丙戌流星出翼軫東北于太微入紫宫始出小旦入大有光入有頃聲如雷三鳴止
孝宣本始元年四月壬戌甲夜辰星與參出西方其二年七月辛亥夕辰星與翼出皆為蚤其後熒惑守房之鉤鈐四年七月甲辰辰星在翼月犯之是日熒惑入輿鬼天質
地節元年正月戊午乙夜月食熒惑熒惑在角亢其辛酉熒惑入氐中其六月戊戌甲夜客星又居左右角間東南指長可二尺色白其丙寅又有客星見貫索東北
南行至七月癸酉夜入天市芒炎東南指其色白
黃龍元年三月客星居王梁東北可九尺長丈餘西指出閣道間至紫宫
元帝初元元年四月客星大如瓜色靑白在南斗弟二星東可四尺
二年五月客星見昴分居卷舌東可五尺靑白色炎長三寸
五年四月彗星出西北赤黃色長八尺所後數日長丈餘東北指在參分
孝成建始元年九月戊子有流星出文昌色白光燭地長可四丈大一圍動搖如龍虵行有頃長可五六丈大四圍所詘折委曲貫紫宮西在斗西北子亥間後詘如環北方不合畱一刻所
四年七月熒惑隃歲星居其東北半寸所如連李時歲星在關星西四尺所熒惑初從畢口大星東東北往數日至往疾去遲
四年十一月乙卯月食填星星不見時在輿鬼西北八九尺所
河平二年十月下旬填星在東井軒轅南耑大星尺餘歲星在其西北尺所熒惑在其西北二尺所皆從西方來填星貫輿鬼先到歲星次熒惑亦貫輿鬼十一月上旬歲星熒惑西去填星皆西北逆行
陽朔元年七月壬子月犯心星
四年閏月庚午飛星大如缶出西南入斗下
永始二年二月癸未夜東方有赤色大三四圍長二三丈索索如樹南方有大四五圍下行十餘丈皆不至地滅
元延元年四月丁酉日餔時天暒晏殷殷如雷聲有流星頭大如缶長十餘丈皎然赤白色從日下東南去四面或大如盂或如雞子燿燿如雨下至昏止
綏和元年正月辛未有流星從東南入北斗長數十丈二刻所息
二年春熒惑守心
哀帝建平元年正月丁未日出時有著天白氣廣如一匹布長十餘丈西南行讙如雷一刻而止名曰天狗十二月白氣出西南從地上至天出參下貫天厠廣如一
匹布長十餘丈十餘日去
二年二月彗星出牽牛七十餘日
元壽元年十一月歲星入太微逆行干右執法並天文志
史／編年／資治通鑑／漢紀　凡六十卷／卷第三十二　漢紀二十四／孝成皇帝中／元延元年(P.1025)
4 夏，四月，丁酉，無雲而雷；劉向曰：雷當託於雲，猶君之託於臣，陰陽之合也。人君不恤天下，萬民有怨畔之心，故無雲而雷。有流星從日下東南行，四面燿燿如雨，自晡及昏而止。
叢書／正誼堂全書／石守道先生集／卷之末　刻徂徠先生全集序(P.1-1)..[清康熙張伯行編同治左宗棠增刊本]
刻徂徠先生全集序
石鍵撰
士生于鄕而道德足以振一時之風化文章足以關一世之運會雖功業未及建豎而行方學正使天下仰如泰山喬岳祥麟威鳳至于指其所居之山川爵里以爲號而不敢斥其名傳之數百世後皆尊信無異辭此子輿氏所謂浩然之氣塞天地配道義終古而不毁者也豈一時名位之崇卑所得榮辱顯晦者哉徂徠先生當宋仁廟間正君子小人互爲消長之時挺然以斯道爲己任師事孫明復先生受經侍立執弟子禮維謹一時魯人駸駸然知師儒德義之尊者先生風化之力爲多至作爲文章皇皇炎炎尊孔孟闢異端闡仁義明目張膽掉臂游行于范韓富歐之間爲濂
洛關閩諸儒嚆矢而慶歷一詩分別忠佞指斥當時判若黑白幾貽身後之禍其功何其偉其識何其精其氣何其壯與迄今誦其詩讀其書灝灝落落如黃河之發源崑崙而一瀉千里也煇煇燿燿如三辰列宿經緯四維而光景常新也其憂時憫俗扶世敎正人心勤勤懇懇之懷如君臣師友謨誥訓誡于一堂而不憚其丁寧反覆也非秉天地之正氣卓然自命爲聖賢之徒者烏克臻此哉鍵忝爲先生宗裔來守是邦登堂瞻象慨焉景慕未幾先生十九世奉祀孫維巖捧前守徐公所刻徂徠詩文二册進見且言有全集二十卷得之漁洋書庫者徐公方謀剞劂會內遷遂不果予亟索觀較徐刻數倍之眞可覩先生之全而發先生之光矣因割俸授梓以廣其傳且進維巖而吿之曰嗚呼賢愚無兩心古今無二道時不同
而地同人不同而理同方先生師明復時孫爲布衣先生爲進士退然俯首下之不爲屈此豈有勢位名爵在其意中哉望道之念切而外有所忘也乃當時之人亦皆不以爲妄而愚者化其梗賢者致其誠此彞秉之所同觸之而易動感之而卽應者也由斯以觀先生自處于善卽與人以善豈非成己成物之功哉今之爲士者甫採一芹卽傲然自足謂世無孔子不當在弟子之列及攷其言行不齒于鄕黨宗族者比比是也人遂以爲士虛聲無實甚且賤而惡之此固兩失之道亦士不自克爲善有以招致之也今子爲先生嫡裔而余爲茲土司牧願以先生爲法多勉其難使天下之讀斯集者不致議我兩人爲僅能刻先生之集者斯幸矣因不辭僭踰而爲之序
叢書／小萬卷樓叢書／春秋通義／特筆／莊公元年至三十二(P.2-2)..[清咸豐錢培名輯刊本]
七年夏四月辛卯夜恆星不見夜中星隕如雨
公羊傳曰不修春秋曰雨星不及地尺而復君子修之曰星隕如雨是公羊之時猶及見魯史也如舊文則星隕如雨者蓋星之流迸如雨下隕故公羊曰如雨者非雨也穀梁曰星隕如雨其隕也如雨唯左氏曰如雨與雨偕也雨及星乃為二事矣漢五行志孝成帝元延元年四月丁酉日餔時流星長十餘丈東南去四面或大如盂或如雞子燿燿如雨下至昏乃止是所謂星隕如雨者也
