集／總集／全上古三代秦漢三國六朝文／全漢文　凡六十三卷　／卷五十二／揚雄　二　／反離騷(P.409-1)
反離騷文選陸機弔魏武帝文注引此題作釋愁。
雄怪屈原文過相如而主不容。作離騷自投江而死。悲其文。讀之未嘗不流涕也。㠯為君子得時則大行。不得時則龍蛇。遇不遇命也。何必湛身哉。迺作書。往往摭離騷文而反之。自㟭山投諸江流。㠯弔屈原。名曰反離騷。漢書揚雄傳。初學記六。
有周氏之蟬嫣兮。或鼻祖于汾隅。靈宗初諜伯僑兮。流于末之楊矦。淑周楚之豐烈兮。超既離虖皇波。因江潭而𣶂記兮。欽弔楚之湘纍。惟天軌之不辟兮。何純絜而離紛。紛纍㠯其淟涊兮。暗纍㠯其繽紛。漢十世之陽朔兮。招搖紀于周正。正皇天之清則兮。度后土之方貞。圖纍承彼洪族兮。又覽纍之昌辭。帶鉤矩而佩衡兮。履欃槍㠯為綦。素初貯厥麗服兮。何文肆而質䪥。資娵娃之珍髢兮。鬻九戎而索賴。鳳凰翔于蓬陼兮。豈駕駕當作鴐鵝之能捷。騁驊騮㠯曲囏兮。驢騾連蹇而齊足。枳棘之榛榛兮。蝯貁擬而不敢下。靈脩既信椒蘭之唼佞兮。吾纍忽焉而不蚤暏。衿芰茄之綠衣兮。被夫容之朱裳。芳酷烈而莫聞兮。固不如襞而幽之離房。閨中容競淖約兮。相態㠯麗佳。知眾嫭之嫉妒兮。何必颺纍之蛾睂。懿神龍之淵濳兮。竢慶雲而將舉。亡春風之被離兮。孰焉知龍之所處。愍吾纍之眾芬兮。颺爗爗之芳苓。遭季夏之凝霜兮。慶天顇而喪榮。橫江湘㠯南𣶂兮。云走乎彼蒼。吾馳江潭之汎溢兮。將折衷乎重華。舒中
情之煩或兮。恐重華之不纍與。陵陽矦之素波兮。豈吾纍之獨見許。精瓊爢與秋菊兮。將㠯延夫天年。臨汨羅而自隕兮。恐日薄于西山。解扶桑之總轡兮。縱令之遂奔馳。鸞皇騰而不屬兮。豈獨飛廉與雲師。卷薜芷與若蕙兮。臨湘淵而投之。棍申椒與菌桂兮。赴江湖而漚之。費椒稰㠯要神兮。又勤索彼瓊茅。違靈氛而不從兮。反湛身于江皋。纍既□夫傅說兮。奚不信而遂行。徒恐鷤䳏之將鳴兮。顧先百草為不芳。初纍棄彼虙妃兮。更思瑤臺之逸女。抨雄鴆㠯作媒兮。何百離而曾不壹耦。乘雲蜺之旖旎兮。望昆侖㠯樛流。覽四荒而顧懷兮。奚必云女彼高𠀉。既亡鸞車之幽藹兮。焉駕八龍之委蛇。臨江瀕而掩涕兮。何有九招與九歌。夫聖哲之不遭兮。固時命之所有。雖增欷㠯於邑兮。吾恐靈修之不纍改。昔仲尼之去魯兮。斐斐遟遟而周邁。終回復于舊都兮。何必湘淵與濤瀨。溷漁父之餔歠兮。絜沐浴之振衣。棄由耼之所珍兮。蹠彭咸之所遺。漢書揚雄傳。蓺文類聚五十六。
集／總集／全上古三代秦漢三國六朝文／全後漢文　凡一百六卷　／卷四十四／崔駟／刀劒銘(P.716-1)
刀劒銘
歐冶運巧。鑄鋒成鍔。麟角鳳體。玉飾金錯。
龍淵太阿。干將莫邪。帶㠯自禦。燁燁吐花。
集／總集／全上古三代秦漢三國六朝文／全後漢文　凡一百六卷　／卷九十／王粲　一　／初征賦(P.959-1)
初征賦
違世難㠯迴折兮。超遙集乎蠻楚。逢屯否而底滯兮。忽長幼㠯羈旅。賴皇華之茂功。清四海之疆宇。超南荊之北境。踐周豫之末畿。野蕭條而騁望。路周達而平夷。春風穆其和畼兮。庶卉煥㠯敷蕤。行中國之舊壤。實吾願之所依。當短景之炎陽。犯隆暑之赫曦。薰風溫溫㠯增熱。體燁燁其若焚。蓺文類聚五十九。
集／總集／全上古三代秦漢三國六朝文／全三國文　凡七十五卷　／魏　凡五十六卷　／卷十四　魏　十四　／陳思王植　二　／芙蓉賦(P.1129-1)
芙蓉賦
覽百卉之英茂。無斯華之獨靈。結修根于重壤。泛清流㠯擢莖。退潤王宇。進文帝廷。二語從文選劉休玄擬古詩注補。竦芳柯㠯從風。奮纖枝之綷䌨。二語從初學記補。一本作璀璨。其始榮也。曒若夜光尋枎木。其揚暉也。晃若九日出暘谷。芙蕖騫翔。菡萏星屬。絲條垂珠。丹莖加綠。焜焜爗爗。爛若龍燭。觀者終朝。情猶未足。于是姣童媛女。相與同游。擢素手于羅袖。接紅葩于中流。蓺文類聚八十二。初學記二十七。御覽九百九十九。
史／正史／漢書／志　凡十卷／卷二十二　禮樂志第二／樂／郊祀歌／華爗爗十五(P.1066)..[底本：王先謙漢書補注本]
華爗爗，固靈根。神之斿，過天門，車千乘，敦昆侖。[一]師古曰：「敦讀曰屯。屯，聚也。」神之出，排玉房，周流雜，拔蘭堂。[二]師古曰：「拔。舍止也，音步曷反。」神之行，旌容容，騎沓沓，般縱縱。[三]孟康曰：「縱音總。」晉灼曰：「音人相傱勇作惡。」師古曰：「容容，飛揚之貌。沓沓，疾行也。般，相連也。縱縱，衆也。容音勇。縱音總。一曰容讀如本字，傱音才公反。」神之徠，泛翊翊，甘露降，慶雲集。[四]如淳曰：「天文志云『若烟非烟，若雲非雲，郁郁紛紛，是謂慶雲』。」師古曰：「翊音弋入反，又音立。」神之揄，臨壇宇，[五]師古曰：「揄，引也。壇宇，謂祭祠壇場及宮室。言神引來降臨之也。揄音踰。」九疑賓，夔龍舞。[六]如淳曰：「九疑，舜所葬。言以舜為賓客也。夔典樂，龍管納言，皆隨舜而來，舞以樂神。」神安坐，鴹吉時，[七]師古曰：「鴹，古翔字也。言神安坐回翔，皆趣吉時也。」共翊翊，合所思。[八]師古曰：「共讀曰恭。翊翊，敬也。」神嘉虞，申貳觴，[九]師古曰：「虞，樂也。貳觴，猶重觴也。」福滂洋，邁延長。[一０]師古曰：「滂洋，饒廣也。滂音普郎反。洋音羊，又音祥。」沛施祐，汾之阿，[一一]師古曰：「沛音普大反。沛然泛貌也。阿，水之曲隅。」揚金光，橫泰河，[一二]師古曰：「橫，充滿也。泰河，大河也。」莽若雲，增陽波。[一三]師古曰：「莽，雲貌。言光明之盛，莽莽然如雲也。」徧臚驩，騰天歌。[一四]師古曰：「臚，陳也。騰，升也。言陳其歡慶，令歌上升於天。」
華爗爗十五
史／正史／漢書／列傳　凡七十卷／卷七十五　眭兩夏侯京翼李傳第四十五／李尋(P.3179)..[底本：王先謙漢書補注本]
根於是薦尋。哀帝初即位，召尋待詔黃門，使侍中衞尉傅喜問尋曰：「間者水出地動，日月失度，星辰亂行，災異仍重，[一]師古曰：「重音直用反。」極言毋有所諱。」尋對曰：
陛下聖德，尊天敬地，畏命重民，悼懼變異，不忘疏賤之臣，幸使重臣臨問，愚臣不足以奉明詔。竊見陛下新即位，開大明，除忌諱，博延名士，靡不並進。臣尋位卑術淺，過隨衆賢待詔，[一]師古曰：「過猶謬也。」食太官，衣御府，久汙玉堂之署。[二]師古曰：「玉堂殿在未央宮。」比得召見，亡以自效。[三]師古曰：「比，頻也。」復特見延問至誠，自以逢不世出之命，願竭愚心，不敢有所避，庶幾萬分有一可采。唯棄須
臾之間，宿留瞽言，[四]師古曰：「間謂空隙之時也。宿音先就反。留音力救反。」考之文理，稽之五經，揆之聖意，以參天心。夫變異之來，各應象而至，臣謹條陳所聞。
易曰：「縣象著明，莫大乎日月。」[一]師古曰：「上繫之辭也。在天成象，故曰縣象也。」夫日者，衆陽之長，輝光所燭，萬里同晷，人君之表也。[二]師古曰：「晷，景也。」故日將旦，清風發，羣陰伏，君以臨朝，不牽於色。日初出，炎以陽，君登朝，佞不行，忠直進，不蔽障。日中輝光，君德盛明，大臣奉公。日將入，專以壹，君就房，有常節。君不修道，則日失其度，晻昧亡光。[三]師古曰：「晻與暗同，又音烏感反。」各有云為。其於東方作，日初出時，[四]師古曰：「作，起也。日出之時，人物皆起。」陰雲邪氣起者，法為牽於女謁，[五]服虔曰：「謁，請也。」有所畏難；日出後，為近臣亂政；日中，為大臣欺誣；日且入，為妻妾役使所營。[六]師古曰：「營謂繞也。」間者日尤不精，光明侵奪失色，邪氣珥蜺數作。本起於晨，相連至昏，其日出後至日中間差瘉。[七]師古曰：「瘉與愈同。」小臣不知內事，竊以日視陛下志操，衰於始初多矣。其咎恐有以守正直言而得罪者，傷嗣害世，不可不慎也。唯陛下執乾剛之德，彊志守度，毋聽女謁邪臣之態。諸保阿乳母甘言悲辭之託，斷而勿聽。勉強大
誼，絕小不忍；良有不得已，可賜以財貨，不可私以官位，誠皇天之禁也。日失其光，則星辰放流。[八]張晏曰：「日夜食則失光，晝立六尺木，不見其景也。日陽失光明，陰得施也。」陽不能制陰，陰桀得作。間者太白正晝經天。宜隆德克躬，以執不軌。
臣聞月者，衆陰之長，銷息見伏，百里為品，千里立表，萬里連紀，[一]孟康曰：「品，同也，言百里內數度同也。千里則當立表度其景，萬里則繼其本所起紀其宿度也。」妃后大臣諸侯之象也。朔晦正終始，弦為繩墨，望成君德，春夏南，秋冬北。間者，月數以春夏與日同道，[二]孟康曰：「房有四星，其間有三道。春夏南行，南頭第一星裏道也。秋冬北行。北頭第一星裏道也。與日同道者，謂中央道也。此三道者，日月五星之所由也。」過軒轅上后受氣，[三]孟康曰：「軒轅南大星為后。」入太微帝廷（楊）〔揚〕光輝，入太微帝廷（楊）〔揚〕光煇，　景祐、殿本都作「揚」，此誤。犯上將近臣，列星皆失色，厭厭如滅，[四]鄭氏曰：「厭音檿桑之檿。」師古曰：「音烏點反。」此為母后與政亂朝，[五]師古曰：「與讀曰豫。」陰陽俱傷，兩不相便。外臣不知朝事，竊信天文即如此，近臣已不足杖矣。[六]師古曰：「杖謂倚任也。」屋大柱小，可為寒心。[七]師古曰：「言天下事重大，臣之任當得賢能者。」唯陛下親求賢士，無彊所惡，以崇社稷，尊彊本朝。[八]師古曰：「邪佞之人誠可賤惡，勿得寵異，令其盛彊也。」
臣聞五星者，五行之精，五帝司命，應王者號令為之節度。歲星主歲事，為統首，號令所紀，今失度而盛，此君指意欲有所為，未得其節也。又填星不避歲星者，后帝共政，相留於奎、婁，[一]張晏曰：「歲星為帝，填星為女主也。」當以義斷之。（營）〔熒〕惑往來亡常，（營）〔熒〕惑往來亡常，　劉攽說「營」當作「熒」。按殿本作「熒」。周歷兩宮，作態低卬，[二]張晏曰：「兩宮謂紫微、太微。」入天門，上明堂，貫尾亂宮。[三]孟康曰：「角兩星為天門，房為明堂，尾為後宮。」蘇林曰：「常占（常）〔當〕從尾北，常占（常）〔當〕從尾北，　景祐、殿本都作「當」，王先謙說作「當」是。而今貫之，尾為後宮之義也。」太白發越犯庫，[四]張晏曰：「發越，疾貌也。庫，天庫也。」孟康曰：「奎為天庫。」兵寇之應也。貫黃龍，入帝庭，[五]張晏曰：「黃龍，軒轅也。」當門而出，隨熒惑入天門，至房而分，欲與熒惑為患，不敢當明堂之精。此陛下神靈，故禍亂不成也。熒惑厥弛，[六]張晏曰：「厥弛，動搖貌。」佞巧依勢，微言毀譽，進類蔽善。[七]師古曰：「進其黨類而擁蔽善人。」太白出端門，[八]孟康曰：「端門，太微正南門。」臣有不臣者。火入室，金上堂，[九]張晏曰：「熒惑入營室也。」孟康曰：「火入室謂熒惑歷兩宮也。金謂太白也。上堂，入房星也。」不以時解，其憂凶。填、歲相守，又主內亂。宜察蕭牆之內，
毋忽親疏之微，[一０]師古曰：「微謂其事微。」誅放佞人，防絕萌牙，以盪滌濁濊，消散積惡，[一一]師古曰：「濊與穢同也。」毋使得成禍亂。辰星主正四時，當效於四仲；四時失序，則辰星作異。今出於歲首之孟，天所以譴告陛下也。政急則出蚤，政緩則出晚，政絕不行則伏不見而為彗茀。[一二]師古曰：「茀與孛同。」四孟皆出，為易王命；四季皆出，星家所諱。今幸獨出寅孟之月，蓋皇天所以篤右陛下也，[一三]師古曰：「篤，厚也。右與祐同。祐猶助也。」宜深自改。
治國故不可以戚戚，欲速則不達。經曰：「三載考績，三考黜陟。」[一]師古曰：「虞書舜典之辭也，言三年一考功績，三考一行黜陟也。」加以號令不順四時，既往不咎，來事之師也。間者春三月治大獄，時賊陰立逆，恐歲小收；季夏舉兵法，時寒氣應，恐後有霜雹之災；秋月行封爵，其月土濕奧，[二]張晏曰：「違於月令也。」師古曰：「奧，溫也，音於六反。」恐後有雷雹之變。夫以喜怒賞罰，而不顧時禁，雖有堯舜之心，猶不能致和。善言天者，必有效於人。設上農夫而欲冬田，肉袒深耕，汗出種之，然猶不生者，非人心不至，天時不得也。易曰：「時止則止，時行則行，動靜不失其時，其道光明。」[三]師古曰：「此艮卦象辭也。言動止隨時則有光明也。」書曰：「敬授民時。」[四]師古曰：「虞書堯典之辭也。言授下以四時之命，不可不敬也。」故古之王者，尊天地，重陰陽，敬四時，嚴月令。順之以善政，則和氣可立致，猶枹鼓之相應也。[五]師古曰：「枹，擊鼓之椎也，音孚。其字從木也。」今朝廷忽於時月之令，諸侍中尚書近臣宜皆令通知月令之意，設羣下請事；若陛下出令有謬於時者，當知爭之，以順時氣。
臣聞五行以水為本，其星玄武婺女，天地所紀，終始所生。[一]孟康曰：「婺女，須女也，北方天地之統，陰陽之終始也。」水為準平，王道公正修明，則百川理，落脈通；[二]師古曰：「落謂經絡也。」偏黨失綱，則踊溢為敗。書云「水曰潤下」，[三]師古曰：「周書洪範之辭也。」陰動而卑，不失其道。天下有道，則河出圖，洛出書，故河、洛決溢，所為最大。今汝、潁畎澮皆川水漂踊，與雨水並為民害，[四]師古曰：「畎澮，小流也。許慎說廣尺深尺曰畎，廣二尋深二仞謂之澮。川者，水貫穿而通流也。畎音工犬反。澮音工外反。」此詩所謂「爗爗震電，不寧不令，百川沸騰」者也。[五]師古曰：「詩小雅十月之交之詩也。爗爗，光貌。寧，安；令，善也。言陰陽失和，雷電失序，不安不善，故百川又沸騰。」其咎在於皇甫卿士之屬。[六]師古曰：「皇甫卿士，周室女寵之族也，解在劉向傳。」唯陛下留意詩人之言，少抑外親大臣。
臣聞地道柔靜，陰之常義也。地有上中下，其上位震，應妃后不順，中位應大臣作亂，下位應庶民離畔。震或於其國，國君之咎也。四方中央連國歷州俱動者，其異最
大。間者關東地數震，五星作異，亦未大逆，宜務崇陽抑陰，以救其咎；固志建威，閉絕私路，拔進英雋，退不任職，以彊本朝。夫本彊則精神折衝，本弱則招殃致凶，為邪謀所陵。[一]師古曰：「折衝，言有欲衝突為害者，則能折挫之。」聞往者淮南王作謀之時，其所難者，獨有汲黯，〔以為〕公孫弘等不足言也。〔以為〕公孫弘等不足言也。　景祐、殿本都有「以為」二字。弘，漢之名相，於今亡比，而尚見輕，何況亡弘之屬乎？故曰朝廷亡人，則為賊亂所輕，其道自然也。天下未聞陛下奇策固守之臣也。語曰，何以知朝廷之衰？人人自賢，不務於通人，故世陵夷。[二]師古曰：「通人謂薦達賢材也。陵夷謂頹替也。」
馬不伏歷，不可以趨道；士不素養，不可以重國。[一]師古曰：「伏歷謂伏槽歷而秣之也。趨讀曰趣。」詩曰「濟濟多士，文王以寧」，[二]師古曰：「大雅文王之詩也。已解於上。」孔子曰「十室之邑，必有忠信」，[三]師古曰：「論語載孔子之言也。」非虛言也。陛下秉四海之衆，曾亡柱幹之固守聞於四境，殆開之不廣，取之不明，勸之不篤。傳曰：「土之美者善養禾，君之明者善養士。」中人皆可使為君子。[四]師古曰：「言在所以勸厲之。」詔書進賢良，赦小過，無求備，以博聚英儁。如近世貢禹，以言事忠切蒙尊榮，當此之時，士厲身立名者多。禹死之後，日日以衰。及京兆尹王章坐言事誅滅，智者結舌，[五]師古曰：「不敢出言也。」邪偽並興，外戚顓命，[六]師古曰：「顓與專同。」君臣隔塞，至絕繼嗣，女宮作亂。[七]師古曰：「謂趙飛燕姊妺也。」此行事之敗，誠可畏而悲也。
本在積任母后之家，非一日之漸，往者不可及，來者猶可追也。先帝大聖，深見天意昭然，使陛下奉承天統，欲矯正之也。宜少抑外親，選練左右，舉有德行道術通明之士充備天官，然後可以輔聖德，保帝位，承大宗。下至郎吏從官，行能亡以異，又不通一藝，及博士無文雅者，宜皆使就南畝，[一]師古曰：「遣歸農業。」以視天下，[二]師古曰：「視讀曰示。」明朝廷皆賢材君子，於以重朝尊君，滅凶致安，此其本也。臣自知所言害身，不辟死亡之誅，唯財留神，反覆覆愚臣之言。[三]師古曰：「財與裁同，謂裁量而反思之。」
子／類書／藝文類聚／卷第二／天部下／電(P.36)
電
毛詩曰．燁燁震電．　易曰．離為電．　又曰．雷電噬嗑．　月令曰．仲春始電．　晉書曰．王戎視日不昡．目爛爛若巖下電．　山海經曰．列缺．電名．　莊子曰．陰氣伏於黃泉．陽氣上通於天．陰陽分爭故為電．玉女投壺．天為之笑則電．○此十字．本書十七引作神異經．此脫書名．當另作一條．　河圖握拒起曰．大電繞樞星．炤郊野．感符寶而生黃帝．事具符命部．　淮南子曰．電以為鞭策．電．激氣也．　甘泉賦曰．電倐閃於牆藩．【賦】晉顧凱之雷電賦曰．太極紛綸．元氣澄練．陰陽相薄．為雷為電．是以宣尼敬威忽變．夫其聲無定響．光不恆照．砰訇輪轉．儵閃羅曜．若乃太陰下淪．少陽初升．蟄蟲將啟．動靈先應．殷殷徐振．不激不憑．林鍾統節．褥暑烟熅．星月不朗．衣牀若焚．爾乃清風前颯．蕩濁流塵．豐隆破響．列缺開雲．當時倦容．廓焉精新．豈直驚安竦寐．乃以暢精悟神．天怒將凌．赤電先發．窺巖四照．映流雙絕．雷電赫以驚衡．山海磕其崩裂．
子／類書／藝文類聚／卷第五十九／武部／戰伐(P.1063)
戰伐
尚書大傳曰．戰者．憚驚之也．　春秋說題辭曰．伐人者．國內行威．有所斬壞．伐之為言敗也．　太公金匱曰．武王伐殷．丁侯不朝．尚父乃畫丁侯射之．丁侯病．遣使請臣．尚父乃以甲乙日拔其頭箭．丙丁日拔目箭．戊己日拔腹箭．庚辛日拔股箭．壬癸日拔足箭．丁侯病乃愈．四夷聞乃懼．越裳氏獻白雉．　尚書曰．今予發．惟恭行天之罰．今日之事．弗諐于六步七步．乃止齊焉．夫子勗哉．弗諐于四伐五伐．六伐七伐．乃止齊焉．　又曰．帝曰．咨禹．惟茲有苗弗率．汝徂征．禹乃會羣后．誓于師曰．濟濟有衆．咸聽朕命．蠢茲有苗．昏迷不恭．侮慢自賢．反道敗德．君子在野．小人在位．民弃不保．天降之咎．肆予以爾衆士．奉辭伐罪．　禮記曰．天子將出征．類乎上帝．宜乎社．造乎禰．禡於所征之地．　大戴禮曰．明主之所征也．誅其君．改其政．率其民而不奪其財也．故曰．明主之征也．猶時雨也．至則民悅矣．　左傳曰．衞大旱．甯莊子曰．周飢．克殷而年豐．天其或者欲使衞討邢乎．從之．師興而雨．事具天部雨篇．　又曰．晉侯復假道於虞以伐虢．宮之奇諫曰．虢．虞之表也．虢亡．虞必從之．諺所謂輔車相依．脣亡齒寒．虞虢之謂也．虞公不聽．後遂為晉所滅．　春秋佐易○太平御覽三百三十九作助．期曰．太尉主甲卒神．名辯會．曰庫兵動．鼓自鳴．得諸侯象也．　管子曰．桓公北伐山戎．以升布天下．　又曰．桓公北伐孤竹．未至卑耳之谿十里．援弓而射．未敢發也．謂左右曰．見前人乎．對曰．不見．公曰．寡人見人長尺．而人物具焉．冠冠．右袪衣．馬前疾走．寡人其不濟乎．管仲曰．袪衣示前有水也．右示涉也．至卑耳之谿．從左涉．深及冠．從右涉．方深
至膝．已涉大濟．公拜曰．仲父之聖若此也．　又曰．代出狐白皮．狐應陽之變．六月而一見．公貴買之．代人臣難得．喜其貴價．必相率而求之．令齊載金錢之代谷．求狐白皮．代王聞之．果去其農．處山林求狐．二十四月．不得一狸皮．齊聞而伐之．代王即將其國士卒服於齊．事具獸部四狐屬篇．　韓子曰．秦穆公以女樂三人遺戎王．戎王大悅．聽樂終歲不還．舉兵伐之．開地千里．　史記曰．樂毅并獲趙楚韓魏燕之兵．以伐齊．破之．追至于臨淄．齊惛王走保於莒．樂毅獨留徇齊．攻臨淄．盡取齊寶財物祭器輸之燕．昭王大悅．親至濟上勞軍．行賞饗士．封毅於昌國．號為昌國君．　韓詩外傳曰．武王伐紂．到邢丘．軛折為三．天雨三日不休．武王懼．召太公而問之曰．紂未可伐乎．太公曰．不然．軛折為三者．軍當分介為三也．天雨三日者．欲洒吾兵也．　淮南子曰．人有伐國之志．雄雞夜鳴．庫兵動而戎馬驚．　漢書曰．武帝末年．悔伐之事．乃封丞相為富民侯．　又曰．武王○按當作帝．南伐越．以牡荊曰．○漢書郊祀志作畫．北升○漢書作斗．登龍．以象天○漢書作太．一．命曰靈旗．以指所伐．　論衡曰．太公陰謀書．武王伐殷．兵至牧野．晨舉脂燭．推掩不備．　魏志曰．景元四年．鄧艾伐蜀．自陰平．行無人之地七佰餘里．鑿山通道．作橋閣．山高谷深．至有艱險．艾以旗自裹．推轉而下．將士皆攀木緣崖．魚貫而進．　摯虞新禮議曰．漢魏故事．遣將出征．符節郎授鉞於朝堂．新禮遣將．御臨軒．尚書授節鉞．古兵書跪而推轂之義也．　摯虞決疑要注曰．古者帝王．征以齊車．載遷廟之主以行．故尚書甘誓曰．用命賞于祖．不用命戮于社．　王隱晉書曰．咸康元年．督護王隨．領三千人．討寧州賊．吹三角皆裂．軍人惡之．隨曰．裂者破也．當破賊而得土地也．
【詩】後漢崔駰安封侯詩曰．戎馬鳴兮金鼓震．壯士激兮忘身命．破光甲兮跨良馬．揮長戟兮廓強弩．　魏文帝於黎陽作詩曰．千騎隨風靡．萬騎正龍驤．金鼓震上下．干戚紛縱橫．白旄若素霓．丹旗發朱光．追思大王德．胥宇識足臧．經歷萬歲林．行行到黎陽．　又詩曰．朝發鄰○按當作鄴．城．夕宿韓陵．霖雨讖塗．與人困窮．載馳載驅．沐雨櫛風．舍我高殿．何為泥中．在昔周武．爰暨公旦．載主而征．救民塗炭．彼此一時．唯天所讚．我獨何人．餘不靜亂．　又詩曰．殷殷其雷．濛濛其雨．我徒我車．涉此艱阻．遵彼洹湄．言刈其楚．班之中路．塗潦是御．轔轔大車．載低載昂．嗷嗷僕夫．載仆載僵．蒙塗冒雨．霑衣濡裳．　又詩曰．奉辭罰罪遐征．晨過黎山崢．東濟黃河金營．北觀故宅頓傾．中有高樓亭亭．荊棘繞蕃叢生．南望果園青青．霜露慘悽宵零．彼桑梓兮傷情．　又至廣陵於馬上作詩曰．觀兵臨江水．水流何湯湯．霜矛成山林．玄甲曜日光．誰云江水廣．一葦可以航．不戰屈敵虜．兵記稱賢良．　魏王粲從軍詩曰．從軍有苦樂．但問所從誰．所從神且武．焉得久勞師．相公征關右．赫怒震天威．軍中多飫饒．人馬皆溢肥．徒行兼乘還．空出有餘資．拓地三千里．往反速若飛．歌舞入鄴城．所願獲無違．　又從軍詩曰．原風厲秋節．司典告詳刑．我君順時發．桓桓東南征．汎舟蓋長川．陳卒被隰坰．征夫懷親戚．誰能無此情．哀彼東山人．喟然感鸛鳴．　又詩曰．從軍征遐路．討彼東南夷．方舟順廣川．薄暮未安坻．白日半西山．桑梓有餘暉．蟋蟀夾岸鳴．孤鳥翩翩飛．征夫心兩懷．悽愴令吾悲．　又詩曰．率彼東南路．將定一舉勳．籌策運帷幄．一由我聖君．限我無時謀．譬諸具官臣．鞠躬中豎內．微畫無所陳．許歷為完士．一言猶敗秦．我有
素餐責．誠愧伐檀人．雖無鉛刀用．庶幾奮薄身．　宋文帝北伐詩曰．季文鑒禍先．辛生識機始．崇眷非無徵．興廢要有以．自昔論中畿．焂焉盈百祀．不覩南雲陰．但見胡塵起．亂極治方形．塗泰由積否．方欲徐遣氣．矧乃穢邊鄙．眷言悼斯民．納隍良在己．逝將振宏羅．一麾同文軌．　宋孝武帝北伐詩曰．表裏跨原隰．左右御川梁．月羽皎素魄．星旗赩赤光．　宋謝莊江都平解嚴詩曰．肅旗蘭廟律．聳鉞暢乾靈．朝晏推物泰．通渥抃身寧．擊轅歌至世．撫壤頌惟馨．　又從駕頓上詩曰．中權臨楚路．前茅望吳雲．冀馬依風蹀．邊簫當夜聞．　宋傅亮從武帝平閩中詩曰．鞠旅揚城．大蒐徐方．旅旌首路．元戎啟行．弭楫洪河．緫轡崇芒．　又從征詩曰．息徒西楚．佇挹舊鄉．止猶岳立．動則雲翔．烈烈羣師．星言啟行．汎舟掩河．秣馬登芒．　齊虞羲霍將軍北伐詩曰．擁旄為漢將．汗馬出長城．長城地勢險．萬里與雲平．窮秋八九月．虜騎入幽并．飛狐白日晚．瀚海愁雲生．乘墉揮寶劍．蔽日引高旌．雲屯七萃士．魚麗六郡兵．胡笳關下思．羌笛隴頭鳴．天長地自久．人道有虧盈．未窮激楚樂．已見高臺傾．　齊王融從武帝琅邪城講武應詔詩曰．治兵聞魯策．訓旅見周篇．教民良不弃．任智理恆全．白日映丹羽．赬霞文翠旃．凌山炫組甲．帶衣被戎船．凝葭鬱摧愴．清管乍聯綿．早逢文化洽．復屬武功宣．願陪玉鑾右．一舉掃燕然．　梁武帝宴詩曰．止殺心自詳．勝殘道未遍．四主漸懷音．九夷稍革面．世治非去兵．國安豈忘戰．釣臺聞史籍．歧陽書記傳．　梁簡文帝和武帝詩曰．校尉開疎勒．將軍定月支．南通新息柱．北屆武陽碑．豫遊戲馬館．教戰昆明池．銀塘寫清渭．銅鉤引直漪．常從良家子．命中幽并兒．金鞍飾紫珮．玉燕帖青驪．車書今
已共．願奏云亭儀．　又詩曰．祭壺今息鼓．董案成開帷．聊舉青龍陣．正取絳宮時．犒兵隨後拒．軷祭逐前師．軍門初露節．步陳始分旗．　梁元帝蕃難未靜述懷詩曰．玉節威雲夢．金鉦韻渚宮．霜戈臨漸白．日羽映流紅．單醪結猛將．芳餌引羣雄．箭擁淇園竹．劍聚若溪銅．亟覩周王駿．多逢鮑氏驄．謀出河南賈．威寄隴西馮．溪雲連陣合．却月半山空．樓前飄密柳．井上落疏桐．差營逢霪雨．立壘挂長虹．　又和王僧辯從軍詩曰．山虛和鐃管．水靜寫樓船．連雞隨火度．燧象帶烽然．洞庭曉風急．瀟湘夜月圓．荀令多文藻．臨戎賦雅篇．　梁吳筠戰城南詩曰．蹀躞青驪馬．往救城南畿．五歷魚麗陣．三尺九重圍．為君意已重．無功終不歸．　又詩曰．前有濁樽酒．憂思亂紛紛．小來重意氣．學劍不學文．忽值明關靜．匈奴遂兩分．天山已半出．龍城無片雲．漢世平如此．何用李將軍．　又詩曰．陌上何諠諠．匈奴圍塞垣．黑雲藏趙樹．黃塵埋隴垠．天子羽書勞．將軍在玉門．　又詩曰．雜虜冠銅鞮．征役去三齊．扶山翦疏勒．傍海掃黎．劍光揮夜電．馬汗晝成泥．何當見天子．畫地取關西．　又征客詩曰．公卿來悵別．葭聲在狹斜．玉樽浮雲蓋．朱輪流水車．鞚中懸明月．劍杪照蓮花．　梁沈約正陽堂宴勞旋詩曰．凱入同高宴．飲至均多祜．昔往歌采薇．今來歡杕杜．善戰惟我皇．勝之不窺戶．推轂授神謨．餘壯終能賈．浩蕩金罍溢．周流玉觴傳．　又出重圍和傅昭詩曰．魯連揚一策．陳平出六奇．邯鄲風雨散．白登煙霧維．排雲出九地．陵定振五巵．　梁庾肩吾被使從渡江詩曰．八陣引佳兵．三河緫艫舳．絳天揚遠斾．雷野驅長轂．夜劍動星芒．秋潮驚箭服．　梁劉孝義從軍行詩曰．冠軍親俠射．長平自合圍．木落彫弓燥．氣秋征馬肥．賢
王皆屈膝．幕府復申威．何謂從軍樂．往反速如飛．　北齊祖孝徵從北征詩曰．翠旗臨塞道．靈鼓出桑乾．祁山斂雰霧．澣海息波瀾．戍亭秋雨急．開門朔氣寒．方繫單于頸．歌舞入長安．　北齊裴讓之從北征詩曰．沙漠胡塵起．關山烽燧驚．皇威奮武略．上將緫神兵．高臺朔風馳．絕野寒雲生．匈奴定遠近．壯士欲橫行．　周庾信從駕觀講武詩曰．校戰出長揚．兵欄入鬬場．置陣橫雲起．開營鴈翼張．落星奔驥騄．浮雲上驌驦．急風吹戰鼓．高塵擁具裝．駭猨時落木．驚鴻屢斷行．　又和平鄴應詔絕句詩曰．天策弘神兵．風飛掃鄴城．陣雲千里散．黃河一代清．　陳伏知道從軍五更囀五首．詩曰．一更刁斗鳴．校尉逴連城．遙聞射鵰騎．懸憚將軍名．　二更愁未央．高城寒夜長．試將弓學月．聊持劍比霜．　三更夜驚新．橫吹獨吟春．強聽梅落花．誤憶柳園人．　四更星漢低．落月與雲齊．依俙北風裏．胡笳雜鳥嘶．　五更催送籌．曉色映山頭．城烏初起堞．更人悄下樓．　陳蘇子卿南征詩曰．一朝遊桂水．萬里別長安．故鄉夢中近．邊愁酒上寬．劍鋒但須利．戎衣不畏單．南中地氣煖．少婦早愁寒．　陳沈炯從鳴駕送軍詩曰．惟堯稱乃武．軒后號神兵．弔民資智勇．治亂屬師貞．我君膺寶業．歷駕視前英．蒲海方無浪．夷山有未平．星光下結斾．劍氣上舒精．雲開萬里徹．日麗百川明．撫鼓山靈應．詔蹕水祇驚．　陳張正見從軍詩曰．胡兵屯薊北．漢將起山西．故人輕百戰．聊欲定三齊．風前噴畫角．雲上舞飛梯．鴈塞秋聲遠．龍沙雲路迷．燕然自可勒．函谷詎須泥．　又從軍詩曰．將軍定朔邊．刁斗出祁連．高柳橫長塞．榆關接遠天．井泉含陣竭．烽火映山然．欲知客心斷．旄旌萬里懸．【賦】後漢崔駰大將軍西征賦曰．主簿駰言．愚
聞昔在上世．義兵所克．工歌其詩．具陳其頌．書之庸器．列在明堂．所以顯武功也．於是襲孟秋而西征．跨雍梁而遠蹤．陟隴阻之峻城．升天梯以高翔．旗旐翼如遊風．羽毛紛其覆雲．金光皓以奪日．武鼓鏗而雷震．　魏文帝述征賦曰．建安之十三年．荊楚傲而弗臣．命元司以簡旅．予願奮武乎南鄴．伐靈鼓之硼隱兮．建長旗之飄颻．曜甲卒之皓旰．馳萬騎之瀏瀏．揚凱悌之豐惠兮．仰乾威之靈武．伊皇衢之遐通兮．維天納○全三國文四作綱．之畢舉．南野之舊都．○句有脫文．聊弭節而容與．遵往初之舊迹．順歸風以長邁．鎮江漢之遺民．靜南畿之遐裔．　魏陳王曹植東征賦曰．建安十九年．王師東征吳寇．余典禁兵．衞官省．然神武一舉．東夷必克．想見振旅之盛．故作賦一篇．登城隅之飛觀兮．望六師之所營．幡旗轉而心思兮．舟楫動而傷情．顧身微而任顯兮．愧責重而命輕．嗟我愁其何為兮．心遙思而懸旌．師旅憑皇穹之靈祐兮．亮元勳之必舉．揮朱旗以東指兮．橫大江而莫御．　魏應瑒撰征賦曰．奮皇佐之豐烈．將親戎乎幽鄰．飛龍以雲曜．披廣路而北巡．崇殿鬱其嵯峨．華宇爛而舒光．摛雲藻之雕飾．流輝采之渾黃．辭曰．烈烈征師．尋遐庭兮．悠悠萬里．臨長城兮．周覽郡邑．思既盈兮．嘉想前哲．遺風聲兮．魏徐幹西征賦曰．奉明辟之渥德．與遊軫而西伐．過京邑以釋駕．觀帝居之舊制．伊吾儕之挺劣．獲載筆而從師．無嘉謀以云補．徒荷祿而蒙私．非小人之所幸．雖身安而心危．庶區宇之今定．入告成乎后皇．登明堂而飲至．銘功烈乎帝裳．　又序征賦曰．余因茲以從邁兮．聊暢目乎所經．觀庶士之繆殊．察風流之濁清．沿江浦以左轉．涉雲夢之無陂．從青冥以極望．上連薄乎天維．刊梗林以廣塗．填沮洳以
高蹊．擥循環其萬艘．亙千里之長湄．行兼時而易節．迄玄氣之消微．道蒼神之受謝．逼鶉鳥之將栖．慮前事之既終．亦何為乎久稽．乃振旅以復蹤．泝朔風而北歸．及中區以釋勤．超栖遲而無依．　魏王粲初征賦曰．違世難以迥折兮．超遙集于蠻楚．逢屯否而底滯兮．忽長幼以羈旅．賴皇華之茂功．清四海之疆宇．超南荊之北境．踐周豫之末畿．野蕭條而騁望．路周達而平夷．春風穆其和暢兮．庶卉煥以敷蕤．行中國之舊壤．實吾願之所依．當短景之炎陽．犯隆暑之赫曦．薰風溫溫以增熱．體燁燁其若焚．魏阮瑀紀征賦曰．仰天民之高衢兮．慕在昔之遐軌．希篤聖之崇綱兮．惟弘哲而為紀．同天工而人代兮．匪賢智其能使．五材陳而並序．靜亂由乎干戈．惟蠻荊之作讎．將治兵而濟河．遂臨河而就濟．瞻禹績之茫茫．距疆澤以潛流．經崐崙之高岡．目幽蒙以廣衍．遂霑濡而難量．　魏陳琳武軍賦曰．赫赫哉．烈烈矣．于此武軍．當天符之佐運．承斗剛而曜震．漢季世之不辟．青龍紀乎大荒．熊狼競以拏攫．神寶播乎鎬京．於是武臣赫然．颺炎天之隆怒．叫諸夏而號八荒．爾乃擬北落而樹表．晞壘壁以結營．百校羅時．千部列陳．彌方城．掩平原．於是啟明戒旦．長庚告昏．火烈具舉．鼓角並震．千徒從唱．億夫求和．聲訇隱而動山．光赫弈以燭夜．其刃也則楚金越冶．棠谿名工．清堅皓鍔．脩刺銳鋒．陸陷蘂犀．水截輕鴻．鎧則東胡闕鞏．百煉精剛．函師振旅．韋人制縫．弩則幽都筋骨．恆山檿幹．通肌暢骨．崇縕曲煙．其弓則烏號越耗．繁弱角端．象弭繡質．哲拊文身．矢則申息肅慎．箘簵空疏．焦銅毒鐵．麗轂撻輈．馬則飛雲絕景．直鬐騧駵．駁龍紫鹿．文的魚．若乃清道整列．按節徐行．龍姿鳳峙．灼有遺英．　又神武賦曰．建安
十有二年．大司空武平侯曹公．東征烏丸．六軍被介．雲輜萬乘．治兵易水．次於北平．可謂神武弈弈．有征無戰者已．佇盤桓以淹次．乃申命而後征．覲狄民之故土．追大晉之遐蹤．惡先縠之懲寇．善魏絳之和戎．受金石而弗伐．蓋禮樂而思終．陵九城而上濟．起齊軌乎玉繩．車軒轔於雷室．騎浮厲乎雲宮．暉曜連乎白日．旂旐繼于電光．斾既軼乎白狼．殿未出乎盧龍．威凌天地．勢括十衝．單鼓未伐．虜已潰崩．克俊折馘首．○句有衍文．梟其魁雄．爾乃緫輯瓌珍．茵氈幕幄．攘瓔帶佩．不飾彫琢．華璫玉瑤．金麟琢．文貝紫瑛．縹碧玄綠．黼錦繢組．毼皮服．　魏繁欽征天山賦曰．素甲玄燄．皓旰流光．左駢雄戟．右攢干將．彤玈朱增．丹羽絳房．望之妬火．燄奪朝陽．華旗翳雲霓．聚刃曜日鋩．於是轒轀雲趨．威弧雨發．鉦鼓雷鳴．猛火風烈．躍刃霧散．虜鋒摧折．呼吸無聞．醜類剝滅．　魏楊脩出征賦曰．嗟夫吳之小夷．負川阻而不廷．肇天子之命公．緫九伯而是征．整三軍而飭戒．殄征夫而叛驚．舫翼華以鱗集．蒼鷹雜以星陳．塞川原而上下．敝城隍而無垠．於是州牧覆舟．水衡戒事．飾師就部．乃講乃試．信大海之可橫．焉江河之足忌．公命臨淄．守于鄴都．侯懷大舜．乃號乃謩．茂國事之是勉兮．歎經時而離居．企觀愛之偏處兮．獨搔首於城隅．　晉陸士龍南征賦曰．大安二年八月．姦臣羊玄之皇甫商．敢行稱亂．大將軍敷命羣后．同恤社稷．四方之會．衆以百萬．粵十月．軍次於朝歌．講武治戎．以觀兵于殿墟．桓桓先征．在河之涘．順彼長道．懸旌千里．美王師之遵時．茂七德而發止．爾乃稅駕殷墟．我徒既閑．順時講武．薄狩于原．紛同方而類聚．煥制翼而明分．祗明形以誓衆．習運攻於舊聞．若溟海之引回流．岱靈之吐行雲．　宋
傅亮征思賦曰．逢休明之餘祐．託菲薄於末暉．既致戎於皇幄．亦彼已於宰闈．傷鵜梁以載揚．詠伐檀而屢思．和風翕以首節．零雨鬱而四漾．津雲曖以合體．墳衍杳其無封．羨歸飛之能矯．樂湍流之自東．想和鑾之北徂．企雲旗之西舉．灑三川之積塵．廓二崤之重阻．覿高掌於華陽．聆鳴鳳於洛浦．　宋謝靈運撰征賦曰．相國宋公．兵于京甸．次師于汴上．曾不踰月．二方獻捷．天子感東山之劬勞．使臣遵于原隰．余攝官承乏．謬充殊役．遂寫集聞見．作賦撰征．惟上相之叡哲．當草昧而經綸．緫九流以貞觀．協五材而平分．龜筮允臧．人鬼同情．順天行誅．司典詳刑．迅二翼以魚麗．襄兩服而鴈逝．陣未列於都甸．威以振於秦薊．詔微臣以勞問．奉王命於河湄．夕飲餞以俶裝．旦出宿而言辭．冒雲之晻藹．迎素雪之紛霏．眷轉蓬之辭根．悼朔鴈之起越．彼微物之疚情．此思心而可歇．　梁沈約憫國賦曰．余生平之無立．徒跅弛以自閑．處圍城之惵惵．得無用於行閒．對僚友而不怡．咸悄顏而相顧．畏高衝之比擬．壯激矢之南度．駭潛師之夜過．驚躍馬之晨呼．矛森森而密豎．旗落落而疎布．時難紛其未已．歲功迫其將徂．育素蟣於玄冑．垂葆髮於縵胡．【頌】漢楊雄趙充國頌曰．明靈惟宣．戎有先零．先零猖狂．侵漢西疆．既臨其域．喻以威德．有守矜功．謂之弗剋．請奮其旅．于罕之羌．天子命我．從之鮮陽．營平守節．屢奏封章．料敵制勝．威謀靡亢．遂剋西戎．還師于京．鬼方賓服．罔有不庭．　漢史岑出師頌曰．茫茫上天．降祚有漢．兆基開業．人神攸贊．五曜宵映．素靈夜歎．昔在孟津．惟師尚父．素旄一麾．混齊天宇．蒼生更始．朔風變楚．我出我師．于彼四疆．天子餞我．輅車乘黃．言念伯舅．恩深渭陽．　後漢班固竇將軍北征
頌曰．於是雷震九里．電曜高闕．金光鏡野．武旗冒日．雲黯長霓．鹿走黃磧．輕選四縱．所從英敵．　後漢傅毅竇將軍北征頌曰．建○全後漢文四十三作逮．漢祖之龍興．荷天符而用師．曜神武於幽冀．遇白登之重圍．何獯鬻之桀虐．自上世而不羈．哀昏戾之習性．阻廣漢之荒垂．命竇侯之征討．躡衞霍之遺風．奉聖皇之明策．奮無前之嚴鋒．採伊吾之城壁．蹈天山而遙降．曝名烈於禹跡．奉旗鼓而來旋．聖上嘉而裒寵．典禁旅之戎兵．內雍容以詢謨．外折衝於無形．惟倜儻以弘遠．委精慮於朝廷．　晉張載平吳頌曰．聞之前志．堯有丹水之陣．舜有三苗之誅．此聖帝明王．平暴靜亂．未有不用兵而制之也．夫太上成功．非頌不顯．情動於中．非言不彰．獫狁既攘．出車以興．淮夷既平．江漢用作．斯故先典之明志．不刊之美事．烏可闕歟．遂作頌曰．上哉仁聖．曰惟皇晉．光澤四表．繼天垂胤．帝道煥於唐堯．義聲邈乎虞舜．蠢爾鯨吳．憑山阻水．肆虐播毒．而作豺虺．菁茅闕而不貢．越裳替其白雉．正九伐之明典．申號令之舊章．布亙地之長羅．振天網之脩綱．制征期於一朝．並箕驅而慕張．爾乃拔丹陽之峻壁．屠西陵之高墉．日不移晷．羣醜率從．望會稽而振鐸．臨吳地而奮旅．衆軍競趣．烽飈具舉．挫其輕銳．走其守禦．【表】北齊邢子才百官賀平石頭表曰．大江設隘．實限夷華．前魏觀濤而退．後魏登山而反．聲教不通．多歷年代．今蒼雉奉職．靈鼉自梁．折葦為舟．憑刀可渡．始知德通於物．孟門失險．道清將順．劍閣自開．行舉洞庭之樂．放畜長洲之苑．會玉帛於塗山．樹桐柱於南極．　梁劉孝儀臨川王奉詔班師表曰．臣自受服廟堂．申威塞表．既驅熊羆之衆．兼稟帷幄之謀．登濟河山．夷滅趙魏．將繫軹在之頸．且屈渭橋之膝．而
玄陰屆節．祁寒方始．降此慈弘．愍茲介冑．使燕然之石．願勒而不刊．函谷之士．○疑當作土．將封而莫遂．雖荷杕杜之恩．終慙采薇之旨．　周庾信慶平鄴表曰．臣聞太山梁甫以來．即有七十二代．龍圖龜書之後．又已三千餘年．雖復制法樹司．禮殊樂異．至於天籬武落．剡木弦弧．席卷天下之心．苞吞八荒之志．其揆一焉．政須東南一尉．立於北景之南．西北一候．置於交河之北．【啟】齊王融答勑撰漢武北伐圖賦啟曰．臣聞情蓄自中．事符則感．象構於始．機動斯彰．但九祀一逢．休明難再．常願待詔朱闕．俯對青蒲．澄瀚海之恆流．掃狼山之積霧．係單于之頸．屈左賢之膝．然后天移雲動．升封岱宗．減五登三．追蹤七十．　又勸高帝北伐啟曰．雖窮鳥必啄．固等命於良鶉．困獸斯驚．終並懸於廚鹿．若籍巫漢之歸師．騁士卒之餘憤．取函河如反掌．凌關塞若摧枯．　梁簡文帝慶洛陽平啟曰．自函洛榛曠．獯獫荐食．久絕正朔之風．不覩輶軒之使．乘此戰心．負斯戎足．每興燔燧之驚．常勞守障之民．自非聖略弘宣．天網遐頓．豈能使漢地盡收．名王爭入．方令九服大同．萬邦齊軌．亭塞寑兵．關候罷柝．臣誠兼家國．倍深歡慶．　梁劉孝綽求豫北伐啟曰．或以臣素無飛將之目．未從嫖姚之伍．言易行難．收功理絕．然桓沖稱謝安無將略．文靖公遂破符堅．山濤謂羊祜不強．建成侯卒平孫皓．微臣之譬兩賢．誠無等級．小虜之方二寇．勢踰枯朽．【牋】晉陸機至洛與成都王牋曰．王室多故．禍難荐有．羊玄之乘寵凶豎．專記朝政．姦臣賊子．是為比周．皇甫商同惡相求．共為亂階．至令天子飄颻．甚於贅瘤．伏惟明公．匡濟之舉．義命方宣．先戎既啟．威風電赫．機以駑暗．文武寡施．猥蒙橫授．委任外梱．輒承嚴教．董率諸軍．唯力
是視．　晉桓溫與撫軍牋曰．北胡肆逆．四十餘載．傾覆社稷．毀辱陵廟．遇其可亡之會．實是君子竭誠．小人盡力之日也．江東雖為未豐．方之古人．復為未儉．少康以一旅之衆．興復祖宗．光武奮發．中興漢室．況以大晉之祚．樹德長久．兼百越沃野之資．據江漢山海之利．鹽鐵寶帛之饒．角竿羽毛之用．收英賢之略．盡兵民之力．賦之強也．猶復遵養時晦．及其斃也．不齊力掃滅．則犬賊何由而自平．大恥焉得而自雪．臨紙惆悵．慨歎盈懷．【書】魏陳思王曹植與司馬仲達書曰．今賊徒欲保江表之城．守區區之吳爾．無有爭雄於宇內．角勝於平原之志也．故其俗蓋以洲渚為營壁．江淮為城壍而已．若可得挑致．則吾一旅之卒．足以敵之矣．蓋弋鳥者矯其矢．釣魚者理其綸．此皆度彼為膚．因象設宜者也．今足下曾無矯矢理綸之謀．徒欲候其離舟．伺其登陸．乃圖并吳會之地．收陳野之民．恐非主上授節將之心也．　梁簡文帝答湘東王慶州牧書曰．雖心慕子文．申威涿郡．意存士雅．慷慨臨江．而不能遂封狼居之山．永空幕南之地．逐北聊城．追奔瀚海．必欲卷綬避賢．辭病收迹．【論】漢吾丘壽王驃騎論功論曰．驃騎將軍霍去病．征匈奴．立克勝之功．壽王作士大夫之論．稱武帝之德曰．士或問於大夫曰．側聞強秦之用兵也．南不踰五嶺．北不渡大河．海內愁怨．以喪其國．漢興六十餘載矣．命將帥以抗憤．用干戈於四荒．南排朱崖．北建朔方．東越滄海．西極河源．拓地萬里．海內晏然．鄙人不識．敢問其蹤．大夫曰．昔秦之得天下也．以力而不以德．以詐而不以誠．內用商鞅李斯之謀．外用白起王剪之兵．窺閒伺隙．既并海內之後．以威力為至道．以權詐為要術．遂非唐笑虞．絕滅舊章．防禁文學．行是古之戮．嚴誹
謗之誅．十餘年．遂滂沱而盈溢．是故皇天疾滅．更命大漢．反秦政．務在敦厚．至今六世．可謂富安．天子文明．四夷向風．徒觀朝廷下僚．門戶之士．謀如涌泉．動如駭機．皆能安中國．吞四夷．君臣若茲．何慮而不成．何征而不剋．雖拔泰山填滄海可也．　魏王粲三輔論曰．湘潛先生．江濱逸老．將集論雲夢．玄公豫焉．先生稱曰．蓋聞戎不可動．兵不可揚．今劉牧建德垂芳．名烈既彰矣．曷乃稱兵舉衆．殘我零．逸老曰．是何言與．天生五材．金作明威．長沙不軌．敢作亂違．我牧覩其然．乃赫爾發憤．且上征下戰．去暴舉順．州牧之兵．建拂天之旌．鳴振地之鼓．玄冑曜日．犀甲如堵．以此衆戰．孰能嬰御．劉牧之懿．子又未聞乎．履道懷智．休迹顯光．洒掃羣虜．艾撥穢荒．走袁術於西境．馘射貢乎武當．遏孫堅於漢南．追楊定于析商．
子／類書／藝文類聚／卷第八十二／草部下／芙蕖(P.1400)
藝文類聚卷第八十二
草部下　芙蕖　菱　蒲　萍　苔　菰　荻　蓍　茗　茅　蓬　艾　藤　菜蔬　葵　薺　葱　蓼
芙蕖
爾雅曰．荷．芙蕖．其莖茄．其葉葭．其本蔤．其花菡萏．其實蓮．其根藕．其中的．的．子也．的中薏．子中心也．的蓮實．　廣雅曰．菡萏．芙蓉也．　周書曰．藪澤已竭．即蓮藕掘．　毛詩曰．彼澤之陂．有蒲與荷．　又曰．隰有荷花．　說文曰．芰．菱也．　管子曰．五沃之土生蓮．　真人關令尹喜傳曰．真人遊時．各各坐蓮花之上．一花輒徑十丈．　楚辭曰．集芙蓉以為裳．　又曰．因芙蓉而為媒．憚褰衣而濡足．　又曰．搴芙蓉兮木末．　又曰．披荷稠之炅炅．　又曰．製芰荷以為衣．　又曰．荷衣兮蕙帶．　又曰．芙蓉始發雜芰荷．紫莖屏風文綠波．　洛神賦．灼若芙蓉出綠波．　文選．芙蓉散其華．　又曰．神飈自遠至．左右芙蓉披．　又曰．菡萏溢金塘．　又曰．魚戲新荷動．　又曰．神蔡止荷心．　毛詩義疏曰．的可磨以為散．輕身益氣．令人強健．　拾遺記曰．漢昭帝遊柳池．有芙蓉．紫色．大如斗．花素葉甘．可食．芬氣聞車之內．蓮實如珠．宋起居注曰．泰始二年．嘉蓮一雙．駢花並實．合樹同莖．　宋書曰．臧質．字文含．○宋書七十四臧質傳作含文．
兵敗．走入南湖．無食．噉蓮．追至．質絡頸沈．出鼻．兵見．斬首傳京．　搜神記曰．王敦在武昌．鈴下儀仗生蓮花．五六日而落．　又曰．無錫上湖陂．陂吏丁初．雨止．見一少婦人．著青衣．戴傘．呼之不得．自投陂中．是大蒼獺．衣傘皆是荷花．　萬歲曆曰．太和二年．烏程縣閤下生蓮花．　顧啟期婁地記曰．婁門東南有華墩．陂中生千葉蓮花．其荷與衆蓮荷無異．菡萏色白．豈佛經所載者也．　王歆之神境記曰．九疑山過半路．皆行竹松下狹路．有清澗．澗中有黃色蓮花．芳氣竟谷．　浮圖澄傳曰．澄咒鉢中青蓮花生．　古今注曰．一名水且．一名水芝．一名澤芝．一名水花．　華山記曰．山頂有池．池中生千葉蓮花．服之羽化．因名華山．【詩】江南可採蓮．荷葉何田田．魚戲荷葉東．魚戲荷葉西．魚戲荷葉南．魚戲荷葉北．　古詩曰．涉江採芙蓉．蘭澤多芳草．採之欲遺誰．所思在遠道．　晉傅玄歌詩曰．度江南．採蓮花．芙蓉增敷．曄若星羅．綠葉映長波．迴風容與動纖柯．　又曰．煌煌芙蕖．從風芬葩．照以皎日．灌以清波．陰結其實．陽發其花．金房綠葉．素株翠柯．　晉陸筠芙蕖詩曰．綠房含青實．金條懸白璆．俯仰隨風傾．煒燁照清流．　晉張華荷詩曰．荷生綠泉中．碧葉齊如規．迴風蕩流霧．珠水逐條垂．照灼此金塘．藻曜君玉池．不愁世賞絕．但畏盛明移．　梁簡文帝詠芙蓉詩曰．圓花一蔕卷．交葉半心開．影前光照曜．香裏蝶徘徊．欣隨玉露點．不逐秋風摧．　又採蓮詩曰．晚日照空磯．採蓮承晚暉．風起湖難度．蓮多摘未稀．棹動芙蓉落．船移白鷺飛．荷絲傍繞腕．菱角遠牽衣．　梁朱超詠同心芙蓉詩曰．青山麗朝景．玄峯朗夜光．未及清池上．紅蕖並出房．日分雙帶影．風合兩花香．魚驚畏蓮折．龜上礙荷長．雲雨留輕潤．草木
應嘉祥．徒歌涉江曲．誰見緝為裳．　梁劉緩詠江南可採蓮詩曰．春初北岸涸．夏月南湖通．卷荷舒欲倚．芙蓉生即紅．檝小宜迴逕．船輕好入叢．釵光逐影亂．衣香隨逆風．江南少許地．年年情不窮．　梁劉孝威和採蓮詩曰．金鏘木蘭船．戲採江南蓮．蓮香隔浦渡．荷葉○原訛．據馮校本改．滿江鮮．房垂易入手．柄曲自臨盤．露花時濕釧．風莖乍拂鈿．　梁吳筠採蓮詩曰．錦帶雜花鈿．羅衣垂綠川．問子今何去．出採江南蓮．遼西三千里．欲寄無因緣．願君早旋反．及此荷花鮮．　梁沈約詠芙蓉詩曰．微風搖紫□．輕露拂朱房．中池所以綠．待我汎紅光．　又詠新荷應詔曰．勿言草卉賤．幸宅天地中．微根纔出浪．短幹未搖風．寧知寸心裏．蓄紫復含紅．　梁江洪詠荷詩曰．澤陂有微草．能花復能實．碧葉憙飜風．紅英宜照日．移居玉池上．託根庶非失．如何霜露交．應與飛蓬匹．　陳祖孫登詠城壍中荷詩曰．白水麗金肩．青荷承日暉．葉似城蓋．香亂上橋衣．岸高知水落．影合見菱稀．猶疑涉江處．空望採蓮歸．　又賦得涉江採芙蓉詩曰．浮照滿川漲．芙蓉承落光．人來間花影．衣渡得荷香．桂舟輕不定．菱歌引更長．埰採嗟離別．無暇緝為裳．　隨殷英童詠採蓮詩曰．蕩舟無數伴．解纜自相催．汗粉無傭拭．風裙○原字壞．據馮校本補．隨意開．棹移浮荇亂．船進倚荷來．藕絲牽作縷．蓮葉捧成杯．【賦】後漢閔鴻芙蓉賦曰．乃有芙蓉霊草．載育中川．竦脩幹以陵波．建綠葉之規圓．灼若夜光之在玄岫．赤若太陽之映朝雲．乃有陽文脩嫮．傾城之色．楊桂枻而來遊．玩英華乎水側．納嘉實兮傾筐．珥紅葩以為飾．盛桃夭而歌詩．申關雎以自勑．嗟留夷與蘭芷．聽鶗鴂而不鳴．嘉芙蓉之殊偉．託皇居以發英．　魏陳王曹植芙蓉賦曰．覽
百卉之英茂．無斯華之獨霊．結脩根於重壤．泛清流以擢莖．其始榮也．皎若夜光尋扶桑．其揚暉也．晃若九陽出暘谷．芙蓉蹇產．菡萏星屬．絲條垂珠．丹榮加綠．焜焜韡韡．爛若龍燭．觀者終朝．情猶未足．於是狡童媛女．相與同遊．擢素手於羅袖．接紅葩於中流．　吳蘇彥芙蕖賦曰．偉芙蓉之菡萏．耀煒燁之丹花．舒紅采於綠沼．映的皪於朱霞．　晉孫楚蓮花賦曰．有自然之麗草．育靈沼之清瀨．結根低於重壤．森蔓延以騰邁．爾乃紅花電發．暉光燁燁．仰曜朝霞．俯照綠水．潛緗房之奧密兮．含珍藕之甘腴．攢聚星列．纖離相扶．　晉潘岳蓮花賦曰．偉玄澤之普衍．嘉植物之並敷．遊莫美於春臺．華莫盛於芙蕖．於是惠風動．冲氣和．眄清池．翫蓮花．舒綠葉．挺纖柯．結綠房．列紅葩．仰含清液．俯濯素波．脩柯婀娜．柔莖苒弱．流風徐轉．迴波微激．其望之也．曄若皦日燭崑山．其節之也．晃若盈尺映藍田．　晉夏侯湛芙蓉賦曰．臨清池以遊覽．觀芙蓉之麗華．潛霊藕於玄泉．擢脩莖乎清波．煥然蔭沼．灼爾星羅．若乃回縈外散．菡萏內離．的出豔發．葉恢花披．綠房翠蔕．紫飾紅敷．黃螺圓出．垂蕤散舒．纓以金牙．點以素珠．固陂池之麗觀．尊終世之特殊．爾乃採淳葩．摘圓質．析碧皮．食素實．味甘滋而清美．同嘉異乎橙橘．參嘉菓以作珍．長充御乎口實．　晉潘岳芙蓉賦曰．蔭蘭池之豐沼．育沃野之上腴．課衆榮而比觀．煥卓犖而獨殊．狎獦雲布．窋咤星羅．光擬燭龍．色奪朝霞．丹煇拂紅．飛鬢垂的．斐披赩赫．散煥熠爚．流芬賦采．風靡雲旋．布濩磊落．蔓衍夭閑．發清陽而增媚．潤白玉而加鮮．　宋傅亮芙蓉賦曰．考庶卉之珍麗．寔緫美於芙蕖．潛幽泉以育藕．披翠蓮而挺敷．汎輕荷以冒沼．列紅葩而曜除．徼旭露以滋采．靡朝風而
肆芳．表麗觀於中沚．播郁烈於蘭堂．在龍見而萌秀．于火中而結房．豈呈芬於芷蕙．將越味於沙棠．詠三閭之披服．美蘭佩而荷裳．伊玄匠之有瞻．悅嘉卉於中渠．既暉映於丹墀．亦納芳於綺疏．　宋鮑昭芙蓉賦曰．感衣裳於楚賦．詠夏思於陳詩．訪羣英之豔絕．摽高名於澤芝．青房兮規接．紫的兮圖羅．樹妖遙之弱幹．散菡萏之輕柯．上星光而倒景．下龍鱗而隱波．戲錦鱗而夕映．濯繡羽而景過．結遊童之湘吹．起艕妾之□○本集作吳．謌．被碧塘之周流．繞金渠之空曲．排積霧而楊芬．鏡洞泉而含綠．葉折水而為珠．條集露而成玉．潤蓬山之瓊膏．暉葱河之銀燭．冠五華於仙草．超四照於靈木．　梁簡文帝採蓮賦曰．望江南兮清且空．對荷華兮丹復紅．臥蓮葉而覆水．亂高房而出叢．楚王暇日之歡．麗人妖豔之質．且弃垂釣之魚．未論芳之實．唯欲迴渡輕船．共採新蓮．傍斜山而屢轉．乘橫流而不前．於是素腕舉．紅袖長．迴巧笑．墮明璫．荷稠刺密．亟牽衣而綰裳．人喧水濺．惜虧朱而壞粧．物色雖晚．徘徊未反．畏風多而榜危．驚舟移而花遠．謌曰．常聞蕖可愛．採擷欲為裙．葉滑不留綖．心忙無假薰．千春誰與樂．唯有妾隨君．　梁元帝採蓮賦曰．紫莖兮文波．紅蓮兮芰荷．綠房兮翠蓋．素實兮黃螺．於時妖童媛女．蕩舟心許．鷁首徐迴．兼傳羽杯．棹將移而藻挂．船欲動而萍開．爾其纖腰束素．遷延顧步．夏始春餘．葉嫩花初．恐沾裳而淺笑．畏傾船而斂裾．故以水濺蘭橈．蘆侵羅．菊澤未反．梧臺逈見．荇濕霑衫．菱長繞釧．泛柏舟而容與．歌採蓮於枉渚．歌曰．碧玉小家女．來嫁汝南王．蓮花亂臉色．荷葉雜衣香．因持薦君子．願襲芙蓉裳．　梁昭明太子芙蓉賦曰．色兼列綵．體繁衆號．初榮夏芬．晚花秋曜．興澤陂之徽章．
結江南之流調．　梁江淹蓮花賦曰．蘂金光而池色．藕冰折而玉清．戴紅蓮以吐秀．披終華以舒英．故河北櫂歌之姝．江南採菱之女．春水廣兮檝潺湲．秋風駃兮舟容與．看縹芰兮出波．擥緗蓮兮映渚．【頌】顏延之碧芙蓉頌曰．澤芝芳豔．擅奇水屬．練氣紅荷．比符縹玉．櫂麗滄池．飛映雲屋．實紀仙方．名書靈躅．【贊】晉郭璞芙蓉贊曰．芙蓉麗草．一曰澤芝．泛葉雲布．映波赮熙．伯陽是食．饗比靈期．【表】晉范寧為豫章郡守．新淦縣聽事前陸地．生一蓮花．入冬花．十六年．更生四枚．今年復生二十六枚．鮮明可愛．【啟】劉表○按當作孝．威謝東宮賚藕啟曰．色華玉樹．味奪瓊漿．根出楊池．聞之僮約．子為靈散．得自莊篇．楚后江萍．秦公海棗．凡厥水羞．莫敢相輩．
子／醫家／本草崇原集說／卷中　本經中品／雄黃(P.78-2)..[清宣統二年錢塘仲氏刊本]
雄黃、氣味苦平寒、有毒、主治寒熱鼠瘻、惡瘡疽痔、死肌、殺精物惡鬼、邪氣、百蟲毒、勝五兵、鍊食之、輕身、神仙、
别錄云雄黃出武都山谷燉煌山之陽武都氐羌也是為仇池後名階州地接西戎界宕昌亦有而稍劣燉煌在涼州西數千里近來用石門謂之新坑始興石黃之好者耳階州又出一種水窟雄黃生於山巖中有水流處其色深紅而微紫體極輕虛功用最勝抱朴子云雄黃當得武都山中出者純而無雜形塊如丹砂其赤如鷄冠光明燁燁者乃可用有靑黑色而堅者名熏黃有形色似真而氣臭者名臭黃並不入服食只可療瘡疥金剛鑽生於雄精之中孕婦佩雄精能轉女為男
崇原雄黃氣味苦平。色黃質堅。形如丹砂。光明燁燁。乃稟火土金之氣化。而為散陰解毒之藥。蓋性寒入陰。導火土金之氣入而用事也。水毒上行。則身
寒熱而頸鼠瘻。雄黃稟土氣而勝水毒故能治之。肝血壅滯。則生惡瘡而為疽痔。雄黃稟金氣而平肝故能治之。死肌乃肌膚不仁。精物惡鬼。乃陰類之邪。雄黃稟火氣而光明故治死肌。殺精物惡鬼邪氣。凡蟲毒逢土則解雄黃色黃。故殺百蟲毒。勝五兵者。一如硫黃能化金銀銅鐵錫也。五兵。五金也。勝五兵。火氣盛也。鍊而食之。則轉剛為柔。金光內藏。故輕身神仙。
子／醫家／御製本草品彙精要／玉石部　卷之一至六／卷之三　中品之上／雄黃(P.1-1)..[清康熙四十年進呈寫本]
本草品彚精要卷之三
玉石部中品之上
石之石
雄黃有毒　　　　　　　　石生
雄黃出神農本經主寒𤍠鼠瘻惡瘡疽痔死肌殺精物惡鬼邪氣百蟲毒勝五兵鍊食之輕身神仙以上朱字神農本經療疥蟲𧏾瘡目痛鼻中息肉及絕筋破骨百節中大風積聚癖氣中惡腹痛鬼疰殺諸蛇虺毒悅澤人面
餌服之者皆飛入人腦中勝鬼神延年益壽保中不饑得銅可作金以上黑字名醫所錄
〔名〕黃食石　黃石
〔地〕〔圖經曰〕生武都山谷燉煌山之陽今階州山中亦有之形塊如丹砂明澈不挾石其色如雞冠者爲真有靑黑色而堅者名熏音訓黃有形色似真而氣臭者名臭黃並不入藥其臭以醋洗之便去足以亂真用之尤宜細辨又階州接西戎界出一種水窟雄黃生於山巖中有水泉流處其石名靑煙石白鮮石雄黃出其中其塊大者如胡桃小者如粟豆上有孔竅其色深紅而微紫體極輕虛而功用勝常丹竈家尤所貴重或云雄黃金之苗也故南方近金坑冶處時或有之但不及西來者真正爾〔水經云〕黃水出零陽縣西北連巫山溪出雄黃頗有神異採常以冬月祭祀鑿石深數丈方得故溪水取名焉〔衍義曰〕雄黃非金之苗今有金窟處無雄黃條
中言金之所生處處皆有雄黃豈處處皆得也
〔時〕〔生〕無時〔採〕無時
〔用〕純而不雜爗爗如雞冠色者爲佳
〔質〕類石黃而赤亮
〔色〕紅黃
〔味〕苦甘
〔性〕平寒大温
〔氣〕氣味俱厚陽中之隂
〔臭〕臭
〔主〕瘡瘍辟百邪
〔製〕〔雷公云〕凡修事先以甘草紫背天葵地膽碧稜花四件並細剉每件各五兩雄黃三兩下東流水入垍堝中煮三伏時漉出擣如粉水飛澄去黑者曬乾再研方入藥用
〔治〕〔療〕〔唐本注云〕辟惡療瘡〔藥性論云〕治尸疰辟百邪鬼魅殺蠱毒〔日華子云〕治疥癬風邪癲癇風瘴蛇蟲犬獸傷咬〔陳藏器云〕熏黃主惡瘡殺蠱熏瘡疥蟻蝨
〔補〕〔日華子云〕久服不饑
〔合治〕末合酒服一匙日三治卒中鬼擊及刀所傷血滿腹者化血爲水○合細辛等分研細用一字治偏頭痛左邊疼嗅入右鼻右邊疼嗅入左鼻
〔解〕藜蘆毒殺百毒人佩之鬼神不能近入山林虎狼伏渉川濟毒物不敢傷
〔贗〕今人敲取石黃
中精明者爲雄黃外黑者爲熏黃武都雄黃燒不臭熏黃燒則臭以此分別
子／醫家／新刊藥性要略大全／金石貝壤部　卷之八／雄黃(P.3-2)..[明嘉靖二十四年劉氏明德堂刊本]
雄黃
治寒熱鼠瘘惡疽痔死肌殺疥虫除慝目痛治鼻中息肉及絕筋碎骨百節中風積聚癖氣中惡腹痛殺精鬼邪惡蜂蛇虺毒觧黎芦毒山嵐毒悅澤人靣色得銅可作金赤色如雞冠光明燁燁者為妙人佩之鬼神不能近出入山林虎狼遁伏觧涉川毒物不敢傷孕婦佩之轉女為男
