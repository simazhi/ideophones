史／正史／史記／書　凡八卷／卷二十七　天官書第五(P.1289)..[底本：金陵書局本]
漢之興，五星聚于東井。平城之圍，[一]【索隱】漢高祖之七年。月暈參、畢七重。[二]【索隱】案：天文志「其占者畢、昴閒天街也。街北，胡也。街南，中國也。昴為匈奴；參為趙；畢為邊兵。是歲高祖自將兵擊匈奴，至平城，為冒頓所圍，七日乃解」。則天象有若符契。七重，主七日也。諸呂作亂，日蝕，晝晦。吳楚七國叛逆，彗星數丈，天狗過梁野；及兵起，遂伏尸流血其下。元光、元狩，蚩尤之旗
再見，長則半天。其後京師師四出，[三]【正義】元光元年，太中大夫衞青等伐匈奴；元狩二年，冠軍侯霍去病等擊胡；元鼎五年，衞尉路博德等破南越；及韓說破東越，并破西南夷，開十餘郡；元年，樓船將軍楊僕擊朝鮮也。誅夷狄者數十年，而伐胡尤甚。越之亡，熒惑守斗；[四]【正義】南斗為吳、越之分野。朝鮮之拔，星茀[五]【索隱】音佩，即孛星也。于河戍；[六]【索隱】案：天文志「武帝元封之中，星孛于河戍，其占曰『南戍為越門，北戍為胡門』。其後漢兵擊拔朝鮮，以為樂浪、玄菟郡。朝鮮在海中，越之象，居北方，胡之域也」。其河戍即南河、北河也。兵征大宛，星茀招搖：[七]【正義】招搖一星，次北斗杓端，主胡兵也。占：角變，則兵革大行。此其犖犖[八]【索隱】力角反。犖犖，大事分明也。大者。若至委曲小變，不可勝道。由是觀之，未有不先形見而應隨之者也。
史／地理／水經注疏／附錄／明清兩代整理《水經注》之總成績　汪辟疆(P.3454)
右舉四事：殆其犖犖者也。實則楊熊此疏，抉擇精審，包孕宏富。前修是者，片長必錄；非者，必嚴加繩正，期於至當，其引而未申者，稽考不厭其詳。故精語絡繹，神智煥然。真集向來治酈注之大成也。今姑就其餘二事，再揭櫫之，即如水經作者，前人論定，固已言人人殊矣。郭璞桑欽，各有所據。惟戴東原據涪水條中稱廣漢已為廣魏，則決非漢成帝時之桑欽。據鍾水條中稱晉寧仍作魏甯，則定非東晉初之郭璞。推尋文句，取證前史，當為三國時人所作。楊熊水經注疏，乃決定為三國時魏人之書。疏中證明有三：其一、沔水經過魏興安陽縣南，魏興為曹氏所立之郡，注明言之。趙一清疑此條為後人續增，不知此正為魏人作經之明證。其二、古淇水入河，至建安十九年，曹操始遏淇水，東入白溝。而經文明云，東過內黃縣南為白溝，此又為魏人作經之確證。其三、劉璋分巴郡置巴東巴西郡，而夷水漾水經文，只稱巴郡。蜀先主置漢嘉郡涪陵郡，而若水延江水經文，不稱漢嘉涪陵。他如吳省沙羡縣，而經文仍稱江夏沙羡；吳置始安郡於始安，而經文仍稱零陽始安。蓋以為敵國所改之制，故外之，此又為魏人作經，不下逮晉代之旁證也。三證確鑿，則水經為三國時魏人所撰，已無疑義。旁午參驗，視休甯益加密焉。此其一。水經注一書，自休甯戴東原取大典本從事校理；增補刪正，多至七千餘字，刊布而後，議者紛起以為戴書竊取東潛，故與大典往往不合。迄於今日，則以大典本流布之故，比磡戴校，違異更多。而戴氏自稱所增補刪正者，不出於大典，實與朱趙
多從同。如是戴氏竊趙之獄，至此已成定讞，無可平反矣。不知戴氏生際雍乾之間，遺文秘籍，尚未淪失；舊槧名鈔，散在草野，且四庫開館之初，本以蒐葺大典佚書為職志。觀於乾隆御製水經注題詞，沾沾自喜，以為神靈呵護，盡發珍祕於稽古右文之朝，是戴氏校書中秘，自不能不隨聲附和，安敢侈見聞之博，與世主爭短長乎？即就戴書以觀：其考訂各條，明注本文之下，並未嘗盡言出於大典，而自所考定，又未嘗隱而不言，足證戴氏撰修之時，或旁考群書或獨申己見，東潛之所及見者，戴氏未嘗不見之，不能據戴同於趙，即為弋取趙書之證。今楊熊二氏手訂之水經注疏，凡朱全趙戴所據，皆為之追溯其原，與熊氏親見之殘宋本，大典本，明鈔本，又不避繁複，概注於書，俾與戴校互參，而戴與諸本所合為多，又非東潛一人之冥心孤往，闇與神合也。如是，則戴氏參證舊本，據此訂彼，左右採獲之跡，更為顯然。熊會貞氏臨終遺言，亦云：「人多以戴出大典為誣，今據殘宋本，明鈔本，大典本，一一注明，以見戴多本大典，亦不盡本大典，而戴之冤可大白於天下矣！」此其二。此二事雖不關於疏之本體，然為讀水經注者所必知。自有楊熊二氏之書，而酈注之沈霾千百年間，一旦開朗；即朱全趙戴四家之書，前人妄為左右袒者，至是可息。後有開物寄興之士，端坐深居，取此一編，遙想孤吟，或自證其山水之好，或有志於濟物之功，真同起酈亭於千古，若端拜而共識也，豈非學術界一厚幸哉！
陳橋驛識
一九八四年十二月。
