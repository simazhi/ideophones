集／總集／全上古三代秦漢三國六朝文／全漢文　凡六十三卷　／卷二十二／司馬相如　二　／長門賦　幷序　(P.245-1)
長門賦幷序
孝武皇帝陳皇后。時得幸頗妒。別在長門宮。愁悶悲思。聞蜀郡成
都司馬相如。天下工為文。奉黃金百斤。為相如文君取酒。因于解悲愁之辭。而相如為文㠯悟主上。陳皇后復得親幸。其辭曰。
夫何一佳人兮。步逍遙㠯自虞。魂踰佚而不反兮。形枯槁而獨居。言我朝往而暮來兮。飲食樂而忘人。心慊移而不省故兮。交得意而相親。伊予志之慢愚兮。懷貞慤之懽心。願賜問而自進兮。得尚君之玉音。奉虛言而望誠兮。期城南之離宮。脩薄具而自設兮。君曾不肯乎幸臨。廓獨濳而專精兮。天漂漂而疾風。登蘭臺而遙望兮。神怳怳而外淫。浮雲鬱而四塞兮。天窈窈而晝陰。雷殷殷而響起兮。聲象君之車音。飄風迴而起閨兮。舉帷幄之襜襜。桂樹交而相紛兮。芳酷烈之誾誾。孔雀集而相存兮。玄猨嘯而長吟。翡翠脅翼而來萃兮。鸞鳳翔而北南。心憑噫而不舒兮。邪氣壯而攻中。下蘭臺而周覽兮。步從容于深宮。正殿塊㠯造天兮。鬱竝起而穹崇。閒徙倚于東廂兮。觀夫靡靡而無窮。擠玉戶㠯撼金鋪兮。聲噌吰而佀鍾音。刻木蘭㠯為榱兮。飾文杏㠯為梁。羅丰茸之遊樹兮。離樓梧而相橕。施瑰木之欂櫨兮。委參差㠯槺梁。時仿佛㠯物類兮。象積石之將將。五色炫㠯相曜兮。爛耀耀而成光。緻錯石之瓴甓兮。象瑇瑁之文章。張羅綺之幔帷兮。垂楚組之連綱。撫柱楣㠯從容兮。覽曲臺之央央。白鶴噭㠯哀號兮。孤雌跱于枯楊。日黃昬而望絕兮。悵獨託于空堂。懸明月㠯自照兮。徂清夜于洞房。援雅琴㠯變調兮。奏愁思之不可長。案流徵㠯卻轉兮。聲幼妙而復揚。貫歷覽其中操兮。意慷慨而自卬。左右悲而垂淚兮。涕流離而從橫。舒息悒而增欷兮。蹝履起而彷徨。揄長袂㠯自翳兮。數昔日之諐殃。無面目之可顯兮。遂頹思而就牀。摶芬若㠯為枕兮。席荃蘭而茝香。忽寢寐而夢想兮。魄若君之在㫄。惕寤覺而無見兮。魂迋迋若有亡。眾雞鳴而愁予兮。起視月之精光。觀眾星之行列兮。畢昴出于東方。望中庭之藹藹兮。若季秋之降霜。夜曼曼其若歲兮。懷
鬱鬱其不可再更。澹偃蹇而待曙兮。荒亭亭而復明。妾人竊自悲兮。究年歲而不敢忘。文選。蓺文類聚三十。
集／總集／全上古三代秦漢三國六朝文／全晉文　凡一百六十七卷　／卷二十二／王羲之　一　／用筆賦(P.1580-1)
用筆賦
秦、漢、魏至今。隸書其惟鍾繇。草有黃綺張芝。至於用筆神妙。不可得而詳悉也。夫賦㠯布諸懷抱。擬形於翰墨也。辭曰。
何異人之挺發。精博善而含章。馳鳳門而獸據。浮碧水而龍驤。滴秋露而垂玉。搖春條而不長。飄飄遠逝。浴天池而頡頏。翱翔弄翮。淩輕霄而接行。詳其真體正作。高強勁實。方員窮金石之麗。纖麄盡凝脂之密。藏骨抱筋。含文包質。沒沒汨汨。若濛氾之落銀鉤。耀耀晞晞。狀扶桑之掛朝日。或有飄颻騁巧。其若自然。包羅羽客。總括神仙。李氏韜光。類隱龍而怡情。王喬脫屣。歘飛鳧而上征。或改變駐筆。破真成草。養德儼如。威而不猛。遊絲斷而還續。龍鸞羣而不諍。髮指冠而皆裂。據純鉤而耿耿。忽瓜割兮互裂。復交結而成族。若長天之陣雲。如倒松之臥谷。時滔滔而東注。乍紐山兮暫塞。射雀目㠯施巧。拔長虵兮盡力。草草眇眇。或連或絕。如花亂飛。遙空舞雪。時行時止。或臥或蹷。透嵩華兮不高。踰懸壑兮非越。信能經天緯地。毗助王猷。耽之翫之。功積山𠀉。吁嗟秀逸。萬代嘉休。顯允哲人。於今鮮儔。共六合而俱永。與兩曜而同流。鬱高峯兮偃蓋。如萬歲兮千秋。墨池編。
集／總集／文選／卷第十六　賦辛之二／哀傷／司馬長卿長門賦　并序(P.712)
刻木蘭以為榱兮，飾文杏以為梁。木蘭似桂木。文杏亦木名注「木蘭」下至「亦木名」　袁本、茶陵本無此十字。。羅丰茸之遊樹兮，離樓梧而相撐。丰茸，眾飾貌。遊樹，浮柱也。離樓，攢聚眾木貌。漢書音義，臣瓚曰：邪柱為梧。字林曰：撐，柱也，直庚切。施瑰木之欂櫨兮，委參差以槺梁。方言曰：櫨，栱也注「方言曰櫨栱也」　袁本、茶陵本無此六字。。言以瑰奇之木，以為欂櫨，委積參差，以承虛梁。說文曰：欂櫨，柱上枅也。方言曰：，虛也。與槺同，音康。時仿佛以物類兮，象積石之將將。楚辭曰：時仿佛而不見注「時仿佛而不見」　袁本、茶陵本「不」作「遙」，是也。，心淳熱其若湯注「心淳熱其若湯」　袁本、茶陵本無此六字。。說文曰：髣髴，見不審諟也注「見不審諟也」　袁本、茶陵本無「審」字，是也。。尚書曰：導河積石。將，七羊切。五色炫以相曜兮，爛耀耀而成光。埤蒼曰：炫，光貌。廣雅曰：曜，照也。賈逵國語注曰：耀，明也。緻錯石之瓴甓兮，象瑇瑁之
文章。鄭玄禮記注曰：緻，密也。錯石，雜眾石也。言累眾石令之密緻，以為瓴甓。采色間雜，象瑇瑁之文章也。爾雅曰：瓴甋謂之甓。郭璞注曰：今江東呼甓為甎注「今江東呼甓為甎」　袁本、茶陵本無「今江東呼甓為」六字，「甎」下有「也」字。。張羅綺之幔帷兮，垂楚組之連綱。尚書曰：荊州厥篚，玄纁組。孔安國曰：組，綬類也。周禮曰：幕人掌帷綬之事。鄭司農注曰：組綬所以繫帷也。
