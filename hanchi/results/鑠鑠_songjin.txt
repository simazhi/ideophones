史／別史／通志／列傳　凡百十三卷／卷一百十八下　　列傳第三十一下／蜀下／郤正(P.1797-2)
郤正字令先河南偃師人也祖父儉靈帝末為益州刺史為盜賊所殺會天下大亂故正父揖因留蜀揖為大將軍孟達營都督隨達降魏為中書令史正本名纂少以父死母嫁單煢隻立而安貧好學博覽群籍弱冠能屬文入為秘書吏轉為令史遷郎至令性澹於榮利而尤耽意文章自司馬王揚班傅張蔡之儔遺文篇賦及當世美書善論益部有者則鑽鑿推求略皆寓目自在內職與宦人黃皓比屋周旋經三十年皓從微至貴操弄威權正既不為皓所愛亦不為皓所憎是以官不過
六百石而免於憂患依則先儒假文見意號曰釋譏其文繼崔駰達旨其辭曰或有譏予者曰聞之前記夫事與時並名與功偕然則名之與事前哲之急務也是故創制作範匪時不立流稱垂名匪功不記名必須功而乃顯事亦俟時以行止身沒名滅君子所恥是以達人研道探賾索微觀天運之符表考人事之盛衰辯者馳說智者應機謀夫演略武士奮威雲合霧集風激電飛量時揆宜用取世資小屈大伸存公忽私雖尺枉而尋直終揚光以發輝也今三方鼎峙九有未乂悠悠四海嬰丁禍敗嗟道義之沈塞愍民生之顛沛此誠聖賢拯救之秋烈士樹功之會也吾子以高朗之才珪璋之質兼覽博闚留心道術無遠不致無幽不悉挺身取命斡茲奧祕躊躇紫閤喉舌是執九考不移有入無出究古今之真偽計時務之得失雖時獻一策偶進一言釋彼官責慰此素飧固未能輸竭忠款盡瀝胸肝排方入直惠彼黎元俾吾徒草鄙並有聞焉也盍亦綏衡緩轡回軌易塗輿安駕肆思馬斯徂審厲揭以投濟要夷庚之赫憮播秋蘭以芳世副吾徒之彼圖不亦盛與予聞而歎曰嗚呼有若云乎邪夫人心不同實如其面子雖光麗既美且豔管闚筐舉守厥所見未可以言八紘之形埒信萬事之精練也或人率爾仰而揚衡曰是何言與是何言與予應之曰虞帝以面從為戒孔聖以悅己為尤若子之言良我所思將為吾子論而釋之昔在鴻荒朦昧肇初三皇應籙五帝承符爰暨夏商前典攸書姬衰道缺霸者翼扶嬴氏慘虐吞嚼入區於是從橫雲起狙詐如星奇邪蠭動智故萌生或飾真以讎偽或挾邪以干榮或詭道以要上或鬻技以自矜背正崇邪棄直
就佞忠無定分義無常經故鞅法窮而慝作斯義敗而姦成呂門大而宗滅韓辯立而身刑夫何故哉利回其心寵曜其目赫赫龍章鑠鑠車服媮幸苟得如反如仄淫邪荒迷恣睢自極和鸞未調而身在轅側庭宁未踐而棟折榱覆天收其精地縮其澤人弔其躬鬼芟其額初升高岡終隕幽壑朝含榮潤夕為枯魄是以賢人君子深圖遠慮畏彼咎戾超然高舉寧曳尾於塗中穢濁世之休譽彼豈輕生慢民而忽於時務哉蓋易著行止之戒詩有靖恭之歎乃神之聽之而道使之然也自我大漢應天順民政治之隆皓若陽春俯憲坤典仰式乾文播皇澤以熙世揚茂化之醲醇君臣履度各守厥真上垂詢納之弘下有匡救之責士無虛華之寵民有一行之跡粲乎亹亹尚此忠益然而道有隆窳物有興廢有聲有寂有光有翳朱陽否於素秋元陰抑於孟春羲和逝而望舒係運氣匿而耀靈陳沖質不永桓靈墜敗英雄雲布豪桀蓋世家挾殊議人懷異計故從橫者欻披其胸狙詐者暫吐其舌也今大綱已綴德樹西鄰丕顯祖之宏規縻好爵於士人興五教以訓俗豐九德以濟民肅明祀以礿祭幾皇道以輔真雖峙者未一偽者未分聖人垂戒蓋均無貧故君臣協美於朝黎庶欣戴於野動若重規靜若疊矩濟濟偉彥元凱之倫也有過必知顏子之仁也侃侃庶政冉季之治也鷹揚鷙騰伊望之事也總群俊之上略含薛氏之三計敷張陳之祕策故力征以勤世援華英而不遑豈暇脩枯籜於榛穢哉然吾不才在朝累紀託身失所天心焉恃樂滄海之廣深歎嵩嶽之高跱聞仲尼之贊商感鄉校之益己彼平仲之和羹亦進可而替否故矇冒瞽說時有攸獻譬
遒人之有采於市閭游童之吟詠乎疆畔庶以增廣福祥輸力規諫若其合也則以闇協明進應靈符如其違也自我常分退守已愚進退任數不矯不誣循性樂天夫何恨諸此其所以既入不出有而若無者也挾屈氏之常醒濁漁父之必醉溷柳季之卑辱褊夷叔之高懟合不以得違不以失得不充詘失不慘悸不樂前以顧軒不就後以慮輊不粥譽以干澤不辭愆以忌絀何責之釋何飧之卹何方之排何直之入九考不移固其所執也方今朝士山積髦俊成群猶鱗介之潛乎巨海毛羽之集乎鄧林游禽逝不為之尟浮魴臻不為之殷且陽靈幽於唐葉陰精應於商時陽盱請而洪災息桑林禱而甘澤滋行止有道啟塞有期我師遺訓不怨不尤委命恭巳我又何辭辭窮路單將返初節綜墳典之流芳尋孔氏之遺藝綴微辭以存道憲先軌而投制韙叔肸之優游美疏氏之遐逝收止足以言歸汎皓然以容裔欣環堵以恬娛免咎悔於斯世顧茲心之未泰懼末塗之泥滯仍求激而增憤肆中懷以告誓昔九方考精於至貴秦牙沈思於殊形薛燭察寶以飛譽瓠梁託弦以流聲齊隸拊髀以濟文楚客潛寇以保荊雍門援琴而挾說韓哀乘轡而馳名盧敖翱翔乎元闕若士竦身於雲清余實不能齊技於數子故乃靜然守已而自寧景耀六年後主從譙周之計遣使請降於鄧艾其書正所造也明年正月鍾會作亂成都後主東遷洛陽時擾攘倉卒蜀之大臣無翼從者惟正及殿中督汝南張通捨妻子單身隨侍後主賴正相導宜適舉動無闕乃慨然歎息恨知正之晚時論嘉之賜爵關內侯泰始中除安陽令遷巴西太守咸寧四年卒正所著述詩論賦之
屬垂百篇
子／醫家／壽養叢書／新刻養生導引法／補益門／王子喬八神導引法延年益壽除百病(P.14-2)..[明胡文煥刻本]
王子喬八神導引法延年益壽除百病
法曰枕當高四寸足相去各五寸手去身各三寸觧衣被髮正偃臥勿有所念定意乃以鼻徐納氣以口出之各致其臟所竟而復始欲休先極之而止勿強長息久習乃自長矣氣之往來勿令耳聞鼻知微而專之長遂推之伏兔股胻以省為貴若存若亡為之百遍動腹鳴氣有外聲足則得成功成功之士何疾而已喉嚨如白銀鐶一十二重繫膺下去得肺其色白澤前兩葉高後兩葉卑心繫其下上大下銳率率赤如蓮葉未開倒懸著肺也肝繫其下色正靑鳧翁頭
也六葉抱胃前兩葉高後四葉卑膽繫其下如綠綈囊脾在中央亦抱正黃如金鑠鑠然也腎如兩伏鼠夾脊真臍肘而居欲得其居高也其色正黑肥肪絡之白黑昭然胃如素囊念其屈折右曲無汙穢之患肝藏魂肺藏魄心藏神脾藏意腎藏精此名曰神舍神舍修則百脉調邪病無所居矣小腸者長九尺法九州也一云九土小腸者長二丈四尺
諸欲導引虛者閉目實者開目以所苦行氣不用第七息止徐徐往來度二百步所却坐小咽
氣五六不差復如法引以愈為効諸有所苦正偃臥被髮如法徐以口納氣填腹自極息欲絕徐以鼻出氣數十所虛者補之實者瀉之閉口溫氣咽之三十所腹中轉鳴乃止往來二百歩不愈復為之病在喉中胸中者枕高七寸病在心下者枕高四寸病在臍下者去枕以口納氣鼻出氣者名曰補閉口溫氣咽之者名曰瀉門氣治諸病法欲引頭病者仰頭欲引腰脚病者仰足十指欲引胸中病者挽足十指引臂病者掩臂欲去腹中寒熱諸不快若中寒身熱皆閉
氣脹腹欲息者徐以鼻息已復為至愈乃止
一平坐生腰脚兩臂覆手據地口徐納氣以鼻吐之除胸中肺中痛咽氣令溫閉目也
二端坐生腰以鼻納氣閉之自前後擔頭各三十除頭虛空耗轉地閉目搖之
三端坐生腰以左脇側臥以口納氣以鼻吐之除積聚心下不快
四端坐生腰徐以鼻納氣以右手持鼻除目晦淚苦出去鼻中息肉耳聾亦然除傷寒頭寒頭痛洸洸皆當以汗出為度
五正偃臥以口徐納氣以鼻出之除裏急飽食後小咽咽氣數十令溫寒者使人乾嘔腹痛從口納氣七十所大填腹
六右脇側臥以鼻納氣以口小咽氣數十兩手相摩熱以摩腹令其氣下出之除脇皮膚痛七息止
七端坐生腰直上展兩臂仰兩手掌以鼻納氣閉之自極七中痛息名曰蜀王臺除脇下積聚
八覆臥去枕立兩足以鼻納氣四四所復以鼻出之極令微氣入鼻中勿令鼻知除身中熱背痛
九端坐生腰舉左手仰其掌却右手除兩臂背痛結氣也
十端坐兩手相乂抱膝閉氣鼓腹二七或二七氣滿即吐即氣皆通暢行之十年老有少容
十一端坐生腰左右傾閉目以鼻納氣除頭風自極七息止
十二若腹中滿食飲昔飽坐生腰以口納氣數十以便為故不便復為之有寒氣腹中不安亦行之
十三端坐使兩手如張弓滿射可治四肢煩悶背
急每日或時為之
十四端坐生腰舉右手仰掌以左手承左脇以鼻納氣自極七息除胃寒食不變則愈
十五端坐生腰舉左手仰掌以右手承右脇以鼻納氣自極七息除瘀血結氣
十六兩手却據仰頭目以口納氣因而咽之數十除熱身中傷死肌
十七正偃臥端展足臂以鼻納氣自極七息搖足三十而止除胸足中寒周身痺厥逆
十八偃臥屈膝令兩膝頭內向相對手飜兩足生
腰以口納氣厥逆填腹自極七息除痺疼熱痛兩脚下隨
十九覺身體昏沉不通暢即導引兩手抱頭宛轉上下名為開脇
二十踞伸右脚兩手抱左膝頭生腰以鼻納氣自極七息除難屈伸拜起腦中痛瘀痺
二十一踞伸左足兩手抱右膝生腰以鼻納氣自極七息展左足着外除難屈伸拜起腦中疼一本除風目晦耳聾
二十二正偃臥直兩足兩手捻胞所在令赤如油
囊裏丹除陰下濕小便難頹小腹重不便腹中熱但口納氣鼻出之數十不須小咽氣即腹中不熱者七息已溫氣咽之十所
二十三踞兩手抱兩膝頭以鼻納氣自極七息除腰痺背痛
二十四覆臥傍視兩踵生腰以鼻納氣自極七息除脚中弦痛轉筋脚酸疼
二十五偃臥展兩手外踵指相向亦鼻納氣自極七息除兩膝寒脛骨疼
二十六偃臥展兩脚兩手兩踵相向亦鼻納氣自
極七息除死肌不仰足脛寒
二十七偃臥展兩手兩脚左傍兩足腫以鼻納氣自極七息除胃中食苦嘔
二十八踞生腰以兩手引兩踵以鼻納氣自極七息布兩膝頭除痺嘔也
二十九偃臥展兩手兩脚仰足指以鼻納氣自極七息除腹中弦急切痛
三十偃臥左足踵拘右足拇指以鼻納氣自極七息除厥逆疾人脚錯踵不拘拇指依文用之一
三十一偃臥以右足踵拘左足拇指以鼻納氣自
極七息除周身痺
三十二病在左端坐生腰左視目以口徐納氣而咽之數十一所閉目目上入
三十三病在心下若積聚端坐生腰仰向日仰頭徐以口納氣因而咽之三十所而止開目
三十四病在右端坐生腰右視目以口徐納氣而咽之數十所開目
子／類書／冊府元龜／總錄部　凡二百五卷／卷七百七十　總錄部二十／自述二(P.9144-1)
蜀郤正字令先為秘書郎依則先儒假文見意號曰釋譏其文繼於崔駰達旨其辭曰或有譏余者曰聞之前記夫事與時竝名與功偕然則名之與事前哲之急務也是故創制作範匪時不立流稱垂名匪功不記名必須功而乃顯事亦俟時以行止身沒名滅
君子所耻是以達人研道探賾索微觀天運之符表考人事之盛衰辯者馳說智者應機謀夫演畧武士奮威雲合霧集風擊電飛量時揆宜用取世資小屈大申存公忽私雖尺枉而尋直終揚光以發輝也令三方鼎峙九有未乂悠悠四海嬰丁禍敗嗟道義之沉塞愍生民之顛沛此誠聖賢拯救之秋烈士樹功之會也吾子以高朗之才珪墇之質兼覽博問留心道術無遠不致無幽不悉挺身取命幹茲奧秘躊躇紫闥喉舌是執九考不移有入無出尚書曰三載考績三考黜陟幽明九考則二十七年究古今之真偽計時務之得失雖時獻一策偶進一言釋彼官責慰此素飧固未能輪竭忠欵盡瀝胷肝排方入直惠彼黎元俾吾徒草鄙竝有聞焉也盍亦綏衡緩轡回軌易塗輿安駕肆思馬斯徂審厲揭以投濟要夷庚之赫憮播秋蘭以芳世副吾徒之披圖不亦盛與余聞而歎曰嗚呼有若云乎邪夫人心不同實若其面子雖光麗既美且良管闚筐舉守厥所見未可以言八紘之形埒信萬事之精練也或人率爾仰而揚衡曰是何言與余應之曰虞帝以面從為戒孔聖以悅己為尤若子之言良我所思將為吾子論而釋之昔在鴻荒曚昧肇初三皇應籙
五帝承符爰暨夏商前典攸書姬衰道缺霸者翼扶嬴氏慘虐吞嚼八區於是從橫雲起狙詐如星奇邪蠭動智故萌生或餙真以讎偽或挾邪以于榮或詭道以要上或鬻技以自矜背正崇邪棄直就佞忠無定分義無甞經故鞅法竆而慝作斯義敗而姦成呂門大而宗滅韓辯立而身刑夫何故哉利回其心寵耀其目赫赫龍章鑠鑠車服媮幸苟得如反如仄淫邪荒迷恣睢自極和鸞未調而身在轅側庭宇未踐而棟折榱覆天收其精地縮其澤人弔其竆鬼芟其頟初升高崗終隕幽壑朝含榮潤夕為枯𩲸是以賢人君子深圖遠慮畏彼咎戾超然高舉寧曳尾於塗中穢濁世之休譽彼豈輕主慢民而忽時務哉盖易有行止之戒詩有靖恭之歎乃神之聽之而道使之然也自我大漢應天順人政治之隆皓若陽春俯憲坤典仰式乾文播皇澤以熙世揚茂化之醲醇君臣履度各守厥真上垂詢納之弘下有規救之責士無虗華之寵民有一行之迹粲乎亹亹尚此忠益然而道有隆窳物有興廢有聲有寂有光有翳朱陽否於素秋玄陰抑於孟春羲和逝而望舒係運氣匿而耀雲陳冲質不永桓雲墜敗英雄雲布豪傑盖世家挾
殊議人懷異計故從橫者歘披其胷狙詐者暫吐其舌也今天綱已綴德樹西隣丕顯祖之宏規縻好爵於士人興五教以訓俗豐九德以濟民肅明祀以初祭幾皇道以輔真雖跱者未一偽者未分聖人垂戒盖均無貧故君臣協美於朝黎庶欣戴於野動若重規靜若疊矩濟濟偉彥元凱之倫也有過必知顏子之仁也侃侃庶政冉季之治也鷹揚鷙騰伊望之事也緫羣俊之上畧含薛氏之三計敷張陳之秘策故力征以勤世援華英而不遑豈暇修枯籜於榛穢哉然吾不才在朝累紀託身所天心焉是恃樂滄海之廣深歎嵩嶽之高峙聞仲尼之贊商感鄉較之益己彼平仲之和羮亦進可而替否故矇冐瞽說時有攸獻譬道人之有采於市閭游童之吟詠乎疆畔庶以增廣福祥輸力規諫若其合也則以闇恊明進應靈符如其違也自我甞分退守己愚進退任數不矯不誣循性樂天夫何恨諸此所以既入不出有而若無者也狹屈氏之甞醒濁漁父之必醉溷柳季之卑辱褊夷叔之高懟合不以得違不以失得不充詘失不慘悸不樂前以顧軒不就後以慮輊不粥譽以干澤不辭愆以忌詘何責之釋何飧之卹何方之排何責
之入九考不移固其所執也方今朝士山積髦俊成羣猶鱗介之潛乎巨海毛羽之集乎鄧林游禽逝不為之尠浮魴臻不為之殷且陽靈幽於唐葉陰精應於商時陽旴請而洪災息桑林禱而甘澤滋淮南子曰禹為水以身請於陽旴之河湯苦旱以身禱於桑林之際聖人之愛民如此其明也行止有道啟塞有期我師遺訓不怨不尤委命恭己我又何辭辭竆路單將反初節綜墳典之流芳尋孔氏之遺藝綴微辭以存道憲先軌以投制韙叔肹之優游美疎氏之遐逝收止足以言歸汎浩然以容裔欣環堵以恬娛免咎悔於斯世顧茲心之未泰懼末塗之泥滯仍永激而增憤肆中懷以告誓昔九方考績於至貴秦牙沈思於殊形淮南子曰伯樂塞風秦牙葛青所相各異其知馬一也盖九方觀其精秦牙察其形薛燭察寶以飛譽越絕書曰昔越王句踐有寶劔五聞於天下客有能相劔者名薛燭王召而問之吾有寶劔五請以示子乃取豪曹巨闕薛燭曰皆非也又取純鉤湛盧薛燭曰觀其劔□爛爛如列宿之行空觀其光渾渾如水之將溢觀其文煥煥如氷之將釋此所謂純鉤也王曰是也瓠梁託弦以流聲淮南子曰瓠巴鼓瑟而鱏魚聽之又曰瓠梁之歌可隨也而以歌者不可為也齊隸拊髀以濟文楚客潛寇以保荊淮南子曰齊伐楚楚子發將師以當之兵三却楚賢大夫皆盡其計而悉其誠有善偷者進請曰臣有薄技願為君行之君曰諾偷即夜出觧齊將軍之幬帳而獻之子發子發使人歸之曰卒有出採薪者得將軍之帳使使歸於執事明日又復往取枕子發又使歸之明日又復往取簪子發又使歸之齊師聞之大駭將軍與君吏
謀曰今日不去楚君恐取吾頭矣即旋師而去雍門援琴而挾說桓譚新論曰雍門周以琴見孟嘗君君曰先生鼓琴亦能令文悲乎雍門周曰然臣竊為足下有所甞悲夫角帝而困秦者君也連五國而伐楚者又君也天下未甞無事不從即衡從成則楚王衡成則秦帝夫以秦楚之強而報弱薛尤磨蕭斧而伐朝菌也有識之士莫不為足下寒心天道不甞盛寒暑更進退千秋萬歲之後宗廟必不血食高臺既已傾曲池又已平墳墓生荊棘狐狸穴其中游兒牧竪躑躅其足而歌其上曰孟嘗君之尊貴亦猶若是乎於是孟嘗君喟然太息涕淚承睫而未下雍門周引琴而鼓之徐動宮徵叩角羽終而成曲孟嘗君遂歔欷而就之曰先生鼓琴令文若亡國之人也韓哀秉轡而馳名呂氏春秋曰韓哀作御盧敖翱翔乎玄闕若士竦身於雲清淮南子曰盧敖游乎比海經乎太陰入乎玄闕至於蒙轂之上見若士曰子殆可與敖為交乎若士者齒然而笑曰嘻乎子中州民寧肯而遠至此吾與汗漫期於九垓之上吾不可以久於是舉臂而竦身遂入雲中盧敖仰而視之弗見乃止吾此夫子也猶黃鵠之與瓖蟲終日行而離咫尺自以為遠不亦悲哉余實不能齊技於數子故乃靜然守己而自寧
集／總集／文苑英華／詩　凡一百八十卷／卷第二百四十七　詩九十七／寄贈一／貽袁常侍　江淹(P.1245-1)
貽袁常侍
江淹
昔我別楚水秋月麗秋天今君客吳坂春日媚春泉幽冀生碧草沅湘含翠烟鑠鑠霞上景懵懵雲外山涉江竟何望一作事留滯空採蓮
