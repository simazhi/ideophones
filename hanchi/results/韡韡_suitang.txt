經／十三經／重刊宋本十三經注疏附校勘記／重栞宋本毛詩注疏附挍勘記／小雅／鹿鳴之什詁訓傳第十六／附釋音毛詩注疏卷第九　九之二　三十／常棣(P.320-1)..[清嘉慶二十年(1815)南昌府學刊本]
常棣燕兄弟也閔管蔡之失道故作常棣焉周公弔二叔之不咸而使兄弟之恩疏召公為作此詩而歌之以親之○常棣大計反字林大內反召上照反為作于偽反○
[疏]常棣八章章四句至棣焉○正義曰作常棣詩者言燕兄弟也謂主者以兄弟至親宜加恩惠以時燕而樂之周公述其事而作此詩焉兄弟者共父之親推而廣之同姓宗族皆是也故經云兄弟既具和樂且孺則遠及九族宗親非獨燕同懷兄弟也序又說所以作此燕兄弟之詩者周公閔傷管叔蔡叔失兄弟相承順之道不能和睦以亂王室至
於被誅使己兄弟之恩疏恐天下見在上既然皆疏兄弟故作此常棣之詩言兄弟不可不親以敦天下之俗焉此序序其由管蔡而作詩意直言兄弟至親須加燕飫以示王者之法不論管蔡之事以管蔡已缺不須論之且所以為隱也此經八章上四句言兄弟光顯上四句言兄弟光顯閩本明監本毛本同案浦鏜云章誤句是也意難相須五章言安寧之日始求朋友以明兄弟之重至此上論兄弟由親所以燕之六章始說燕飫即充此云燕兄弟也燕飫礼異飫以非常事燕主歡心故言燕以兼飫卒章言室家相宜由於燕好取其首尾相成也○箋周公至親之○正義曰此解所以作常棣之意咸和也言周公閔傷此管蔡二叔之不和睦而流言作亂用兵誅之致令兄弟之恩疏恐其天下見其如此亦疏兄弟故作此詩以燕兄弟取其相親也此常棣是取兄弟相親之詩至厲王之時棄其宗族又使兄弟之恩疏召穆公為是之故又重述此詩而歌以親之外傳云周文公之詩曰兄弟䦧於牆外禦其侮則此詩自是成王之時周公所作以親兄弟也但召穆公見厲王之時兄弟恩疏重歌此周公所作之詩以親之耳故鄭荅趙商云凡賦詩者或造篇或誦古所云誦古指此召穆公所作誦古之篇非造之也此自周公之事鄭輙言召穆公事因左氏所論而引之也左傳曰王怒將以狄伐鄭富辰諫曰不可臣聞大上以德撫民其次親親以相及也昔周公弔二叔之不咸故封建親戚以藩屏周召穆公思周德之不類故糾合宗族於成周而作詩曰常棣之華鄂不韡韡凡今之人莫如兄弟周之有懿德如是猶曰莫如兄弟故封建之其懷柔天下也猶懼有外侮捍禦侮莫如親親故以親屏周召穆公亦云是周公弔二叔之不咸召公作詩之事也檢左傳止言周公弔二叔之不咸而封建親戚不言為恩疏作常棣下云召穆公思周德之不類糾合宗族於成周而作常棣則周公本作常棣亦為糾合宗族可知但傳文欲詳之於後故於封建之下不言周公作常棣耳末言召穆公亦云明本常棣是周公之辝故杜預云周公作詩召公歌之故言亦云是也此序言閔管蔡之失道左傳言弔二叔之不咸言雖異其意同弔傷也二叔即管蔡也不咸即失道也實是一事故鄭引之先儒說左傳者鄭眾賈逵以二叔為管蔡馬融以為夏殷之叔世故鄭志張逸問此箋云周仲文以左氏論之三辟之興皆在叔世謂三代之末即二叔宜為夏殷末也荅曰此注左氏者亦云管蔡耳又此序子夏所為親受聖人足自明矣問者以昭六年左傳曰夏有亂政而作禹刑商有亂政而作湯刑周有亂政而作九刑三辟之興皆叔世也彼叔世者謂三代之末世也則言二叔者亦宜為夏殷之末世故言有周仲文蓋漢世儒者也以為二叔宜為夏之末以為二叔宜為夏之末明監本毛本之上有殷字閩本剜入案所補是也不
得為管蔡故問之鄭荅注左氏者亦云管蔡謂鄭賈之說也又左傳論周公弔二叔之不咸而作常棣此序言閔管蔡之失道故作常棣之意則此云管蔡即傳言云二叔可知即傳言云二叔可知閩本明監本毛本同案言字當衍故云此序子夏所作親受聖人自足明矣○
常棣之華鄂不韡韡鄂不韡韡唐石經小字本相臺本同案釋文云鄂五各反詩經小學云鄂字從今考唐石經以下各本及釋文皆從阝作地名之鄂疑此經乃依聲託事也說文部無鄂韡下引此詩作萼出後人所改艸部亦無萼字李善長笛賦注引字林鄂直言也鄂字當始於漢而周禮禮記注用之○按古或有从卪之鄂說文或有遺漏之字興也常棣棣也鄂猶鄂鄂然言外發也韡韡光明也箋云承華者曰鄂不當作拊不當作拊小字本相臺本同閩本明監本毛本亦同案釋文不下云鄭改作附又不拊同下云拊本亦作跗前注同考說文木部云柎闌足也山海經員葉而白柎集韻十虞亦作柎皆從木而羣經音辨載此字在手部則當時釋文字已從手也拊鄂足也鄂足得華之光明則韡韡然盛興者喻弟以敬事兄兄以榮覆弟恩義之顯亦韡韡然古聲不拊同○鄂五各反不毛如字鄭改作拊方于反韡韋鬼反常棣棣也本或作常棣栘音以支反又是兮反按爾雅云唐棣栘常棣棣作栘者非不拊不音如字又芳浮反二聲相近也拊亦作跗前注同一云不亦方于反凡今之人莫如兄弟聞常棣之言為今也箋云聞常棣之言始聞常棣華鄂之說也如此則人之恩親無如兄弟之最厚
[疏]常棣至兄弟○毛以為常棣之木華鄂鄂然外發之時豈不韡韡而光明乎以眾華俱發實韡韡而光明以興兄弟眾多而相和睦豈不強盛而有光暉乎言兄弟和睦實強盛而有光暉也兄弟和睦則強盛如是然則凡今時天下之人欲致此韡韡之盛莫如兄弟之相親言兄弟相親則致榮顯也○鄭以為華下有鄂鄂下有拊言常棣之華與鄂拊韡韡然甚光明也由華以覆鄂鄂以承華華鄂相承覆故得韡韡然而光明也華鄂相覆而光明猶兄弟相順而榮顯然則凡今時之人恩親無如兄弟之最厚也○傳常棣至光明○正義曰常棣棣釋木文也舍人曰常棣一名棣郭璞曰今關西有棣樹子如櫻桃可食是也與此唐棣異木與此唐棣異木閩本明監本毛本同案浦鏜云與此當誤倒是也故爾雅別釋鄂猶鄂鄂者以華之狀宜言鄂鄂故重言之言外發也謂華聚而發於外也韡韡華之貌華非一色故云光明靜女云彤管有煒文與彤連故云煒赤貌王述之曰不韡韡言韡韡也以興兄弟能內睦外禦則強盛而有光燿若常棣之華發也○箋承華至拊同○正義曰以鄂文承華下故為承華曰鄂也又古聲不拊同不在鄂下宜為鄂足故知當作拊拊為鄂足也以鄂足比於弟華比於兄鄂既承華文與拊連則鄂拊同比弟也言鄂足得華之光明是弟得兄榮也又曰恩義之顯亦韡韡然則兄亦得弟之助兄弟之相佐猶華鄂之相承覆也易傳者以華之外發取眾多為義未若取相承覆為喻辝理切近故不從毛也○傳聞常棣之言為今○正義曰傳以凡今者多對古之稱故辨之既聞常棣之說則知兄弟宜相親故以聞常棣之言為今謂從今以去宜相親也王述之曰管蔡之事以次管蔡之事以次毛本同閩本明監本次誤是案皆非也以次當作巳缺以巳多相亂者次缺形近之譌序下正義云以管蔡已缺即用此述毛語也當據彼正之而為常棣之歌為來今是也
經／十三經／重刊宋本十三經注疏附校勘記／重栞宋本毛詩注疏附挍勘記／小雅／鹿鳴之什詁訓傳第十六／毛詩注疏挍勘記九之二(P.323-2)..[清嘉慶二十年(1815)南昌府學刊本]
○常棣
上四句言兄弟光顯閩本明監本毛本同案浦鏜云章誤句是也
以為二叔宜為夏之末明監本毛本之上有殷字閩本剜入案所補是也
即傳言云二叔可知閩本明監本毛本同案言字當衍
鄂不韡韡唐石經小字本相臺本同案釋文云鄂五各反詩經小學云鄂字從卩今考唐石經以下各本及釋文皆從阝作地名之鄂疑此經乃依聲託事也說文卩部無鄂韡下引此詩作萼出後人所改艸部亦無萼字李善長笛賦注引字林鄂直言也鄂字當始於漢而周禮禮記注用之○按古或有从卪之鄂說文或有遺漏之字
不當作拊小字本相臺本同閩本明監本毛本亦同案釋文不下云鄭改作附又不拊同下云拊本亦作跗前注同考說文木部云柎闌足也山海經員葉而白柎集韻十虞亦作柎皆從木而羣經音辨載此字在手部則當時釋文字已從手也
與此唐棣異木閩本明監本毛本同案浦鏜云與此當誤倒是也
管蔡之事以次毛本同閩本明監本次誤是案皆非也以次當作巳缺以巳多相亂者次缺形近之譌序下正義云以管蔡已缺即用此述毛語也當據彼正之
言兄弟人恩至厚閩本明監本毛本人作之案所改非也人恩見鄭表記注
則當求以相耽閩本明監本毛本同案耽當作助形近之譌
況也永歎閩本明監本毛本同小字本相臺本歎作嘆唐石經亦作嘆案釋文作歎十行本依之改也又唐石經況字後改案釋文云況也或作兄非也段玉裁云此桑柔召旻及今文尚書母兄曰則兄曰正同作兄是作況非
每有雖也小字本同閩本明監本毛本同相臺本無有字案相臺本誤也每有雖也箋用釋訓文皇皇者華正義云下篇每有良朋之下有每雖之訓乃檃栝此箋不當據之刪也下箋云雖有善同門來雖即每有也雖下之有非經中之有亦殷其靁傳箋此字之比考文古本作每有雖有也更誤○按舊挍非也無有字為是箋正用皇皇者華傳
茲對也唯長嘆而已閩本明監本毛本同案此不誤浦鏜云之誤也非也凡正義於說經必順其文此順經云況也耳下經烝也正義云雖久也亦順經可證○按對字非經中所有則舊說亦非浦云也當作之為是正義用箋語耳
外禦其務唐石經小字本相臺本同案此定本也釋文外禦魚呂反與定本同正義云定本經御作禦訓為禁集注亦然是正義本經作御字
箋云禦禁小字本相臺本同案禦禁定本也見上正義云俗本以傳禦為御爾雅無訓疑俗本誤也此正
義當有誤詳下段玉裁云此傳御禦務侮也兄弟雖內䦧而外禦侮也本國語爾雅各本誤衍箋云非也定本改御禦為禦禁不知御禦見於谷風傳矣正義疑爾雅有禦禁而無御禦不知爾雅御禦禁三字互訓
亦有朋者也閩本明監本毛本同案朋者當作同志形近之譌耳
俗本以傳禦為御閩本明監本毛本同案此當作俗本以傳為御禦誤倒禦字於為字上也
兄弟尚恩怡怡然小字本相臺本同案此定本也正義云兄弟之多則尚恩其聚集則熙熙然正義本作熙熙也詳下
朋友以義切切然小字本相臺本同案此釋文本也釋文云切切然定本作切切偲偲然正義云朋友之交則以義其聚集切切節節然又云論語云朋友切切偲偲兄弟怡怡注云切切勸競貌怡怡謙順貌此熙熙當彼怡怡節節當彼偲偲定本熙熙作怡怡節節作偲偲依論語則俗本誤考此當是毛所據論語自作熙熙節節耳定本乃改之以合於其時行世之論語非也切切節節然又見伐木正義
飫非公朝私飫飲酒也閩本明監本毛本同案浦鏜云下飫字衍從爾雅疏挍是也此誤衍耳見下
周語有王公立飫閩本明監本毛本同案十行本語至立剜添者一字考此當是因上句衍飫而脫去一字後就而補之仍未去其衍字也
至意合也閩本明監本毛本同小字本相臺本至作志案志字是也
族人者入侍閩本明監本毛本同案者當作皆形近之譌
族人皆侍終曰閩本明監本毛本同案浦鏜云日誤曰以特牲注考之是也
燕私者何也巳而與族人飲也閩本明監本毛本同案此不誤巳上浦鏜云脫祭字又云衍下也字從儀禮經傳通解挍非也通解多以意增刪不可據也
故族人在堂室婦在房也閩本明監本毛本同案浦鏜云宗誤室是也
宜爾家室小字本相臺本同考文古本同唐石經家室作室家閩本明監本毛本同案作室家者是也禮記引同以家帑圖乎為韻唐石經可據也正義云然後宜汝之室家亦其證
今讀音孥也[補]釋文挍勘記云通志堂本盧本奴子二字并作孥云孥字舊誤分為奴子兩字今改正案所改謬甚音奴者對上吐蕩反而言也子也者載傳也奴字句絕子也別為句今注疏本并作拏尢誤小字本相臺本所附皆但云帑音奴二本之例傳箋文不複出然則其讀釋文尚未失句逗也
經／十三經／重刊宋本十三經注疏附校勘記／重栞宋本毛詩注疏附挍勘記／小雅／南有嘉魚之什詁訓傳第十七／附釋音毛詩注疏卷第十　十之三　三五／車攻(P.366-1)..[清嘉慶二十年(1815)南昌府學刊本]
蕭蕭馬鳴蕭蕭馬鳴唐石經小字本相臺本同案經義雜記以為經本作肅云唐石經原刻作肅肅馬鳴後即於肅肅上改為蕭蕭非也石經並非改刻其所云經本作蕭者全未有據誤之甚者也悠悠旆旌言不讙譁也○讙音歡又音暄譁音花徒御不驚徒御不驚唐石經小字本相臺本同案段玉裁云經文作警傳箋正義皆甚明考文古本作警采正義○按李善文選注引大庖不盈徒輦也御御馬也不驚驚也不盈盈也一曰乾豆二曰賓客三日充君之庖三曰充君之庖小字本相臺本同案此定本也正義本庖下有廚字正義云衍字也是也故自左膘而射之自左膘而射之小字本相臺本同案釋文云本亦作髀又云或又作者皆誤達于右腢為上殺射右耳本次之射左髀達于右達于右小字本相臺本同案段玉裁云五經文字作𩩓是也釋文正義皆作乃轉寫之譌釋文云一本作𩨴𩨴即是𩩓字耳又云本或作膘考𩨴𩩓二字皆文所不載釋文亦云字書無𩩓字此傳當以本或作膘者為長何休公羊桓四年注乃用𩩓字其義本不與此傳同也為下殺面傷不獻踐毛不獻不成禽不獻禽雖多擇取三十焉其餘以與大夫士以習射於澤宮田雖得禽射不中不得取禽田雖不得禽射中則得取禽古者以辭讓取不以勇力取箋云不驚驚也不盈盈也反其言美之也射右耳本射當為達三十者每禽三十也○庖蒲茅反膘頻小反又扶了反三蒼云小腹兩邊肉也說文云脅後髀前肉也本亦作髀蒲禮反或又作射食亦反下射左髀同腢本亦作髃音愚又五厚反謂肩前也說文同郭音偶謂肩前兩間骨何依注公羊自左膘射之達於右腢中心死疾鮮潔也又五回五公二反射右耳食亦反脾本又作髀方爾反又薄禮反謂股外餘繞反又胡了反謂水膁也字書無此字一本作𩨴音羊紹反又羊招反呂忱于小反本或作膘踐子淺反
[疏]蕭蕭至不盈○正義曰言王之田獵非直射良御善又軍旅齊肅唯聞蕭蕭然馬鳴之聲見悠悠然旆旌之狀無敢有讙譁者徒行輓輦者與車上御馬者豈不驚戒乎言以相警戒也君之大庖所獲之禽不充滿乎言充滿也○傳徒輦至力取○正義曰諸徒皆為徒行此獨以為輦者釋訓云徒御不驚輦者也爾雅特釋此文故依而為說地官鄉師云大軍旅會同治其輦注云輦人輓行所以載任器也止以為蕃營司馬法輦有一斧一斤一鑿一梩周輦加二板二築夏后氏二十人而輦殷十八人而輦周十五人而輦是會田獵人輓輦以徒行也徒既為輦者故御為御馬者也以此美宣王之歌故知不驚不盈聲而疊之故箋反其言美之此為美之深者也鄭於此申毛者反鄂不韡韡鄭於此申毛者反鄂不韡韡閩本明監本毛本同案十行本者至不剜添者一字不從毛說以上未有此比故於是言之明以後此類皆然矣傳又因經大庖不盈廣言殺獸充庖之事一曰乾豆謂第一上殺者乾足以為豆實供宗廟也二曰賓客謂第二殺者別之以待賓客也三曰充君之庖謂第三下殺者取之以充實君之庖厨也君尊宗廟敬賓客故先人而後已取其下也又分別殺之三等故自左膘而射之達過於右肩腢為上殺以其貫心死疾肉最絜美故以為乾豆也射
右耳本箋云射當為達亦自左射之達右耳本而死者為次殺以其遠心死稍遟肉已微惡故以為賓客也不言自左者蒙上文可知射左股髀而達過於右脅為下殺以其中脅死最遟肉又益惡充君之庖也凡射獸皆逐後從左廂而射之達於右言射左髀則上殺達於右腢當自左脅也次殺右耳本當自左肩腢也不言自左舉下殺之射左髀可推而知也王制及公羊穀梁皆云充君之庖無廚字鄭云庖今之廚則傳本亦無廚字廚衍字也定本亦無廚字箋知射當為達者以射必自左不得從右而射且與上下不類故知當為達也面傷不獻者謂當面射之翦毛不獻翦毛不獻閩本明監本毛本同案傳作踐釋文踐子淺反正義作翦踐翦古今字易而說之也例見前謂在傍而逆射之二者皆為逆射不獻者嫌誅降之義不成禽不獻者惡其害幼少此不能使獵者無之自君所不取以示教法耳禽雖多擇取三十焉鄭云三十者每禽三十以君之獵不宜諸種止取三十故以為每禽焉則宗廟賓客君庖各十也其餘每禽三十之外以與卿大夫士習射澤宮所以班餘獲射也不言諸侯諸侯不常在卿大夫尚得與射諸侯在射可知也以大獸公之非復巳物君賜使射故非中不取言嚮者田獵所取用勇力今射者礼樂所取用辝讓也此當有成文書傳穀梁傳與此畧同
經／十三經／重刊宋本十三經注疏附校勘記／重栞宋本毛詩注疏附挍勘記／小雅／南有嘉魚之什詁訓傳第十七／毛詩注疏挍勘記十之三(P.371-1)..[清嘉慶二十年(1815)南昌府學刊本]
毛詩注疏挍勘記十之三
阮元撰盧宣旬摘錄
○車攻
案王制注云閩本明監本毛本同案浦鏜云云當衍字是也
宗廟齊毫小字本相臺本同考文古本同閩本明監本毛本毫作豪案釋文云依字作毫也考說文無毫即豪字之俗耳正義作毫乃易字而說之當以釋文本作豪為長
東有甫草小字本相臺本同唐石經甫字上磨去案唐石經考異云甫先作莆後改是也考釋文正義皆作甫傳云甫大也此亦字體乖師法之一經義雜記以為原刻作圃改從鄭箋者誤也又水經注王逸楚詞注引作圃乃韓詩後漢書注文選注皆云韓詩也
大芟草以為防閩本明監本毛本同小字本相臺本芟作艾案釋文本作艾音魚廢反正義本作芟考正義引大司馬注芟除穀梁傳芟蘭而說之芟字是也今穀梁亦作艾者誤
擊則不得入小字本相臺本同考文古本同閩本明監本毛本擊作轚案釋文云轚音計本又作擊音同或古歷反正義本與釋文又作本同當是讀為古歷反也
左者左右者之右小字本相臺本作左者之左閩本明監本毛本同案有之字是也釋文云之左者之左一本無上之字下句亦然正義云其屬左者之左門屬右者之右門與一本同
鄭有甫田小字本相臺本同閩本同明監本毛本甫作圃案釋文云甫草毛如字大也鄭音補謂圃田鄭藪也又甫田舊音晡十藪鄭有圃田下同下同者即此甫田字正義云為甫田之草乃易字而說之耳不當改箋明監本毛本誤大徐本說文藪下豫州甫田今誤依小徐改為圃田
既為防院閩本明監本毛本院作限案所改是也
以為門之兩傍其門閩本明監本毛本同案十行本門至門剜添者一字
闃車䡄之裏閩本明監本毛本䡄作軏案皆誤也當作軌謂兩輪閒也
又北百步為一表閩本明監本毛本同案一當作三
又從前第三至最前退卻閩本明監本毛本同案十行本第至卻剜添者一字
既陳車驅車卒奔閩本明監本毛本同案浦鏜云驅下誤衍車字是也
非故火田獵[補]閩本明監本毛本同案故當作放形近之譌
箋甫草至甫田閩本明監本毛本下甫字誤圃案箋作甫正義作圃者以甫圃為古今字易而說之也例見前此標起止不當易山井鼎云宋板作莆因宋板磨滅而足之者誤加艸耳
河南曰豫州其澤藪曰圃田閩本明監本毛本同案十行本豫至曰剜添者一字
維數車徒小字本相臺本同閩本明監本毛本同案釋文以唯數作音是其本維作唯
搏獸于敖唐石經小字本相臺本同案九經古義云水經注引云薄狩于敖東京賦同段玉裁云薄狩後漢書安帝紀注及初學記所引皆可證薄辭也箋釋狩以搏獸者上文言苗毛謂夏獵則不當復舉冬獵之名且上章之行狩疏謂是獵之揔名則此狩字當為實事以別於上章亦見詩經小學
獸田獵搏獸也小字本相臺本同案惠棟云上獸字亦當為狩考文古本作狩因覺其不詞而改之耳
今近滎陽小字本相臺本同閩本明監本毛本同案滎當作熒六經正誤云作熒誤其說非也後人多依之改熒為滎詳見沿革例中
殷見曰同小字本相臺本同案正義云定本云殷頫曰同誤也釋文時見下云賢遍反下同其本與正義本同也
赤舄為上閩本明監本毛本赤誤金
不相依猗閩本明監本毛本猗誤倚下驂不相猗毛本不誤
蕭蕭馬鳴唐石經小字本相臺本同案經義雜記以為經本作肅云唐石經原刻作肅肅馬鳴後即於肅肅上
改為蕭蕭非也石經並非改刻其所云經本作蕭者全未有據誤之甚者也
徒御不驚唐石經小字本相臺本同案段玉裁云經文作警傳箋正義皆甚明考文古本作警采正義○按李善文選注引
三曰充君之庖小字本相臺本同案此定本也正義本庖下有廚字正義云衍字也是也
自左膘而射之小字本相臺本同案釋文云本亦作髀又云或又作者皆誤
達于右小字本相臺本同案段玉裁云五經文字作𩩓是也釋文正義皆作乃轉寫之譌釋文云一本作𩨴𩨴即是𩩓字耳又云本或作膘考𩨴𩩓二字皆文所不載釋文亦云字書無𩩓字此傳當以本或作膘者為長何休公羊桓四年注乃用𩩓字其義本不與此傳同也
鄭於此申毛者反鄂不韡韡閩本明監本毛本同案十行本者至不剜添者一字
翦毛不獻閩本明監本毛本同案傳作踐釋文踐子淺反正義作翦踐翦古今字易而說之也例見前
經／十三經／重刊宋本十三經注疏附校勘記／重栞宋本左傳注疏附挍勘記／僖公／春秋左傳注疏卷十五挍勘記(P.259-1)..[清嘉慶二十年(1815)南昌府學刊本]
經二十四年
殊之於別國閩本監本毛本別作列
傳二十四年
春王正月石經此行十一字初刻似脫王字
臣負羈絏案說文引作臣負羈紲水經注四亦引作紲石經避廟諱偏傍作絏閩本監本毛本羈作羇
馬則執𩉿宋本𩉿作靮不誤與少儀合○今依訂正
係馬係狗監本毛本狗誤駒
所不與舅氏同心者禮記檀弓正義引傳所下有反國二字案誓詞多云所不襄二十五年傳所不與崔慶者論語予所不者是也檀弓正義反國二字疑後人妄加
有如皦日宋本作曒注及正義同
高梁在平陽楊縣西南監本毛本楊作揚非也
呂甥郤丙宋本岳本纂圖本毛本丙作芮不誤淳熙本監本作苪亦非○今訂作芮
將焚公宮而弒晉侯釋文弒作殺案李善幽通賦注引傳作殺後漢書宦者傳論注引同
蒲城之役宋本役作伇說文云古文伇从人
彼時斬袪之恨今日猶在監本毛本脫今日猶在四字
余未事君何有恩義於君焉毛本焉誤為
言若反齊桓岳本若誤君
秦穆公女文嬴也淳熙本文作之非
國未輯睦釋文輯本亦作集案集輯古多通用
屏括摟嬰摟石經宋本淳熙本岳本足利本作樓不誤注同
入滑在二十一年宋本淳熙本岳本纂圖本足利本作二十年是也
推恩以行義宋本淳熙本岳本足利本行作成
以蕃屏周李善注文選曹子建求通親親表任彥升齊竟陵文宣王行狀並作以藩屏周室
應國在襄陽城父縣西宋本淳熙本岳本足利本西下有南字段玉裁挍作襄城父城縣西南是也
馬平昌邑縣西有茅鄉宋本淳熙本岳本纂圖本監本毛本馬作高不誤案惠楝挍本西下增南字蓋據後漢書郡國志
文武成康之建母弟監本毛本文武誤武王
封康叔于南補各本南作衞是也今依訂正
周當成王即政之後宋本周作固是也
彼叔世為三代之末世宋本為作謂
非武王時十五而周公加一也毛本一作之誤
周公之允監本毛本允誤亂
隱七年解訖段玉裁挍本七作五是也
鄂不𩋾𩋾石經宋本淳熙本岳本纂圖本足利本𩋾𩋾作𩏧𩏧注同釋文亦作韡韡
豈不𩋾𩋾而光明乎宋本𩋾𩋾作𩏧𩏧下同
暱近李善注宣德皇后令引作昵近案昵為暱之或體
庸勳至姦之大宋本此節正義在注崇聚也之下
心不則德義之經為頑淳熙本德義誤倒
王德狄人宋本此節正義在將以其女為后之下
狄固貪惏宋本此節正義在王又啟之句下
下士十有二人毛本下作卜非也
處于氾石經作氾岳本作氾釋文亦作氾盧文弨云當從釋文下同○今從釋文
郭璞云似燕紺色閩本監本毛本紺作組非也
案漢書尉他獻文帝翠鳥毛閩本監本毛本他作佗毛宋本作千與漢書南粵傳合
天子有事膰焉釋文云周禮作㸋字音義皆同案說文㸋字下云宗廟火孰肉从炙番聲春秋傳曰天子有事㸋焉
得罪于母弟之寵子帶宋本無弟字考文提要據僖五年正義弟作氏是也
附釋音春秋注疏卷第十五
集／總集／全唐文／全唐文／卷二百二十四／張說　四／弔陳司馬書(P.2265-2)
弔陳司馬書
正月癸卯。孤子范陽張說。頓首頓首陳君之靈。頃伏苫蓋。遠辱慰疏。執對號慟。次於展洩。來使未還。傳君遇禍。盡哀寢外。傷心痛骨。明府兄毓德南邦。飛聲中夏。急人之急。憂人之憂。勇於履危。果於從政。入使天闕。有專對之美。按俗交州。見澄清之節。故得振衣衡管。割錦閩鄉。越嶂舊風。人狃輕剽。捩之以淳俗。格之以華章。矯枉過中。斯害也已。齒由剛折。膏為明銷。嗚呼陳君。婞直而殞。皇天輔德。問之何故。疇昔炎海。契闊周旋。義則友朋。恩結兄弟。方期歲暮。韡韡相榮。元髮未華。何圖零落。山濤猶在。嵇紹不孤。逝者有知。當昭是意。今返防關。力報前書。幽明雖異。交友無改。悲言下筆。涕泗從之。并往千錢。俾陳奠酹。歔欷萬里。哀哉柰何。頓首再拜。
集／總集／全唐文／全唐文／卷二百二十九／張說　九／贈戶部尚書河東公楊君神道碑(P.2311-1)
欽定全唐文卷二百二十九
張說九
贈戶部尚書河東公楊君神道碑
若夫孝在揚名。忠歸令德。事因感激。氣概生焉。時逢屯難。勳業成焉。桃李灼灼。不自言於蹊逕。松柏青青。不受令於霜雪。窮獨善而無撓。達兼善而無矜。子曰君子哉若人。斯吾河東公之謂也。公諱執一。字某。宏農華陰人也。司徒觀王雄之曾孫。鄆州宏農公續之孫。潞州胡城公思止之子。戶部尚書相國執柔之弟。觀公侍中恭仁公之伯父也。安德公尚書令師道公之叔父也。在隋則二代五公。在唐則一門三相。公台輔積慶。稟清明之識。河岳會靈。資磊落之氣。體剛毅深於城府。蘊規略長於襟帶。戲為軍陣。敵國之勢幼成。請學兵書。長城之望早集。年甫十六。先君捐館。七日絕飲。三年泣血。縞綅有制。儒家歎其從禮。柴棘加等。議者憂其死孝。清門祖德。勢冑能貧。太夫人在堂。有致力之養。非躬藝黍稷。不以供甘旨。非手樹桑麻。不以薦絺纊。年逾一紀。勤不知勞。既極安親之心。方展事君之節。乃濯纓璜渚。獻策金門。干當代之聖君。論天下之成敗。秦皇覽奏。
屏左右而與謀。漢帝聞言。膝前席而不覺。一見拔玉鈐倉曹。再見取尚食直長。三見寘典設郎。驟進直詞。深觸權嬖。為易之兄弟所嫉。左授伊州府果毅。又上封章。帝用嘉納。加游擊將軍右衛郎將。歷左清道率。換右衛中郎押千騎使。總統貔武。便繁肘腋。故得協心五王。戡勦二豎。奮飛北落。推戴中宗。嗣唐配天。不失舊物。以匡復勳。拜雲麾將軍右鷹揚將軍。封宏農縣公。賞未充庸。且有後命。增冠軍大將軍右威衛將軍。進河東郡公。邑二千戶。賦四百室。俾之鐵券。恕其十死。又賜天馬瑞錦。珠盤瑤爵。綵紋五百。縑素三千。分三土之上腴。處五等之高列。琱戈紫綬。環衛於鈎陳。玉瓚黃流。侍祠於清廟。豈知釁結梁魯。政出艷哲。里克納惠而為戮。萇叔城周而見咎。彼五績之摧穨。此三黜之屯躓。出為常州刺史。以太夫人羸老。乞避卑濕。特降中旨。轉牧晉州。駙馬都尉瑯琊王同皎。親賢地切。休戚圖深。安劉之策未遂。鍾室之災先及。吏扇紛嶽。公陷關通。貶徙沁州刺史不知事仍長任。夜魂九逝。非北首而無歸。晝戶重扃。異南冠而同縶。果能推分榮辱。忘懷生死。人不堪其憂。公不改其操。久之。盡削官封。放還侍母。梁山雨雪。不隔曾
氏之思。王畿風景。來就潘園之養。尋而大勳不廢。天道復反。歸既奪之井邑。起故時之將軍。擢衛尉卿。復初封爵。巖巖劍山。蜀之險要。嗷嗷飛鴈。人未安居。飢渴仁明。輯綏凋弊。又授公劍州刺史。蔚彼黍苗。樂我膏澤。內憂遠訃。殞絕逾時。於是搏膺星奔。徒跣永路。雨不接乘。夜不解縗。因心通禮。朝流欽歎。有命奪情。除汾州刺史知團結兵馬。哀訴不允。金革無違。中國簡稽而有備。單于遁逃而遠跡。詔徵為涼州都督兼左衛將軍河西諸軍州節度督察九姓赤水軍等大使。公富以農政。和以師律。彰信蕃部。赫怒軍容。斷匈奴之臂。磧路安而不警。張漢家之掖。雪山開而無寇。遂攝御史中丞。璽書勞倈。縟賞稠疊。又牧原州。未發。復授涼州都督。改右衛將軍。使悉如故。尋移許州刺史。未到。以單于款關。授右衛將軍檢校勝州都督兼處置降戶使。懷柔以德。種落宜之。徵還本官。又兼原州都督。旋屬降戶翻叛。河朔俶擾。邊城聳蹙。諸將無功。強修連率夏州。按察關內。羽書日夜。俾還郡牧。公按甲待敵。確乎不動。虜騎畏威。竟無來掠。向使迴避行於一步。則攘竊啟於萬端。十將耗五。數年未復。既而強公追媿。朝端延賞。徵拜右威衛大將
軍。進檢校右金吾大將軍。尋而即真。禁衛肅然。異於他日也。皇上哀庶戮之不辜。念群胡之自孽。大軍之後。荊棘生焉。乃命公攝御史大夫。為朔方元帥。公剛腸疾惡。擒奸摘罪。曩將之所彌縫。宿吏之所乾沒。匿贓散廩。一徵百萬。矯枉過正。眾口囂然。改右衛大將軍。無何。復右金吾大將軍。金刀更新。骲鞘仍舊。巖廊益峻。徼道增清。改金紫光祿大夫鄜州刺史。人寬吏急。猶前政也。享年六十有五。開元十四年正月二日。薨於官舍。闔境發喪。列城望祭。古之遺愛。何以加焉。天子傷之。下詔曰。故官某。夙負名義。早著勳庸。居內外之職。備文武之任。忠勤匪懈。誠節無渝。忽焉徂沒。情深悲悼。可贈戶部尚書。歸賵成喪。有加恒數。惟公以孝敷聞。以忠特達。以幹述職。以能典兵。凡領郡十四。將軍十二。再杖節鉞。三執金吾。一至九卿。二兼獨坐。儼有直道。侃無媚辭。銀艾復乎舊德。珪爵傳乎祚允。全忠節於夷險。與福祿而終始。諡曰忠公。朝之令典也。夫人新城郡夫人獨孤氏。左威衛大將軍贈益州都督卿雲之女也。婦德母儀。中外師範。開元四載。先公即穸。以今十五年六月。合葬於咸陽之洪瀆川。禮也。其孤濯汪等。銜恤靡訴。託詞疇識。感
稱伐之垂文。哀劬勞之罔極。銘曰。
堂堂楊公。神密氣雄。苦身難孝。正國危忠。落彼狡童。樹此帝功。昔稱關西。今也河東。觀王之裔。珠華玉麗。重葉尚主。三朝嬪帝。韡韡七德。侁侁六藝。公之亢宗。鬱為世濟。涼鎮西隅。朔臨北胡。天子授鉞。將軍剖符。青𧉮入笥。白獸銜珠。去持玉節。來執金吾。轉予爪士。守於鄜畤。明察號神。仁恩名子。武都石折。文昌星死。素蓋歸飛。黃泉巳矣。卜葬卷阿。哀榮孔多。尚書鼓吹。太平虞歌。碑流雨跡。松引風過。獨封茅土。長誓山河。
集／總集／全唐文／全唐文／卷二百四十七／李嶠　六／與夏縣崔少府書(P.2499-2)
與夏縣崔少府書
安成足下。伏聞高義之日久矣。緬維徽範。虔想德音。山川闊契。風月勞心。何嘗不煎九迴。苦百慮。向清風而披襟。仰高門而企躅。然執事者。庸詎知哉。蓋理或冥符。雖違必契。物有彙感。雖遠必臻。龍虎鬱風雲。魚龍歸林壑。同聲相應。孔父精微之書。同翼共飛。馬生通博之史。僕竊不遜。仰希古人。以為天下襟期。四海兄弟。款平生於千載。感氣義於一言。道或乖。膠漆不能同其異。志苟合。楚越無以異其同。萬里比鄰。寧須群聚而會。百年叶契。何必偃伏而遊。昔者鍾君西入。邀蔣生為臭味。延陵北遊。款國僑為舊識。斯並未言而信。不介而親。芬若椒蘭。婉同琴瑟。何哉。誠相期之有素也。若下官者。落拓無繫。支離少合。何嘗效一藝於友朋。關一奇於卿相。形淪散冗。名棄草澤。通人未曾接賞。談士不以挂言。行為誚累。動成嗤鄙。然敢獻區區之心者。徒以螢燭之光。不逮日月。而稟照之理同。涓滴之水。無覬江河。而體潤之原一也。故輒布之於左右。以為魏蜀兩俊。可復生於今。吳鄭兩賢。不獨美於古。此褊心所度。足下豈有意耶。且僕智不效於一官。謀不周於千慮。德慚季路。訴甚伯寮。畏此簡書。就茲文墨。首路之日。馳情下風。不謂燕雀
聯翩。鴻鵠已遠。形留神往。室邇人遐。孤此宿心。延佇何極。然喜遇賢季。得抒幽襟。直置心許。居然目擊。竊以通家自任。更將覩奧為歡。聊下拂塵之榻。便登勒銘之座。芝蘭在室。久久逾芳。花萼連枝。韡韡交映。徒觀其室居閒曠。庭草蕪沒。高窗納景。密樹栖煙。筵有邱中之琴。案有濠上之帙。瓌情落落。無事草元。虛館陰陰。自然純白。此傲吏之遺賞。高人之遠致也。加復披玩華藻。終朝忘倦。珠明玉潤。霞蔚雲舒。符彩相燭。稀聲閒起。雕逾繪素。采奪華蟲之飾。韻動旋宮。響入飛龍之奏。三月忘味。疇足為多。一朝投筆。於是乎在。想望光景。若覩清顏。下官才不逮人。學非通敏。徒以聞長者之餘論。忝好事之末流。有時感激。斐然牽課。但短綆之才。嗟於不及。挈瓶之智。患在屢空。頃者關塞羇遊。風塵旅泊。抒情歌事。略有短篇。未足追踵詞人。亦以言其所志。竊不自外。思簡知音。所冀南郢之聲。時參委巷。東里之潤。或被庸章。則駑駘獲薦於九方。腹背可儔於六翮矣。仍恐豚肩禱薄。未足享盈車之報。犗餌非香。不能致吞舟之獲耳。僕事已清白。尋就西轅。仰承背夏涉秋。方期戾止。契闊不會。我勞如何。勉敬風猷。時敦景行。李某諮。
集／總集／全唐文／全唐文／卷二百六十七／嚴識元／潭州都督楊志本碑(P.2706-2)
潭州都督楊志本碑
惟天子主萬邦。家六合。內有百揆四岳。外有州牧侯長。所以奉若天道。綏厥兆人。潤飾宏業。光發徽頌。昔漢宣帝憫嘆息之聲。晉武皇緝垂拱之化。以為統世御俗。政平訟理。與我共此者。其惟良二千石乎。於戲楊公。德邁其職。振文
翁黃霸之風粹。迪郭賀賈琮之道精。厎慎財賦而行其禮典。肅恭明神而敬事耆耋。旌別淑慝。俾克畏慕。可謂其庶乎博施於人而能濟眾者。公諱志本。字文範。宏農華陰人也。其先出自周姬。有伯僑者。享封於晉。食邑於楊。命氏立宗。權輿自此矣。夫浤源濬泉。則派流括地。盤基窮麓。則峰岑入天。是以德富者其冑露繁。英多者其族雲蔓。故朱輪渥彩。通侯震於十人。白環深慶。太尉傳於四葉。天才雄逸。自得曹植相推。地望增華。恥與王珣為比。曾祖晉。陳內使舍人臨海王府長史開蓬蔣遂交愛等九州刺史武康節公。隋贈上開府儀同三司青冀等五州刺史。有集行於代。有詩入文會集。精詞偉賦。詭豔瑰音。偶鄒陽之曳門。代徐邈之居省。割珪符於比景。異俗知歸。聞鼓吹於中霄。累朝加贈。大父林甫。陳貞威將軍廣州都督。隋上開府儀同三司渠芳等五州刺史上郡北平等五郡太守。皇朝營州總管絳州刺史上柱國宜春郡公。邑五千戶。自吳飛楚。聲軼湛盧。從趙入秦。價先和氏。江南舊國。委崇章於大樹。關右新君。延茂秩於開府。既而隋綱就弛。唐讖行徵。公坐聽虵分。暗期龍躍。同荀彧之去紹。來議深根。等馬援之辭囂。歸
陳聚米。高祖神堯皇帝深多決勝。實念疇庸。冊命且隆。法三光而析壤。循良是屬。寄千里以專城。烈考琮。皇朝秦王府庫直。太宗文武聖皇帝贈感舊賦一道詩三篇。歷茂梓二州長史沔綏二州刺史上柱國。叶贊經綸。預參康濟。耿純自結。早申獻帛之誠。吳質舊遊。時蒙枉騎之眷。幡旗長戟。門巷紛紛。芝蘭玉樹。階庭韡韡。公吸太和之英液。稟高明之淑氣。松骨始萌。早抱淩霜之操。瑤精在璞。更爍成虹之彩。岐嶷自深。惟友惟孝。蒸蒸然純至日茂。豈待乎浸潤之功而後滋也。年甫六稔。即丁內艱。號不輟聲。泣下成血。絕漿絕粒。毀劇成人。大連少連。曷云克邁。自是名韻激射。藝實汪洋。希風者刮聽而彌仰。挹道者洗矚而欣契。杜安登學。貴戚咸遺其書。王粲在門。中郎遽倒其履。格不期峻。而且高標削成。量不期深。自有天琛水怪。施之於夏屋。則可以灑桷編櫨。排之於大川。則可以衝濤截波矣。年三十。以右親衛調補石州司法參軍。鵬圖未聘。鴻漸初升。惟敬五行。以成三德。習于公之待封。憲陳氏之特寬。樓煩之南。咸知審克。離石之境。自以無冤。轉桂州都督府法曹參軍。清棘犴。察梧囚。明慎用法。而不留獄。都督周道務以公冰
襟同潔。石性渾堅。庇惡木而深恥。飲貪泉而不易。奏充嶺南市閹闕一字珠玉使。侁侁五嶠。皇皇百越。路窮南服。境淑西屠。握水衡之錢。權御府之產。歷剖蚌泣鮫之巨漲。窺結綠珊瑚之怪穴。自異時魁傑之士。以事而臨其地。罕有聲背於黷。節全其貞。將軍北旋。猶見猜於薏苡。大夫南使。亦受遺於金裝。而公散國財。市蠻寶。混之不濁。涅而不緇。易生人之所難。凜然有伯夷之風矣。以外憂去職。百里而趨。三年無改。長輿哀苦。國主念以增憂。次翁服竟。郡守逼而方釋。服闋。授始州司法參軍。公九章惟精。故三政居里。小大必察。洽於人心。紫蒙軍大使駙馬周道務奏充營田判官。考菑畬。相墳衍。申李悝盡力之教。行商鞅急耕之賞。候采落花。動深曳棘。故軍賴滋殖。人無阻饑。轉揚州高郵縣令。加朝散大夫。遷雍州吳原令。道德齊禮。風移俗易。野翟依馴。災蝗折去。鑠庫兵以為器。彈鳴琴以坐堂。淮海之邦。眾斯悅矣。奏雍州司士闕邑人斯附矣。遷卭州司馬兼平戎軍靈關道支度運糧使。七羌九兵。時間暴梗。徵師練卒。式張威防。密徑通蜀。窮關抵駹。歷嚴道之卭崍。緣漢嘉之折坂。滑壤沮塗。且疑泉覆。淫澍不開。莫殊天漏。公審量中
算。廣蓄邊儲。率擔夫。竦餽卒。膺隒墮。腹陘危。魚頡鳥頏。轠轤不絕。軍戎以濟。豈慚流馬之功。才幹方申。猶兼展驥之任。轉始州長史。限以劍閣。阻以石門。張載勒銘之所。范睢通棧之地。邑戶遷逃。鄽里疏寂。版籍徒紀。征賦缺如。公綏之斯懷。集之斯至。墳無輟享之鬼。家有戀本之夫。邦國不空。既賴王祥之績。吾無憂矣。實惟蔣濟之能。制公檢校棣州刺史。俄而東胡叛換。北狄猖狂。鶚鈔虎飛。海蹙雲沸。殘破城邑。殺略吏人。激傷血於燕冀。鋪割胔於恒碣。兩河之土崩矣。百姓之心搖矣。則天皇后有命分麾。寘懷撲燎。班告群后。時惟念哉。公拜書雨泣。杖節雷敺。申畫郊圻。慎固封守。威以震敵。惠以保甿。故得境內無柝聲。野外無塵影。猶祭彤之有勇。虜不敢窺。若李廣之能飛。寇恒警避。賊平。授使持節蘄州刺史。蘄州蕪迥。楚風輕亟。磯連黃石之山。江帶青林之浦。公敷國典。灑朝恩。斟化源。撰猷懿。鎮動以德。闔郡知方。息競以義。眾事攸敘。貪殘盡去。自使乳虎浮江。災疫不生。即有牽牛入界。尋除都督潭衡等七州諸軍事潭州刺史。建麾涉境。先求異行。停輿決訟。應變如神。興廢唯降其一書。得失每詢於三老。且青陽舊城。白鷺通浦。
控引江嶺。括集山谿。交貿所競。冠蓋斯雜。示之以無欲。盜子悅化以歸農。激之以至淳。浮客感攜而請賦。故年景未及於周次。風化穆著於衡湘矣。公以老浸生危。官疲神耗。深惟退身之誡。頻奏乞骸之表。制曰。潭州都督楊志本。歷官歲久。懸車禮及。宜遂請老之誡。以就歸閑之美。可聽致仕。於是高謝方鎮。卷懷條察。俶圖輕舸。特去江潭。言念安車。展游田里。而災禽集舍。息馬歸山。長沙捐壽。昊天不弔。維長安四年秋八月十七日。薨於州館。享年七十有七。號黎沸境。慟庶蔞庭。莫不若喪慈親。願行衰絰。雖倉慈既歿。激深慕於圖形。郭伋云亡。注隤思於配社。亦蔑茲尚矣。惟公姿範端凝。精符朗秀。器含經濟。而緯以斯文。才抱圓通。而幹以洵直。宏虛受以廣納。資用晦以沖謙。遊其域。則童幼警其卑。野賤忘其窶。泳其波。則驕伐以酌損。剛戾以克柔。瑰節霜明。偉尚煙竦。橫德輝以爍邦族。鏘嘉聞而滿區縣。學成淵海。隔風雨而恒觀。辨若奔濤。鑄鍵機而不發。常慕汲黯。寧為管仲。維跡在公。匪懷私已。率誠任道。深祈利物。位愈高而魂益厲。績既凝而心更勤。食不貳味。居不重席。俸祿必散於孤親。車馬共敝於同友。實漢元以來。未有
可若斯人也。夫人昌寧郡君河南長孫氏。周尚書左僕射鄶國公儉之孫也。體備柔閑。道鍾清懿。言而可式。動必由禮。纖累不挂於心。浮偽豈迴其首。肅侍巾櫛。勉執紘綖。邈邈承姑。獲茝蘭而必獻。拳拳訓子。見俎豆而斯寧。義渥旁周。仁光下逮。允釐中事。載穆其序。端儀麗軌。抑不可選歟。悲夫。朝露未晞。雲無處所。同辟司徒之室。初得賜封。在季武子之階。終聞許合。以大足元年。卒於蘄州官舍。春秋六十九。粵神龍元年八月二十五日。合祔於咸陽舊塋。禮也。田疏畢陌。樹鬱平陵。立石前傾。依然哭鳥之象。野墳旁野。別為埋鹿之標。有子前永州司功景前左勳衛鉉等。鳳毛齊整。麟角早成。孝思既深。觀行無缺。勤兼叔度。遙迎蜀漢之喪。潔比濬沖。不受源州之贈。封樹畢矣。晨昏已矣。永言報之。誠罔極矣。將憲乎銘鼎景鍾之跡。茲所以昭德紀功之義。迺虔集洪懿。俾勒於翠石。敢旌不朽焉。其詞曰。龜文爍電。龍友先風。三軍可指。千里易窮。疇克光配。洪惟我公。侯宗磊落。襄系豐融。世有象賢。門傳清白。牧守連起。采章重赫。義叶奉圖。寵深同席。德邁不匱。慶流斯積。昭哉嗣服。穆穆厥聲。恪慎克孝。資忠以貞。回涯江匯。朗節霜橫。
儒林直秀。吏道旁精。爰視決曹。志清叢棘。人有哀淚。形無慍色。肅傳皇皇。飲冰翼翼。屢酌貪水。寧罹譖薏。典農燕塞。轉食卭郵。稔應銅雀。卭來木牛。自此康海。旋移蔣州。人安偉化。虜懾雄謀。昔離蘄服。去思猶詠。今鎮湘潭。來歌轉盛。府吏歸殖。江神斷娉。辭懇今行。恩愈謝病。如何迅息。不享期頤。鷹隨牽旐。虎送還輀。短矣清室。孤魂久嫠。既詢鄒母。雙棺合茲。漭昧真宅。穹崇邱冢。客土新封。行椒舊拱。惟哲嗣兮精孝。泣昊天兮思重。仰構代兮昆吾。琢貞石兮岑竦。
集／總集／全唐文／全唐文／卷三百九十五／陶舉／花萼樓賦　以花萼樓賦一首并序為韻(P.4031-2)
花萼樓賦以花萼樓賦一首并序為韻
粵若稽古。大哉皇家。叶聰明於六聖。敦孝友於四遐。睦親親以相及。樂韡韡以同華。漢后龍宮。建邸園之水樹。梁王鴈沼。通禁夜之煙花。仍峻隅以立制。葺重樓之可嘉。嘉其
謂何。感物而作。取諸棠棣。目以花萼。既揆日而爰謀。亦占星而是度。奢必去泰。儉而匪薄。素璧照耀以霜皜。丹桂翕赩而霞錯。疊欒櫨之夭矯。繞軒楹之周流。雖麗萼之不足。實規模而寡仇。秦王祈年之觀。漢武井榦之樓。在縱驕而彼得。豈興奇而我儔。若乃百寮望幸。一人流煦。君御下而觀風。臣登高而獻賦。信布澤而昭德。豈徒樂而是務。術徑且千。鄽閈如一。察遠近而皆盡。指纖微而匪失。前卷珠簾。後卻疏牖。分渭北之川光。別終南之峰首。千門迴霽。百陌微明。翠幄凝煙。暖青軒以靄映。紅荷浸水。嬌綠浦以縈盈。咨謀景暇。遊務晨并。爰居爰處。載𥬒載語。萬人是察。九族惟敘。猶側聽於輿言。或敢揚於君舉。
集／總集／全唐文／全唐文／卷五百七十／柳宗元　二／京兆府賀嘉瓜白兔連理棠樹等表(P.5767-2)
京兆府賀嘉瓜白兔連理棠樹等表
臣某言。今月日中使王自寧出徐州刺史張愔所進嘉瓜圖及白兔兒一。並出陳許等州觀察使上官說所進許州連理棠樹圖示百寮者。惟天眷命。是降百祥。惟聖欽承。用膺多福。臣某誠慶誠賀頓首頓首。臣伏以太和所蒸。至德斯應。圖物獻瑞。周於遠方。神瓜合形。式表緜緜之慶。異棠連質。用彰韡韡之榮。況金風發祥。白兔來擾。告有秋之嘉應。著成歲於神功。雜遝紛綸。如山斯委。人盡登於壽域。物咸暢於薰風。況臣特感深恩。欣逢眾瑞。踊躍之至。倍萬恆情。
集／總集／全唐文／全唐文／卷六百九十／符載　三／送袁校書歸秘書省序(P.7070-1)
送袁校書歸秘書省序
國朝以進士擢第為入官者千仞之梯。以蘭臺校書為黃綬者九品之英。其有折桂枝。坐芸閣。非名聲衰落。體命轗軻。不十數歲。公卿之府。緩步而登之。袁生富有春秋。挺豪健之姿。心氣剛明。端行美文。余始見於海昏。抵湓浦。西遊長安。長安士大夫甚多之。日者昌黎韓公尹京兆。朗鑒之下應鄉試。浩浩千輩。生為甲冠。繇是為聞秀才焉。天官侍郎以判銓調士。生涉高級。繇是授讐校之官焉。於戲。人之生也。患詞不修。誠不立。苟進取行己者盡併。生也欲逃問望。傲富貴。其可得乎。去年秋。有休澣之請。來覲於伯兄。展禮於亞相。棣萼增韡韡之盛。賓主得厭厭之樂。道光事備。青春北歸。柳茁帝里。蘭芳省署。嘯侶持觴。吟弄風月。藉藉當年。為樂何如。走以嘉禮。一來江夏。相值於諸侯之館。因得與群彥賦祖行詩。實亦從此旋歸舊隱。偶長松老鶴。為度時之適。豈復以華鬢為肺腸之慮哉。中朝珪組君子。大半皆匡廬之舊。間闊久矣。為余揖其休暢也。
集／總集／全唐文／全唐文／卷八百五十九／杜韡(P.9012-2)
杜韡
韡。周顯德二年官右補闕。
子／醫家／御定佩文齋廣群芳譜／天時譜　卷一至卷六／春　卷一至卷三／卷三　三月(P.1-1)..[文淵閣四庫全書本]
欽定四庫全書
御定佩文齋廣羣芳譜卷三
天時譜
三月寒食清明上巳榖雨附見
〔增〕《禮記‧月令》季春之月日在胃昏七星中旦牽牛中［註］日月會於大梁而斗建辰之辰也　桐始華　萍始生　乃為麥祈實　是月也生氣方盛陽氣𤼲泄勾者畢出萌者盡達不可以内　命野虞毋伐桑柘鳴鳩拂其
羽戴勝降于桑［註］蠶將生之𠉀也　具曲植籧筐后妃齋戒親東鄉躬桑禁婦女毋觀省婦使以勸蠶事　梁元帝《纂要》三月曰季春亦曰暮春末春晚春
〔原〕《花月令》是月也白桐榮荼䕷條逹牡丹始繁麥吐華楝花應𠉀楊入大水為萍
〔增〕《瓶史月表》三月花盟主牡丹滇茶蘭花碧桃花客卿川鵑梨花木香紫荆花使令木筆薔薇謝豹丁香七姊妹郁李長春　《花歴》三月木筆書空棣蕚韡韡海棠睡繡毬落
子／醫家／御定佩文齋廣群芳譜／花譜　卷二十二至卷五十三／卷二十八　棠棃花等／常棣花／彚考(P.4-2)..[文淵閣四庫全書本]
［彚考］
〔原〕《詩‧秦風》山有苞棣
〔増〕《詩‧小雅》常棣之華鄂不韡韡［傳］常棣棣也鄂猶鄂鄂然言外𤼵也韡韡光明也［箋］承華者曰鄂不當作拊拊鄂足也鄂足得華之光明則韡韡然盛興者喻弟以敬事兄兄以榮覆弟恩榮之顯亦韡韡然
〔原〕〈小雅〉彼爾維何維常之華［傳］常常棣也
〔増〕《宋景文茟記》莒公言詩有常棣之華逸詩有唐
棣之華世人多誤以常棣為唐棣於兄弟用因唐誤常且常棣棣也唐棣栘也栘開而反合者也此兩物不相親　《三栁軒雜識》姚氏殘語以常棣為俗客兄弟之義不可稱俗今改為和客　《花經》郁李七品三命
子／醫家／御定佩文齋廣群芳譜／花譜　卷二十二至卷五十三／卷二十九　荷花一／集藻／賦(P.20-2)..[文淵閣四庫全書本]
［賦］
御製〈西苑芙蕖賦〉惟澤芝誌於爾雅菡蓞詠於風詩繄金塘
之麗草允栁沼之朱儀夫其的爍輕莎翩躚清瀨玉節蟠根翠羽襞葢縷黃作鬚跗紫成𦷾䕃太液之漣漪蕩昆明之霧靄爾乃幽房晨折芳葩夜舒前迎丹殿後匝瑶除髙披直道斜嬝周廬萋萋川碧淼淼天虚光留錦騖隂唼文魚葉𣻌珠而錯落影翻月而軒渠若夫黛罨如烟華濃似𦂶藻采橫洲霱雲被沚或雪沁瓊英螺含碧蘤桃倩紅𧀮菊分金蕊競秀揚輝爛兮出水如仰如俯似低復昂𠅘𠅘交𠋣田田並将宛若瑶林之四映矯如朱鷺之載翔至於
萍合橋㾗蒲牽波縠溪静禽喧臺髙樹複梅雨滳而浮馨麥飈扇而散馥氤氲於講席之書郁烈乎侍臣之服間命沙棠之楫駕芙蓉之舟似搴華峰之種無待汾水之謳宴羣工於在鎬聊悦豫以凝庥盖其濯素挺生拔泥不滓外直中通花榮實㫖潔比髙人清同君子是以廬山則淵明屆焉濂溪則惇頤樂只余願賢士之釋荷裳乃睠幽姿而不自已
〔増〕漢閔鴻〈芙蓉賦〉乃有芙蓉靈草載育中川竦修幹以
凌波建綠葉之規圓灼若夜光之在𤣥岫赤若太陽之映朝雲乃有陽文修嫮傾城之色揚桂枻而来遊玩英華於水側納嘉賔兮傾筐珥紅葩以為餙感夭桃而歌詩申闗雎以自敕嗟留夷與蘭芷聴鶗鴂而不鳴嘉芙蓉之殊偉託皇居以𤼵英　魏曺植〈芙蓉賦〉覽百卉之英茂無斯華之獨靈結修根於重壤泛清流而擢莖其始榮也皦若夜光尋扶桑其揚暉也晃若九陽出暘谷芙蓉蹇産菡萏星屬𢇁條𡸁珠丹榮吐綠焜焜韡韡爛
若龍燭觀者終朝情猶未足於是狡童媛女相與同遊擢素手於羅袖接紅葩於中流　晉孫楚〈蓮花賦〉有自然之麗草育靈沼之清瀨結根繫於重壤森蔓延以騰邁爾乃紅花電𤼵暉光曄曄仰曜朝霞俯照緑水潜緗房之奥密兮含珍藕之甘腴攅聚星列纖離相扶㣲若𤣥黎披幽夜粲若鄧林飛鵷雛　潘岳〈蓮花賦〉偉𤣥澤之普衍嘉植物之並敷遊莫羙於春臺華莫盛於芙蕖於是恵風動冲氣和眄清池翫蓮花舒綠葉挺纖柯結
綠房列紅葩仰含清液俯濯素波修柯婀娜𣐱莖苒弱流風徐轉廻波㣲激其望之也曄若皦日燭崑山其即之也晃若盈尺映藍田　〈芙蓉賦〉䕃蘭池之豐沼育沃野之上腴課衆榮而比觀煥卓犖而獨殊狎獵雲布窋咤星羅光擬燭龍色奪朝霞丹煇揮紅飛鬚𡸁的紛披赩赫散煥熠爚流芬賦采風靡雲旋布濩磊落蔓衍夭閑𤼵清陽而增媚潤白玉而加鮮　夏侯湛〈芙蓉賦〉臨清池以遊覽觀芙蓉之麗華潜靈藕於𤣥泉擢修莖乎
清波煥然䕃沼灼爾星羅若乃廻縈外散菡萏内離的出艶𤼵葉恢花披綠房翠𦷾紫飾紅敷黃螺圓出𡸁蕤散舒纓以金牙㸃以素珠固陂池之麗觀尊終世之特殊爾乃採淳葩摘圓質析碧皮食素實味甘滋而清羙同嘉異乎橙橘参嘉果以作珍長𠑽御乎口實　宋傅𠅙〈芙蓉賦〉考庶卉之珍麗實總羙於芙蕖潜幽泉以育藕披翠蓮而挺敷汎輕荷以冒沼列紅葩而曜除徼旭露以滋采靡朝風而肆芳表麗觀於中沚播郁烈於蘭
堂在龍見而萌秀於火中而結房豈呈芬於芷蕙将越味於沙棠詠三閭之被服羙蘭佩而荷裳伊𤣥匠之有瞻悦嘉卉於中渠既輝映於丹墀亦納芳於𦂶䟽
〔原〕鮑照〈芙蓉賦〉感衣裳於楚賦詠憂思於陳詩訪羣英之艶絶標髙名於澤芝會春陂乎夕張搴芙蓉而水嬉抽我衿之桂蘭㸃子吻之瑜辭𨕖羣芳之徽號羙斯花之郁烈抱兹性之清芬稟若華之驚絶單蓲陽之妙手測淲池之光潔爍彤輝之朙媚粲雕霞之繁悦顧椒丘而
非偶豈圓桃而能埓彪炳以蒨藻翠莖而紅葩青房兮規接紫的兮圓羅𣗳妖婬之弱幹散菡萏之輕荷上星光而倒景下龍鱗而𨼆波戲錦鱗而夕映曜繡羽以晨過結游童之湘吹起榜妾之江歌備日月之温麗非盛明而謂何若乃當融風之暄盪承暑雨之平渥被瑶塘之周流繞金渠之屈曲排積霧而揚芳鏡洞泉而含綠葉折水以為珠條集露而成玉潤蓬山之瓊膏輝葱河之銀燭𠜍五華於仙草超四照於靈木雜衆姿於開卷
閲羣貌於昬明無長袖之容止信一笑之空城森紫葉以上擢紛緗蕊而不傾根雖割而琯徹柯既解而𢇁縈感盛衰之可懐質始終而常清故其為芳也綢繆其為媚也奔𤼵對妝則色殊比蘭則香越泛明彩於宵波飛澄華於曉月陋荊姬之朱顔笑夏女之光髮恨狎世而貽賤徒愛存而賞沒雖凌羣以擅竒終從嵗而零歇
〔増〕梁簡文帝〈採蓮賦〉望江南兮清且空對荷華兮丹復紅卧蓮葉而覆水亂髙房而出叢楚王暇日之歡麗人
妖艶之質且棄𡸁釣之魚未論芳䓑之實惟欲迴渡輕船共採新蓮傍斜山而屢轉乘橫流而不前於是素腕舉紅袖長迴巧笑堕鳴璫荷稠刺宻亟牽衣而綰裳人喧水濺惜虧朱而壊妝物色雖晚徘徊未返畏風多而榜危驚舟移而花逺謌曰𡮢聞蕖可愛採擷欲為裙葉滑不留綎心忙無暇薫千春誰與樂惟有妾随君　元帝〈採蓮賦〉紫莖兮文波紅蓮兮芰荷綠房兮翠盖紫實兮黃螺於時妖童媛女蕩舟心許鷁首徐廻兼傳羽杯
棹将移而藻挂船欲動而萍開爾其纎腰束素遷延顧歩夏始春餘葉嫩花初恐沾裳而淺笑畏傾船而斂裾故以水濺蘭橈蘆侵羅𧟆菊澤未反梧臺逈見荇濕霑衫菱長繞釧泛柏舟而容與歌採蓮於江渚歌曰碧玉小家女来嫁汝南王蓮花亂臉色荷葉雜衣香因持薦君子願襲芙蓉裳　昭明太子〈芙蓉賦〉色兼列彩體繁衆號初榮夏芬晩花秋曜興澤陂之徽章結江南之流調　江淹〈蓮花賦〉檢水陸之具品閲山海之異名珍爾
秀之不定乃天地之精英殖東國之流詠出西極而擅名方翠羽而結葉比碧玉而為莖蕊金光而赩色藕氷折而玉清載紅蓮以吐秀披絳葉以舒英故香氛感俗淑氣参靈躑躅人世茵蒀祇㝠青桂羞烈沉水慚馨於是生乎澤陂出乎江隂見彩霞之夕照覿雕雲之晝臨既翕赩於洲漲亦映曖於川潯奪夜月及熒光掩朝日與赩火出金沙而延曜被淥波而覃拖冠百草而絶羣出異𩔖之衆夥故仙聖傳圖英𨼆留記一為道珍二為
世瑞𤼵青蓮於王宫驗竒花於陸地若其江淡澤芬則照電爍日池光沼綠則明璧洞室曜長洲而瓊文映青崖而火質或凴大淵之清峭或殖疏圃之蒙宻故河北櫂歌之姝江南採菱之女春水厲兮楫潺湲秋風駛兮舟容與著縹芰兮出波擥湘蓮兮映渚迎佳人兮北燕送上客兮南楚知荷華之将晏惜玉手之空佇廼為謡曰秋雁度兮芳草殘琴柱急兮江上寒願一見兮道我意千里逺兮長路難若其花實各名根葉異辭既號芙
蕖亦曰澤芝麗詠楚賦艶歌陳詩非獨瑞草爰兼上藥味靈丹砂氣驗青艧乃可劍棄海岫龍舉雲㠋畫臺殿兮霞蔚圖縑縞兮炳爍永含靈於洲渚長不絶兮川壑
〔原〕唐王勃〈採蓮賦〉非登髙可以賦者惟採蓮而已矣况洞庭兮紫波復瀟湘兮綠水或暑雨兮朝霽乍凉飈兮暮起黛葉青跗烟周五湖紅葩絳蘤電爍千里尤見重於幽客信作謡於君子爾其珍族廣茂淑類博傳藻河渭之空曲被沮漳之淪漣燭澄灣而爛爛亘修漲之
田田豈直水區澤國江漘海壖是以吴娃越艶鄭婉秦妍感靈翹於上節悦瑞色於中年錦㠶映浦羅衣塞川飛木蘭之畫楫駕芙蓉之𦂶船問子何去幽潭採蓮已矣哉誠不知其所以然賞由物召興以情遷故其游泳一致悲欣萬緒至若金室麗妃璇宫佚女傷鳯臺之寂寞厭鸞扃之閑處侍飲南津陪歡北渚見磯岸之紆直覿旌旄之低舉上苑神池芳林御陂樓隂架沚殿彩乗漪張拜洛之容衞備橫汾之羽儀簫鼓𤼵兮龍文動鱗
羽喧兮鷁首移咸靚妝而麗服各分騖而並馳蘋縈漿礙荇觸船危視雲霞之沃蕩望林泉之蔽虧洪川泱泱兮菡萏積綠水湛湛兮芙蕖披惜嵗時兮易晚傷君王兮未知折紺房與湘菂攬紅葩及碧枝廻綃裙兮竊獨歎歩羅襪兮私自竒莫不驚香悼色畏别傷離復有濯宫年少期門公子翠髮蛾眉頳唇皓齒傅粉蘭堂之上偷香椒屋之裏亦復銜恩激誓佩𠖥緘愁承好賜之珍席奉嬉遊之彩斿繡楝曛兮翠羽帳瑶塘曙兮青翰舟
搴條拾蕊沿波泝流池心𡩖而藻薄浦口窄而萍稠和橈姬之衞吹接榜女之齊謳去復去兮水色夕採復採兮荷葉秋願承歡而卒嵗長接席而寡仇於是薊北無事𨵿西始樂霧盡江垠氣恬海寞消怪氣於沅澧照榮光於河洛殊方異類舞詠相錯王公𠨞士歌吹並作則有侯家瑣第戚里芳園穿池壩岸之曲蓄水河陽之源隄防谷口島嶼轘轅嘉木畢植靈草具繁沉桂北之丹藕濯荊南之紫根鬱凄凄而霧合燦曄曄而霞翻洎乎
氣徹都鄙景華川陸麥雨㣲凉梅飈淺燠命妖侣於石城嘯娱朋於金谷乃使綠珠捧棹青琴理舳樽芳醪藉珍餗汎玉潭之瀰漫遶金渠之隈隩石近水而苔濃岸連山而𣗳複排芰末而爭逺託蘆間而競逐赴汨凌波飛袿振羅風低綠幹水濺黃螺上客喧兮樂未已羙人醉兮顔将酡畏蓮色之如臉願衣香兮勝荷徘徊郢調悽慘燕歌念窮歡於水涘誓畢賞於川阿結漢女邀湘娥北溪蕊尚密南汀花更多恨光景兮不駐指芳馨兮
謂何若乃南楚義妻東吴信婦結䄜整佩承筐奉帚忽君子兮有行復良人兮逺征南討九真百粤北戍雞田雁城念去魂駭相視骨驚臨春渚兮一送見秋潭兮四平與子之别烟波望絶念子之寒江山路難水淡淡兮蓮葉紫風颯颯兮荷花丹翦瑤帶而猶欷折瓊英而不歡既而緣隈逗浦還栧歸㯭睠芳草兮已殘憶離居兮方苦延素頸於極漲攘皓腕於神滸惜佳期兮末由徒增思兮何補又若倡姬蕩媵命侣招羣淇上洛表湘臯
汝墳望洲草兮翡翠色動浦水兮驪龍文願觧佩以邀子思搴裳而從君悲時暮愁日曛鳴鐶釧兮響窈窕艶珠翠兮光繽紛憐曙埜之絳氣愛晴天之碧雲棹廵汀而栁拂船向渚而菱分掇翠莖以翳景襲朱蕚以為裙梃楫凌亂風流雨散鳴榔絡繹霧罷烟釋状飛虯之蜿蜿若驚鴻之奕奕艇怯奔潮篙憎淺石絲著手而偏繞刺牽衣而屢襞乃有貴子王孫乘間縱觀何平叔之符彩潘安仁之藻翰税龍馬於金堤命鳧舟于石岸錦纜
翻灑銀檣照爛日側光沉風驚浪深紆北渚之新贈恣東溪之密尋鴛鴦繡彩之文履瑇瑁瓊華之寶琴扣舷擊榜吴歈越吟溱與洧兮葉覆水淮與濟兮花冒潯值朙月之夕出逢丹霞之夜臨茱茰歌兮軫妾思芍藥曲兮傷人心伊採蓮之賤事信忘情之葢寡雖迹兆於水鄉遂風行於天下感極哀樂聲参鄭雅是以緬察谷底窮覽地維北盡豐鎬澇潏南究巴沲越沂莫不𠉀期應節沿濤汎湄薄言採之興言服之𤼵文扃之麗什動幽
幌之情詩使人結眷令人相思宜其色震百草香奪九芝棲碧羽之神雀負青𦫉之寶龜紫秩流記丹經秘詞豈徒加繡柱之光彩曄文井之華滋已矣哉向使時無其族代乏厥類獨秀上清之境不生中國之地學鸞鳯而時来與鶼鶼而間至必能使衆瑞彩沒羣貺色沮湯武齋戒伊臯延佇豈俾夫秦童趙僕倡姬艶女狎而玩之擷而採之乎時有東鄙幽人西園舊客常陪帝子之輿經侍天人之籍詠綠竹於風曉賦彤管於日夕暑徃
寒来忽矣悠哉蓬飄梗逝天涯海際似還卬之寥廓同適越之淫滯蕭索窮途飄颻一隅昔聞七澤今過五湖聼菱歌兮幾曲視蓮房兮幾株非鄴地之宴語異睢苑之歡娱况復殊方别域重瀛複嶂虞翻則故鄉寥落許靖則生涯惆悵感芳草之及時懼修名之或喪誓剗迹潁上棲影渭陽枕箕岫之孤石泛磻溪之小塘餐素實兮吸絳芳荷為衣兮芰為裳永潔已於丘壑長寄心於君王且為歌曰芳華兮修名竒秀兮異植紅光兮碧色
稟天地之淑麗承雨露之霑飾蓮有藕兮藕有枝才有用兮用有時何當娜婀華實移為君含香藻鳯池　宋之問〈秋蓮賦并序〉天授元年勑學士楊炯與之問分日於洛城西入閣每雞鳴後至羽林仗閽人奏名請龜契佇命拱立於御橋之西玉池清冷紅蕖菡萏謬履扃闥自春徂秋見其生視其長覩其盛惜其衰得終天年而無夭折者良以隔礙仙禁人莫由見向若生於瀟湘洞庭溱洧淇澳即有吴姬越客鄭女衞童芳心未成採擷
都盡今委以白露順以凉風榮落有期秋分畢矣斐然願歌其事乆之乃為秋蓮賦焉若夫西城秘掖北禁仙流見白露之先降悲紅蕖之已秋昔之菡萏齊秀芬敷競𤼵君門閟兮九重兵衞儼兮千列綠葉青枝緣溝覆池映連旗兮揺艶揮長劍兮陸離疏瀍兮裂榖交流兮相沃四繞兮丹禁三匝兮承明曉而望之若霓裳宛轉朝玉京夕而察之若霞標灼爍散赤城既如秦女艶日兮鳯鳴又似洛妃拾翠兮鴻驚足使瑶草罷色芳𣗳無
情複道兮詰曲離宫兮相屬飛閣兮周廬金鋪兮璧除君之駕兮旖旎蓮之葉兮扶疎萬乘顧兮駐綵騎六宫喜兮停羅裾仰仙遊而徳澤縱幽覽而神虚豈與夫溪澗兮沼沚自生兮自死海泝兮江沱萬里兮烟波泛漢女遊湘娥佩鳴玉戲清波中流欲渡兮木蘭楫幽泉一曲兮採蓮歌江南兮峴北汀洲兮不極既有芳兮莎城長無艶兮水國豈知移植天泉香飄列仙嬌紫臺之月露含玉宇之風烟雜葩兮照燭衆彩兮相宣鳥翡翠兮
丹青翰𣗳珊瑚兮林碧鮮夫其生也春風晝蕩爍日相煎夭桃盡兮穠李滅出大堤兮艶欲燃夫其謝也秋灰度管金氣騰天宫槐疎兮井桐變搖寒波兮風颯然歸根息艶兮八九月乘化無窮兮千萬年越人望兮已長久鄭女採兮無由緣何深蔕之能固何穠香之獨全别有待制揚雄悲秋宋玉夏之来兮翫早紅秋之暮兮悲餘綠禮盛燕臺人非楚材雲霧圖兮蘭為閣金銀酒兮蓮作杯落英兮徘徊風轉兮哀哀入黃扉兮灑錦石縈
白蘋兮覆綠苔寒暑忙忙兮代謝故葉新花兮往来何秋日之可表托芙蓉以為媒
〔増〕白居易〈荷珠賦〉迸水所集輕荷正敷引修莖而出葉凝玉液以成珠浄緑田田神龜之巢處斯在虚眀皎皎靈鵲之銜来豈殊既羅列其青葢又昭章於白榆亂㸃的爍分規青瑩仰虚無以上出掩晶熒而外映灑之不著湛兮逾浄時寄寓於傾欹每因依於平正可止則止必荷之中央在圓而圓得水之本性飃飈既息而常凝魚鳥頻衝而不定爾乃
一氣暗後初陽照前宿雨霽而猶在曉露裛而正鮮熠熠有光映空水而煥若纍纍無數遍池塘而炯然宛轉而魚目廻視冲融而蚌胎未堅因霑濡而大小随㪚合以虧全輕彩蕩𣻌芳濃厭浥眀璣而夜月争光丹粟而晨霞散入其息也與波俱停其動也與風皆急若轉於掌乃是江妃之珠如凝於盤遂成泉客之泣冰壺捧玉而殊倫水鏡沈精而莫及則知氣有相假物有相資惟雨露之留處當芙蓉之茂時雖賦象而無準必成形而
在兹喻於人則寄之生也擬於道則冲而用之自契𤣥珠之妙何求赤水之遺　宋歐陽修〈荷花賦〉𡵯蘭塘以清暑兮颯蘋風以中人擷杜若之春榮兮搴芙蓉於水濵嘉丹葩之耀質出綠水而含新䕃曲池之清泚𣻌波紋之淵淪披紅衣而耀彩寄清流而託根挺無華之淺艶靡競麗乎先春抱生意以自得兮及薫時之嘉辰若夫夏畹蘭衰夢池草密惨羣芳之已銷獨斯蓮之迥出可以嗅清香而折酲可以玩芳華而自逸况其晩浦烟
霞水𠅘風日投文竿而餌𡸁泳萍莖而波溢𢇁縈藕以全折杯卷荷以半側墜紫菂以𣣱烟斂紅芳而向夕可憐影兮相顧列金葩而返植清風遏以似起碧露合而乍失或兩兩以相扶漸𠅘𠅘而獨出𤼵臙脂於北土生異香於西域匪江妃之小腰即廣陵之清骨爾乃曲沼㣲陽橫塘細雨逐橋上之歸鞍笑堤邉之遊女堕虹梁而窺影𠋣風臺而欲舞覆翠被以薫香然犀燈而照浦雙心並根千株泣露湛月白而風清杳池平而𣗳古送
艇子於西州聞棹謳於北渚迎桃根而待檝逢宓妃而未渡廹而視之靚若星妃臨水而脉脉盈盈逺而望之杳如峡女行雲而朝朝暮暮其妖麗也其閒雅也香荃橈兮木蘭舟澹容與兮悵夷猶東西随葉𨼆上下逐波浮已見雙魚能比目應笑鴛鴦會白頭昔聞妃子貴東隣池上金花不染塵空留此日田田葉不見當時歩歩人　明申時行〈瑞蓮賦并序〉惟聖皇御歴十有四年道化滂流和氣翔洽於時崇慈寜之新構備尊飬之上儀
大孝潜孚靈貺昭答乃有嘉蓮獻異重臺𤼵祥萬乗臨觀六宫燕喜信熙時之上瑞馨徳之貞符爰付丹青用𡸁琬琰命臣等賦之臣謹拜手𥟵首而作賦曰若夫璇宫壯麗紫殿巍峩接蓬莱之仙苑環太液之㤙波渟泓𤣥澤醖釀醇和欣嘉生之咸鬯紛靈瑞其何多宛彼芙蕖嫣然沼沚載以文罌陳之金戺覆碧葉兮田田𣻌清漣兮泚泚被茝紉蘭抽黃曵紫既冉冉以流馨復重重而結𦂶爾其艶外生艶華中吐華剖碧房兮敷絳蕚幻
珠實兮成丹葩粲英英其疉起芬郁郁其交加乃若旭日方升𠨞雲有爛初抱赤兮若傾忽飛丹兮若煉如盤如葢臨金掌以曈曨非霧非烟照虹梁而璀璨又若桂輪乍滿蕙露初零凝清輝兮湛湛潄芳潤兮盈盈紺宇層樓接銀潢而瀲灔雲鬟髙髻開寶鏡以晶熒又若凉雨纔收薫風徐送濯雲錦兮澄鮮舞霓裳兮飛動凌波綽約宛洛浦之驚鴻翽羽翩躚恍秦臺之儀鳯至於星敷電𤼵霧變霞蒸觸景而生態隨物而賦形縦他卉之
穠麗未若茲花之最靈觀其托體慈闈敷榮秘殿映藻井以生妍傍𦂶疏而呈倩煒煌三秀之庭揺曳五明之扇載色載笑如承長樂之歡来㳺来觀每荷重瞳之眷詫神物之有知信人寰之僅見豈比夫駢花并寔連理分枝望舒生於漢圃合歡産於唐池太華峯頭徒咏如船之異麻姑壇上虚傳變碧之竒斯盖重申之佑命特顯象於昌期猗歟我皇徳如虞聖時業業以憂勤日䕫䕫而祇敬承顔順志極尊飬之隆解慍阜財布𡩖仁之
令故珍貺駢𩥚而竒祥疉應䋲繩繼繼用彰累葉之休赫赫眀眀式表重華之盛尚増修於𤣥徳庶永承乎天慶
〔原〕申時行〈後瑞蓮賦〉有韡者華婉如清揚菡萏為簮芙蓉為裳出五沃之上腴兮苞九疑之竒芳繄中通而外直兮洵䔍實而輝光徳可比於君子兮又奚遜夫國香羌託種於𩄇沼兮載移根於長樂挺翠盖之團團兮冒朱華之灼灼枝承蕤以婀娜兮何揚翹之磊落揉珠菂以成葩兮煥重英之出蕚森濯潁於芝房兮儼敷
榮於菌閣朝晞髮於扶桑兮若葵赤之常傾夕弄影於望舒兮象桂輪之載盈峩星冠於絳闕兮散霞標於赤城鳯羽矯其翩翻兮蜃樓起而崢嶸恣意態之橫出兮紛可炳於丹青彼新宫之嶻嶪兮固神靈之所宅薫風扇其淳和兮甘雨滋其薌澤卿雲助其爛漫兮膏露増其的皪夫惟孕粹而鍾祥兮肆焜煌而舄奕乃其含芬桂掖流曄椒塗承恩輝於黼幄兮分繡采於翟䄖映畫堂之甲帳兮迎紫𦋺之金輿燦榮光於華渚兮鬱佳氣
於蓬壺宫伯忻忻而告瑞慈顔𥠇𥠇其歡愉何司花之特巧殆坤元之出符天子乃考祥圖披靈契徴素蓮於王母遡石蕖於炎帝或一房而百子或一花而千嵗兆多夀而多男允卜年而卜世於是羣臣効三呼之祝薦萬嵗之觴陳瓜𤔅椒聊之什詠竹苞松茂之章曰文子與文孫兮𠈷熾而昌曰聖母及聖皇兮𠈷夀而康如重臺之積累共乾坤而乆長臣拜手而作頌庸昭示於無疆頌曰瞻彼璇宫臨紫極兮仙籞神池滙靈澤兮煜煜
竒葩産禁掖兮綠葉朱華苞翠菂兮重英疉蕚何赩赫兮地符山川帝申錫兮百世本支兆蕃碩兮慈齡聖算齊箕翼兮小臣獻頌揚休徳兮福禄萬年子孫千億兮
子／醫家／御定佩文齋廣群芳譜／花譜　卷二十二至卷五十三／卷四十三　玫瑰等／棣棠／集藻／七言律詩(P.11-1)..[文淵閣四庫全書本]
［集藻］
［七言律詩］
〔原〕宋梅堯臣〈棣棠花〉更衣入侍宮中貴韡韡芸黃殿後花𨷵色長宜日光近生輝尤喜樹隂斜依稀服開風袂約畧仙盤裛露華不與艶桃偷結子漫天飛去作朝霞
子／類書／藝文類聚／卷第二十一／人部五／友悌(P.388)
友悌
爾雅曰．善兄弟為友．　尚書曰．惟孝友于兄弟．　毛詩曰．陟彼岡兮．瞻望兄兮．　又曰．棠棣之華．萼不韡韡．凡今之人．莫如兄弟．死喪之威．兄弟孔懷．原隰裒矣．兄弟求矣．鶺鴒在原．兄弟急難．　又曰．兄弟既翕．和樂且湛．　又曰．衞宣公之二子．爭相為死．　孝經曰．孝悌之至．通於神明．　禮記曰．兄弟親戚．稱其慈也．寮友稱其悌也．　又曰．兄良弟悌．夫義婦聽．家之肥也．　論語曰．兄弟怡怡如也．　列女傳曰．○御覽四百十六作宋躬孝子傳．任延壽之妻．字季兒．有三子．季兒兄季宗．□○宗下原空一字．太平御覽四百十六作與延壽爭事五字．延壽與其友殺季宗．後會赦．乃以告季兒．季兒曰．嘻．乃今語我乎．季兒曰．殺夫不義．事兄之讎亦不義．何面目以生．而戴天履地乎．延壽慙．自經．○按御覽．乃季兒遂自經死．事見列女傳五．此有脫字．又曰．古師安妻呂君．少寡無子．其兄犯法．君乃泣曰．少遭家不造．兄弟單尠．門宗唯兄存．而復此禍．我有一計．猶足免難．為辭乞代兄命．自經縣門．縣官嘉其義．乃捨之．　又曰．齊宣王時．有人鬬死道者．被一創．齊義二子立其傍．吏問之．兄曰．我煞之．弟曰．非兄．乃我煞之．朞年相推不決．召其母．問所欲殺活．母泣對曰．煞少者．相曰．少子人之所愛．欲煞之何也．對曰．少者妾之子．長者前妻之子．子雖痛．謂義何．宣王美其義．皆赦之．　漢書曰．卜式以田蓄為事．有少弟．弟壯．式脫身出．獨取畜羊百餘．田宅財物盡與弟．式牧十餘年．羊致千餘頭．買田宅．而弟盡破其產．又分財與弟者數矣．　又曰．王商父薨．商嗣．推財以分異母諸弟．商無所受．　東觀漢記曰．魏霸為長史．妻子不到官舍．念兄嫂在家勤苦．而獨尊樂．
故常服麁．不食魚肉．其子躬耕．與兄弟子同苦樂．鄉里皆慕其化．　又曰．王琳年十餘．喪父母．遭大亂．百姓奔逃．唯琳兄弟獨守家廬．弟季出．遇赤眉賊．將為餔．琳自縛．請先季死．賊矜而放之．　又曰．趙孝．兄弟怡怡．鄉黨歸德．天下亂．人相食．弟禮為賊所得．孝詣賊曰．禮羸瘦．不如孝肥．賊並放之．　續漢書曰．姜肱兄弟二人．皆以孝行著．與弟仲同被臥．慈親相友．及長相愛．不能相離．　吳書曰．劉繇與羣弟居．常夜臥早起．妻妾希見其面．【詩】魏陳王曹植贈弟白馬王彪詩曰．謁帝承明廬．逝將歸舊疆．清晨發皇邑．日夕過首陽．伊洛曠且深．欲濟川無梁．汎舟越洪濤．怨彼東路長．脩阪造雲日．我馬玄以黃．鴟梟鳴衡軛．犲狼當路衢．蒼蠅閒白黑．讒巧合親疎．欲還絕無逕．攬轡止踟蹰．秋風發微涼．寒蟬鳴我側．原野何蕭條．白日忽西匿．感物傷我懷．撫心長太息．丈夫志四海．萬里猶比鄰．何必同衾幬．然後展慇懃．倉卒骨肉情．能不懷苦辛．　晉陸機與弟雲詩曰．有命自天．崇替靡常．王師乘運．席卷江湘．俯慙堂構．仰惟先靈．孰云忍愧．寄之我情．昔我斯逝．族有餘榮．今我來思．堂有哀聲．我行其道．鞠為茂草．我履其房．物存人亡．撫膺泣血．灑淚彷徨．　晉陸雲答兄詩曰．昔我昆弟．如鸞如龍．今我友生．凋俊墜雄．華堂傾榱．廣宅頹墉．高門降衡．循庭樹蓬．　宋謝瞻答靈運詩曰．華萼相光飾．嚶鳴悅同饗．親親子敦余．賢賢吾爾賞．此景後鮮暉．云當一日長．萎葉受榮條．涸流好河廣．　梁簡文帝應令詩曰．微軀多幸．接萼嘉運．紫幄承慈．青襟稟訓．傍玉流溫．依蘭染薰．百氏既洽．六義乃摛．辭河瀉潤．高論忘疲．翠幕晨宇．朱花夜池．窗斜八綺．燈懸百支．　梁昭明太子示徐州弟詩曰．宴君晝室．靖眺銅池．三墳既覽．四始
兼摛．高宇既清．虛堂復靜．義府載陳．玄言斯逞．　梁劉孝綽與虞弟詩曰．下邑非上郡．徒然想二馮．余慙野王德．爾勗聖鄉風．望望餘塗盡．悽悽良宴終．朝蔬一不共．夜被何由同．　梁劉孝勝冬日家園別陽羨始興詩曰．四鳥怨離羣．三荊悅同處．如今腰艾綬．東南各殊舉．且欣棠棣集．彌惜光陰遽．黠吏本須裁．豪民亦難御．願勗千金水．思聞五湖譽．【賦】魏陳王曹植．建安十六年．大軍西討馬超．太子留監國．植時從焉．意有懷戀．遂作離思之賦．在肇秋之嘉月．將曜師而西旗．余抱疾以賓從．扶衡軫而不怡．慮征期之方至．傷無階以告辭．念慈君之光惠．庶沒命而不疑．欲畢力於旌麾．將何心而遠之．願我君之自愛．為皇朝而寶己．水重深而魚悅．林循茂而鳥喜．　又釋思賦曰．家弟出養族父郎中伊．余以兄弟之愛．心有戀然．作此賦以贈之．彼朋友之離別．猶求思乎白駒．況同生之義絕．重背親而為疎．樂鴛鴦之同池．羨比翼之共林．亮根異其何戚．痛別幹之傷心．　晉陸機述思賦曰．情易感於已攬．思難戢於未忘．嗟伊思之且爾．夫何往而弗臧．駭中心於同氣．分戚皃於異方．寒鳥悲而饒音．衰林愁而寡色．嗟余情之屢傷．負大悲之無力．苟彼塗之信險．恐此日之行昃．亮相見之幾何．又離居而別域．觀尺景以傷悲．撫寸心而悽惻．【文】晉潘岳哭弟文曰．視不見兮聽不聞．逝日遠兮憂彌殷．終皓首兮何時忘．情楚側兮常苦辛．【祭文】宋陶潛祭從弟文曰．曰仁者壽．竊獨信之．如何斯言．獨能見斯．年甫過立．奄與世辭．長歸蒿里．邈無還期．庭樹如故．齊宇廓然．孰云敬遠．何時復旋．　宋顏延之祖祭弟文曰．闔棺窮野．啟殯中荒．靈影夙滅．筵寑虛張．人往運來．自秋徂陽．蕃蘭落色．宿草滋長．孰云不痛．辭家
去鄉．爾之于役．爰適茲邑．上秋告來．方春佇立．如何不弔．吉違凶集．六親憧心．姻朋浩泣．我雖載奔．伊何云及．求懷在昔．追亡悼存．惟兄及弟．瞻母望昆．生無榮嬿．沒望歸魂．令龜吉兆．祖櫬東旋．靈轅次路．嚴舟在川．廓然何及．痛矣終天．【啟】梁簡文帝敍南康簡王薨上東宮啟曰．方當逸足長衢．克固蕃屏．而峯摧璧毀．一朝云及．綱兄弟各從王役．東守西撫．常願陪承甲館．同奉畫堂．預得西苑賦文．北場旋食．豈謂不幸．獨隔昭世．異林有悲．飛鳴斯切．伏惟殿下．愛睦思深．常棣天篤．北海云亡．騎傳餘藁．東平告盡．驛問留書．嗚呼此恨．復在茲日．　梁劉孝儀從弟喪上東宮啟曰．亡從弟遵．百行無點．千里立志．同氣三荊之友．假寑十起之慈．皆體之於自然．行之如俛拾．自碣宮陪宴．釣臺從幸．攀附鱗翼．三十餘載．茫昧與善．一旦長辭．匿光芒．璧碎符采．躬搖神筆．親動妙思．雖每想南皮．書憶阮瑀．行經北館．歌悼子侯．不足輩此深仁．齊茲舊愛．【書】吳陸景與兄書曰．向訣不知所言．追惟銜恨．恨結胸懷．懷此戀恨．何時可言．望路則尚近．別已千里．其為思結．纏在心膂．於是離折．路人悲之．況處此戚．兼之懿好．情之感咽．何時可勝．念兄始出．既當勞思．嚴寒向隆．經塗轗軻．既宜保德．為世作資．厚自珍愛．　又與兄書曰．自尋外役．出入三年．緣兄之篤睦．必時存之．寶錄兄書．積之盈笥．不得新命．無以自慰．時輒溫故．以釋其思．有信勿忘數字．每見手迹．如復蹔會．　又答從兄安成王書○嚴可均全梁文二十二云．類聚載此文於陸景後．案吳時諸陸無封安成王者．當是蕭昺之文(唐諱昺為景．)安成王者蕭秀也．于昺為從兄．曰．奉告清言溢目．眷逮周委．炎光已盛．願比勝宜．仰承發止．已次新林．引邁務殷．無妨怡賞．三湘奧區．九疑形勝．浮洲動
浪．聞眠鷗之舊說．安流洞浦．憶採若之遺風．昔景伯出蕃．高風振古．叔英之部．清約見稱．兄政譽平宣．威和兼濟．加以夏石奇雲．秋江迥月．翰飛紙落．理豐辭賦．賞末興餘．時希逮憶．睽離方遠．川塗脩曠．炎涼方改．願加珍勗．綠字可傳．自雲終閒．心傷淚灑．投筆無宣．　梁元帝答晉安王敍南康簡王薨書曰．南康兄器宇沖貴．風神英挺．魏之中山．徒聞退讓．晉之扶風．雖號師範．用今方昔．若吞夢雲．及尋陽私疾．孝感神明．殆不勝喪．扶而後起．猶冀天道可期．豈謂福善虛說．且分違易久．嘉會難逢．綢繆宮閫．不過紈綺之歲．離羣作鎮．動迴星紀之曆．志冀雙鸞之集．遽切四鳥之悲．松茂柏悅．夙昔歡抃．芝焚蕙歎．今用嗚咽．
子／類書／藝文類聚／卷第七十四／巧藝部／彈棊(P.1274)
彈棊
魏文帝典論曰．余於他戲弈之事．少所嘉．唯彈棊略盡其功．乃為之賦曰．昔○太平御覽七百五十五昔下有京字．師先工．有馬合鄉侯東方世安張公子．予嘗恨不得與彼數子者對．　世說曰．彈棊始自魏．宮內裝奩○原訛器．據馮校本改．戲也．文帝於此技亦特好．用手巾拂之．無不中．有客自云能．帝使為之．客著葛巾拂棊．妙踰於帝．【詩】周王襃彈棊詩曰．投壺生電影．六博值仙人．何如鏡奩上自有拂輕巾．隔澗
疑將別．隴頭如望秦．握筆徒思賦．辭短竟無陳．【賦】後漢蔡邕彈棊賦曰．榮華灼爍．蕚不韡韡．於是列象棊．雕華麗．豐腹斂邊．中隱四企．輕利調博．易使騁馳．然後栰掣．兵棊夸驚．或風飄波動．若飛若浮．不遲不疾．如行如留．放一弊六．功無與儔．　魏文帝彈棊賦曰．惟彈棊之嘉巧．邈超絕其無儔．苞上智之弘略．允貫微而洞幽．局則荊山妙璞．發藻揚暉．豐腹高隆．庳根四頹．平如砥礪．滑若柔荑．棊則玄木北幹．素樹西枝．洪纖若一．脩短無差．象籌列植．一據雙螭．滑石霧散．雲布四垂．然後直叩先縱．二八次舉．緣邊間造．長邪迭取．爾乃詳觀夫變化之理．屈伸之形．聯翩靃繹．展轉盤縈．或暇豫安存．或窮困側傾．或接黨連興．或孤據偏停．于時觀者．莫不虛心竦踊．咸側息而延行．或雷抃以大噱．或戰悸而不能語．　魏丁廙彈棊賦曰．文石為局．金碧齊精．隆中夷外．緻理肌平．卑高得適．既安且貞．棊則象齒選乎南藩．禮身重．○句有脫文．腹隱頭騫．驍悍說敏．不輕不軒．列數二六．取象官軍．微章采列．爛焉可觀．於是二物既設．主人延賓．粉石霧散．六師列陳．跡行王首．左右相親．成列告誓．三令五申．事中軍政．言含禮文．號令既通．兵棊啟路．運若迴飈．疾似飛兔．前中却舞．賈其餘怒．風馳火燎．令牟取五．恍哉忽兮．誠足慕也．若夫氣竭力殘．弱膽怯心．進不及敵．中路為擒．仁而不武．春秋所箴．剛優勁勇．忿速輕急．推敵阻隧．我廢彼立．君子去是．過猶不及．　晉夏侯惇彈棊賦曰．嬿深宇以舒情．遘衆藝以廣娛．觀奇巧之瓌麗．偉彈棊之妙殊．局則崐山之寶．華陽之石．或煩蜿龍藻．或分帶班駮．或發色玄黃．或皦的鱗白．悉魯匠之精能．傾工心於雕錯．形方隆而應矩．焜煜霞以倐鑠．爾乃延良人．洽坐際．隆局施．輕棊列．徐正控
往來．必有中而告憩．相形投巧．左撫右拔．揮纖指以長邪．○原訛耶．據馮校本改．因偃掌而發八．陵超踰落．歸趣援勢．紛交務而踖合．乘流密以遙曳．若乃釋正彈．循亂揚．○原訛場．據馮校本改．滑石周散勢縱橫．撥捶撇應無方．侈若天星之列．閃若流電之光．或擗柏散爛．揮霍便娟．或奮振唐唐．頹水參連．棊單局匱．等分紀殘．勝者含和．負者喪顏．惜情娛之未遂．恨白日之微遄．實機藝之端首．固君子之所歡也．【序】梁簡文帝彈棊論序曰．觀夫模穹蒼而挺質．寫博厚而成形．峙五岳而摽奇．停四海而為量．協日月之數．應律呂之期．緫玄黃之武略．校孫吳之應變．語其用心．壯哉之戲也．爾乃觀壯士之出師．望兵棊之式道．上昇則摶翼穹天．赴下則建瓴高屋．乘危則棧山航海．歷險則束馬懸車．完五憶霸國之勳．全六想陳平之智．反八均高陽之數．四角思漢后之歌．飛几同晉侯之琴．徘徊異鄴中之輦．牽牛覺乘槎之來．織女擬雲軿之去．故古人或言之禮樂．或比之仁讓．或喻以修身．或齊諸道德．良有旨也．【啟】梁元帝謝東宮賜彈棊局啟曰．繹本慙遊藝．彌愧拂巾．鳳峙鷹揚．信難議擬．鳥跂星懸．曾何髣髴．蓮花未易．玉屑不工．緣邊之法．庶遵細柳之陣．徘徊之勢．方希明月之樓．子桓有錫．聞於遂古．季緒蒙賜．即事可傳．
子／類書／藝文類聚／卷第八十二／草部下／芙蕖(P.1400)
藝文類聚卷第八十二
草部下　芙蕖　菱　蒲　萍　苔　菰　荻　蓍　茗　茅　蓬　艾　藤　菜蔬　葵　薺　葱　蓼
芙蕖
爾雅曰．荷．芙蕖．其莖茄．其葉葭．其本蔤．其花菡萏．其實蓮．其根藕．其中的．的．子也．的中薏．子中心也．的蓮實．　廣雅曰．菡萏．芙蓉也．　周書曰．藪澤已竭．即蓮藕掘．　毛詩曰．彼澤之陂．有蒲與荷．　又曰．隰有荷花．　說文曰．芰．菱也．　管子曰．五沃之土生蓮．　真人關令尹喜傳曰．真人遊時．各各坐蓮花之上．一花輒徑十丈．　楚辭曰．集芙蓉以為裳．　又曰．因芙蓉而為媒．憚褰衣而濡足．　又曰．搴芙蓉兮木末．　又曰．披荷稠之炅炅．　又曰．製芰荷以為衣．　又曰．荷衣兮蕙帶．　又曰．芙蓉始發雜芰荷．紫莖屏風文綠波．　洛神賦．灼若芙蓉出綠波．　文選．芙蓉散其華．　又曰．神飈自遠至．左右芙蓉披．　又曰．菡萏溢金塘．　又曰．魚戲新荷動．　又曰．神蔡止荷心．　毛詩義疏曰．的可磨以為散．輕身益氣．令人強健．　拾遺記曰．漢昭帝遊柳池．有芙蓉．紫色．大如斗．花素葉甘．可食．芬氣聞車之內．蓮實如珠．宋起居注曰．泰始二年．嘉蓮一雙．駢花並實．合樹同莖．　宋書曰．臧質．字文含．○宋書七十四臧質傳作含文．
兵敗．走入南湖．無食．噉蓮．追至．質絡頸沈．出鼻．兵見．斬首傳京．　搜神記曰．王敦在武昌．鈴下儀仗生蓮花．五六日而落．　又曰．無錫上湖陂．陂吏丁初．雨止．見一少婦人．著青衣．戴傘．呼之不得．自投陂中．是大蒼獺．衣傘皆是荷花．　萬歲曆曰．太和二年．烏程縣閤下生蓮花．　顧啟期婁地記曰．婁門東南有華墩．陂中生千葉蓮花．其荷與衆蓮荷無異．菡萏色白．豈佛經所載者也．　王歆之神境記曰．九疑山過半路．皆行竹松下狹路．有清澗．澗中有黃色蓮花．芳氣竟谷．　浮圖澄傳曰．澄咒鉢中青蓮花生．　古今注曰．一名水且．一名水芝．一名澤芝．一名水花．　華山記曰．山頂有池．池中生千葉蓮花．服之羽化．因名華山．【詩】江南可採蓮．荷葉何田田．魚戲荷葉東．魚戲荷葉西．魚戲荷葉南．魚戲荷葉北．　古詩曰．涉江採芙蓉．蘭澤多芳草．採之欲遺誰．所思在遠道．　晉傅玄歌詩曰．度江南．採蓮花．芙蓉增敷．曄若星羅．綠葉映長波．迴風容與動纖柯．　又曰．煌煌芙蕖．從風芬葩．照以皎日．灌以清波．陰結其實．陽發其花．金房綠葉．素株翠柯．　晉陸筠芙蕖詩曰．綠房含青實．金條懸白璆．俯仰隨風傾．煒燁照清流．　晉張華荷詩曰．荷生綠泉中．碧葉齊如規．迴風蕩流霧．珠水逐條垂．照灼此金塘．藻曜君玉池．不愁世賞絕．但畏盛明移．　梁簡文帝詠芙蓉詩曰．圓花一蔕卷．交葉半心開．影前光照曜．香裏蝶徘徊．欣隨玉露點．不逐秋風摧．　又採蓮詩曰．晚日照空磯．採蓮承晚暉．風起湖難度．蓮多摘未稀．棹動芙蓉落．船移白鷺飛．荷絲傍繞腕．菱角遠牽衣．　梁朱超詠同心芙蓉詩曰．青山麗朝景．玄峯朗夜光．未及清池上．紅蕖並出房．日分雙帶影．風合兩花香．魚驚畏蓮折．龜上礙荷長．雲雨留輕潤．草木
應嘉祥．徒歌涉江曲．誰見緝為裳．　梁劉緩詠江南可採蓮詩曰．春初北岸涸．夏月南湖通．卷荷舒欲倚．芙蓉生即紅．檝小宜迴逕．船輕好入叢．釵光逐影亂．衣香隨逆風．江南少許地．年年情不窮．　梁劉孝威和採蓮詩曰．金鏘木蘭船．戲採江南蓮．蓮香隔浦渡．荷葉○原訛．據馮校本改．滿江鮮．房垂易入手．柄曲自臨盤．露花時濕釧．風莖乍拂鈿．　梁吳筠採蓮詩曰．錦帶雜花鈿．羅衣垂綠川．問子今何去．出採江南蓮．遼西三千里．欲寄無因緣．願君早旋反．及此荷花鮮．　梁沈約詠芙蓉詩曰．微風搖紫□．輕露拂朱房．中池所以綠．待我汎紅光．　又詠新荷應詔曰．勿言草卉賤．幸宅天地中．微根纔出浪．短幹未搖風．寧知寸心裏．蓄紫復含紅．　梁江洪詠荷詩曰．澤陂有微草．能花復能實．碧葉憙飜風．紅英宜照日．移居玉池上．託根庶非失．如何霜露交．應與飛蓬匹．　陳祖孫登詠城壍中荷詩曰．白水麗金肩．青荷承日暉．葉似城蓋．香亂上橋衣．岸高知水落．影合見菱稀．猶疑涉江處．空望採蓮歸．　又賦得涉江採芙蓉詩曰．浮照滿川漲．芙蓉承落光．人來間花影．衣渡得荷香．桂舟輕不定．菱歌引更長．埰採嗟離別．無暇緝為裳．　隨殷英童詠採蓮詩曰．蕩舟無數伴．解纜自相催．汗粉無傭拭．風裙○原字壞．據馮校本補．隨意開．棹移浮荇亂．船進倚荷來．藕絲牽作縷．蓮葉捧成杯．【賦】後漢閔鴻芙蓉賦曰．乃有芙蓉霊草．載育中川．竦脩幹以陵波．建綠葉之規圓．灼若夜光之在玄岫．赤若太陽之映朝雲．乃有陽文脩嫮．傾城之色．楊桂枻而來遊．玩英華乎水側．納嘉實兮傾筐．珥紅葩以為飾．盛桃夭而歌詩．申關雎以自勑．嗟留夷與蘭芷．聽鶗鴂而不鳴．嘉芙蓉之殊偉．託皇居以發英．　魏陳王曹植芙蓉賦曰．覽
百卉之英茂．無斯華之獨霊．結脩根於重壤．泛清流以擢莖．其始榮也．皎若夜光尋扶桑．其揚暉也．晃若九陽出暘谷．芙蓉蹇產．菡萏星屬．絲條垂珠．丹榮加綠．焜焜韡韡．爛若龍燭．觀者終朝．情猶未足．於是狡童媛女．相與同遊．擢素手於羅袖．接紅葩於中流．　吳蘇彥芙蕖賦曰．偉芙蓉之菡萏．耀煒燁之丹花．舒紅采於綠沼．映的皪於朱霞．　晉孫楚蓮花賦曰．有自然之麗草．育靈沼之清瀨．結根低於重壤．森蔓延以騰邁．爾乃紅花電發．暉光燁燁．仰曜朝霞．俯照綠水．潛緗房之奧密兮．含珍藕之甘腴．攢聚星列．纖離相扶．　晉潘岳蓮花賦曰．偉玄澤之普衍．嘉植物之並敷．遊莫美於春臺．華莫盛於芙蕖．於是惠風動．冲氣和．眄清池．翫蓮花．舒綠葉．挺纖柯．結綠房．列紅葩．仰含清液．俯濯素波．脩柯婀娜．柔莖苒弱．流風徐轉．迴波微激．其望之也．曄若皦日燭崑山．其節之也．晃若盈尺映藍田．　晉夏侯湛芙蓉賦曰．臨清池以遊覽．觀芙蓉之麗華．潛霊藕於玄泉．擢脩莖乎清波．煥然蔭沼．灼爾星羅．若乃回縈外散．菡萏內離．的出豔發．葉恢花披．綠房翠蔕．紫飾紅敷．黃螺圓出．垂蕤散舒．纓以金牙．點以素珠．固陂池之麗觀．尊終世之特殊．爾乃採淳葩．摘圓質．析碧皮．食素實．味甘滋而清美．同嘉異乎橙橘．參嘉菓以作珍．長充御乎口實．　晉潘岳芙蓉賦曰．蔭蘭池之豐沼．育沃野之上腴．課衆榮而比觀．煥卓犖而獨殊．狎獦雲布．窋咤星羅．光擬燭龍．色奪朝霞．丹煇拂紅．飛鬢垂的．斐披赩赫．散煥熠爚．流芬賦采．風靡雲旋．布濩磊落．蔓衍夭閑．發清陽而增媚．潤白玉而加鮮．　宋傅亮芙蓉賦曰．考庶卉之珍麗．寔緫美於芙蕖．潛幽泉以育藕．披翠蓮而挺敷．汎輕荷以冒沼．列紅葩而曜除．徼旭露以滋采．靡朝風而
肆芳．表麗觀於中沚．播郁烈於蘭堂．在龍見而萌秀．于火中而結房．豈呈芬於芷蕙．將越味於沙棠．詠三閭之披服．美蘭佩而荷裳．伊玄匠之有瞻．悅嘉卉於中渠．既暉映於丹墀．亦納芳於綺疏．　宋鮑昭芙蓉賦曰．感衣裳於楚賦．詠夏思於陳詩．訪羣英之豔絕．摽高名於澤芝．青房兮規接．紫的兮圖羅．樹妖遙之弱幹．散菡萏之輕柯．上星光而倒景．下龍鱗而隱波．戲錦鱗而夕映．濯繡羽而景過．結遊童之湘吹．起艕妾之□○本集作吳．謌．被碧塘之周流．繞金渠之空曲．排積霧而楊芬．鏡洞泉而含綠．葉折水而為珠．條集露而成玉．潤蓬山之瓊膏．暉葱河之銀燭．冠五華於仙草．超四照於靈木．　梁簡文帝採蓮賦曰．望江南兮清且空．對荷華兮丹復紅．臥蓮葉而覆水．亂高房而出叢．楚王暇日之歡．麗人妖豔之質．且弃垂釣之魚．未論芳之實．唯欲迴渡輕船．共採新蓮．傍斜山而屢轉．乘橫流而不前．於是素腕舉．紅袖長．迴巧笑．墮明璫．荷稠刺密．亟牽衣而綰裳．人喧水濺．惜虧朱而壞粧．物色雖晚．徘徊未反．畏風多而榜危．驚舟移而花遠．謌曰．常聞蕖可愛．採擷欲為裙．葉滑不留綖．心忙無假薰．千春誰與樂．唯有妾隨君．　梁元帝採蓮賦曰．紫莖兮文波．紅蓮兮芰荷．綠房兮翠蓋．素實兮黃螺．於時妖童媛女．蕩舟心許．鷁首徐迴．兼傳羽杯．棹將移而藻挂．船欲動而萍開．爾其纖腰束素．遷延顧步．夏始春餘．葉嫩花初．恐沾裳而淺笑．畏傾船而斂裾．故以水濺蘭橈．蘆侵羅．菊澤未反．梧臺逈見．荇濕霑衫．菱長繞釧．泛柏舟而容與．歌採蓮於枉渚．歌曰．碧玉小家女．來嫁汝南王．蓮花亂臉色．荷葉雜衣香．因持薦君子．願襲芙蓉裳．　梁昭明太子芙蓉賦曰．色兼列綵．體繁衆號．初榮夏芬．晚花秋曜．興澤陂之徽章．
結江南之流調．　梁江淹蓮花賦曰．蘂金光而池色．藕冰折而玉清．戴紅蓮以吐秀．披終華以舒英．故河北櫂歌之姝．江南採菱之女．春水廣兮檝潺湲．秋風駃兮舟容與．看縹芰兮出波．擥緗蓮兮映渚．【頌】顏延之碧芙蓉頌曰．澤芝芳豔．擅奇水屬．練氣紅荷．比符縹玉．櫂麗滄池．飛映雲屋．實紀仙方．名書靈躅．【贊】晉郭璞芙蓉贊曰．芙蓉麗草．一曰澤芝．泛葉雲布．映波赮熙．伯陽是食．饗比靈期．【表】晉范寧為豫章郡守．新淦縣聽事前陸地．生一蓮花．入冬花．十六年．更生四枚．今年復生二十六枚．鮮明可愛．【啟】劉表○按當作孝．威謝東宮賚藕啟曰．色華玉樹．味奪瓊漿．根出楊池．聞之僮約．子為靈散．得自莊篇．楚后江萍．秦公海棗．凡厥水羞．莫敢相輩．
集／總集／全上古三代秦漢三國六朝文／全後漢文　凡一百六卷　／卷六十九／蔡邕　一　／彈棊賦(P.854-2)
彈棊賦
榮華灼爍。萼不韡韡。于是列象棊。雕華麗。豐腹斂邊。中隱四企。輕利調博。易使騁馳。然後柢掣兵。棊夸驚。或風飄波動。若飛若浮。不遲不疾。如行如畱。放一弊六。功無與儔。蓺文類聚七十四。古文苑。
夫張局陳棋。取法武僃。因嬉戲㠯肄業。託歡娛㠯講事。設茲文石。其夷如砥。采若錦繢。平若停水。肌理光澤。滑不可屢。乘色行巧。據險用智。御覽七百五十五。
集／總集／全上古三代秦漢三國六朝文／全晉文　凡一百六十七卷　／卷四十六／傅玄　二　／筆銘(P.1725-1)
筆銘
韡韡彤管。冉冉輕翰。正色玄墨。銘心寫言。初學記二十一。
集／總集／全上古三代秦漢三國六朝文／全宋文　凡六十四卷　／卷三十一／謝靈運　二　／山居賦　有序幷自注　(P.2604-1)
全宋文卷三十一
烏程嚴可均校輯
謝靈運二
山居賦有序幷自注
古巢居穴處曰巖棲。棟宇居山曰山居。在林野曰𠀉園。在郊郭曰城傍。四者不同。可㠯理推。言心也。黃屋實不殊於汾陽。即事也。山居良有異乎市廛。抱疾就閑。順從性情。敢率所樂。而㠯作賦。楊子雲云。詩人之賦麗㠯則。文體宜兼。㠯成其美。今所賦既非京都宮觀遊獵聲色之盛。而敘山野草木水石穀稼之事。才乏昔人。心放俗外。詠於文則可勉而就之。求麗邈㠯遠矣。覽者廢張左之豔辭。尋臺皓之深意。去飾取素。儻值其心耳。意實言表。而書不盡。遺迹索意。託之有賞。其辭曰。
謝子臥疾山頂。覽古人遺書。與其意合。悠然而笑曰。夫道可重。故物為輕。理宜存。故事斯忘。古今不能革。質文咸其常。合宮非縉雲之館。衢室豈放勛之堂。邁深心於鼎湖。送高情於汾陽。嗟文成之卻粒。願追松㠯遠遊。嘉陶朱之鼓棹。迺語種㠯免憂。判身名之有辨。權榮素其無畱。孰如牽犬之路既寡。聽鶴之塗何由哉。理㠯相得為適古人遺書與其意合。所㠯為笑。孫權亦謂周瑜公瑾與孤意合。夫能重道則輕物。存理則忘事。古今質文。可謂不同。而此處不異。縉雲放勛。不㠯天居為所樂。古合宮衢室。皆非淹畱鼎湖汾陽。乃是所居之。文成張良。卻粒棄人間事。從赤松子遊。陶朱范蠡臨去之際。亦語文種云云。謂二賢既權榮素。故身名有判也。牽犬。李斯之歎。聽鶴。陸機頒成都眾大敗後。云思聞華亭鶴唳。不可復得。若夫巢穴㠯風露貽患。則大壯㠯棟宇袪弊。宮室㠯瑤琁致美。則白賁㠯𠀉園殊世。惟上缺於巖壑。幸兼善而罔滯。雖非市朝。而寒暑均和。雖是築構。而飭飭當作飾朴兩逝。易云。上古穴居野處。後世聖人易之㠯宮室。上棟下宇。㠯蔽風雨。蓋取諸大壯。琁堂自是素。故曰白賁。最是上爻也。此堂世異矣。謂巖壑道深於𠀉園。而不為巢穴。斯免缺　得暑寒之適。雖是築構。無妨非朝市云云。昔仲長願言。流水高山。應璩作書。邙阜洛川。勢有偏側。地闕周員。銅陵之奧。卓氏充鈲鈲當作釽注同槻之端。金谷之麗。石子致音徽之觀。徒
形域之薈蔚。惜事異於栖盤。至若鳳叢二臺。雲夢青𠀉。漳渠淇園。橘林長洲。雖千乘之珍苑。孰嘉遯之所遊。且山川之未僃。亦何議於兼求。仲長子云。欲使居有良田廣宅。在高山流水之畔。溝池自環。竹木周布。場囿在前。果園在後。應璩與程文信書云。故求道田。在闕之西。南臨洛水。北據邙山。託崇岫㠯為宅。因茂林㠯為蔭。謂二家山居。不得周員之美。楊雄蜀都賦云。銅陵衍卓王孫採山鑄銅。故漢書貨殖傳云。卓氏之臨卭。公擅山川。楊雄方言。梁益之間。裁木為器曰釽裂帛為衣曰槻。金谷。石季倫之別廬。在河南界。有山川林木。池沼水碓。其鎮下邳時。過遊賦詩。一代盛集。謂二地雖珍麗。然制作非栖盤之意也。鳳臺。秦穆公時秦女所居。㠯致蕭史。叢臺。趙之崇館。張衡謂趙築叢臺於前。楚建章華於後楚之雲夢。大中□居長飲賦。楚靈王遊雲夢之中。息於荊臺之上。前方淮之水。左洞庭之波。右顧彭蠡之濤。南望巫山之阿。遂造章華之臺。亦見諸史。淮南青𠀉。齊之海外。皆獵所。司馬相如云。秋田乎青𠀉。傍徨乎海外。漳渠。史起為魏文矦所起。溉水之所。淇園衞之竹園。在淇水之澳。詩人所載。橘林。蜀之園林。楊子雲蜀都賦亦云橘林。左太冲謂戶有橘柚之園。長洲。吳之苑園。左亦謂長洲之茂苑。因江海洲渚。㠯為苑囿。缺六字故□表此園之珍靜。千乘讌嬉之所。非幽人憩止之鄉。且山川亦不能兼茂。隨地勢所遇耳。覽明達之撫運。乘機緘而理默。指歲暮而歸休。詠宏徽於刊勒。狹三閭之喪江。矜望諸之去國。選自然之神麗。盡高棲之意得。余祖車騎。建大功淮肥。江左得免橫流之禍。後及太傅既薨。建國已輟。於是便求解駕東歸。㠯避君側之亂。廢興隱顯。當是賢達之心。故選神麗之所。㠯申高棲之志。經始出川。實基於此。仰前哲之遺訓。俯性情之所便。奉微軀㠯宴息。保自事㠯乘閑。愧班生之夙悟。慙尚子之晚研。年與疾而偕來。出出當作志乘拙而俱旋。謝平生於知遊。棲清曠於山川。謂經始此山。遺訓於後也。性情各有所便。山居是其宜也。易云。向晦入宴息。莊周云。自事其心。此二是其所處。班嗣本不染世。故曰夙。悟尚。平未能去累。故曰晚研。想遲二人。更㠯年衰疾至。志寡求拙曰乘。幷可山居。日與知遊別。故曰謝平生。就山川。故曰棲清曠。其居也。左湖右江。往渚還江。面山背阜。東阻西傾。抱含吸吐。款跨紆縈。緜聯邪亙。側直齊平。枚乘曰。左江右湖。其樂無有。此吳客說楚公子之詞。當謂江都之野。彼雖有江湖。而乏山巖。此憶江湖左右與之同。而山嶽形勢池城所無也。往渚還江。謂四面有水。面山背阜。亦謂東西有山。便是四水之裏也。抱含吸吐。謂中央復有川。款跨紆縈。謂邊背相連帶。迂回處謂之邪亙。平正處謂之側直。近東則上田下湖。西谿南谷。石堟石滂。閔硎黃竹。決飛泉於百仞。森高薄於千麓。寫長源於遠江。派深毖於近瀆。上田。在下湖之水口。名為田口。下湖在田之下下處。竝有名山川。西谿南谷分流。谷鄣水默入田口。西谿水出始寍縣西谷鄣。是近山之最高峰者。西谿便是□之背。入西谿之裏。得石堟。㠯石為阻。故謂為堟。石滂在西谿之東。從縣南入九里。兩面峻峭數十丈。水自上飛下。北北當作比至外谿。封墱十數里。皆飛流
迅激。左右巖壁緣竹。閔砌在石滂之東。谿逶迤下注良田。黃竹與其連。南界莆中也。近南則會㠯雙流。縈㠯三洲。表裏回游。離合山川。崿崩飛於東峭。槃傍薄於西阡。拂青林而激波。揮白沙而生漣。雙流。謂剡江及小江。此二水同會於山南。便合流注下。三洲。在二水之口。排沙積岸。成此溯漲表裏合是其貌狀也。崿者。謂回江岑在其山居之南界。有石跳出。將崩江中。行者莫不駭慄。槃者。是縣故治之所。在江之口。口用槃石竟渚。竝帶青林而連白沙也。近西則楊賓接峯。唐皇連縱。室壁帶谿。曾孤臨江竹緣浦㠯被綠。石照澗而映紅。月隱山而成陰。木鳴柯㠯起風。楊中元賓。竝小江之近處。與山相接也。唐皇便從北出室。石室在小江口南岸。壁小江北岸。竝在楊中之下。壁高四十丈。色赤故日照㵎而映紅。會山之西。孤山之南。王子所經始。竝臨江。皆被㠯綠竹。山高月隱。便謂為陰。鳥集柯鳴。便謂為風也。近北則二巫結湖。雨𣇘通沼。橫石判盡。休周分表。引脩隄之逶迤。吐泉流之浩溔。山𡼠下而回澤。瀨石上而開道。大小巫湖。中隔一山。外𣇘周回。在圻西北。邊浦出江。竝是美處。義熙中。王穆之居大巫湖。經始處所猶在。兩𣇘皆長溪。外𣇘出山之後四五里許。裏𣇘亦隔一山出新堟。橫山。野舍之北面。常石。野舍之西北。巫湖舊唐。故曰修隄。長谿甚遠。故曰泉流。常石磯□□□□故曰下□□回澤。裏𣇘漫石數里。水從上過。故曰瀨石。上面開道。休山東北。周里山在休之南。竝是北邊。遠東則天台桐柏。方石太平。二韭四明。五奧三菁。表神異於緯牒。驗感應於慶靈。淩石橋之莓苔。越楢谿之紆縈。天台桐栢七縣餘地南帶海。二韭四明五奧。皆相連接。奇地所無。高於五嶽。便是海中三山之流。韭。㠯菜為名。四明。方石四面。自然開窗也。五奧者。曇濟道人蔡氏、郗氏、謝氏、陳氏、各有一奧。皆相掎角。竝是奇地。三菁。太平之北。太平。天台之始。方石直上萬丈。下有長谿。亦是縉雲之流云。此諸山竝見圖緯。神仙所居。往來要徑石橋。過楢谿。人跡之艱。不復過此也。遠南則松箴棲雞。唐嵫漫石。崪嵊對嶺。孟分隔。入極浦而邅回。迷不知其所適。上嶔崎而蒙籠。下深沈而澆激。棲雞。在保口之上。別浦入其中。周回甚深。四山之裏。松箴。在棲雞之上。緣江。唐嵫。入太平水路。上有瀑布數百丈漫石在唐嵫下。郗景興經始精舍。亦是名山之流。崪嵊與分界去山八十里。故曰遠南。前嶺鳥道。正當五十里高。左右所無。就下地形高乃當不稱。遠望山甚奇。謂白爍尖者最高。下有良田。王敬弘經始精舍。曇濟道人住孟山。名曰孟埭。芋薯之疁田。清溪秀竹。迴開巨石。有趣之極。此中多諸浦㵎。傍依茂林。迷不知所通。嶔崎深沈。處處皆然。不但一處。遠西則缺四十三字。　遠北則長江永歸。巨海延納。崐漲緬曠。島嶼綢沓。山縱橫㠯布護。水迴沈而縈浥。信荒極之綿𦕈。究風波之睽合。江從山北流。窮上虞堺。謂之三
江口。便是大海。老子謂海為百谷王。㠯其善處下也。海人謂孤山為崐。薄洲有山謂之島嶼。即洲也。漲者。沙始起將欲成嶼。縱橫無常於一處迴沈。相縈擾也。大荒東極。故為荒極。風波不恆。為暌合也。徒觀其南術之□□□□生𡼠　　成衍□岸測深相渚知淺。洪濤滿則曾石沒。清瀾減則沈沙顯。及風興濤作。水勢奔壯。于歲春秋。在月朔望。湯湯驚波。滔滔駭浪。電激雷崩。飛流灑漾。凌絕壁而起岑。橫中流而連薄。始迅轉而騰天。終倒底而見壑。此楚貳心醉於吳客。河靈懷慙於海若。南術是其臨江舊宅。門前對江三轉曾山路窮四江對岸西面常石。此二山之閒。西南角岸孤山。此二山皆是狹處。故曰生𡼠。勇門㠯南上便大閬。故曰成衍。岸高測深。渚下知淺也。江中有孤石沈沙。隨水增減。春秋朔望。是其盛時。故枚乘云。楚太子有疾。吳客問之。舉秋濤之美。得㠯瘳病。太子國之儲貳。故曰楚貳。河靈。河伯居河。所謂河靈。懼於海若。事見莊周秋水篇。爾其舊居曩宅今園枌□□槿尚援基井具存。曲術周乎前後。直陌矗其東西。豈伊臨谿而滂沼。迺抱阜而帶山。考封域之靈異。實茲境之最然。葺駢梁於巖麓。棲孤棟於江源。敞南戶㠯對遠嶺。闢東窗㠯矚近田。田連岡而盈疇。嶺枕水而通阡。葺室在宅裏。山之東麓。東窗矚田。兼見江山之美。三聞故謂之駢梁。門前一棟。枕𡼠上。存江之嶺。南對江上遠嶺。此二館屬望。殆無優劣也。阡陌縱橫。塍埒交經。導渠引流。脉散溝幷。蔚蔚豐秋。苾苾香秔。送夏蚤秀。迎秋晚成。兼有陵陸。麻麥粟菽。候時覘節。遞蓺遞孰。供粒食與漿飲。謝工商與衡牧。生何待於多資。理取足於滿腹。許由云。偃鼠飲河。不過滿腹。謂人生食足。則歡有餘。何待多須邪。工商衡牧。似多須者。若少私寡欲。充命則足。但非田無㠯立耳。自園之田。自田之湖。泛濫川上。緬邈水區。濬潭㵎而窈窕。除菰洲之紆餘。毖溫泉於春流。馳寒波而秋徂。風生浪於蘭渚。日倒景於椒塗。飛漸榭於中沚。取水月之歡娛。旦延陰而物清。夕棲芬而氣敷。顧情交之永絕。覬雲客之暫如。此皆湖中之美。但患言不盡意。萬不寫一耳。諸澗出源入湖。故日日當作曰濬潭㵎。㵎長是㠯窈窕。除菰㠯作洲。言所㠯紆餘也。水草則萍藻蘊菼。雚蒲芹蓀。蒹菰蘋蘩。蕝荇菱蓮。雖僃物之偕美。獨扶渠之華蘚。播綠葉之鬱茂。含紅敷之繽翻。怨清香之難畱。矜盛容之易闌。必充給而後搴。豈蕙草之空殘。卷敂弦之逸曲。感江南之哀歎。秦箏倡而溯游往。唐上奏而舊愛還。搴出離騷。敂弦是采菱歌。江南是相和曲。云江南采
蓮。秦箏倡䈴笳篇。唐上奏蒲生詩。皆感物致賦。魚藻蘋蘖荇。亦有詩人之詠。不復具敘。本草所載。山澤不一。靁桐是別。和緩是悉。參核六根。五華九實。二冬竝稱而殊性。三建異形而同出。水香送秋而擢蒨。林蘭近雪而揚猗。卷柏萬代而不殞。伏苓千歲而方知。映紅葩於綠蔕。茂素蕤於紫枝。既住年而增靈。亦驅妖而斥疵。本草所出藥處。於今不復依。隨士所生耳。此境出藥甚多。靁公桐君。古之采藥。醫緩古之良工故曰別悉。參核者。雙核桃杏仁也。六根者。荀七根、五茄根、葛根、野葛根、□根也。五華者。堇華、芫華、□華、菊華、旋覆華也。九實者。蓮前實、槐實、柏實、兔絲實、女貞實、蛇床實、蔓荊實、蓼實□□也。二冬者。天門麥門冬。三建者。附子、天雄、烏頭、水香、蔚草、林蘭、支子。卷柏伏苓。竝皆仙物。凡此眾藥事。悉見於神農。其竹則二箭殊葉。四苦齊味。水石別谷。巨細各彙。既脩竦而便娟。亦蕭森而蓊蔚。露夕沾而悽陰。風朝振而清氣。捎玄雲㠯拂杪。臨碧潭而挺翠。蔑上林與淇澳。驗東南之所遺。企山陽之游踐。遲鸞鷖之棲託。憶崑園之悲調。案。初學記二十八。踐作餞。鷖作鷟。憶作噫。慨伶倫之哀籥。衞女行而思歸詠。楚客放而防露作。二箭。一者苦箭。大葉。一者笄箭。細葉。四苦。青苦、白苦、紫苦、黃苦、水竹。依水生。甚細密。吳中㠯為宅援。石竹。本科叢大。㠯充屋榱。巨者竿挺之屬。細者無箐之流也。修竦便媚。蕭森蓊蔚。皆竹貌也。上林。關中之禁苑。淇澳。衞地之竹園。方此皆不如東南會稽之竹箭。唯此地最富焉。山陽竹林之游鸞鷖棲食之所。崑山之竹任為笛。黃帝時。伶倫斬其厚均者吹之。為黃鍾之宮。衞女思歸。作竹竿之詩。楚人放逐。東方朔感江潭而作七諫。其木則松栢檀櫟。缺二字。桐榆。檿柘穀棟。楸梓檉樗。剛柔性異。貞脆質殊。卑高沃塉。各隨所如。榦合抱㠯隱岑。杪千仞而排虛。夌岡上而喬竦。蔭㵎下而扶疏。沿長谷㠯傾柯。欑積石㠯插衢。華映水而增光。氣結風而回敷。當嚴勁而䓤倩。承和煦而芬腴。送墜葉於秋晏。遲含萼於春初。皆木之類。選其美者載之。山脊。曰□□上㵎下。長谷積石。各隨其方。離騷云。青春受謝。白日。昭只詩云。萼不韡韡也。植物既載。動類亦繁。飛泳騁透。胡可根源。觀兒相音。僃列山川。寒燠順節。隨宜匪敦。草木竹。植物。魚鳥獸動物。獸有數種。有騰者。有走者。走者騁。騰者透。謂種類既繁。不可根源。但觀其皃狀。相其音聲。則知山川之好。興節隨宜。自然之數。非可敦戒也。魚則𩽇鱧鮒鱮。鱒鯢鰱鯿。魴鮪魦鱖。鱨鯉鯔鱣。輯采雜色。錦爛雲鮮。唼藻戲浪。汎符流淵。或鼓鰓而湍躍。或掉尾而波旋。鱸鮆乘時㠯入浦。鱤𩷰沿瀨㠯出泉。𩽇音優。鱧音禮。鮒音附。鱮音敘。鱒音寸衮反。鯢音睨。鰱音連。鯿音毖仙反。魴音房。鮪音痏。魦音沙。鱖
音居綴反。鱨音上羊反。緇音比之反。鱣音竹仚反。皆說文字林音。詩云。錦衾有爛。故云錦爛。鱸鮆。乘時魚鱤音感。𩷰音迅。皆出谿中石上恆㠯為翫。鳥則鵾鴻鶂鵠。鶖鷺鴇𪃥。雞鵲繡質。鶷鸐綬章。晨鳧朝集。時鷮山梁。海鳥違風。朔禽避涼。荑生歸北。霜降客南。接響雲漢。侶宿江潭。聆清哇㠯下聽。載王子而上參。薄回涉㠯弁翰。映明壑而自耽。鵾音昆。鴻音洪。鶂音溢。左傳云。六鶂退飛。字如此。鵠音下竺反。鶖音秋。鷺音路。鴇音保。𪃥音相。唐公之馬與此鳥色同。故謂為𪃥。音相。鷄鵲鶷鸐。見張茂先博物志。鸐音翟。亦雉之美者。此四鳥竝美采質。鳧音符。野鴨也。常待晨而飛。鷮音己消反。長尾雉也。論語云。山梁雌雉。時哉時哉。海鳥爰居。臧文仲不知其鳥。㠯為神也。事見左傳。朔禽。雁也。寒月轉往衡陽。禮記。霜始降。雁來賓。歲莫云雁北向。政是陽初生時。荑生歸北。霜降客南。山雞映水。自翫其羽儀者。山上則猨𤟤狸獾。犴獌猰𤟣。山下則熊羆豺虎。羱鹿麕麖。擲飛枝於窮崖。踔空絕於深硎。蹲谷底而長嘯。攀木杪而哀鳴。猨音袁。𤟤音魂。貍云云當作音力之反。獾音火丸反。犴音五懸反。獌音曼。似獾而長狼之屬。一曰貙。猰音安黠反。𤟣音弋生反。貍之黃黑者。一曰似。豺音在皆反。羱音元。野羊。犬角。麕音鬼氓反。麖音京。能踔擲。虎長嘯。猨哀鳴。鳴聲可翫。緡綸不投。罝羅不披。磻弋靡用。蹄筌誰施。鑑虎狼之有仁。傷遂欲之無崖。顧弱齡而涉道。悟好生之咸宜。率所由㠯及物。諒不遠之在斯。撫鷗䱔而悅豫。杜機心於林池。八種皆是魚獵之具。自少不殺。至乎白首。故在山中而此歡永廢。莊周云。虎狼仁獸。豈不父子相親。世云。虎狼暴虐者。政㠯其如禽獸而人物不自悟其毒害。而言虎狼可疾之甚。苟其遂欲。豈復崖限。自弱齡奉法。故得免殺生之事。苟此悟萬物生好之理易云不遠復無祗悔庶乘此得㠯入道莊周云。海人有機心。鷗鳥舞而不下。今無害彼之心。各悅豫於林池也。敬承聖誥。恭窺前經。山野昭曠。聚落羶腥。故大慈之弘誓。拯羣物之淪傾。豈寓地而空言。必有貸㠯善成。欽鹿野之華苑。羨靈鷲之名山。企堅固之貞林。希菴羅之芳園。雖粹容之緬邈。謂哀音之恆存。建招提於幽峯。冀振錫之息肩。庶鐙王之贈席。懋香積之惠餐。事在微而思通。理匪絕而可溫。賈誼弔屈云。恭承嘉惠。敬承亦此之流。聚落是墟邑。謂歌哭諍訟。有諸諠譁。不及山野為僧居止也。經教欲令在山中。皆有成文。老子云。善貸且善成。此道惠物也。鹿苑。說四真諦處。靈鷲山。說般若法華處。堅固林。說泥洹處。菴羅園。說不思議處。今旁林蓺園制苑。彷彿在昔。依然託想。雖粹容緬邈。哀音若存也。招提謂僧不能常住者。可持作坐處也。所謂息肩。鐙王香積。事出維摩經。論語云。溫故知新。理既不絕。更宜復溫。則可待為己之日用也。爰初經略。杖策孤征。入㵎水涉。登嶺山行。陵頂不息。窮泉不停。櫛風沐雨。犯露乘星。研其淺思。罄其短規。
非龜非筮。擇良選奇。翦榛開逕。尋石覓崖。四山周回。雙流逶迤。面南嶺。建經臺。倚北阜。築講堂。傍危峯。立禪室。臨浚流。列僧房。對百年之喬木。納萬代之芬芳。抱終古之泉源。美膏液之清長。謝麗塔於郊廓。殊世間於城傍。欣見素㠯抱樸。果甘露於道場。云初經略。躬自履行。僃諸苦辛也。罄其淺短。無假於龜筮。貧者既不㠯麗為美。所㠯即安茅茨而己。是㠯謝郊郭而殊城傍。然清虛寂寞。實是得道之所也。苦節之僧。明發懷抱。事紹人徒。心通世表。是遊是憩。倚石構草。寒暑有移。至業莫矯。觀三世㠯其夢。撫六度㠯取道。乘恬知㠯寂泊。含和理之窈窕。指東山㠯冥期。實西方之潛兆。雖一日㠯千載。猶恨相遇之不早。謂曇降法流二法師也。二公辭恩愛。棄妻子。輕舉入山。外緣都絕。魚肉不入口。糞埽必在體。物見之絕歎。而法師處之夷然。詩人西發不勝造道者。其亦如此。往石門瀑布中路高棲之游。昔告離之始。期生東山。沒存西方。相遇之欣。實㠯一日為千載。猶慨恨不早。賤物重己。棄世希靈。駭彼促年。愛是長生。冀浮𠀉之誘接。望安期之招迎。甘松桂之苦味。夷皮褐㠯頹形。羨蟬蛻之匪日。撫雲倪其若驚。陵名山而屢憩。過巖室而披情。雖未階於至道。且緬絕於世纓。指松菌而興言。良未齊於殤彭。此一章敘仙學者雖未及佛道之高。然出於世表。矣浮𠀉公是王子喬師。安期先生是馬明生師。二事出列仙傳。洞真經云。今學仙者。亦明師㠯自發悟。故不辭苦味頹形也。莊周云。和㠯天倪。倪者崖也。數經歷名山。遇余巖室。披露其情性。且獲長生。方之松菌殤彭。邈然有閒也。山作水役。不㠯一牧。資待各徒。隨節競逐。陟嶺刊木。除榛伐竹。抽笋自篁。擿篛于谷。揚勝所拮。秋冬𦽌獲。野有蔓草。獵涉蘡薁。亦醞山清。介爾景福。苦㠯朮成。甘㠯𢸙熟。慕椹高林。剝芨巖椒。掘蒨陽崖。擿𢹛陰摽。晝見塞茅。宵見索綯。芟菰翦蒲。㠯薦㠯茭。既坭既埏。品收不一其灰。咸各有律。六月採蜜。八月撲栗。僃物為繁。略載靡悉。此一章謂是山作及水役採拾諸事也。然漁獵之事。皆不載。楊。楊桃也。山閒謂之木子。𦽌音覆。字出字林。詩人云。六月食鬱及薁。獵涉字出爾雅。朮。朮酒。味苦。𢸙。𢸙酒。味甘。竝至美。兼㠯療病。𢸙治癰核。朮治痰冷。椹音甚。味似菰菜而勝。刊木而作之謂之慕。芨音及。採㠯為紙。蒨音倩。採㠯為渫。𢹛音尠。採㠯為飲。採蜜撲栗。各隨其月也。若乃南北兩居。水通陸阻。觀風瞻雲。方知厥所。兩居謂南北兩處。各有居止。峯崿阻絕。水道通耳。觀風瞻雲。然後方知其處所。南山則夾渠二田。周嶺三苑。九泉別㵎。五谷異巘。羣峯參差出其閒。連岫複
陸成其坂。眾流溉灌㠯環近。諸堤擁抑㠯接遠。遠堤兼陌。近流開湍。淩阜泛波。水往步還。還回往帀。枉渚員巒。呈美表趣。胡可勝單。抗北頂㠯葺館。殷南峯㠯啟軒。羅曾崖於戶裏。列鏡瀾於窗前。因丹霞㠯赬楣。附碧雲㠯翠椽。視奔星之俯馳。顧□□之未牽。鵾鴻飜翥而莫及。何但鷰雀之翩翾。氿泉傍出。潺湲於東檐。桀壁對跱。硿礲於西霤。修竹葳蕤㠯翳薈。灌木森沈㠯蒙茂。蘿蔓延㠯攀援。花芬薰而媚秀。日月投光於柯間。風露披清於㟪岫。夏涼寒燠。隨時取適。階基回互。橑櫺乘隔。此焉卜寢。翫水弄石。邇即回眺。終歲罔斁。傷美物之遂化。怨浮齡之如借。眇遯逸於人羣。長寄心於雲霓。南山是開創卜居之處也。從江樓步路。跨越山嶺。綿亙田野。或升或降。當三里許。塗路所經見也。則喬木茂竹。綠畛彌阜。橫波疏石。側道飛流。㠯為寓目之美觀。及至所居之處。自西山開道。迄于東山。二里有餘。南悉連嶺疊鄣。青翠相接。雲烟霄路。殆無倪際。從逕入谷。凡有三口。方壁西南石門世　南　池東南皆別載其事。緣路初入。行於竹逕。半路開。㠯竹渠瀾。既入東南傍山渠。展轉幽奇。異處同美。路北東西路因山為鄣。正北狹處。踐湖為池。南山相對。皆有崖巖。東北枕壑。下則清川如鏡。傾柯盤石。被㠗映渚。西巖帶林。去潭可二十丈許。葺基搆宇。在巖林之中。水衞石陛。開窗對山。仰眺曾峯。俯鏡濬壑。去巖半嶺。復有一樓。迴望周眺。既得遠趣。還顧西館。望對窗戶。緣崖下者。密竹蒙逕。從北直南。悉是竹園。東西百丈。南北百五十五丈。北倚近峯。南眺遠嶺。四山周回。溪㵎交過。水石林竹之美。巖岫㟪曲之好。僃盡之矣。刊翦開築。此焉居處。細趣密翫。非可具記。故較言大勢耳。越山列其表側傍緬□□為異觀也。因㠯小湖。鄰於其隈。眾流所湊。萬泉所回。氿濫異形。首毖終肥。別有山水。路邈緬歸。氿濫肥毖。皆是泉名。事見於詩。云此萬泉所湊。各有形勢。求歸其路。迺界北山。棧道傾虧。蹬閣連卷。復有水逕。繚繞回圓。瀰瀰平湖。泓泓澄淵。孤岸竦秀。長洲芊綿。既瞻既眺。曠矣悠然。及其二川合流。異源同口。赴隘入險。俱會山首。瀨排沙㠯積𠀉。峯倚渚㠯起阜。石傾瀾而稍巖。木映波而結藪。逕南漘㠯橫前。轉北崖而掩後。隱叢灌故悉晨暮。託星宿㠯知左右。往反經過。自非巖澗。便是水逕。洲㠀相對。皆有趣也。山川㵎石。州岸草木。既標異於前章。亦列同於後牘。山匪砠而是岵。川有清而無濁。石傍林而插巖。泉協㵎而下谷。淵轉渚而散芳。岸靡沙而映竹。草迎冬而結葩。樹淩霜而振綠。向陽則在寒而納煦。面陰則
當暑而含雪。連岡則積嶺㠯隱嶙。舉峰則羣竦㠯𡽱𡾲。浮泉飛流㠯寫空。沈波濳溢於洞穴。凡此皆異所而咸善。殊節而俱悅。土山戴石曰砠。山有林曰岵。此章謂山川眾美。亦不必有。敬總敘其最居山之後事。亦皆有尋求也。春秋有待。朝夕須資。既耕㠯飯。亦桑貿衣。蓺菜當肴。採藥救頹。自外何事。順性靡違。法音晨聽。放生夕歸。研書賞理。敷文奏懷。凡厥意謂。揚較㠯揮。且列於言。誠特此推。謂寒待綿纊。暑待絺綌。朝夕餐飲。設此諸業㠯待之。藥㠯療病。又在其外事之相推。自不得不然。至於聽講放生。研書敷文。皆其所好。韓非有揚較。班固亦云揚較古今。其義一也。左思曰。為左右揚較而陳之。北山二園。南山三苑。百果僃列。乍近乍遠。羅行布株。迎早候晚。猗蔚溪㵎。森疏崖巘。杏壇㮈園。橘林栗圃。桃李多品。棃棗殊所。枇杷林擒。帶谷映渚。椹梅流芬於回巒。椑柿被實於長浦。莊周云。漁父見孔子杏壇之上。維摩詰經㮈樹園。楊雄蜀都賦云橘林。左太沖亦云戶有橘柚之園。桃李所植甚多。棗梨事出北河濟之間。淮潁諸處。故云殊所也。畦町所藝。含藥藉芳。蓼蕺葼薺。葑菲蘇薑。綠葵眷節㠯懷露。白薤感時而負霜。寒葱標倩㠯陵陰。春藿吐苕㠯近陽。葑菲見詩柏舟中。管子曰北伐山戎。得寒葱。庾闡云。寒葱挺園。灌疏疏當作蔬自供。不待外求者也。弱質難恆。頹齡易喪。撫鬢生悲。視顏自傷。承清府之有術。冀在衰之可壯。尋名山之奇藥。越靈波而憩轅。採石上之地黃。摘竹下之天門。摭曾嶺之細辛。拔幽㵎之溪蓀。訪鍾乳於洞穴。訊丹陽於紅泉。此皆住年之藥。即近山之所出。有采拾欲㠯消病也。安居二時。冬夏三月。遠僧有來。近眾無闕。法鼓即響。頌偈清發。散華霏蕤。流香飛越。析曠劫之微言。說像法之遺旨。乘此心之一豪。濟彼生之萬理。啟善趣於南倡。歸清畼於北機。非獨愜於予情。諒僉感於君子。山中兮清寂。羣紛兮自絕。周聽匪多。得理兮俱悅。寒風兮搔屑。面陽兮常熱。炎光兮隆熾。對陰兮霜雪。愒曾臺兮陟雲根。坐㵎下兮越風穴。在茲城而諧賞。傳古今之不滅。眾僧冬夏二時坐。謂之安居。輒九十日。眾遠近聚萃。法鼓頌偈華香四種。是齋講之事。析說是齋講之議。乘此之心。可濟彼之生。南倡者都講。北機者法師山。中靜寂。實是講說之處。兼有林木。可隨寒暑。恆得清和。㠯為適也。好生之篤。㠯我而觀。懼命之盡。吝景之懽。分一往之仁心。拔萬族之險難。招驚魂於殆化。收危形於將闌。漾水
性於江流。吸雲物於天端。覩騰翰之頏頡。視鼓鰓之往還。馳騁者儻能狂愈。猜害者或可理攀。云物皆好生。但㠯我而觀。便可知彼之情。吝景懼命。是好生事也。能放生者。但有一往之仁心。便可拔萬族之險難。水性雲物。各尋其生。老子云。馳騁出獵。令人心發狂。猜害者恆㠯忍害為心。見放生之理。或可得悟也。哲人不存。懷抱誰質。糟柏猶在。啟縢剖袠。見柱下之經二。覩濠上之篇七。承未散之全樸。救己穨於道術。詹夫六蓺㠯宣聖教。九流㠯判賢徒。國史㠯載前紀。家傳㠯申世模。篇章㠯陳美刺。論難㠯覈有無。兵技醫日龜筴筮夢之法。風角冢宅筭數律厤之書。或平生之所流覽。竝於今而棄諸。驗前識之喪道。抱一德而不渝。莊周云。輪扁語齊桓公。公之所讀書。聖人之糟粕。縢者。金縢之流也。拄下。老子。濠上。莊子。二七。是篇數也。云此二書最有理。過此㠯往。皆是聖人之教。獨往者所棄。伊昔齠齔。實愛斯文。援紙握管。會性通神。詩㠯言志。賦㠯敷陳。箴銘誄頌。咸各有倫。爰暨山棲。彌歷年紀。幸多暇日。自求諸己。研精靜慮。貞觀厥美。懷秋成章。含笑奏理。謂少好文章及山棲㠯來。別緣既闌。尋盧文詠。㠯盡暇日之適。便可得通神會性。㠯永終朝。若乃乘攝持之告。評養達之篇。畏絕迹之不遠。懼行地之多艱。均上皇之自昔。忌下衰之在旃。投吾心於高人。落賓名於聖賢。廣滅景於崆峒。許遁音於箕山。愚假駒㠯表谷。涓隱巖㠯搴芳。缺十七字。□□萊庇蒙㠯織畚。皓棲商而頤志。卿寑茂而敷詞。缺五字。鄭別谷而永逝。梁去霸而之會。□□□□□高居唐而胥宇。臺依崖而穴墀。咸自得㠯窮年。眇貞思於所遺。老子云。善攝生者。莊子云。謂之不善持生。又云。養生有無崖。達生者不務生之所無奈何。絕迹。上皇、下衰、賓名。義亦皆出莊周。廣成子在崆峒之上。黃帝之師也。許由隱於箕山。堯㠯天下讓而不取。愚公居于駒阜。齊桓公逐鹿入山見之。涓子隱於宕山。好餌朮。告伯陽琴心三篇。庾桑偏得老子之道。居㟪礨之山。楚狂接輿。楚王聞其賢。使使者聘之。於是遂游諸名山。在蜀峨眉山上。徐無鬼巖棲。魏矦勞之。問先生苦山林矣。乃肯見寡人。無鬼問君絀嗜欲屏好惡。則耳目察矣。常采芧栗。老萊子耕於蒙山之陽。著書十五篇。言道家之事。織畚為業。四皓避秦亂。入商洛深山。漢祖召不能出。司馬長卿高才而處世。不樂預公卿大事。□□□□□□□□□□□□□□□□□□□□□□□遂與弟子別於山阿。終身不反。梁伯鸞隱霸陵山中。耕織㠯自娛。後復入會稽山。臺孝威居武安山下。依崖為土室。采藥自給。高文通居西唐山。從容自娛也。暨其窈窕幽深。寂漠虛遠。事與情乖。理與形反。既耳目
之靡端。豈足迹之所踐。蘊終古於三季。俟通明於五眼。權近慮㠯停筆。抑淺知而絕𥳑。謂此既非人跡所求。更待三明五通。然後可踐履耳。故停筆絕簡。不復多云。冀夫賞音悟夫此旨也。　宋書謝靈運傳。蓺文類聚六十四。
集／總集／文選／卷第十九續　詩甲之一／補亡／束廣微補亡詩六首／白華(P.906)
白華，孝子之絜白也。言孝子養父母，常自絜，如白華之無點汙也。子夏序曰：白華廢則廉恥缺矣。
白華朱萼，被于幽薄。毛詩曰：鄂不韡韡注「鄂不韡韡」　袁本、茶陵本「鄂」作「萼」，下同。案：二本非也。此善注當有「鄂與萼同」，如下注「跗與趺同」之例，因順正文改字而刪去之也。尤依毛詩校正，但未補所脫。。鄭玄曰：承華者，鄂也。纂要曰：草叢生曰薄。此喻兄弟比於華萼注「此喻兄弟比於華萼」　案：「兄弟比於」四字不當有，因上引「常棣」而誤添也。各本皆衍。，在林薄之中，若孝子之在眾雜，方於華萼，自然鮮絜。粲粲門子，如磨如錯。毛詩曰：粲粲衣服。周禮曰：正室謂之門子。鄭玄曰：正室適子，將代父當門者。毛詩曰：如切如瑳，如琢如磨。石曰磨。爾雅曰：謂之剒。注「爾雅曰謂之剒」　袁本、茶陵本無此六字。 終晨三省，匪惰其恪。論語，曾子曰：吾日三省吾身：為人謀而不忠乎？與朋友交而不信乎？傳不習乎？陳思王魏德
論曰：位冠萬國，不惰厥恪。白華絳趺，在陵之陬。鄭玄毛詩箋曰：跗，鄂足也。跗與趺同。陬，山足也。蒨蒨士子，涅而不渝。蒨蒨，鮮明貌。論語，子曰：不曰白乎？涅而不緇。渝，變也。竭誠盡敬，亹亹忘劬。毛萇詩傳曰：亹亹，勉勉也，亡匪切。白華玄足，在丘之曲。堂堂處子，無營無欲。論語，曾子曰：堂堂乎張也。處子，處士也。已見鸚鵡賦。梁鴻安丘嚴平頌曰：無營無欲，澹爾淵清。鮮侔晨葩，莫之點辱。孝經鉤命決曰：名毀行廢，玷辱先人。王逸楚辭注曰：點，汙也。點與玷古字通。
集／總集／文選／卷第五十七　誄下　哀上／誄下／謝希逸宋孝武宣貴妃誄　并序(P.2477)
宋孝武宣貴妃誄并序　沈約宋書曰：孝武殷淑儀薨，追進為貴妃，班亞皇后，謚曰宣。謝莊為誄。
謝希逸
惟大明六年夏四月壬子，宣貴妃薨。律谷罷煖，龍鄉輟曉。律谷，黍谷也。吹律以暖之，故曰律谷。劉向別錄曰：鄒衍在燕，有谷寒，不生五穀。鄒衍吹律而溫之至，生黍注「而溫之至生黍」　案：「之」字不當有。各本皆衍。。陳留風俗傳曰：允吾縣者，宋、陳、楚地，故
梁國寧陵種龍鄉也，出鳴雞。照車去魏，聯城辭趙。史記曰：齊威王與魏惠王會田于郊。魏王問曰：王亦有寶乎？威王曰：無有。魏王曰：若寡人，小國也，尚有徑寸之珠，照車前後十二乘者十枚。奈何以萬乘之國而無寶乎？又曰：趙惠文王得和氏璧。秦王聞之，使遺趙王書曰：願以十五城易璧。趙王遂使相如奉璧西入秦。魏文帝與鍾大理書曰：不損連城之價。皇帝痛掖殿之既闃，悼泉途之已宮。埤蒼曰：闃，靖也。風俗通曰：梓宮者，存時所居，緣生事亡，因以為名也。巡步檐而臨蕙路，集重陽而望椒風。嗚呼哀哉！上林賦曰：步檐周流，長途中宿。西都賦曰：後宮則有蘭林蕙草。楚辭曰：集重陽入帝宮兮，造旬始而觀清都。桓子新論曰：董賢女弟為昭儀，居舍號曰椒風。天寵方降天寵方降　袁本、茶陵本「降」作「隆」，是也。何校改「隆」。案：此尤本誤字。，王姬下姻。沈約宋書曰：淑儀生第二皇女。周易曰：在師中吉，承天寵也。毛詩序曰：王姬亦下嫁於諸侯。肅雍揆景，陟屺爰臻。言王姬將降至，而貴妃遽霣。毛詩曰：曷不肅雍？王姬之車。又曰：陟彼屺兮，瞻望母兮。國軫喪淑之傷，家凝霣庇之怨。穆天子傳曰：天子為盛姬謚曰哀淑人。潘岳秦氏從姊誄曰：家失慈覆，世喪母儀。鄭玄禮記注曰：庇，覆也。庇或為妣，非也。敢撰德於旂旒，芳庶圖於鍾萬。周易曰：雜物撰德。楊雄元后誄曰：著德太常，注諸旒旌。曹植卞太后誄曰：敢揚厚德，表之旐旌注「敢揚厚德表之旐旌」　袁本、茶陵本「厚」作「后」，「旐」作「旒」。案：此尤校改之也。。國語，晉悼公曰：昔克潞之役，秦來圖敗晉功，魏顆以其身却退秦師于輔氏，親止杜回。其勳銘于景鍾。左氏傳曰：九月，考仲子之宮，將萬焉。公問羽數於眾仲，對曰：天子用八，諸侯用六。公從之。於是初獻六羽，始用六佾。其辭曰：
玄丘煙因熅，瑤臺降芬。列女傳曰：契母簡狄者，有娀氏之長女也。當堯之時，與其妹娣浴於玄丘之水。有玄鳥銜卵過而墜之，五色甚好。簡狄得含之，誤而吞之，遂生契焉。楚辭曰：望瑤臺之偃蹇兮，見有娀之佚女。高唐
渫雨，巫山鬱雲。高唐賦曰：昔先王游於高唐，夢見一婦人，曰：妾在巫山之陽，高丘之阻，旦為朝雲，暮為行雨。誕發蘭儀，光啟玉度。楊修荀爽述讚曰：其德克明，誕發幼齡。左九嬪武帝納皇后頌曰：如蘭之茂，如玉之瑩。光啟，已見上文。望月方娥。瞻星比婺。易歸藏曰：昔常娥以不死之藥犇月。漢書曰：北宮有婺女。星占曰：婺女為既嫁之女也。毓德素里，栖景宸軒。周易曰：君子以振民毓德。劉梁季南碑曰：栖景曜於衡門。處麗絺綌處麗絺綌　茶陵本云五臣作「綌」。袁本云善作「」。案「」即「綌」別體字。此及注皆尤所改耳。，出懋蘋蘩。毛詩曰：葛之覃兮，施于中谷。是刈是穫，為絺為綌。又曰：于以采蘋，南澗之濱。又曰：于以采蘩，于沼于沚。脩詩賁道，稱圖照言。廣雅曰：賁，美也。世本曰：史皇作圖。宋忠曰：史皇，黃帝臣也。圖，謂畫物象也。翼訓姒幄，贊軌堯門。列女傳曰：塗山氏之女，夏禹娶以為妃。既生啟，塗山獨明教訓，而致其化焉。史記曰：禹，姒為姓。漢書曰：孝武鉤弋趙婕妤，昭帝母也。妊身十四月乃生。上曰：昔聞堯十四月而生，今鉤弋亦然，乃命所生門曰堯母門。綢繆史館，容與經闈。史，三史；經，六經。陳風緝藻，臨彖分微，風，國風；彖，易彖。游藝殫數，撫律窮機。藝，六藝；律，六律。躊躇冬愛，怊悵秋暉。楚辭曰：蹇淹留而躊躇。左氏傳曰：酆舒問於賈季曰：趙衰、趙盾孰賢？對曰：趙衰冬日之日，趙盾夏日之日。杜預曰：冬日可愛，夏日可畏。楚辭曰：心怊悵以永思。展如之華，寔邦之媛。毛詩曰：展如之人兮，邦之媛也。敬勤顯陽，肅恭崇憲。沈約宋書曰：文帝路淑媛生孝武皇帝。即位，奉尊號皇太后，宮曰崇憲，太后居顯陽殿。奉榮維約，承慈以遜。逮下延和，臨朋違怨。祚靈集祉，慶藹迎祥。毛詩曰：既受帝祉，施于孫子。鄭玄禮記注曰：高辛氏之世，玄鳥遺卵，娀女簡狄吞而生契。後王以為媒官嘉祥而立其祠焉。潘尼上巳日會天淵池詩曰：外迎休祥，內和天人。皇胤璿式，帝女金
相。式，法也。言皇之胤嗣，如玉之有法也。沈約宋書曰：淑儀生始平王子鸞、晉陵王子雲。帝女，已見上文。左氏傳，祈招之詩云：式如玉，式如金。毛詩曰：追琢其章，金玉其相。毛萇曰：相，質也。聯跗齊穎，接蕚均芳。毛詩曰：棠棣之華，蕚不韡韡。鄭玄曰：承華者蕚，不當作跗。蕚，足也。以蕃以牧，燭代輝梁。漢書曰：文帝立武為代王，參為梁王。視朔書氛視朔書氛　茶陵本云五臣作「氛」。袁本云善作「氣」。案：此亦尤所改。，觀臺告祲。左氏傳曰：公既視朔，遂登觀臺以望而書，禮也。周禮曰：眡祲掌十煇之法。鄭玄曰：陰陽氣相侵漸以成災也。八頌扃和，六祈輟滲。周禮曰：占人掌占龜，以八筮占八頌，以視吉凶。鄭玄曰：以八筮占八頌，謂將卜八事先以筮筮之。言頌者，同於龜占。周禮曰：太祝掌六祈，以同鬼神示：一曰類，二曰造，三曰禬，四曰禜，五曰攻，六曰說。滲，謂滲漉，喻祉福也。衡緫滅容，翬翟毀衽。包咸論語注曰：衡，軛也。周禮曰：王后之五路，重翟錫面朱緫，厭翟勒面繢緫，安車彫面鷖緫，皆有容蓋。鄭司農曰：緫著馬勒，直兩耳與兩鑣。容，謂幨車也。周禮曰：司服掌王后之六服；褘服、褕狄、闕狄、鞠衣、展衣、褖衣。鄭玄曰：狄當為翟。翟，雉名也。褘，衣畫翬者也。說文曰：衽，衣衿也。掩綵瑤光，收華紫禁。嗚呼哀哉！宋孝武傷宣貴妃擬漢武李夫人賦曰：閟瑤光之密陛，宮虛梁之餘陰。又袁伯文美人賦曰：居瑤光之嚴奧，御象席之瓊珍。並以瑤光為殿名。蓋貴妃之所處也。王者之宮，以象紫微，故謂宮中為紫禁注「為紫禁」　袁本、茶陵本「禁」下有「禁密奧又謂之巖奧」八字。案：此尤校刪之也。。
叢書／武英殿聚珍版叢書／張燕公集／卷十九／碑銘／贈戸部尚書河東公楊君神道碑(P.10-2)..[清乾隆敕刻武英殿聚珍本]
贈戸部尚書河東公楊君神道碑
若夫孝在揚名忠歸令德事因感激氣概生焉時逢迍難勳業成焉桃李灼灼不自言于蹊逕松柏靑青不受令于霜雪窮獨善而無撓達兼濟而弗矜子曰君子哉若人吾河東公之謂也公諱執一字某弘農華陰人也司徒觀王雄之曾孫鄆州弘農公續之孫潞州胡城公思止之子戸部尚書相國執柔之弟觀公侍中恭仁公之伯父也安德公尚書令師道公之叔父也在隋則二代五公在唐則一門三相公台輔積慶稟淸明之識河岳會靈資磊落之氣體剛毅深於城府蘊規略長于襟
帶戲為軍陣敵國之勢幼成請學兵書長城之望早集年甫十六先君捐館七日絶飲三年泣血縞綅有制儒家嘆其從禮柴棘加等議者憂其死孝淸門祖德貴胄能貧太夫人在堂有致力之養非躬藝黍稷不以供甘旨非手樹桑麻不以薦絺纊年逾一純勤不知勞旣極安親之心方展事君之節乃濯纓潢渚獻策金門于當代之聖君論天下之成敗秦皇覽奏屏左右而與謀漢帝聞言膝前席而不覺一見拔玉鈐倉曹再見取尚食直長三見寘典設郞驟進直詞深觸權嬖為易之兄弟
所嫉左授伊川府果毅又上封章帝用嘉納加游擊將軍右衞郞將歴左清道率換右衞中郞押千騎使總統貔虎便繁肘腋故得叶心五王戡剿二豎奮飛北洛推戴中宗嗣唐配天不失舊物以匡復勳拜雲麾將軍右鷹揚將軍封宏農縣公賞未充庸且有後命贈冠軍大將軍右威衞將軍進河東郡公邑二千戸賦四百室俾之鐵劵恕其十死又錫天馬端錦珠盤瑤爵文綾五百縑素三千分三土之上腴處五等之高列琱戈紫綬環衞於鈎陳玉瓚黃流侍祠于淸廟豈知釁結梁魯政回
𧰟哲里克納惠而為戮萇宏城周而見咎彼五績之摧頽此三黜之迍躓出為常州刺史以太夫人年老乞避卑濕特降中旨轉牧晉州駙馬都尉琅琊王同皎親賢地切休戚圖深安劉之策未遂鍾室之哭先及吏扇分獄公陷關通貶徙沁州刺史不知事仍長在夜魂九逝非北首而無歸晝戸重扄異南冠而同縶果能推分榮辱忘懷生死人不堪其憂公改不其操久之盡削官封放還侍母梁山雨雪不隔曾氏之思王畿風景來就潘園之養尋而大勳不廢天道復反歸旣奪之井邑起故
時之將軍擢衛尉卿復初封爵巖巖劒閣蜀之險要嗷嗷飛鴈人未安居飢渴仁明輯綏凋弊又授公劒州刺史蔚彼黍苗樂我膏澤內憂遠訃殞絶經時于是搏膺星奔徒跣求路雨不接乘夜不解纕因心通禮朝流欽德有命奪情除汾州刺史知團結兵馬哀訴不允金革無違中國簡稽而有備單于遯逃而遠跡詔徵為凉州都督兼左衞將軍河西諸車州節度督察九姓赤水軍等大使公富以農政和以師律彰信蕃部赫怒軍容斷匈奴之臂磧路安而不警張漢家之掖雪山開而無𡨥
遂攝御史中丞璽書勞倈縟賞稠疊又轉牧原州未發復授凉州都督改右衞將軍使悉如故尋移許州刺史未到以單于款關授右衞將軍檢校州勝都督兼處置降戸使懷柔以德種落宜之徵還本官又兼原州都督方属降戸飜叛河朔俶擾邊城聳蹙諸將無功強修連率夏州按察關內羽書日夜俾遷郡牧公按甲待敵確乎不動虜騎畏威竟無來掠向使廻避行于一步則攘竊起于萬端十將耗五數年未復旣而強公追睫朝端延賞徵拜右威衞大將軍進檢校右金吾大將軍尋而
卽眞禁衞肅然異于他日也皇上哀庶戮之不辜念羣雄之自孽大軍之後荊棘生焉乃命公攝御史大夫為朔方元帥公剛腸嫉惡擒姦摘罪曩將之所彌縫宿吏之所乾没匿臟散廩一徵百萬矯枉過正衆口囂然改右衛大將軍無何復右金吾大將軍金刀更新靶鞘仍舊巖廊益峻徼道增淸又改金紫光祿大夫鄜州刺史人寬吏急猶前政也享年六十有五開元十四年正月二日薨于官舍闔境發喪列城望祭古之遺愛何以加焉天子傷之下詔曰故官某夙負名義早著勳庸居內
外之職備文武之任忠勤匪懈誠節無渝奄焉殂没情深悲悼可贈戸部尚書歸賵成喪有加恒數維公以孝敷聞以忠特達以幹述職以能典兵凡領郡十四將軍十二再杖節鉞三執金吾一至九卿二兼獨坐儼有直色偘無媚辭銀艾復乎舊德珪爵傳乎祚胤全志節于夷險與福祿而終始諡曰忠公朝之令典也夫人新城郡夫人獨孤氏左威衞大將軍贈益州都督卿雲之女也婦德母儀中外師範開元四年先公卽穸以今十五年六月合葬于咸陽之洪瀆川禮也其孤濯汪等衘恤
靡訴託詞疇識感稱代之垂文哀劬勞之罔極銘曰
堂堂楊公神宻氣雄苦身難孝正國危忠落彼狡童樹此帝功昔稱關西今也河東觀王之裔珠華玉麗重葉尚主三朝嬪帝韡韡七德詵詵六藝公之亢宗鬱為世濟凉鎮西方邦臨北隅天子授斧將軍剖符靑蛇入笥白獸銜珠去持玉節來執金吾轉余爪士守于鄜畤明察號神仁恩名予武都右折文昌星死素蓋歸飛黃泉已矣卜葬卷阿哀榮孔多尚書鼓吹太守虞歌碑流雨迹松引風過獨封茅土長誓山河
