史／別史／通志／后妃傳　凡二卷／卷十九　后妃傳第一／前漢／孝昭上官皇后　桀　安(P.360-3)
孝昭上官皇后祖父桀隴西上邽人也少時為羽林期門郎從武帝上甘泉天大風車不得行解蓋授桀桀奉蓋雖風常屬車雨下蓋輒御上奇其材力遷未央廄令上嘗體不安及愈見馬馬多瘦上大怒令曰以我不復見馬邪欲下吏桀頓首曰臣聞聖體不安日夜憂懼意誠不在馬言未卒泣數行下上以為忠由是親近為侍中稍遷至太僕武帝疾病以霍光為大將軍桀為左將軍皆受遺詔輔少主昭帝始立年八歲帝長姊鄂邑蓋公主居禁中共養帝蓋主私近子客河間丁外人上與大將軍聞之不絕主驩有詔外人侍長主長主內周陽氏女令配耦帝時上官安有女即霍光外孫安欲因光內之光以為尚幼不聽安素與丁外人善說外人曰聞長主內女安子容貌端正誠因長主得入為皇后以臣父子在朝而有椒房之重成之在於足下漢家故事常以列侯尚主足下何憂不封侯乎外人喜言於長主長主以為然詔召安女入為倢伃安為騎都尉月餘遂立為皇后年甫六歲安以后父封桑樂侯遷車騎將軍日以驕淫受賜殿中出對賓客言與我婿飲大樂見其服飾使人歸自欲燒物安醉則裸行內與後母及父諸良人侍御皆亂其子病死仰而罵天數守守謂求請也大將軍光為丁外人求侯及桀欲妄官祿外人光執正皆不聽又桀妻父所幸充國為太醫監闌入殿中下獄當死冬月且盡蓋主為充國入馬二十疋贖罪廼得減死論由是桀安父子深怨光而重德蓋主知燕王旦帝兄不得立怨望桀安即記光過失予燕王令上書告之又為丁外人求侯燕王大喜上書稱子路喪姊期而不除孔子非之子路曰由不幸寡兄弟不忍除之故曰觀過知仁
今臣與陛下獨有長公主為姊陛下幸使丁外人侍之外人宜蒙爵號書奏上以問光光執不許又告光罪過上又疑之愈親光而疏桀安桀安寢恚遂結黨與謀殺光誘徵燕王至而誅之因廢帝而立桀或曰當如皇后何安曰逐麋之狗當顧菟邪且用皇后為尊一旦人主意有所移雖欲為家人亦不可得此百世之一時也事發覺燕王蓋主皆自殺桀安宗族皆滅皇后以年少不與謀復光外孫故得不廢皇后母前死葬茂陵郭東追尊曰敬夫人置園邑二百家長丞奉守如法皇后自使私奴婢守桀安冢光欲皇后擅寵有子帝時體不安左右及醫皆阿意言宜禁內雖宮人使令皆為窮絝多其帶故後宮莫有進者皇后立十歲而昭帝崩后年十四五云昌邑王賀徵即位尊為皇太后光與皇太后共廢王賀立孝宣帝宣帝即位為太皇太后凡立四十七年年五十二建昭二年崩合葬平陵
史／別史／通志／后妃傳　凡二卷／卷十九　后妃傳第一／後漢／世祖五女(P.376-3)
皇女紅夫十五年封館陶公主適駙馬都尉韓光光坐與淮陽王延謀反誅
史／別史／通志／后妃傳　凡二卷／卷二十　后妃傳第二／後魏／宣武靈胡皇后(P.396-3)
宣武靈皇后胡氏安定臨涇人司徒國珍女也母皇甫氏產后之日赤光四照京兆山北縣有趙胡者善於卜相國珍問之胡云賢女有大貴之表當為天下母生勿過三人知也后姑為尼頗能講道宣武初入講禁中諷左右言后有姿行帝聞之乃召入掖庭為充華世婦而椒庭之中以國舊制相與祈祝皆願生諸王公主不願生太子唯后獨曰豈畏一身之死而令皇家不育冢嫡也及明帝在孕同列猶以故事相恐勸為他計后故意確然幽夜獨誓云但使所生是男次第當長子子生身死所不辭也既誕明帝進為充華嬪先是宣武頻喪皇子自以春秋長矣深加慎謹為擇乳保皆取良家宜子者養於別宮皇后及充華皆不得撫視焉及明帝踐阼
尊為皇太妃尋尊為皇后臨朝聽政猶曰殿下下令施事後改令稱詔群臣上書曰陛下自稱曰朕太后以明帝沖幼未堪親祭欲依周禮夫人與君交獻之義代行祭祀禮官博議以為不可而太后欲以幃幔自鄣觀三公行事重問侍中崔光光便據漢和熹鄧太后薦祭故事太后大悅遂攝行初祀太后性聰悟多才藝略通佛經大義親覽萬機手筆斷決幸西林園法流堂命侍臣射不能者罰之又自射針孔中之大悅賜左右布帛有差先是太后敕造申訟車時御焉出自雲龍大司馬門從宮西北入自千秋門以納冤訟又親策孝秀州郡計吏於朝堂太后與明帝幸華林園宴群臣於都亭曲水令王公以下賦四言詩太后詩曰化光造物含氣貞明帝詩曰恭已無為上賴慈英王公以下賜帛有差太后父薨百寮表請公除太后不許尋幸永寧寺觀建剎於九級之基僧尼士女赴者數萬人及改葬文昭高后太后不欲令明帝主事乃自為喪主出至終寧陵親奠遣事還哭於太極殿至於訖事皆自主焉後幸左藏王公嬪主從者百餘人皆令任力負布絹即以賜之陳留公李崇章武王融並以所過多顛仆於地語在李崇傳又幸嵩高山夫人九嬪公主以下從者數百人升于頂中廢諸淫祀特敬天神不在其例尋幸闕口溫水登雞頭山自射象牙簪一發中之敕示文武時太后得志逼幸清河王懌淫亂肆情為天下所惡領軍元义長秋卿劉騰等奉明帝於顯陽殿幽太后於北宮於禁中殺懌其後太后從子都統僧敬與備身左右張車渠等數十人謀殺义復奉太后臨朝事不免僧敬坐徙邊車渠等死胡氏多免黜後明帝朝太后於西林園宴文武侍臣
飲至日夕义乃起至太后前自陳外云太后欲害已及騰太后答云無此語遂至于極昏太后欲攜帝宿宣光殿言母子不相聚久今暮欲共一宿群臣不可左衛將軍奚康生曰至尊陛下之兒隨陛下可也太后自起援帝下堂去帝前入閤左右競相排閤不得閉康生奪千牛刀斫之乃得定帝既升宣光殿康生乘酒勢將出處分殺义為义所執光祿勳賈粲紿太后曰侍官懷恐不安陛下宜親安慰太后適下殿粲即扶帝出東序前御顯陽殿還閉太后於宣光殿义遂殺康生後劉騰死义又寬怠太后與明帝及高陽王雍為計解义領軍太后復臨朝大赦改元自是朝政疏緩威恩不立天下牧守所在貪惏鄭儼汙亂宮掖勢傾海內李神軌徐紀等並見親侍一二年中位總禁要手握王爵輕重在心宣淫于朝為天下所穢文武解體所在亂逆土崩魚爛由於此矣太后自以失德懼為宗室所嫌僧敬又因聚集宗族遂泣涕諫曰陛下母儀海內豈宜輕脫如此太后大怒自是不召僧敬內為朋黨防蔽耳目明帝所親幸者太后多以事害焉有密多道人能胡語帝置於左右太后慮其傳致消息三月三日於城南大巷中殺之方懸賞募賊又於禁中殺領左右鴻臚少卿谷會紹達並帝所親也母子之間嫌隙屢起鄭儼慮禍乃與太后計因潘充華生女太后乃詐以為男便大赦為武泰元年復陰行鴆毒其年二月明帝暴崩乃奉潘嬪女言太子即位經數日見人心已安始言潘嬪本實生女今宜更擇嗣君遂立臨洮王子釗為帝年始二三歲於是朝野憤歎及爾朱榮稱兵渡河太后盡召明帝六宮皆令入道太后亦自落髮榮遣騎拘送太后及幼主於河陰太后
對榮多所陳說榮拂衣而起太后及幼主並沈於河太后妹馮翊君收瘞於雙靈寺孝武時始葬以后禮而追諡曰靈
史／別史／通志／世家　凡十一卷／卷八十四下　　宗室傳第七下／後魏下／獻文六王／高陽文穆王雍　子泰　泰子斌(P.1078-2)
高陽王雍字思穆少俶儻不恆孝文曰吾亦未能測此兒之淺深然觀其任真率素或年器晚成太和九年封潁川王或說雍待士以營聲譽雍曰吾天子之子位為諸王用聲名何為改封高陽後為相州刺史帝誡曰為牧之道亦易亦難其身正不令而行故曰易其身不正雖令不從故曰難宣武初遷冀州刺史雍之臨二州也留心政事微有聲稱頃之入拜司州牧帝時幸雍第皆盡家人之禮遷司空轉太尉加侍中尋除太保領太尉侍中如故明帝初詔雍入居太極西柏堂諮決大政給親信二十人又詔雍為宗師進太傅侍中領太尉公別敕將作營國子監學寺給雍居之領軍于忠擅權專恣僕射郭祚勸雍出之忠矯詔殺祚及尚書裴植廢雍以王歸第朝有大事使黃門就諮訪之忠尋復矯詔將殺雍以問侍中崔光光拒之乃止未幾靈太后臨朝出忠為冀州刺史雍表暴忠罪陳己不能匡正請返私門靈太后感忠保護之勛不問其罪除雍侍中太師領司州牧雍表請王公已下賤妾悉不聽用織成錦繡金玉珠璣違者以違旨論奴婢悉不得衣綾錦纈止於縵繒而已奴則布服並不得以金銀為釵帶犯者鞭一百太后從之而不能久也詔雍乘步挽出入掖門又以本官錄尚書事朝晡侍講明帝覽政詔雍乘車出入大司馬門進位丞相又詔依齊郡順王簡太和故事朝訖侍坐特優拜伏之禮總攝內外與元义同決庶政歲祿粟至四萬石伎侍盈房榮貴之盛昆弟莫及元妃盧氏薨後更納博陵崔顯妹欲以為妃宣武初以崔顯世號東崔地寒望劣難之久乃聽許延昌已後疏棄崔氏僅給衣食而己未幾暴薨或云雍殺之也靈太后許賜其女伎未
及遺雍遣其閹豎丁鵝自至宮內料簡四人目以還第太后責其專擅追停之孝莊初於河陰遇害贈假黃鉞相國諡文穆雍識懷短淺又無學業雖居朝首不為時情所推自熙平以後朝政褫落及清河王懌之死元义事政天下大責歸焉嫡子泰字伯昌頗有時譽位太常卿與雍同時遇害贈太尉公高陽王諡曰文子斌襲斌字善集歷位侍中尚書左僕射斌美儀貌性寬和居官重慎頗為齊文襄愛賞天保初準例降爵為高陽縣公拜右光祿大夫二年從文宣討契丹還至白狼河以罪賜死
史／別史／通志／列傳　凡百十三卷／卷一百　　　　　列傳第十三／前漢六／霍光　禹(P.1383-1)
通志卷一百
宋右迪功郎鄭樵漁仲撰
列傳第十三
前漢
霍光禹　金日磾賞　敞　欽　趙充國　辛慶忌　傅介子　常惠　鄭吉　甘延壽　陳湯　段會宗　胡建　朱雲　梅福　云敞　雋不疑　疎廣受　于定國于公　薛廣德　平當晏　彭宣　王吉駿　貢禹　兩龔　鮑宣
霍光字子孟驃騎將軍去病弟也父中孺河東平陽人以縣吏給事平陽侯家與侍者衛少兒私通而生去病中孺吏畢歸家娶婦生光因絕不相聞久之少兒女弟子夫得幸於武帝立為皇后去病以皇后姊子貴幸既壯大乃自知父為霍中孺未及求問會為驃騎將軍擊匈奴道出河東河東太守郊迎負弩矢先驅至平陽傳舍去病遣吏迎霍中孺中孺趨入拜謁將軍迎拜因跪曰去病不早自知為大人遺體也中孺扶服叩頭曰老臣得託命將軍此天力也去病大為中孺買田宅奴婢而去還復過焉乃將光西至長安時年十餘歲任光為郎稍遷諸曹侍中去病死後光為奉車都尉光祿大夫出則奉車入侍左右出入禁闥二十餘年小心謹慎未嘗有過甚見親信征和二年衛太子為江充所敗而燕王旦廣陵王胥皆多過失是時上年老寵姬鉤弋趙倢伃有男上心欲以為嗣命大臣輔之察群臣唯光任大重可屬社稷上迺使黃門畫者畫周公負成王朝諸侯以賜光後元二年春上游五柞宮病篤光涕泣問曰如有不諱誰當嗣者上曰君未諭前畫意邪立少子君行
周公之事光頓首讓曰臣不如金日磾日磾亦曰臣外國人不如光上以光為大司馬大將軍日磾為車騎將軍及太僕上官桀為左將軍搜栗都尉桑弘羊為御史大夫皆拜臥內床下受遺詔輔少主明日武帝崩太子襲尊號是為孝昭皇帝帝年八歲政事壹決於光先是後元年侍中僕射莽何羅與弟重合侯通謀為逆時光與金日磾上官桀等共誅之功未錄武帝病封璽書帝崩發書以從事遺詔封金日磾為秺侯上官桀為安陽侯光為博陸侯皆以前捕反者功封時衛尉王莽天水人字推叔子男忽侍中揚語曰帝病忽常在左右安得遺詔封三子事群兒自相貴耳光聞之切責王莽莽酖殺忽光為人沈靜詳審長財七尺三寸白皙疏眉目美須髯每出入下殿門止進有常處郎僕射竊識視之不失尺寸其資性端正如此初輔幼主政自已出天下想聞其風采殿中嘗有怪一夜群臣相驚光召尚符璽郎郎不肯授光光欲奪之郎按劍曰臣頭可得璽不可得也光甚義之明日詔增此郎秩二等眾庶莫不多光光與左將軍桀結婚相親光長女為桀子安妻有女年與帝相配桀因帝姊鄂邑蓋主內安女後宮為倢伃數月立為皇后父安為驃騎將軍封桑樂侯光時休沐出桀輒入代光決事桀父子既尊盛而德長公主公主內行不修幸河閒丁外人桀安欲為外人求封幸依國家故事以列侯尚公主者光不許又為外人求光祿大夫欲令得召見又不許長主大以是怨光而桀安數為外人求官爵弗能得亦慚自先帝時桀巳為九卿位在光右及父子並為將軍有椒房中宮之重皇后親安女光迺其外祖而顧專制朝事繇是與光爭權燕王旦自以昭帝兄常
懷怨望及御史大夫桑弘羊建造酒榷鹽鐵為國興利伐其功欲為子弟得官亦怨恨光於是蓋主上官桀子及弘羊皆與燕王旦通謀詐令人為燕王上書言光出都肄郎羽林道上稱●太官先置又引蘇武前使匈奴二十年不降還乃為典屬國而大將軍長史敞亡功為搜粟都尉又擅調益莫府校尉光專權自恣疑有非常臣旦願歸符璽入宿衛察姦臣變候司光出沐日奏之桀欲從中下其事桑弘羊當與諸大臣共執退光書奏帝不肯下明旦光聞之止畫室中不入上問大將軍安在桀對曰以燕王告其罪故不敢入有詔召大將軍光入免冠頓首謝上曰將軍冠朕知是書詐也將軍亡罪光曰陛下何以知之上曰將軍之廣明都郎屬耳調校尉以來未能十日燕王何以得知之且將軍為非不須校尉是時帝年十四尚書左右皆驚而上書者果亡捕之甚急桀等懼白上小事不足遂上不聽後桀黨與有譖光者上輒怒曰大將軍忠臣先帝所屬以輔朕身敢有譖光者坐之自是桀等不敢復言乃謀令長公主置酒請光伏兵格殺之因廢帝迎立燕王為天子事發覺光盡誅桀安弘羊外人宗族燕王蓋主皆自殺光威震海內昭帝既冠遂委任光訖十三年百姓充實四夷賓服元光元年昭帝崩無嗣武帝六男獨有廣陵王胥在群臣議所立咸持廣陵王王本以行失道先帝所不用光內不自安郎有上書言周太王廢太伯立王季文王舍伯邑考立武王唯在所宜雖廢長立少可也廣陵王不可以承宗廟言合光意光以其書視丞相敞等擢郎為九江太守即日受皇太后詔遺行大鴻臚事少府丞成宗正德光祿大夫吉中郎將利漢迎昌邑王賀賀者
武帝孫昌邑哀王子也既至即位行淫亂光憂懣獨以問所親故吏大司農田延年延年曰將軍為國柱石審此人不可何不建白太后更選賢而立之光曰今欲如是於古嘗有此不延年曰伊尹相殷廢太甲以安宗廟世稱其忠將軍若能行此亦漢之伊尹也光乃引延年給事中陰與車騎將軍張安世圖計遂召丞相御史將軍列侯中二千石大夫博士會議未央宮光曰昌邑王行昏亂恐危社稷如何群臣皆驚愕失色莫敢發言但唯唯而巳田延年前離席按劍曰先帝屬將軍以幼孤寄將軍以天下以將軍忠賢能安劉氏也今群下鼎沸社稷將傾且漢之傳諡常為孝者以長有天下令宗廟血食也如令漢家絕祀將軍雖死何面目見先帝於地下乎今日之議不得旋踵群臣後應者臣請斬之光謝曰九卿責光是也天下匈匈不安光當受其難於是議者皆叩頭曰萬姓之命在於將軍唯大將軍令光即與群臣俱見白太后具陳昌邑王不可以承宗廟狀皇太后迺車駕幸未央承明殿詔諸禁門毋內昌邑群臣王入朝太后還乘輦欲歸溫室中黃門宦者各持門扇王入門閉昌邑群臣不得入王曰何為大將軍跪曰有皇太后詔毋內昌邑群臣王曰徐之何迺驚人如是光使盡驅出昌邑群臣置金馬門外車騎將軍安世將羽林騎收縳二百餘人皆送廷尉詔獄令故昭帝侍中中臣侍守王光敕左右謹宿衛卒有物故自裁令我負天下有殺主名王尚未自知當廢謂左右我故群臣從官安得罪而大將軍盡繫之乎頃之有太后詔召王王聞召意恐迺曰我安得罪而召我哉太后被珠襦盛服坐武帳中侍御數百人皆持兵期門武士陛戟陳列殿下群
臣以次上殿召昌邑王伏前聽詔光與群臣連名奏王尚書令讀奏曰丞相臣敞大司馬大將軍臣光車騎將軍臣安世度遼將軍臣明友前將軍臣增後將軍臣充國御史大夫臣誼宜春侯臣譚當塗侯臣聖隨桃侯臣昌樂杜侯臣屠耆堂太僕臣延年太常臣昌大司農臣延年宗正臣德少府臣樂成廷尉臣光執金吾臣延壽大鴻臚臣賢左馮翊臣廣明右扶風臣德長信少府臣嘉典屬國臣武京輔都尉臣廣漢司隸校尉臣辟兵諸吏文學光祿大夫臣遷臣畸臣吉臣賜臣管臣勝臣梁臣長幸臣夏侯勝太中大夫臣德臣卬昧死言皇太后陛下臣敞等頓首死罪天子所以永保宗廟總壹海內者以慈孝禮誼賞罰為本孝昭皇帝早棄天下亡嗣臣敞等議禮曰為人後者為之子也昌邑王宜嗣後遣宗正大鴻臚光祿大夫奉節使徵昌邑王典喪服斬縗亡悲哀之心廢禮誼居道上不素食使從官略女子載衣車內所居傳舍始至謁見立為皇太子常私買雞豚以食受皇帝信璽行璽大行前就次發璽不封從官更持節引內昌邑從官騶宰官奴二百餘人常與居禁闥內敖戲自之符璽取節十六朝暮臨令從官更持節從為書曰皇帝問侍中君卿使中御府令高昌奉黃金千斤賜君卿取十妻大行在前殿發樂府樂器引內昌邑樂人擊鼓歌吹作俳倡會下還上前殿擊鐘磬召內泰壹宗廟樂人輦道牟首鼓吹歌舞悉奏眾樂法長安廚三太牢具祠閣室中祀巳與從官飲啗駕法駕皮軒鸞旗驅馳北宮桂宮弄彘鬥虎召皇太后御小馬車使官奴騎乘遊戲掖庭中與孝昭皇帝宮人蒙等淫亂詔掖庭令敢泄言要斬太后曰止為人臣子當悖亂如是邪王
離席伏尚書令復讀曰取諸侯王列侯二千石綬及墨綬黃綬以并佩昌邑郎官者免奴變易節上黃旄以赤發御府金錢刀劍玉器采繒賞賜所與遊戲者與從官官奴夜飲湛沔於酒詔太官上乘輿食如故食監奏未釋服未可御故食復詔太官輒具無關食監太官不敢具即使從官出買雞豚詔殿門內以為常獨夜設九賓溫室延見姊夫昌邑關內侯祖宗廟祠未舉為璽書使使者持節以三太牢祠昌邑哀王園廟稱嗣子皇帝受璽以來二十七日使者旁午持節詔諸官署徵發凡一千一百二十七事文學光祿大夫夏侯勝等及侍中傅嘉數進諫以過失使人簿責勝縛嘉繫獄荒淫迷惑失帝王禮誼亂漢制度臣敞等數進諫不變更日以益甚恐危社稷天下不安臣敞等謹與博士臣霸臣雋舍臣德臣虞舍臣射臣倉議皆曰高皇帝建功業為漢太祖孝文皇帝慈仁節儉為太宗今陛下嗣孝昭皇帝後行淫辟不軌詩云藉曰未知亦既抱子五辟之屬莫大不孝周襄王不能事母春秋曰天王出居于鄭繇不孝出之絕之於天下也宗廟重於君陛下未見命於高廟不可以承天序奉祖宗廟子萬姓當廢臣請有司御史太夫臣誼宗正臣德太常臣昌與太祝以一太牢具告祠高廟臣敞等昧死以聞皇太后詔曰可光令王起拜受詔王曰聞天子有爭臣七人雖亡道不失天下光曰皇太后詔廢安得天子迺即持其手解脫其璽組奉上太后扶王下殿出金馬門群臣隨送王西面拜曰愚戇不任漢事起就乘輿副車大將軍光送至昌邑邸光謝曰王行自絕於天臣等駑怯不能殺身報德臣寧負王不敢負社稷願王自愛臣長不復見左右光涕泣而去群
臣奏言古者廢放之人屏於遠方不及以政請徙王賀漢中房陵縣太后詔歸賀昌邑賜湯沐邑二千戶昌邑群臣坐無輔導之誼陷王於惡光悉誅殺二百餘人出死號呼市中曰當斷不斷反受其亂光坐庭中會丞相以下議定所立廣陵王巳前不用及燕刺王反誅其子不在議中近親唯有衛太子孫號皇曾孫在民間咸稱述焉光遂復與丞相敞等上奏曰禮曰人道親親故尊祖尊祖故敬宗太宗亡嗣擇支子孫賢者為嗣孝武皇帝曾孫病巳武帝時有詔掖庭養視至今年十八師受詩論語孝經躬行節儉慈仁愛人可以嗣孝昭皇帝後奉承祖宗廟子萬姓臣昧死以聞皇太后詔曰可遣宗正劉德至曾孫家尚冠里洗沐賜御衣太僕以軨獵車迎曾孫就齋宗正府入未央宮見皇太后封為陽武侯巳而光奉上皇帝璽綬謁于高廟是為孝宣帝明年下詔曰夫褒有德賞元功古今通誼也大司馬大將軍光宿衛忠正宣德明恩守節秉誼以安宗廟其以河北東武陽益封光萬七千戶與故所食邑凡二萬戶賞賜前後黃金七千斤錢六千萬雜繒三萬匹奴婢百七十人馬二千匹甲第一區自昭帝時光子禹及兄孫雲皆中郎將雲弟山奉車都尉侍中領胡越兵光兩女婿為東西宮衛尉昆弟諸婿外孫皆奉朝請為諸曹大夫騎都尉給事中黨親連體根據於朝廷光自後元秉持萬幾及上即位乃歸政上謙讓不受諸事皆先關白光然後奏御天子光每朝見上虛巳斂容禮下之巳甚光秉政前後二十年地節二年春病篤車駕自臨問光病上為之涕泣光上書謝恩曰願分國邑三千戶以封兄孫奉車校尉山為列侯奉兄驃騎將軍去病祠事下丞相御
史即日拜光子禹為右將軍光薨上及皇太后親臨光喪大中大夫任宣與侍御史五人持節護喪事中二千石治莫府冢上賜金錢繒絮繡被百領衣五十篋璧珠璣玉衣梓宮棺也便房黃腸題湊各一具樅木外藏槨十五具以柏木黃心累棺外故曰黃腸木頭皆內向故曰題湊便房小曲室也東園溫明東園造比器形如方漆桶開一面以鑑置其中懸尸上大歛并蓋之皆如乘輿制度載光尸柩以轀輬車車有窗閉之則轀開之則輬黃屋左纛發材官輕車北軍五校士軍陳至茂陵以送其葬諡曰宣成侯發三河卒穿復土起冢祠堂置園邑三百家長丞奉守如舊法既葬封山為樂平侯以奉車都尉領尚書事天子思光功德下詔曰故大司馬大將軍博陸侯宿衛孝武皇帝三十餘年輔孝昭皇帝十有餘年遭大難躬秉誼率三公九卿定萬世策以安社稷天下蒸庶咸以康寧功德茂盛朕甚嘉之復其後世疇其爵邑世世無有所與功如蕭相國明年夏封太子外祖父許廣漢為平恩侯復下詔曰宣成侯光宿衛忠正勤勞國家善善及後世其封光兄孫中郎將雲為冠陽侯禹既嗣為博陸侯太夫人顯改光時所自造塋制而侈大之起三山闕築神道北臨昭靈南出承恩皆館名盛飾祠室輦閣通屬永巷而幽良人婢妾守之廣治第室作乘輿輦加畫繡絪馮黃金塗韋絮薦輪侍婢以五綵絲輓顯游戲第中初光愛幸監奴馮子都常與計事及顯寡居與子都亂而禹山亦並繕治第宅走馬馳逐平樂館雲當朝請數稱病私出多從賓客張圍獵黃山苑中使蒼頭奴上朝謁莫敢譴者而顯及諸女晝夜出入長信宮殿中無期度宣帝自在民間知霍氏尊盛日久內不能善光薨上始躬親朝政御史大夫魏相給事中顯謂禹雲山女曹不務奉
大將軍餘業今大夫給事中他人壹間女能復自救邪後兩家奴爭道霍氏奴入御史府欲踏大夫門御史為叩頭謝乃去人以謂霍氏顯等始知憂會魏大夫為丞相數燕見言事平恩侯與侍中金安上等徑出入省中時霍山自若領尚書上令吏民得奏封事不關尚書群臣進見獨往來於是霍氏甚惡之宣帝始立微時許妃為皇后顯愛小女成君欲貴之私使乳醫淳于衍行毒藥殺許后因勸光內成君代立為后語在后妃傳始許后暴崩吏捕諸醫劾衍侍疾亡狀不道下獄吏簿問急顯恐事敗即具以實語光光大驚欲自發舉不忍猶與會奏上因署衍勿論光薨後語稍泄於是上始聞之而未察乃徙光女婿度遼將軍未央衛尉平陵侯范明友為光祿勳次婿諸吏中郎將羽林監任勝出為安定太守數月復出光姊婿給事光祿大夫張朔為蜀郡太守群孫婿中郎將王漢為武威太守頃之復使光長女婿長樂衛尉鄧廣漢為少府更以禹為大司馬冠小冠亡印綬罷其右將軍屯兵官屬特使禹官名與光俱大司馬者又收范明友度遼將軍印綬但為光祿勳及光中女婿趙平為散騎都尉光祿大夫將屯兵又收平騎都尉印綬諸領胡越騎羽林及兩宮衛將屯兵悉易以所親信許史子弟代之禹為大司馬稱病禹故長史任宣侯問禹曰我何病縣官謂天子也非我家將軍不得至是今將軍墳墓未乾盡外我家反任許史奪我印綬令人不省死宣見禹恨望深乃謂曰大將軍時何可復行持國權柄殺生在手中廷尉李种王平左馮翊賈勝胡及車丞相女婿少府徐仁皆坐逆將軍意下獄死使樂成小家子得幸將軍至九卿封侯百官以下但事馮子都王
子方等視丞相無如也各自有時今許史自天子骨肉貴正宜耳今大司馬欲用是怨恨愚以為不可禹默然數日起視事顯及禹山雲自見日侵削數相對涕泣自怨山曰今丞相用事縣官信之盡變易大將軍時法令以公田賦與貧民發揚大將軍過失又諸儒生多窶人子遠客饑寒喜妄說狂言不避忌諱大將車常讎之今陛下好與諸儒生語人人自使書對事多言我家者嘗有上書言大將軍時主弱臣彊專制擅權今其子孫用事昆弟益驕恣恐危宗廟災異數見盡為是也其言絕痛山屏不奏其書後上書者益黠盡奏封事輒下中書令出取之不關尚書益不信人顯曰丞相數言我家獨亡罪乎山曰丞相廉正安得罪我家昆弟諸婿多不謹又聞民間讙言霍氏毒殺許皇后寧有是邪顯恐急即具以實告山雲禹山雲禹驚曰如是何不早告禹等縣官離散斥逐諸婿用是故也此大事誅罰不小奈何於是始有邪謀矣初趙平客石夏善為天官語平曰熒惑守御星御星太僕奉車都尉也不黜則死平內憂山等雲舅李竟所善張赦見雲家卒卒謂竟曰今丞相與平恩侯用事可令太夫人言太后先誅此兩人移徙陛下在太后耳長安男子張章告之事下廷尉執金吾捕張赦石夏等後有詔止勿捕山等愈恐相謂曰此縣官重太后故不竟也然惡端已見又有試許后事陛下雖寬仁恐左右不聽久之猶發發即族矣不如先也遂令諸女各歸報其夫皆曰安所相避會李竟坐與諸侯交通辭語及霍氏有詔雲山不宜宿衛免就第光諸女遇太后無禮馮子都數犯法上并以為讓山禹等甚恐顯夢第中井水溢流庭下灶居樹上又夢大將軍謂顯曰知
捕兒不亟下捕之第中鼠暴多與人相觸以尾畫地鴞數鳴殿前樹上第門自壞古者宮室高大則通呼為殿非止天子宮中也雲尚冠里宅中門亦壞巷端人共見有人居雲屋上徹瓦投地就視亡有大怪之禹夢車騎聲正讙來捕禹舉家憂愁山曰丞相擅減宗廟羔菟蛙可以此罪也謀欲令大后為博平君置酒博平君宣帝外祖母也召丞相平恩侯以下使范明友鄧廣漢承大后制引斬之因廢天子而立禹約定未發雲拜為玄菟太守大中大夫任宣為代郡太守山又坐寫祕書顯為上書獻城西第入馬千匹以贖山罪書報聞會事發覺雲山明友自殺顯禹廣漢等捕得禹要斬顯及諸女昆弟皆棄市唯獨霍后廢處昭臺宮與霍氏相連坐誅滅數千家上乃下詔曰乃者東織室令史張赦使魏郡豪李竟報冠陽侯雲謀為大逆朕以大將軍故抑而不揚冀其自新今大司馬博陸侯禹與母宣成侯夫人顯及從昆弟子冠陽侯雲樂平侯山諸姊妹婿謀為大逆欲詿誤百姓賴宗廟神靈先發得咸伏其辜朕甚悼之諸為霍氏所詿誤事在丙申前未發覺在吏者皆赦除之男子張章先發覺以語期門董忠忠告左曹楊惲惲告侍中金安上惲召見對狀後章上書以聞侍中史高與金安上建發其事言無入霍氏禁闥卒不得遂其謀皆讎有功封章為博成侯忠高昌侯惲平通侯安上都成侯高樂陵侯初霍氏奢侈茂陵徐生曰霍氏必亡夫奢則不遜不遜必侮上侮上者逆道也在人之右眾必害之霍氏秉權日久害之者多矣天下害之而又行以逆道不亡何待乃上疏言霍氏太盛陛下即愛厚之宜以時抑制無使至亡書三上輒報聞其後霍氏誅滅而告霍氏者皆封人為徐生上書曰臣
聞客有過主人者見其灶直突傍有積薪客謂主人更為曲突遠徙其薪不者且有火患主人嘿然不應俄而家果失火鄰里共救之幸而得息於是殺牛置酒謝其鄰人灼爛者在於上行餘各以功次坐而不錄言曲突者人謂主人曰鄉使聽客之言不費牛酒終無火患今論功而請賓曲突徙薪無恩澤燋頭爛額為上客邪主人乃寤而請之今茂陵徐福數上書言霍氏且有變宜防絕之鄉使福說得行則國無裂土出爵之費臣無逆亂誅滅之敗往事既已而福獨不蒙其功唯陛下察之貴徙薪曲突之策使居焦髮灼爛之右上乃賜福帛十匹後以為郎宣帝始立謁見高廟大將軍光驂乘上內嚴憚之若有芒刺在背後車騎將軍張安世代光驂乘天子從容肆體甚安近焉及光身死而宗族竟誅故俗傳之曰威震主者不畜霍氏之禍萌於驂乘至成帝時為光置守冢百家吏卒奉祠焉元始二年封光從父昆弟曾孫陽為博陸侯千戶
史／別史／通志／列傳　凡百十三卷／卷一百一　　　　列傳第十四／前漢七／夏侯勝　勝從父子建(P.1422-3)
夏侯勝字長公初魯共王分魯西寧鄉以封子節侯別屬大河大河後更名東平故勝為東平人勝少孤好學從始昌受尚書及洪範五行傳說災異後事蕳卿又從歐陽氏問為學精孰所問非一師也善說禮服徵為博士光祿大夫會昭帝崩昌邑王嗣立數出勝當乘輿前諫曰天久陰而不雨臣下有謀上者陛下出欲何之王怒謂勝為祅言縛以屬吏吏白大將軍霍光光不舉法是時光與車騎將軍張安世謀欲廢昌邑王光讓安世以為泄語安世實不言迺召問勝勝對言在洪範傳曰
皇之不極厥罰常陰時則下人有伐上者惡察察言故云臣下有謀光安世大驚以此益重經術士後十餘日光卒與安世白太后廢昌邑王尊立宣帝光以為群臣奏事東宮太后省政宜知經術白令勝用尚書授太后遷長信少府賜爵關內侯以與謀廢立定策安宗廟益千戶宣帝初即位欲褒先帝詔丞相御史曰朕以眇身蒙遺德承聖業奉宗廟夙夜惟念孝武皇帝躬仁誼厲威武北征匈奴單于遠遁南平氐羌昆明甌駱兩越東定薉貉朝鮮廓地斥境立郡縣百蠻率服款塞自至珍貢陳於宗廟協音律造樂歌薦上帝封泰山立明堂改正朔易服色明開聖緒尊賢顯功興滅繼絕褒周之後備天地之禮廣道術之路上天報況符瑞並應寶鼎出白麟獲海效鉅魚神人並見山稱萬歲功德茂盛不能盡宣而廟樂未稱朕甚悼焉其與列侯二千石博士議於是群臣大議廷中皆曰宜如詔書長信少府勝獨曰武帝雖有攘四夷廣土斥境之功然多殺士眾竭民財力奢泰亡度天下虛耗百姓流離物故者半蝗蟲大起赤地數千里或人民相食畜積至今未復亡德澤於民不宜為立廟樂公卿共難勝曰此詔書也勝曰詔書不可用也人臣之誼宜直言正論非苟阿意順指議巳出口雖死不悔於是丞相義御史大夫廣明劾奏勝非議詔書毀先帝不道及丞相長史黃霸阿縱勝不舉劾俱下獄有司遂請尊孝武帝廟為世宗廟奏盛德文始五行之舞天下世世獻納以明盛德武帝巡狩所幸郡國凡四十九皆立廟如高祖太宗焉勝霸既久繫霸欲從勝受經勝辭以罪死霸曰朝聞道夕死可矣勝賢其言遂授之繫再更冬講論不怠至四年夏關東四十九郡
同日地動或山崩壞城郭室屋殺六千餘人上乃素服避正殿遣使者弔問吏民賜死者棺錢下詔曰蓋災異者天地之戒也朕承洪業託士民之上未能和群生曩者地震北海琅邪壞祖宗廟朕甚懼焉其與列侯中二千石博問術士有以應變補朕之闕毋有所諱因大赦勝出為諫大夫紿事中霸為揚州刺史勝為人質樸守正簡易亡威儀見時謂上為君誤相字於前上亦以是親信之嘗見出道上語上聞而讓勝勝曰陛下所言善臣故揚之堯言布於天下至今見誦臣以為可傳故傳耳朝廷每有大議上知勝素直謂曰先生通正言無懲前事勝復為長信少府遷太子太傅受詔撰尚書論語說賜黃金百斤年九十卒官賜冢塋葬平陵太后賜錢二百萬為勝素服五日以報師傅之恩儒者以為榮始勝每講授常謂諸生曰士病不明經術經術苟明其取青紫如俛拾地芥耳學經不明不如歸耕勝從父子建字長卿自師事勝及歐陽高左右采獲又從五經諸儒問與尚書相出入者牽引以次章句具文飾說勝非之曰建所謂章句小儒破碎大道建亦非勝為學疏略難以應敵建卒自顓門名經為議郎博士至太子少傅勝子兼為左曹太中大夫孫堯至長信少府司農鴻臚曾孫蕃郡守州牧長樂少府勝同產弟子賞為梁內史子定國為豫章太守而建子千秋亦為少府太子少傅
史／別史／通志／列傳　凡百十三卷／卷一百二上　　　列傳第十五上／前漢八上／蕭望之　子育　咸　由(P.1429-1)
通志卷一百二上
宋右廸功郎鄭樵漁仲撰
列傳第十五上
前漢
蕭望之子育　咸　由　馮奉世子野王　逡　立　參　匡衡　張禹　孔光　馬宮　王商　史丹　傅喜　薛宣　朱博　翟方進子義　谷永　杜鄴　何武　王嘉　師丹　揚雄
蕭望之字長倩東海蘭陵人也徙杜陵家世以田為業至望之好學治齊詩事同縣后蒼且十年以令詣太常受業復事同學博士曰奇又從夏侯勝問論語禮服京師諸儒稱焉是時大將軍霍光秉政長史丙吉薦儒生王仲翁與望之等數人皆召見先是左將軍上官桀與蓋主謀殺光光既誅桀等後出入自備吏民當見者露索去刀兵兩吏挾持望之獨不肯聽自引出閤曰不願見吏牽持匈匈光聞之告吏勿持望之既至前說光曰將軍以功德輔幼主將以流大化致於治平是以天下之士延頸企踵爭願自效以輔高明今士見者皆先露索挾持恐非周公相成王躬吐握致白屋之禮於是光獨不除用望之而仲翁等皆補大將軍史三歲間仲翁至光祿大夫給事中望之以射策甲科為郎署小苑東門候仲翁出入從倉頭廬兒下車趨門傳呼甚寵顧謂望之曰不肯錄錄反抱關為望之曰各從其志後數年坐弟犯法不得宿衛免歸為郡吏及御史大夫魏相除望之為屬察廉為大行治禮丞時大將軍光薨子禹復為大司馬兄子山領尚書親屬皆宿衛內侍地節三年夏京師雨雹望之因是上疏願賜清閑之晏口陳災異
之意宣帝自在民間聞望之名曰此東海蕭生邪下少府宋畸問狀無有所諱望之對以為春秋昭公三年大雨雹是時季氏專權卒逐昭公鄉使魯君察於天變宜亡此害今陛下以聖德居位思政求賢堯舜之用心也然而美祥未臻陰陽不和是大臣任政一姓擅埶之所致也附枝大者賊本心私家盛者公室危唯明主躬萬幾選同姓舉賢材以為腹心與參政謀令公卿大臣朝見奏事明陳其職以考功能如是則庶事理公道立姦邪塞私權廢矣對奏天子拜望之為謁者時上初即位思進賢良多上書言便宜輒下望之問狀高者請丞相御史次者中二千石試事滿歲以狀聞下者報聞或罷歸田里所白處奏皆可累遷諫大夫丞相司直歲中三遷官至二千石其後霍氏竟謀反誅望之寖益任用是時選博士諫大夫通政事者補郡國守相以望之為平原太守望之雅意在本朝遠為郡守內不自得乃上疏曰陛下哀愍百姓恐德化之不究悉出諫官以補郡吏所謂憂其末而忘其本者也朝無爭臣則不知過國無達士則不聞善願陛下選明經術溫故知新通於幾微謀慮之士以為內臣與參政事諸侯聞之則知國家納諫憂政亡有闕遺若此不怠成康之道其庶幾乎外郡不治豈足憂哉書聞徵入守少府宣帝察望之經明持重論議有餘材任宰相欲詳試以政事復以為左馮翊望之從少府出為左遷恐有不合意即移病上聞之使侍中成都侯金安上諭指曰所用皆更治民以考功君前為平原太守日淺故復試之於三輔非有所聞也望之即視事是歲西羌反漢遣後將軍征之京兆尹張敞上書言國兵在外軍以夏發隴西以北安定以西吏民
並給轉輸田事頗廢素無餘積雖羌虜以破來春民食必乏窮辟之處買亡所得縣官穀度不足以振之願令諸有辠非盜受賕殺人及犯法不得赦者皆得以差入穀此八郡贖罪務益致穀以豫備百姓之急事下有司望之與少府李彊議以為民函陰陽之氣有仁義欲利之心在教化之所助堯在上不能去民欲利之心而能令其欲利不勝其好義也雖桀在上不能去民好義之心而能令其好義不勝其欲利也故堯桀之分在於義利而已道民不可不慎也今欲令民量粟以贖罪如此則富者得生貧者獨死是貧富異刑而法不壹也人情貧窮父兄囚執聞出財得以生活為人子弟者將不顧死亡之患敗亂之行以赴財利求救親戚一人得生十人以喪如此伯夷之行壞公綽之名滅政教壹傾雖有周召之佐恐不能復古者藏富於民不足則取有餘則與詩曰爰及矜人袁此鰥寡上惠下也又曰雨我公田遂及我私下急上也今有西邊之役民失作業雖戶賦口斂以贍其困乏古之通義百姓莫以為非以死救生恐未可也陛下布德施教教化既成堯舜亡以加也今議開利路以傷既成之化臣竊痛之於是天子復下其議兩府丞相御史以難問張敞敞曰少府左馮翊所言常人之所守耳昔先帝征四夷兵行三十餘年百姓猶不加賦而軍用給今羌虜一隅小夷跳梁於山谷間但令辠人出財減辠以誅之其名賢於煩擾良民橫興賦斂也又諸盜及殺人犯不道者百姓所疾苦也皆不得贖首匿見知縱所不當得為之屬議者或頗言其法可蠲除今因此令贖其便明甚何化之所亂甫刑之罰小過赦薄罪贖有金選之品所從來久矣何賊之所生敞
備皂衣二十餘年嘗聞罪人贖矣未聞盜賊起也竊憐涼州被寇方秋饒時民尚有饑乏病死於道路況至來春將大困乎不早慮所以振救之策而引常經以難恐後為重責常人可與守經未可與權也敞幸得備列卿以輔兩府為職不敢不盡愚望之彊復對曰先帝聖德賢良在位作憲垂法為無窮之規永惟邊竟之不贍故金布令甲曰邊郡數破兵離饑寒天絕天年父子相失令天下供給其費固為軍旅卒暴之事也聞天漢四年常使死罪人入五十萬錢減死罪一等蒙彊吏民請奪假貸至為盜賊以贖罪其後姦邪暴橫群盜並起至攻城邑殺郡守充滿山谷吏不能禁明詔遣繡衣使者以興兵擊之誅者過半然後衰止愚以為此死罪贖之敗也故曰不便時丞相魏相御史大夫丙吉亦以為羌虜且破轉輸略足相給遂不施敞議望之為左馮翊三年京師稱之遷大鴻臚先是烏孫昆彌翁歸靡因長羅侯常惠上書願以漢外孫元貴靡為嗣得復尚少主結婚內附畔去匈奴詔下公卿議望之以為烏孫絕域信其美言萬里結婚非長策也天子不聽神爵二年遣長羅侯惠使送公主配元貴靡未出塞翁歸靡死其兄子狂王背約自立惠從塞下上書願留少主敦煌郡惠至烏孫責以負約因立元貴靡還迎少主詔下公卿議望之復以為不可烏孫持兩端亡堅約其效可見前少主在烏孫四十餘年恩愛不親密邊境未以安此巳事之驗也今少主以元貴靡不得立而還信無負於四夷此中國之大福也少主不止徭役將興其原起此天子從其議徵少主還後烏孫雖分國兩立以元貴靡為大昆彌漢遂不復與結婚三年代丙吉為御史大夫五鳳中匈
奴大亂議者多曰匈奴為害日久可因其壞亂舉兵滅之詔遣中朝大司馬車騎將軍韓增諸吏富平侯張延壽光祿動楊惲太僕戴長樂問望之計策望之對曰春秋晉士匃帥師侵齊聞齊侯卒引師而還君子大其不伐喪以為恩足以服孝子誼足以動諸侯前單于慕化向善稱弟遣使請求和親海內欣然夷狄莫不聞未終奉約不幸為賊臣所殺今而伐之是乘亂而幸災也彼必奔走遠遁不以義動兵恐勞而無功宜遣使者弔問輔其微弱救其災患四夷聞之咸貴中國之仁義如遂蒙恩得復其位必稱臣服從此德之盛也上從其議後竟遣兵護輔呼韓邪單于定其國是時大司農耿壽昌奏設常平倉上善之望之非壽昌丞相丙吉年老上重焉望之又奏言百姓困乏盜賊未止二千石多材不下任職三公非其人則三光為之不明今首歲日月少光咎在臣等上以望之意輕丞相乃下侍中建章衛尉金安上光祿勳楊惲御史中丞王忠并詰問望之望之免冠置對天子繇是不說後丞相司直緐音婆延壽奏侍中謁者良使丞制詔望之望之再拜已良與望之言望之不起因故下手而謂御史曰良禮不備故事丞相病明日御史大夫輒問病朝奏事會庭中差居丞相後丞相謝大夫少進揖今丞相數病望之不問病會庭中與丞相鈞禮時議事不合意望之曰侯年寧能父我邪知御史有令不得擅使望之多使守史自給車馬之杜陵護視家事少史冠法冠為妻先引又使賣買私所附益凡十萬三千案望之大臣通經術居九卿之右本朝所仰至不奉法自修踞慢不遜讓受所監贓二百五十以上請逮捕繫治上於是策免望之左遷為太子太傅望之
既左遷而黃霸代為御史大夫數月間丙吉薨霸為丞相霸薨于定國代焉望之遂見廢不得相為太傅以論語禮服授皇太子初匈奴呼韓邪單于來朝詔公卿議其儀丞相霸御史大夫定國議曰聖王之制施德行禮先京師而後諸夏先諸夏而後夷狄其禮儀宜如諸侯王位次在下望之以為單于非正朔所加故稱敵國宜待以不臣之禮位在諸侯王上外夷稽首稱藩中國讓而不臣此則羈縻之誼謙亨之福也天子采之詔以客禮待單于位在諸侯王上贊謁稱臣而不名及宣帝寢疾選大臣可屬者引外屬侍中樂陵侯史高太子太傅望之少傅周堪至禁中拜高為大司馬車騎將軍望之為前將軍光祿勳堪為光祿大夫皆受遺詔輔政領尚書事宣帝崩太子襲尊號是為孝元帝望之堪本以師傅見尊重上即位數燕見言治亂陳王事望之選白宗室明經達學散騎諫大夫劉更生給事中與侍中金敞並拾遺左右四人同心謀議勸道上以古制多所欲匡正上甚鄉納之初宣帝不甚從儒術任用法律而中書宦官用事中書令弘恭石顯久典樞機明習文法亦與車騎將軍高為表裡論議常獨持故事不從望之等恭顯又時傾仄見詘望之以為中書政本宜以賢明之選自武帝游燕後庭故用宦者非國舊制又違古不近刑人之義白欲更置士人由是大與高恭顯忤上初即位謙讓重改作議久不定出劉更生為宗正望之堪數薦名儒茂材以備諫官會稽鄭朋陰欲附望之上疏言車騎將軍高遣客為姦利郡國及言許史子弟罪過章視周堪堪白令朋待詔金馬門朋奏記望之勉以周召之事望之見納朋接待以意朋數稱述望之短車騎將軍
言許史過失後朋行傾邪望之絕不與通朋與大司農史李宮俱待詔堪獨白宮為黃門郎朋楚士怨恨更求入許史推所言許史事曰皆周堪劉更生教我我關東人何以知此於是侍中許章白見朋朋出揚言曰我見言前將軍小過五大過一中書令在旁知我言狀望之聞之以問弘恭石顯顯恭恐望之自訟下於他吏即挾朋及待詔華龍華龍者宣帝時與張子蟜等待詔以行汙穢不進欲入堪等堪等不納故與朋相結恭顯令二人告望之等謀欲罷車騎將軍疏退許史狀候望之出休日令朋龍上之事下弘恭問狀望之對曰外戚在位多奢淫欲以匡正國家非為邪也恭顯奏望之堪更生朋黨相稱舉數譖訴大臣毀離親戚欲以專權擅執為臣不忠誣上不道請謁者召致廷尉時上初即位不省謁者召致廷尉為下獄也可其奏後上召堪更生曰繫獄上大驚曰非但廷尉問邪以責恭顯皆叩頭謝上曰令出視事恭顯因使高言上新即位未以德化聞於天下而先驗師傅既下九卿大夫獄宜因決免於是制詔丞相御史前將軍望之傅朕八年無他罪過今事久遠識忘難明其赦望之罪收前將軍光祿勳印綬及堪更生皆免為庶人而朋為黃門郎後數月制詔御史國之將興尊師而重傅故前將軍望之傅朕八年道以經術厥功茂焉其賜望之爵關內侯食邑六百戶給事中朝朔望坐次將軍天子方倚欲以為丞相會望之子散騎中郎伋上書訟望之前事事下有司復奏望之前所坐明白無譖訴者而教子上書稱引亡辜之詩失大臣體不敬請逮捕恭顯等知望之素高節不詘辱建白望之前為將軍輔政欲排退許史專權擅朝幸得不坐復賜
爵邑與聞政事不悔過服罪深懷怨望教子上書歸非於上自以託師傅懷終不坐非頗詘望之於牢獄塞其快快心則聖朝亡以施恩厚上曰蕭太傅素剛安肯就吏顯等奏曰人命至重望之所坐語言薄罪必無所憂上乃可其奏顯等封以付謁者敕令召望之手付因令太常急發執金吾車騎馳圍其第使者至召望之望之欲自殺其夫人止之以為非天子意望之以問門下生朱雲雲者好節士勸望之自裁於是望之仰天歎曰吾嘗備位將相年踰六十矣老入牢獄苟求生活不亦鄙乎字謂雲曰游趣和藥來無久留我死竟飲鴆自殺天子聞之驚拊手曰曩固疑其不就牢獄果然殺吾賢傅是時太官方上晝食上乃卻食為之涕泣哀慟左右於是召顯等責問以議不詳皆免冠謝良久然後已望之有罪死有司請絕其爵邑有詔加恩長子伋嗣為關內侯天子追念望之不忘每歲時遣使者祠祭望之冢終元帝之世望之八子至大官者育咸由育字次君少以父任為太子庶子元帝即位為郎病免後為御史大將軍王鳳以育名父子著材能除為功曹遷謁者使匈奴副校尉後為茂陵令會課育第六而漆令郭舜殿見責問育為之請扶風怒曰君課第六裁自脫何暇欲為左右言及罷出傳召茂陵令詣後曹當以職事對育徑出曹書佐隨牽育育案佩刀曰蕭育杜陵男子何詣曹也遂趨出欲去官明旦詔召入拜為司隸校尉育過扶風府門官屬掾史數百人拜謁車下後坐失大將軍指免官復為中郎將使匈奴歷冀州青州兩部刺吏長水校尉泰山太守入守大鴻臚以鄠名賊梁子政阻山為害久不伏辜育為右扶風數月盡誅子政等坐與定陵侯
淳于長厚善免官哀帝時南郡江中多盜賊拜育為南郡太守上以育耆舊名臣乃以三公使車載育八殿中受策加賜黃金二十斤育至南郡盜賊靜病去官起家復為光祿大夫執金吾以壽終於官育為人嚴猛尚威居官數免稀遷少與陳咸朱博為友著聞當世往者有王陽貢公故長安語曰蕭朱結綬王貢彈冠言其相薦達也始育與陳咸俱以公卿子顯名咸最先進年十八為左曹二十餘御史中丞時朱博尚為杜陵亭長為咸育所攀援入王氏後遂並歷刺史郡守相及為九卿而博先至將軍上鄉歷位多於咸育遂至丞相育與博後有隙不能終故世以交為難咸字仲為丞相史舉茂材好畤令遷淮陽泗水內史張掖弘農河東太守所居有跡數增秩賜金後免官復為越騎校尉護軍都尉中郎將使匈奴至大司農終官由字子驕為丞相西曹衛將軍掾遷謁者使匈奴副校尉後舉賢良為定陶令遷太原都尉安定太守治郡有聲多稱薦者初哀帝為定陶王時由為定陶令失王指頃之制書免由為庶人哀帝崩為復土校尉京輔左輔都尉遷江夏太守平江賊成重等有功增秩為陳留太守元始中作明堂辟雍大朝諸侯徵由為大鴻臚會病不及賓贊還歸故官病免復為中散大夫終官家至吏二千石者六七人
史／別史／通志／列傳　凡百十三卷／卷一百三　　　　列傳第十六／前漢九／王莽(P.1461-1)
通志卷一百三
宋右迪功郎鄭樵漁仲撰
列傳第十六
前漢
王莽
王莽字巨君孝元皇后之弟子也元后父及兄弟皆以元成世封侯居位輔政家凡九侯五大司馬唯莽父曼早死不侯莽群兄弟皆將軍五侯子乘時侈靡以輿馬聲色佚游相高莽獨孤貧因折節為恭儉受禮經師事沛國陳參勤身博學被服如儒生事母及寡嫂養孤兄子行甚敕備又外交英俊內事諸父曲有禮意陽朔中世父大將軍鳳病莽侍疾親嘗藥亂首垢面不解衣帶連月鳳且死以託太后及帝拜為黃門郎遷射聲校尉久之叔父成都侯商上書願分戶邑以封莽及長樂少府戴崇侍中金涉胡騎校尉箕閎上谷都尉陽並中郎陳湯皆當世名士咸為莽言上由是賢莽永始元年封莽為新都侯國南陽新野之都鄉千五百戶遷騎都尉光祿大夫侍中宿衛謹敕爵位益尊節操愈謙散輿馬衣裘振施賓客家無所餘收贍名士交結將相卿大夫甚眾故在位更推薦之游者為之談說虛譽隆洽傾其諸父敢為發激之行處之不慚恧莽兄永為諸曹早死有子光莽使學博士門下莽休沐出振車騎奉羊酒勞遺其師恩施下竟同學諸生縱觀長老嘆息焉光年小於莽子宇莽使同日內婦賓客滿堂須臾一人言太夫人苦某痛當飲某藥比客罷者數起焉嘗私買侍婢昆弟或頗聞知莽因曰後將軍朱子元無子莽聞此兒種宜子為買之即日以婢奉子元其匿情求名如此是時
太后姊子淳于長以材能為九卿先進在莽右莽陰求其罪過因大司馬曲陽侯根白之長伏誅莽以獲忠直根因乞骸骨薦莽自代上遂擢為大司馬是歲綏和元年也年三十八矣莽既拔出同列繼四父而輔政欲令名譽過前人遂克已不倦聘請賢良以為掾史賞賜邑錢悉以享士愈為儉約母病公卿列侯遣夫人問疾莽妻迎之衣不曳地布蔽膝見之以為僮使問知其夫人皆驚輔政歲餘成帝崩哀帝即位太后詔莽就第避帝外家莽上疏乞骸骨哀帝詔不許又遣丞相孔光大司空何武左將軍師丹衛尉傅喜白太后曰皇帝聞太后詔甚悲大司馬即不起皇帝即不敢聽政太后復令莽視事時哀帝祖母定陶傅太后母丁姬在高昌侯董宏上書言春秋之義母以子貴丁姬宜上尊號莽與師丹共劾宏誤朝不道語在丹傳後日未央宮置酒內者令為傳太后張幄坐於太皇太后坐旁莽案行責內者令曰定陶太后藩妾何以得與至尊並徹去更設坐傅太后聞之大怒不肯會重怨恚莽復乞骸骨哀帝賜莽黃金五百斤安車駟馬罷就第公卿大夫多稱之者上乃加恩寵置使家中黃門十日一賜餐下詔以黃郵聚戶三百五十增莽封位特進給事中朝朔望見禮如三公車駕乘綠車從後二歲傅太后丁姬皆稱尊號丞相朱博奏莽前不廣尊尊之義抑貶尊號虧傷孝道當伏顯戮幸蒙赦令不宜有爵土請免為庶人上以莽與太皇太后有屬勿免遣就國莽杜門自守其中子獲殺奴莽切責獲令自殺在國三歲吏民上書冤訟莽者以百數元壽元年日蝕賢良周護宋崇等對策深訟莽功德上於是徵莽始莽就國南陽太守以莽貴重選門下掾宛
孔休守新都相休謁見莽莽盡禮自納休亦聞其名與相答後莽疾休候之莽緣恩意進其玉貝寶劍欲以為好休不肯受莽因曰誠見君面有瘢瘢創痕也美玉可以滅瘢欲獻其瑑耳即解其瑑服虔曰瑑音衛蘇林曰劍鼻也師古曰瑑字本作彘從玉從彘後轉寫者訛也瑑自雕瑑字耳音篆也休復辭讓莽曰君嫌其賈邪遂椎碎之自裹以進休休乃受及莽徵去欲見休休稱疾不見莽還京師歲餘哀帝崩無子而傅太后丁太后皆先薨太皇太后即日駕之未央宮收取璽綬遣使者馳召莽詔尚書諸發兵符節百官奏事中黃門期門兵皆屬莽莽白大司馬高安侯董賢年少不合眾心收印綬賢即日自殺太后詔公卿舉可為大司馬者大司徒孔光大司空彭宣舉莽前將軍何武後將軍公孫祿互相舉太后拜莽為大司馬與議立嗣安陽侯舜莽之從弟其人修飭太后所信莽白以舜為車騎將軍使迎中山王奉成帝後是為孝平皇帝帝年九歲太后臨朝稱制委政於莽莽白趙氏前害皇子傅氏驕僭遂廢孝成趙皇后孝哀傅皇后皆令自殺語在后妃傳莽以大司徒孔光名儒相三主太后所敬天下信之於是盛尊事光引光女婿甄邯為侍中奉車都尉諸哀帝外戚及大臣居位素所不說者莽皆傅致其罪為請奏令邯持與光光素畏慎不敢不上之莽白太后輒可其奏於是前將軍何武後將軍公孫祿坐互相舉免丁傅及董賢親屬皆免官爵徙遠方紅陽侯立太后親弟雖不居位莽以諸父內敬憚之畏立從容言太后令已不得肆意乃復令光奏立舊惡前知定陵侯淳于長犯大逆罪多受其賂為言誤朝後白以官婢楊寄私子為皇子眾庶至曰呂氏少帝復出紛紛為天下所疑請遣立就國太后不
聽莽曰今漢家衰比世無嗣太后獨代幼主統政誠可畏懼力用公正先天下尚恐不從今以私恩逆大臣議如此群下傾邪亂從此起宜可且遣就國安後復徵召之太后不得已遣立就國莽之所以脅持上下皆此類也於是附順者拔擢忤恨者誅滅王舜王邑為腹心甄豐甄邯主擊斷平晏領機事劉歆典文章孫建為爪牙豐子尋歆子棻涿郡崔發南陽陳崇皆以材能幸於莽莽色厲而言方欲有所為微見風采黨與承其指意而顯奏之莽稽首涕泣固推讓焉上以惑太后下用示信於眾庶始風益州令塞外蠻夷獻白雉元始元年正月莽白太后下詔以白雉薦宗廟群臣因奏言太后委任大司馬莽定策安宗廟故大司馬霍光有安宗廟之功益封三萬戶疇其爵邑比蕭相國莽宜如光故事太后召問公卿曰誠以大司馬有功當著之邪將以骨肉故欲異之也於是群臣乃盛陳莽功德致周成白雉之瑞千載同符聖王之法臣有大功則生有美號故周公及身在而託號於周莽有定國安漢家之大功宜賜號曰安漢公益戶疇爵邑上應古制下準行事以順天心太后詔尚書具其事莽上書言臣與孔光王舜甄豐甄邯共定策今願獨條光等功賞寢置臣莽勿隨輩列甄邯白太后下詔令勿辭莽復上書讓太后詔謁者引莽待殿東廂莽稱疾不肯入太后使尚書令恂詔莽亟起莽遂固辭太后復使長信太僕閎承制召莽莽固稱疾左右白太后宜勿奪莽意但條孔光等莽乃肯起太后乃下詔以光為太師益封萬戶與四輔之政舜為太保益封萬戶豐為少傅封廣陽侯食邑五千戶皆授四輔之職疇其爵邑各賜第一區邯為承音蒸陽侯食邑二千四
百戶四人既受賞莽尚未起群臣復上言莽雖克讓朝所宜章以時加賞明重元功無使百僚元元失望太后乃下詔以召陵新息二縣戶二萬八千益封莽復其後嗣疇其爵邑封功如蕭相國以莽為太傅幹四輔之事號曰安漢公以故蕭相國甲第為安漢公第定著於令傳之無窮於是莽為惶空不得已而起受太傅安漢公號讓還益封疇爵邑事云願須百姓家給然後加賞群公復爭太后詔曰公自期百姓家給是以聽之其令公奉舍人賞賜皆倍故百姓家給人足大司徒大司空以聞莽復讓不受而建言宜立諸侯王後及高祖以來功臣子孫大者封侯或賜爵關內侯食邑然後及諸在位各有第序上尊宗廟增加禮樂下惠士民鰥寡恩澤之政無所不施語在平紀莽既悅眾意又欲專斷知太后厭政乃風公卿奏言往者吏以功次遷至二千石及州部所舉茂材異等吏率多不稱宜皆見安漢公又太后不宜親省小事太后乃下詔自今以來惟封爵乃以聞他事安漢公四輔平決州牧二千石及茂材吏初除奏事者輒引入至近署對安漢公考故官問新職以知其稱否於是莽人人延問致密恩意厚加贈送其不合指顯奏免之權與人主侔矣莽欲以虛名說太后白言親承前孝哀丁傅奢侈之後百姓未贍者多矣太后宜且衣繒練頗損膳以視天下莽因上書願出錢百萬獻田三十頃付大司農助給貧民於是公卿皆慕效焉莽率群臣奏言陛下春秋尊久衣重練減御膳非所以輔精氣育皇帝安宗廟也臣莽等願陛下遵帝王之常服復太官之法膳使臣子各得盡驩心備共養惟哀省察莽又令太后下詔曰朕勤身極思憂勞未綏故國奢則視
以儉矯枉者過其正而朕不身帥將謂天下何今誠未皇於輕靡而備味庶幾與百僚有成其勗之哉每有水旱莽輒素食左右以白太后遣使者詔莽曰聞公菜食憂民深矣今秋幸熟公勤於職以時食肉愛身為國莽念中國已平唯四夷未有異乃遣使者齎金帛重賂匈奴單于使上書言聞中國譏二名故名囊知牙斯今更名知慕從聖制又遣王昭君女須卜居次入侍所以誑耀媚事太后下至旁側長御方故萬端莽既尊重欲以女配帝為皇后以固其權奏言皇帝即位三年長秋宮未建液液與掖同廷媵未充乃者國家之難本從亡嗣配取不正請考論五經定取禮正十二女之義以廣繼嗣博采二王後及周公孔子世列侯在長安者適子女事下有司上眾女名王氏女多在選中者莽恐其與巳女爭即上言身無德子材下不宜與眾女並采太后以為至誠乃下詔曰王氏朕之外家其勿采庶民諸生郎吏以上守闕上書者日千餘人公卿大夫或詣廷中或伏省戶下咸言欲得安漢公女以為天下母莽遣長史以下分部曉止公卿及諸生而上書者愈甚太后不得已聽公卿采莽女莽復白白宜博選眾女公卿爭曰不宜采諸女以貳正統莽白願見女太后遣長樂少府宗正尚書令納采見女還奏言公女漸漬德化有窈窕之容宜承天序奉祭祀有詔遣大司徒大司空策告宗廟雜加卜筮皆曰兆遇金水王相卦遇父母得位所謂康彊之占逢吉之符也信鄉侯佟音同上言春秋天子將娶於紀則褒紀子稱侯安漢公國未稱古制事下有司皆曰古者天子封后父百里尊而不臣以重宗廟孝之至也佟言應禮可許請以新野田二萬五千六百頃益封莽滿
百里莽謝還益地太后許之有司奏故事聘皇后黃金二萬斤為錢二萬萬莽深辭讓受四千萬而以其三千三百萬予十一媵家群臣復言今皇后受聘踰群妾無幾有詔復益二千三百萬合為三千萬莽復以其千萬予九族貧者陳崇時為大司徒司直與張敞孫竦相善竦者博通士為崇草奏稱莽功德崇奏之大率謂宜恢莽國令如周公建立莽子令如伯禽所賜之品亦皆如之諸子之封皆如周公六子太后以崇奏視群公群公方議其事會呂寬事起初莽欲擅權白太后前哀帝立背恩義自貴外家丁傅撓亂國家幾危社稷今帝以幼年奉太宗為成帝後宜明一統之義以戒前事為後世法於是遣甄豐奉璽綬即拜帝母衛姬為中山孝王后賜帝舅衛寶寶弟元爵關內侯皆留中山不得至京師莽子宇非莽隔絕衛氏恐帝長大後見怨宇即私遣人與寶等通書教令帝母上書求入莽不聽宇與私吳章及婦兄呂寬議其故章以為莽不可諫而好鬼神可為變怪以驚懼之章因推類說令歸政於衛氏宇即使寬夜持血灑莽第門吏發覺之莽執宇送獄宇妻焉焉妻名也懷子繫獄須產子已殺之莽奏宇為呂寬等所詿誤流言惑眾惡與管蔡同罪臣不敢隱其誅甄邯等白太后后下詔嘉之莽因誅滅衛氏窮治呂寬之獄連引郡國豪桀素非議已者內及敬武公主元帝女弟梁王立紅陽侯立平阿侯仁使者迫守皆自殺死者以百數海內震焉大司馬護軍奏言安漢公遭子宇陷於管蔡之辜子愛至深為帝室故不敢顧私惟宇遺辠喟然憤發作書八篇以戒子孫宜班郡國令學官以教授事下群公請令天下吏能誦公戒者以著官簿比孝經四年春郊祀
高祖以配天宗祀孝文皇帝以配上帝四月丁未莽女立為皇后大赦天下遣大司徒司直陳崇等八人分行天下覽觀風俗太保舜等奏言莽功德比伊尹周公及民上書者八千餘人咸云伊尹為阿衡周公為太宰周公亯七子之封有過上公之賞宜如陳崇言章下有司有司請還前所益二縣及黃郵聚新野田采伊尹周公稱號加公為宰衡位上公掾史秩六百石三公言事稱敢言之群吏毋得與公同名出從期門二十人羽林三十人前後十車十乘賜公太夫人號曰功顯君食邑二千戶黃金印赤韍此韍印之組也封公子男二人安為新侯臨為賞都侯加后聘三千七百萬合為一萬萬以明大禮太后臨前殿親封拜安漢公拜前二子拜後如周公故事莽稽首辭讓出奏封事願獨受母號還安臨印韍及號位戶邑事下太師光等皆曰賞未足以直功謙約退讓公之常節終不可聽莽求見固讓太后下詔曰公每見叩頭流涕固辭今移病固當聽其讓令眂事邪將當遂行其賞遣歸就第也光等曰安臨親受印𩊊策號通天其義昭昭黃郵召陵新野之田為入尤多皆止於公公欲自損以成國化宜可聽許治平之化當以時成宰衡之官不可世及納徵錢乃以尊皇后非為公也功顯君戶止身不傳新賞都兩國合三千戶甚少矣忠臣之節亦宜自屈而信主上之義宜遣大司徒大司空持節承制詔公亟入眂事詔尚書勿復受公之讓奏奏可莽乃起視事上書言宰衡以正百僚平海內為職而無印信名實不副臣請御史刻宰衡印章曰宰衡太傅大司馬印太后詔曰可韍如相國朕親臨授焉莽乃復以所益納徵錢千萬遺與長樂長御奉共養者太保舜
奏言天下聞公不受千乘之土辭萬金之幣散財施予千萬數莫不鄉化蜀郡男子路建等輟訟慚怍而退雖文王卻虞芮何以加宜報告天下奏可宰衡出從大車前後各十乘直事尚書郎侍御史謁者中黃門期門羽林宰衡常持節所止謁者代持之是歲莽奏起明堂辟雍靈臺為學者築舍萬區作市常滿倉制度甚盛立樂經益博士員經各五人徵天下通一蓻教授十一人以上及有逸禮古書毛詩周官爾雅天文圖讖鍾律月令兵法史篇文字通知其意者皆詣公車網羅天下異能之士至者前後千數皆令記說廷中將令正乖謬壹異說云群臣奏言昔者周公制度七年乃定夫明堂辟雍墮廢千載莫能興今安漢公輔翼陛下四年于茲功德爛然公以八月載生魄庚子奉使朝用書臨賦營築越若翊辛丑諸生庶民大和會十萬眾並集平作二旬大功畢成唐虞發舉成周造業誠亡以加宰衡位宜在諸侯王上賜以東帛加璧大國乘車安車各一驪馬二駟詔曰可其議九錫之法冬大風吹長安城東門屋瓦且盡五年正月祫祭明堂諸侯王二十八人列侯百二十人宗室千九百餘人徵助祭禮畢封孝宣曾孫等三十六人為列侯餘皆益戶賜爵金帛之賞各有數是時吏民以莽不受新野田而上書者前後四十八萬七千五百七十二人及諸侯王公列侯宗室見者皆叩頭言宜亟加賞於安漢公莽遂上書深自辭讓請諸章下議者皆寢勿上甄邯等白太后詔且聽許須制作畢成群公以聞究于前議其九錫禮儀亟奏於是公卿大夫博士議郎列侯富平侯張純等九百二人依六蓻通義經文所見周官禮記宜於今者為九命之錫以奏太后臨於
前殿延登親策命之莽稽首再拜受綠韍袞冕衣裳瑒琫瑒珌瑒玉名也佩刀之飾上曰琫下曰珌瑒音蕩琫布孔反珌音必句履句音劬履舄頭飾也出履三寸其形岐頭鸞路乘馬龍旂九旒皮弁素積素積素裳也戎路乘馬彤弓矢盧弓矢彤赤色盧黑色左建朱鉞右建金戚鉞戚皆斧屬甲冑一具冑兜鍪秬鬯二卣秬鬯香洒也卣中尊也音攸羊九反圭瓚二圭為勺未九命青玉珪二朱戶納陛謂鑿殿基除為陛不使露也尊者不欲露而升陛故內之於霤下也署宗官祝官卜官史官虎賁三百人家令丞各一人宗祝卜史官皆置嗇夫佐安漢公在中府外第虎賁為門衛當出入者傅籍自四輔三公有事府第皆用傳以楚王邸為安漢公第大繕治通周衛祖禰廟及寢皆為朱戶納陛陳崇又奏安漢公嗣祖禰出城門城門校尉宜將騎士從入有門衛出有騎士所以重國也奏可其秋莽以皇后有子孫瑞通子午道子午道從杜陵直絕南山徑漢中風俗使者八人還言天下風俗齊同詐為郡國造歌謠頌功德凡三萬言莽奏定著令又奏為市無二賈官無獄訟邑無盜賊野無饑民道不拾遺男女異路之制犯者象刑劉歆陳崇等十二人皆以治明堂宣教化封列侯莽既文致太平北化匈奴東致海外南懷黃支唯西方未有加乃遣中郎將平憲等多持金帛誘塞外羌使獻地願內屬憲等奏言羌豪良願等種人口可萬二千人願為內臣獻鮮水海允谷鹽池平地美草皆予漢氏自居險阻處為藩蔽問良願降意對曰太皇太后聖明安漢公至仁天下太平五穀成熟或禾長丈餘或一粟三米或不種自生或繭不蠶自成甘露從天下醴泉從地出鳳凰來儀神爵降集從四歲以來羌人無所疾苦故思樂內屬宜以時處業置屬國領護事下莽莽復奏曰太后秉統數年恩澤洋溢絕域
殊俗靡不慕義越裳氏重譯獻白雉黃支自三萬里貢生犀東夷王度大海奉國珍匈奴單于順制作去二名今西域良願等復舉地為臣妾昔唐堯橫被四表亦亡以加之今謹案已有東海南海北海郡未有西海郡請受良願等所獻地為西海郡莽又言漢家地廣二帝三王凡十二州州名及界多不應經堯典十有二州後定為九州漢家廓地遼遠州牧行部遠者三萬餘里不可為九謹以經義正十二州名分界以應正始奏可又增法五十條犯者徙之西海徙者以千萬數民始怨矣泉陵侯劉慶上書言周成王幼少稱孺子周公居攝今帝富於春秋宜令安漢公行天子事如周公群臣皆曰宜如慶言冬熒惑入月中平帝疾莽作策請命於泰畤戴璧秉圭願以身代藏策金縢置於前殿敕諸公勿敢言十二月平帝崩大赦天下莽徵明禮者宗伯鳳等與定天下吏六百石以上皆服喪三年奏尊孝成廟曰統宗孝平廟曰元宗時元帝世絕而宣帝曾孫有見王五人列侯廣戚侯顯等四十八人莽惡其長大曰兄弟不得相為後乃選元孫中最幼廣戚侯子嬰年二歲託以為卜相最吉將立之以嗣孝平皇帝後是月前輝光謝囂奏武功長孟通浚井得白石上圓下方有丹書著著直略反石文曰告安漢公莽為皇帝符命之起自此始矣莽使群公以白太后太后曰此誣罔天下不可施行太保舜謂太后事已如此無可柰何沮之力不能止又莽非敢有他但欲稱攝以重其權填服天下耳太后聽許舜等即共令太后下詔令安漢公居攝踐阼如周公故事以武功縣為安漢公采地名曰漢光邑具禮儀奏於是群臣引禮明堂記奏言周公朝諸侯於明堂天子負斧依
南面而立又引書逸嘉禾篇曰周公奉鬯立於阼階延登贊曰假王臣等依考傳記宜請安漢公居攝踐阼服天子韍冕背斧依於戶牖間南面朝群臣聽政事車服出入警蹕民臣稱臣妾皆如天子之制郊祀天地宗祀明堂共祀宗廟享祭群神贊曰假皇帝民臣謂之攝皇帝自稱曰予平決朝事常以皇帝之詔稱制其朝見太皇太后帝皇后皆復臣節自施政教於其宮家國采如諸侯禮儀故事太后詔曰可明年改元曰居攝居攝元年正月莽祀上帝於南郊迎春於東郊行大射禮於明堂養三老五更成禮而去置柱下五史秩如御史聽政事侍旁記疏言行三月己丑立宣帝元孫嬰為皇太子號曰孺子以王舜為太傅左輔甄豐為太阿右拂讀曰弼甄邯為太保後承又置四少秩皆二千石四月安眾侯劉崇與相張紹謀曰安漢公莽專制朝政必危劉氏天下非之莫敢先舉此宗室恥也吾帥宗族為先海內必和紹等從者百餘人遂進攻宛不得入而敗紹者張竦之從兄也竦與崇族父劉嘉詣闕自歸莽赦弗罪竦因為嘉作奏稱述莽功謂宜豬崇宮室四牆崇社覆上棧下令如亳制辨音班社諸侯用永監戒且願身為宗室倡始父子兄弟負籠荷鍤馳之南陽效汙宮牆社之役於是莽大說白太后下詔以杜衍千戶封嘉為師禮侯嘉子七人皆賜爵關內侯後又封竦為淑德侯長安為之語曰欲求封過張伯松竦之字也力戰鬥不如巧為奏莽又封南陽吏民有功者百餘人汙池劉崇室宅後謀反者皆汙池云群臣復白劉崇等謀逆者以莽權輕也宜尊重以填海內五月甲辰太后詔莽朝見太后稱假皇帝冬十月丙辰朔日有食之十二月群臣奏請益安漢公
官及家吏置率更令廟廄廚長丞中庶子虎賁以下百餘人又置衛士三百人安漢公廬為攝省府為攝殿第為攝宮奏可莽白太后下詔曰故太師光雖前薨功效已列太保舜太司空豐輕車將軍邯步兵將軍建皆為誘進單于籌策又典靈臺明堂辟雍四郊定制度開子午道與宰衡同心說德合意并力功德茂著封舜子匡為同心侯林為說德侯光孫壽為合意侯豐孫匡為并力侯益邯建各三千戶是歲西羌龐怙傳幡等怨莽奪其地作西海郡反攻西海太守程永永奔走莽誅永遣護義校尉竇况擊之二年春竇况等擊破西羌五月更造貨錯刀一直五千契刀一直五百大錢一直五十與五銖錢並行民多盜鑄者禁列侯以下不得挾黃金輸御府受直然卒不與直九月東郡太守翟義都試勒車騎因發奔命立嚴鄉侯劉信為天子移檄郡國言莽毒殺孝平皇帝攝天子位欲絕漢室今恭行天罰誅莽郡國疑惑眾十餘萬莽惶懼不能食晝夜抱孺子告禱郊廟放大誥作策遣諫大夫桓譚等班於天下諭以攝位當反政孺子之意遣王邑孫建等八將軍擊義分屯諸關守阸塞槐里男子趙明霍鴻等起兵以和翟義相與謀曰諸將精兵悉東京師空可攻長安眾稍多至且十萬餘人莽恐遣將軍王奇王級將兵距之以太保甄邯為大將軍受鉞高廟領天下兵左杖節右把鉞屯城外王舜甄豐晝夜循行殿中十二月王邑等破翟義於圉司威陳崇使監軍上書言陛下心合寶龜豫知成敗臣崇伏讀詔書下曰竊計其時聖思始發而反虜仍破詔文始書反虜大敗制書始下反虜畢斬眾將未及齊其鋒芒臣崇未及盡其愚慮而事已決矣莽大說三年春
地震大赦天下王邑等還京師西與王級等合擊明鴻皆破滅語在翟義傳莽大置酒未央宮白虎殿勞賜將帥詔陳崇治校軍功第其高下莽乃奏太后請依周制封諸將帥當受爵邑者爵五等地四等從之於是封者高為侯伯次為子男當賜爵關內侯者更名曰附城凡數百人擊西海者以羌為號槐里以武為號翟義以虜為號群臣復奏言太后宜進攝皇帝二子爵皆為公及兄子光宜封為列侯太后乃詔進莽子新侯安為新舉公賞都侯臨為新公封光為衍功侯時莽還歸新都國群臣復白以封莽孫宗為新都侯莽既滅翟義自謂威德曰盛獲天人之助遂謀即真之事矣九月莽母功顯君死意不在哀令太后詔議其服少阿羲和劉歆與博士諸儒七十八人議皆曰禮庶子為後為其母緦傳曰與尊者為體不敢服其私親也今功顯君薨攝皇帝以聖德承皇天之命受太后之詔居攝踐阼奉漢大宗之後上有天地社稷之重下有元元萬機之憂不得顧其私親前太皇太后建厥元子俾侯新都為哀侯後明攝皇帝與尊者為體承宗廟之祭奉共養太皇太后不得服其私親也周禮曰王為諸侯緦縗弁而加環絰同姓則麻異姓則葛攝皇帝當為功顯君緦縗弁而加環絰如天子弔諸侯服以應聖制莽遂行焉凡一弔再會而令新都侯宗為主服喪三年云司威陳崇奏衍功侯光私報執金吾竇況令殺人況為收繫致其法莽大怒切責光光母曰汝自視孰與長孫中孫長孫中孫莽子宇獲之字也皆為莽所殺遂母子自殺及況皆死初莽以事母養嫂撫兄子為名及後悖虐復以示公義焉令光子嘉嗣爵為侯莽下書曰遏密之義訖於季冬正月郊祀八音當奏王
公卿士樂凡幾等五聲八音條各云何其與所部諸生各盡精思悉陳其義是歲廣饒侯劉京車騎將軍千人扈雲千人官名屬車騎將軍扈姓雲名太保屬臧鴻奏符命京言齊郡新井雲言巴郡石牛鴻言扶風雍石莽皆迎受十一月甲子莽上奏太后曰陛下至聖遭家不造遇漢十二世三七之阸承天威命詔臣莽居攝受孺子之託任天下之寄臣莽兢兢業業懼於不稱宗室廣饒侯劉京上書言七月中齊郡臨淄縣昌興亭長辛當一暮數夢曰吾天公使也天公使我告亭長曰攝皇帝當為真即不信我此亭中當有新井亭長晨起視亭中誠有新井入地且百尺十一月壬子直建冬至巴郡石牛戊午雍石文皆到於未央宮之前殿臣與太保安陽侯舜等視天風起塵冥風止得銅符帛圖於石前文曰天告帝符獻者封侯承天命用神令騎都尉崔發等眡說及前孝哀皇帝建平二年六月甲子下詔書更為太初元將元年案其本事甘忠可夏賀良讖書藏蘭臺臣莽以為元將元年者大將居攝改元之文也於今信矣尚書康誥王若曰孟侯朕其弟小子封此周公居攝稱王之文也春秋隱公不言即位攝也此二經周公孔子所定蓋為後法孔子曰畏天命畏大人畏聖人之言臣莽敢不承用臣謹共事神祇宗廟奏言太皇太后孝平皇后皆稱假皇帝其號令天下天下奏言事母言攝以居攝三年為初始元年漏刻以百二十為度用應天命臣莽夙夜養育隆就孺子令與周之成王比德宣明太皇太后威德於萬方期於富而教之孺子加元服復子明辟如周公故事奏可眾庶知其奉符命指意群臣博議別奏以視讀曰示即真之漸矣期門郎張充等六人謀共劫莽立楚王
發覺誅死梓潼人哀章學問長安素無行好為大言見莽居攝即作銅匱為兩檢署其一曰天帝行璽金匱圖其一署曰赤帝行璽某傳予黃帝金策書某者高皇帝名也書言王莽為真天子皇太后如天命圖書皆書莽大臣八人又取令名王興王盛章因自竄姓名凡為十一人皆署官爵為輔佐章聞齊井石牛事下即日昏時衣黃衣持匱至高廟以付僕射僕射以聞戊辰莽至高廟拜受金匱神嬗古禪字御王冠謁太后還坐未央宮前殿下書曰予以不德託於皇初祖考黃帝之後皇始祖考虞帝之苗裔而太皇太后之末屬皇天上帝隆顯大祐成命統序符契圖文金匱策書神明詔告屬予以天下兆民赤帝漢氏高皇帝之靈承天命傳國金策之書予甚祇畏敢不欽受以戊辰直定御王冠即真天子之位定有天下之號曰新其改正朔易服色變犧牲殊徽幟異制器以十二月朔癸酉改元為始建國元年正月之朔以雞鳴為時服色配德上黃犧牲應正用白使節之旄幡皆純黃其署曰新使五威節以承皇天上帝威命也始建國元年正月朔莽帥公侯卿士奉太皇太后璽韍上太皇太后順符命去漢號焉初莽妻宜春侯王氏女立為皇后本生四男宇獲安臨二子前誅死安頗荒忽乃以臨為皇太子安為新嘉辟辟君也封宇子六人千為功隆公壽為功明公吉為功成公宗為功崇公世為功昭公利為功著公大赦天下莽乃策命孺子曰咨爾嬰昔皇天右乃太祖歷世十二享國二百一十載歷數在於予躬詩不云乎侯服於周天命靡常封爾為定安公永為新室賓於戲音嗚呼敬天之休往踐乃位毋廢予命又曰其以平原安德漯陰鬲重邱凡戶萬地方百
里為定安公國立漢祖宗之廟於其國與周後並行其正朔服色世世以事其祖宗永以命德茂功享歷代之祀焉以孝平皇后為定安太后讀策畢莽親執孺子手流涕歔欷曰昔周公攝位終得復子明辟今予獨迫皇天威命不得如意哀歎良久中傅將孺子下殿北面而稱臣百僚陪位莫不感動又按金匱輔臣皆封拜以太傅左輔驃騎將軍安陽侯王舜為太師封安新公大司徒就德侯平晏為太傅就新公少阿羲和京兆尹紅休侯劉歆為國師嘉新公廣漢梓潼哀章為國將美新公是為四輔位上公太保後丞承陽侯甄邯為大司馬承新公丕進侯王尋為大司徒章新公步兵將軍成都侯王邑為大司空隆新公是為三公大阿右拂大司空衛將軍廣陽侯甄豐為更始將軍廣新公京兆王興為衛將軍奉新公輕車將軍成武侯孫建為立國將軍成新公京兆王盛為前將軍崇新公是為四將凡十一公王興者故城門令史王盛者賣餅莽案符命求得此姓名十餘人兩人容貌應卜相徑從布衣登用以視讀曰示神焉餘皆拜為郎是日封拜卿大夫侍中尚書官凡數百人諸劉為郡守皆徙為諫大夫改明光宮為定安館定安太后居之以大鴻臚府為定安公第皆置門衛使者監領敕阿乳母不得與語常在四壁中至於長大不能名六畜後莽以女孫宇子妻之莽策群司曰歲星司肅東嶽太師典致時雨青煒音輝登平考景以晷熒惑司悊南嶽太傅典致時奧赤煒頌音容平考聲以律太白司艾音乂西嶽國師典致時陽白煒象平考量以銓辰星司謀北嶽國將典致時寒元煒和平考星以漏月刑元股左司馬典致武應考方法矩主司天文欽若昊天敬授民
時力來農事以豐年穀日德元厷古字右司徒典致文瑞考圜合規主司人道五教是輔帥民承上宣美風俗五品乃訓斗平元心中司空典致物圖考度以繩主司地理平治水土掌名山川眾殖鳥獸蕃茂草木各策命以其職如典誥之文置大司馬司允大司徒司直大司空司若位皆孤卿更名大司農曰羲和後更為納言大理曰作士太常曰秩宗大鴻臚曰典樂少府曰共工水衛都尉曰予虞與三公司卿凡九卿分屬三公每一卿置大夫三人一大夫置元士三人凡二十七大夫八十一元士分主中都官諸職更名光祿勳曰司中太僕曰太御衛尉曰太衛執金吾曰奮武中尉曰軍正又置大贅官主乘輿服御物後又典兵秩位皆上卿號曰六監改郡太守曰大尹都尉曰大尉縣令長曰宰御史曰執法公車司馬曰王路四門長樂宮曰常樂室未央宮曰壽成室前殿曰王路堂長安曰常安更名秩百石曰庶士三百石曰下士四百石曰中士五百石曰命士六百石曰元士千石曰下大夫比二千石曰中大夫二千石曰上大夫中二千石曰卿車服黻冕各有差品又置司恭司從司明司聰司中大夫誦詩工徹膳宰以司過策曰予聞上聖欲昭厥德罔不慎修厥身用綏于遠是用建爾司于五事毋隱尤毋將虛好惡不愆立于厥中於戲勗哉令王路設進善之旌非謗之木敢諫之鼓諫大夫四人常坐王路門受言事者封王氏齊縗之屬為侯大功為伯小功為子緦麻為男其女皆為任男以睦女以隆為號焉皆授印韍令諸侯立大夫人夫人世子亦受印韍又曰天無二日土無二王百王不易之道也漢氏諸侯或稱王至於四夷亦如之違於古典謬於一統
其定諸侯王之號皆稱公四夷僭號稱王者皆更為侯又求黃帝少昊顓頊帝嚳帝堯帝舜夏禹皋陶伊尹之後將祚厥祀以王氏虞帝之後也出自帝嚳劉氏堯之後也出自顓頊於是封姚恂為初睦侯奉黃帝後梁護為脩遠伯奉少昊後皇孫功隆公千奉帝嚳後劉歆為祈烈伯奉顓頊後國師劉歆子疊為伊休侯奉堯後媯昌為始睦侯奉虞帝後山遵為謀子奉皋陶後伊元為衡子奉伊尹後漢後定安公劉嬰位為賓周後衛公姬黨更封為章平公亦為賓殷後宋公孔弘運轉次移更封為章昭侯位為恪夏後遼西姒豐為章功侯亦為恪四代古宗宗祀於明堂以配皇始祖考虞帝周公後魯子姬就宣尼後成子孔鈞已前定焉莽又曰予前在攝時建郊宮定祧廟立社稷自黃帝至于濟南伯王伯王莽之高祖祖世氏姓有五矣黃帝二十五子分賜厥姓十有二氏虞帝之先受姓曰姚其在陶唐曰媯在周曰陳在齊曰田在濟南曰王予伏念皇初祖考黃帝皇始祖考虞帝以宗祀於明堂宜序於祖宗之親廟其立祖廟五親廟四后夫人皆配食郊祀黃帝以配天黃后以配地以新都侯東第為大禖歲時以祀家之所尚種祀天下姚媯陳田王氏凡五姓者皆黃虞苖裔予之同族也書不云乎惇敘九族其令天下上此五姓名籍于秩宗皆以為宗室世世復無有所與其元城王氏勿令相嫁娶以別族理親焉封陳崇為統睦侯奉胡王後追王陳胡公田豐為世睦侯奉敬王後追王陳敬仲天下牧守以前有翟義趙明等領州郡懷忠孝封牧為男守為附城又封舊恩戴崇金涉箕閎楊並等子皆為男遣騎都尉嚻等分治黃帝園位於上郡橋畤虞帝於零陵九疑胡王
於淮陽陳敬王於齊臨淄愍王於城陽莒齊愍王伯王於淮南東平陵孺王於魏郡元城莽之高祖名遂宇伯紀魯祖名賀字翁孺故謂之伯王孺王使者四時致祠其廟當作者以天下初定且祫祭於明堂太廟以漢高祖為文祖廟欲法舜受終之事莽曰予之皇祖始考虞帝受嬗于唐漢氏初祖唐帝世有傳國之象予復親受金策於漢高皇帝之靈惟思褒厚前代何有忘時漢氏祖宗有七以禮立於定安國其園寢廟在京師者勿罷祠薦如故予以秋九月親入漢氏高元成平之廟諸劉更屬籍京兆大尹勿解其復各終厥身州牧數存問勿令有侵冤又曰予前在大麓至于攝假大麓謂為大司馬宰衡時妄引舜事深惟漢氏三七之阸思延劉氏故作今刀之利幾以濟之然自孔子作春秋以為後王法至於哀之十四而一代畢恊之於今亦哀之十四也哀帝六年平帝五年居攝三年凡十四年赤世計盡終不可彊濟今皇天革漢而立新廢劉而興王夫劉之為字卯金刀也正月剛卯金刀之利皆不得行服虔曰剛卯以正月卯日作佩之長三寸廣一寸四方或用玉或用金或月桃著革帶佩之金有玉在者銘其一面曰正月剛卯金刀莽所鑄之錢也晉灼曰剛卯長一寸廣五分四方當中央從穿作孔以采絲茸其底如冠纓頭蕤刻其上面作兩行書文曰正月剛卯既央靈殳四方赤青白黃四色敢當帝令祝融以教夔龍庶疫剛癉莫我敢當其一銘曰疾日嚴卯帝令夔化順爾固伏化茲靈殳既正既直既觚既方庶疫剛癉莫我敢當顏師古曰今往往有土中得玉剛卯者案小大及文服說是也莽以劉字上有卯下有金旁又有刀是以禁剛卯及金刀也博謀卿士僉曰天人同應昭然著明其去剛卯莫以為佩除刀錢勿以為利承順天心快百姓意乃更作小錢徑六分重一銖文曰小錢直一與前大錢五十者為二品並行欲防民盜鑄乃禁不得挾銅炭是歲四月徐鄉侯劉快結黨數千人起兵於其國快兄殷故漢膠東王時改為扶崇公快舉兵攻即墨殷閉城門自繫獄吏民拒快快敗走至長廣死莽曰
昔予之祖濟南愍王困於燕寇自齊臨淄出保於莒宗人田單廣設奇謀獲殺燕將復定齊國今即墨士大夫復同心殄滅反虜予甚嘉其忠者憐其無辜其赦殷等非快之妻子他親屬賞坐者皆勿治弔死問傷賜亡者葬錢人五萬殷知天命深疾惡快以故輒伏厥辜其滿殷國戶萬地方百里又封符命臣十餘人莽曰古者設廬井八家一夫一婦田百畝什一而稅則國給民富而頌聲作此唐虞之道三代所遵行也秦為無道厚賦稅以自奉罷民力以極欲壞聖制廢井田是以兼并起貪鄙生彊者規田以千數弱者曾無立錐之居又置奴婢之市與牛馬同闌闌謂遮闌之若牛馬闌圈也制於民臣顓斷其命姦虐之人因緣為利至略賣人妻子逆天心誖人倫繆於天地之性人為貴之義書曰予則孥戮女唯不用命者然後被此辜矣漢氏減輕田租三十而稅一常有更賦罷癃咸出而豪民侵陵分田劫假厥名三十稅一實什稅五也父子夫婦終年耕耘所得不足以自存故富者犬馬餘菽粟驕而為邪貧者不厭糟糠窮而為姦俱陷於辜刑用不錯予前在大麓始令天下公田口井則有嘉禾之祥遭反虜逆賊且止今更名天下田曰王田奴婢曰私屬皆不得買賣其男女不盈八而田過一井者分餘田予九族鄰里鄉黨故無田今當受田者如制度敢有非井田聖制無法惑眾者投諸四裔以禦魑魅如皇始祖考虞帝故事是時百姓便安漢五銖錢以莽錢大小兩行難知又數變改不信皆私以五銖錢市買訛言大錢當罷莫肯挾莽患之復下書諸挾五銖錢言大錢當罷者比非井田制投四裔於是農商失業食貨俱廢人民至涕泣於市道及坐賣買田宅奴婢鑄錢自
諸侯卿大夫至於庶民抵罪者不可勝數秋遣五威將王奇等十二人班符命四十二篇於天下德祥五事符命二十五福應十二凡四十二篇其德祥言文宣之世黃龍見於成紀新都高祖考王伯墓門梓柱生枝葉之屬符命言井石金匱之屬福應言雌雞化為雄之屬其文爾雅依託皆為作說大歸言莽當代漢有天下云總而說之曰帝王受命必有德祥之符端協成五命申以福應然後能立巍巍之功傳於子孫永享無窮之祚故新室之興也德祥發於漢三七九世之後肇命於新都受瑞於黃支獻生犀事開王於武功定命於子同梓潼縣莽改之成命於巴宕申福於十二應天所以保祐新室者深矣固矣武公丹石出於漢氏平帝末年火德銷盡土德當代皇天眷然去漢興新以丹石始命於皇帝皇帝謙讓以攝居之未當天意故其秋七月天重以三能音台文馬三台星也文馬縞身金精周成王時犬戎獻之皇帝復謙讓未即位故三以鐵契四以石龜五以虞符六以文圭七以元印八以茂陵石書九以元龍石十以神井十一以大神石十二以銅符帛圖申命之瑞寖以顯著至於十二以昭告新皇帝皇帝深惟上天之威不可不畏故去攝號猶尚稱假改元為初始欲以承塞天命克厭上帝之心然非皇天所以鄭重降符命之意故是日天復決以勉書哀章所作策命也又侍郎王盱見人衣白布單衣赤繢方領冠小冠立於王路殿前謂盱曰今日天同色以天下人民屬皇帝盱怪之行十餘步人忽不見至丙寅暮漢氏高廟有金匱圖策高帝承天命以國傳新皇帝明旦宗伯忠孝侯劉宏以聞乃召公卿議未決而大神石人談曰趣新皇帝之高廟受命毋留於是新皇帝立登車之漢氏高廟受命
受命之日丁卯也丁火漢氏之德也卯劉姓所以為字也明漢劉火德盡而傳於新室也皇帝謙讓既備固讓十二符應迫著命不可辭懼然祇畏葦然閔漢氏之終不可濟斖斖在左右之不得從意為之三夜不御寢三日不御食延問公侯卿大夫僉曰宜奉如上天威命於是乃改元定號與海內更始新室既定神祇歡喜申以福應吉瑞累仍詩曰宜民宜人受祿於天保右命之自天申之此之謂也五威將奉符命齎印綬王侯以下及吏官名更者外及匈奴西域徼外蠻夷皆即授新室印綬因收故漢印綬賜吏爵人二級民爵人一級女子百戶羊酒蠻夷幣帛各有差大赦天下五威將乘乾文車駕坤六馬背負鷩鳥之毛服飾甚偉每一將各置左右前後中帥凡五帥衣冠車服駕馬各如其方面色數將持節稱太一之使帥持幢稱五帝之使莽策命曰普天之下迄於四表靡所不至其東出者至元菟樂浪高句驪夫餘南出者踰徼外歷益州貶句町王為侯西出者至西域盡改其王為侯北出者至匈奴庭授單于印改漢印文去璽曰章單于欲求故印五威將陳饒椎破之單于大怒而句町西域後卒以此皆畔饒還拜為大將軍封威德子冬靁桐華置五威司命中城四關將軍司命司上公以下中城主十二城門策命統睦侯陳崇曰咨爾崇夫不用命者亂之原也大姦猾者賊之本也鑄偽金錢者妨寶貨之道也驕奢踰制者兇害之端也漏泄省中及尚書事者機事不密則害成也拜爵王庭謝恩私門者祿去公室政從亡矣凡此六條國之綱紀是用建爾作司命柔亦不茹剛亦不吐不侮鰥寡不畏彊圉帝命帥繇統睦于朝命說符侯崔發曰重門擊柝以
待暴客女作五威中城將軍中德既成天下說符命明威侯王級曰繞霤之固南當荊楚女作五威前關將軍振武奮衛明威于前命符睦侯王嘉曰羊頭之阸北當燕趙女作五威侯關將軍壺口捶阸尉睦于後命堂威侯王奇曰肴黽之險東當鄭衛女作五威左關將軍函谷批難掌威于左命懷羌子王福曰汧隴之阻西當戎狄女作五威右關將軍成固據守懷羌于右又遣諫大夫五十人分鑄錢於郡國是歲長安狂女子碧呼道中曰高皇帝大怒趣歸我國不者九月必殺女莽收捕殺之治者掌寇大夫陳成自免去官真定劉都等謀舉兵發覺皆誅真定常山大雨雹二年二月赦天下五威將帥七十二人還奏事漢諸侯王為公者悉上璽綬為民無違命者封將為子帥為男初設六筦之令命縣官酤酒賣鹽鐵器鑄錢諸采取名山大澤眾物者稅之又令市官收賤賣貴賒貸予民收息百月三羲和置酒士郡一人乘傳督酒利禁民不得挾弩鎧徙西海匈奴單予求故璽莽不與遂寇邊郡殺略吏民十一月立國將軍建奏西域將欽上言九月辛巳戊己校尉史陳良終帶共賊殺校尉刁護劫掠吏士自稱廢漢大將軍亡入匈奴又今月癸酉不知何一男子遮臣建車前自稱漢氏劉子輿成帝下妻子也劉氏當復趣空宮收繫男子即常安姓武字仲皆逆天違命大逆不道請論仲及陳良等親屬當坐者奏可漢氏高皇帝比著戒云罷吏卒為賓食誠欲承天心全子孫也其宗廟不當在常安城中及諸劉為諸侯者當與漢俱廢陛下至仁久未定前故安眾侯劉崇徐鄉侯劉快陵卿侯劉曾扶恩侯劉貴等更聚眾謀反今狂狡之虜或妄自稱亡漢將軍或稱成
帝子子輿至犯夷滅連未止者此聖恩不早絕其萌牙故也臣愚以為漢高皇帝為新室賓享食明堂成帝異姓之兄弟平帝婿也皆不宜復入其廟元帝與皇太后為體聖恩所隆禮亦宜之臣請漢氏諸廟在京師者皆罷諸劉為諸侯者以戶多少就五等之差其為吏者皆罷待除於家上當天心稱高皇帝神靈塞狂狡之萌莽曰可嘉新公國師以符命為予四輔明德侯劉龔率禮侯劉嘉等凡三十二人皆知天命或獻天符或貢昌言或捕告反虜厥功茂焉諸劉與三十二人同宗共祖者勿罷賜姓曰王唯國師以女配莽子故不賜姓改定安太后號曰黃皇室主絕之於漢也冬十二月雷更名匈奴單于曰降奴服于莽曰降奴服于知威侮五行背畔四條侵犯西域延及邊垂為元元害辠當夷滅命遣立國將軍孫建等凡十二將十道並出共行皇天之威罰于知之身惟知先祖故呼韓邪單于稽侯累世忠孝保塞守徼不忍以一知之罪滅稽侯之世今分匈奴國土人民以為十五立稽侯子孫十五人為單于遣中郎將藺苞戴級馳之塞下召拜當為單于者諸匈奴人當坐虜知之法者皆赦除之遣五威將軍苖訢虎賁將軍王况出五原厭難將軍陳欽震狄將軍王巡出雲中振武將軍王嘉平狄將軍王萌出代郡相威將軍李棽音心鎮遠將軍李翁出西河誅貉將軍陽俊討穢將軍嚴尤出漁陽奮武將軍王駿定胡將軍王晏出張掖及偏裨以下百八十人募天下囚徒丁男甲卒三十萬人轉眾郡委輸五大夫衣裘兵器糧食長吏送自負海江淮至北邊使者馳傳督趣以軍興法從事天下騷動先至者屯邊郡須畢具乃同時出莽以錢幣訖不行於是
造寶貨五品百姓復不從但行大小錢二品而已盜鑄錢者不可禁廼重其法一家鑄錢五家坐之沒入為奴婢吏民出入持布錢以副符傳不持者廚傳勿舍關津苛留公卿皆持以入宮殿門欲以重而行之是時爭為符命封侯其不為者相戲曰獨無天帝除書乎司命陳崇白莽曰此開姦臣作福之路而亂天命宜絕其原莽亦厭之遂使尚書大夫趙並驗治非五威將軍所班皆下獄初甄豐劉歆王舜為莽腹心倡導在位褒揚功德安漢宰衡之號及封莽母兩子兄子皆豐等所共謀而豐舜歆亦受其賜並富貴矣非復欲令莽居攝也居攝之萌出於泉陵侯劉慶前輝光謝嚻長安令田終術莽羽冀已成意欲稱攝豐等承順其意莽輒復封舜歆兩子及豐孫豐等爵位已盛心意既滿又實畏漢宗室天下豪桀而疏遠欲進者並作符命莽遂據以即真舜歆內懼而已豐素剛彊莽覺其不說故徙大阿右拂大司空豐託符命文為更始將軍與賣餅兒王盛同列豐父子默默時子尋為侍中京兆大尹茂德侯即作符命新室當分陜立二伯以豐為右伯太傅平晏為左伯如周召故事莽即從之拜豐為右伯當述職西出未行尋復作符命言故漢氏平帝后黃皇室主為尋之妻莽以詐立心疑大臣怨謗欲震威以懼下因是發怒曰黃皇室主天下母此何謂也收捕尋尋亡豐自殺尋隨方士入華山歲餘捕得辭連國師公歆子侍中隆威侯棻棻弟右曹長水校尉伐虜侯泳大司空邑弟左關將軍堂威侯奇及歆門人侍中騎都尉丁隆等牽引公卿黨親列侯以下死者數百人尋手理有天子字莽解其臂入視之曰此一大子也或曰一六子也六者戮也明尋父子
當戮死也廼流棻於幽州放尋於三危殛隆於羽山皆驛車載其屍傳致云莽為人侈口蹷顄師古曰侈大也蹷短也顄頤也蹷音其月反顄音胡感反露眼赤精大聲而嘶師古曰嘶破聲也音先奚反長七尺五寸好厚履高冠以氂裝衣師古曰毛之彊曲者曰氂以裝褚衣中令其張起也氂音力之反字或作𣀗音義同反膺高視瞰臨左右師古曰瞰謂遠視也音曲濫反是時有用方技待詔黃門者或問以莽形貌待詔曰莽所謂鴟目虎吻豺狼之聲者也故能食人亦當為人所食問者告之莽誅滅待詔而封告者後常翳雲母屏面師古曰屏面即便面蓋扇之類也解在張敞傳非親近莫得見也是歲以初睦侯姚恂為甯始將軍三年莽曰百官改更職事分移律令儀法未及悉定且因漢律令儀法以從事令公卿大夫諸侯二千石舉吏民有德行通政事能言語明文學者各一人詣王路四門遣尚書大夫趙並使勞北邊並還言五原北假膏壤殖穀異時常置田官乃以並為田禾將軍發戍卒屯田北假以助軍糧是時諸將在邊須大眾集吏士放縱而內郡愁於徵發民棄城郭流亡為盜賊并州平州尤甚莽令七公六卿號皆兼稱將軍遣著武將軍逯並等填名都中郎將繡衣執法各五十五人分填緣邊大郡督大姦猾擅弄兵者皆便為姦於外撓亂州郡貨賂為市侵漁百姓莽下書切責司監放縱自若而藺苞戴級到塞下招誘單于弟咸咸子登入塞脅拜咸為孝單于賜黃金千斤錦繡甚多遣去將登至長安拜為順單于留邸太師王舜自莽篡位後病悸寢劇死莽以舜子延襲父爵為安新公延弟新侯匡為太師將軍永為新室輔為太子置師友各四人秩以大夫以故大司徒馬宮為師疑故少府宗伯鳳為傅丞博士袁聖為阿輔京兆尹王嘉為保拂是為四師故尚書
令唐林為胥附博士李允為奔走諫大夫趙襄為先後中郎將廉丹為禦侮是為四友又置師友祭酒及侍中諫議六經祭酒各一人凡九祭酒秩上卿琅邪左咸為講春秋潁川滿昌為講詩長安國由為講易平陽唐昌為講書沛郡陳咸為講禮崔發為講樂祭酒遣謁者持安車印綬即拜楚國龔勝為太子師友祭酒勝不應徵不食而死甯始將軍姚恂免侍中崇祿侯孔永為甯始將軍是歲池陽縣有小人景長尺餘或乘車馬或步行操持萬物小大各相稱三日止瀕河郡蝗生河決魏郡泛清河以東數郡先是莽恐河決為元城冢墓害及決東去元城不憂水故遂不堤塞四年二月赦天下夏赤氣出東南竟天厭難將軍陳歆言捕虜生口虜犯邊者皆孝單于咸子登所為莽怒斬其子登於長安以視諸蠻夷大司馬甄邯死甯始將軍孔永為大司馬侍中大贅侯輔為甯始將軍莽每當出時必先搜索城中名曰橫搜是月橫搜五日莽至明堂授諸侯茅土下書曰予以不德襲于聖祖為萬國主思安黎元在于建侯分州正域以美風俗追監前代爰綱爰紀唯在堯典十有二州衛有五服詩國十五抪音鋪遍九州殷頌有奄有九有之言禹貢之九州無并幽周禮司馬則無徐梁帝王相敗各有云為或昭其事或大其本厥義著明其務一矣昔周二后受命故有東都西都之居予之受命蓋亦如之其以洛陽為新室東都常安為新室西都邦畿連體各有采任州從禹貢為九爵從周氏有五諸侯之員千有八百附城之數亦如之以俟有功諸公一同有眾萬戶土方百里侯伯一國眾戶五千土方七十里子男一則眾戶二千有五百土方五十里附城大者食邑九成
眾戶九百土方三十里自九以下降殺以兩至於一成五差備具合當一則今已受茅土者公十四人侯九十三人伯二十一人子百七十一人男四百九十七人凡七百九十六人附城千五百一十一人九族之女為任者八十三人及漢氏女孫中山承禮君遵德君脩義君更以為任十有一公九卿十二大夫二十四元士定諸國邑采之處使侍中講理大夫孔秉等與州部眾郡曉知地理圖籍者共校治於壽成朱鳥堂予數與群公祭酒上卿親聽視咸已通矣夫褒德賞功所以顯仁賢也九族和睦所以褒親親也予永惟匪解思稽前人將章黜陟以明好惡安元元焉以圖簿未定未授國邑且令受奉都內月錢數千諸侯皆困乏至有庸作者中郎區博諫莽曰井田雖聖王法其廢久矣周道既衰而民不從秦知順民之心可以獲大利也故滅廬井而置阡陌遂王諸夏訖今海內未厭其敝今欲違民心復追千載絕跡雖堯舜復起而無百年之漸弗能行也天下初定萬民新附誠未可施行莽知民怨廼下書曰諸名食王田皆得賣之勿拘以法犯私買賣庶人者且一切勿治初五威將帥出改句町王以為侯王邯怨怒不附莽諷牂柯大尹周歆詐殺邯邯弟承起兵攻殺歆先是莽發高句驪兵當伐胡不欲行郡彊迫之皆亡出塞因犯法為寇遼西大尹田譚追擊之為所殺州郡歸咎於高句驪侯騶嚴尤奏言貉人犯法不從騶起正有他心宜令州郡且慰安之今猥被以大罪恐其遂畔夫餘之屬必有和者匈奴未克夫餘穢貉復起此大憂也莽不慰安穢貉遂反詔尤擊之尤誘高句驪侯至而斬焉傳首長安莽大說下書曰廼者命遣猛將共行天罰誅滅虜知
分為十二部或斷其右臂或斬其左腋或潰其胸腹或紬其兩脅今年刑在東方誅貉之部先縱焉捕斬虜騶平定東域虜知殄滅在於漏刻此乃天地群臣社稷宗廟祐助之福公卿大夫士民同心將率虓虎之力也予甚嘉之其更名高句驪為下句驪布告天下令咸知焉於是貉人愈犯邊東北與西南夷皆亂云莽志方盛以為四夷不足吞滅專念稽古之事復下書曰伏念予之皇始祖考虞帝受終文祖在琁璣玉衡以齊七政遂類於上帝禋於六宗望秩於山川遍於群神巡狩五嶽群后四朝敷奏以言明試以功予之受命即真到於建國五年已五載矣陽九之阸既度百六之會已過歲在壽星填在明堂倉龍癸酉德在中宮觀晉掌歲龜策告從其以此年二月建寅之節東巡狩具禮儀調度群公奏請募吏民人馬布帛綿又請內郡國十二買馬發帛四十五萬匹輸常安前後毋相須至者過半莽下書曰文母太后體不安其且止待後是歲改十一公號以新為心後又改心為信五年二月文母皇太后崩葬渭陵與元帝合而溝絕之立廟於長安新室世世獻祭元帝配食坐於床下莽為太后服喪三年大司馬孔永乞骸骨賜安車駟馬以特進就朝位同風侯逯並為大司馬是時長安民聞莽欲都雒陽不肯繕治室宅或頗徹之莽曰元龍石文曰定帝德國雒陽符命著明敢不欽奉以始建國八年歲躔星紀在雒陽之都其謹繕修常安之都勿令壞敗敢有犯者輒以名聞請其罪是歲烏孫大小昆彌遣使貢獻大昆彌者中國外孫也其胡婦子為小昆彌而烏孫歸附之莽見匈奴諸邊並侵意欲得烏孫心廼遣使者引小昆彌使置大昆彌使上保成師友
祭酒滿昌劾奏使者曰夷狄以中國有禮義故詘而服從大昆彌君也今序臣使於君使之上非所以有夷狄也奉使大不敬莽怒免昌官西域諸國以莽積失恩信焉耆先畔殺都護但欽十一月彗星出二十餘日不見是歲以犯挾銅炭者多除其法明年改元曰天鳳天鳳元年正月赦天下莽曰予以二月建寅之節行巡狩之禮太官齎糒音備乾肉內者行張坐臥所過母得有所給予之東巡必躬載耒每縣則耕以勸東作予之南巡必躬載耨每縣則薅火高反以勸南偽音訛予之西巡必躬載銍每縣則穫以勸西成予之北巡必躬載拂音弼今謂之連枷每縣則粟以勸蓋藏畢北巡狩之禮即于土中居雒陽之都焉敢有趨讙犯法輒以軍法從事群公奏言皇帝至孝往年文母聖體不豫躬親供養衣冠稀解因遭棄群臣聖顏悲哀飲食損少今一歲四巡道路萬里春秋尊非糒乾肉之所能堪且無巡狩須闋大服以安聖體莽乃下書更以天鳳七年歲在太梁倉龍庚辰行巡狩之禮厥明年歲在實沈倉龍辛巳即土之中雒陽之都迺遣太傅平晏大司空王邑之雒陽營相宅兆圖起宗廟社稷郊兆云三月壬申晦日有蝕之大赦天下策大司馬逯並曰日蝕無光干戈不戢其上大司馬印韍就侯氏朝位太傅平晏勿領尚書事省侍中諸曹兼官者以利苗男訢為大司馬莽即真尤備大臣抑奪下權朝臣有言其過失者輒拔擢孔仁趙博費興等以敢擊大臣故見信任擇名官而居之公卿入宮吏有常數太傅平晏從吏過例掖門僕射苛問不遜戊曹士收繫僕射莽大怒使執法發車騎數百圍太傅府捕士即時死大司空士夜過奉常亭亭長苛之告以官名亭長醉曰甯
有符傳邪士以馬箠擊亭長亭長斫士亡郡縣逐之家上書莽曰亭長奉公勿逐大司空邑斥士以謝國將哀章頗不清莽為選置和叔敕曰非但保國將閨門當保親屬在西州者諸公皆輕賤而章尤甚四月隕霜殺屮木海瀕尤甚六月黃霧四塞七月大風拔樹飛北闕直城門屋瓦雨雹殺牛羊莽以周官王制之文置卒正連率大尹職如太守屬令屬長職如都尉置州牧部監二十五人見禮如三公監位上大夫各主五郡公氏作牧侯氏卒正伯氏連率子氏屬令男氏屬長皆世其官其無爵者為尹分長安城旁六鄉置帥各一人分三輔為六尉郡河東河內弘農河南滎陽潁川南陽為六隊郡置大夫職如太守屬正職如都尉更名河南大尹曰保忠信卿益河南屬縣滿三十置六郊州長各一人人主五縣及他官名悉改大郡至分為五郡縣以亭為名者三百六十以應符命文也緣邊又置竟音境尉以男為之諸侯國閒田為黜陟增減云莽下書曰常安西都曰六鄉眾縣曰六尉義陽東都曰六郊眾縣曰六隊音遂粟米之內曰內郡其外曰近郡有鄣徼者曰邊郡合百二十有五郡九州之內縣二千二百有三公作甸侯是為惟城諸在侯服是為惟甯在采任諸侯是為惟翰在賓服是為惟屏在揆文教奮武衛是為惟垣在九州之外是為惟藩各以其方為稱總為萬國焉其後歲復變更一郡至五易名而還復其故吏民不能紀每下詔書輒繫其故名曰制詔陳留大尹太尉其以益歲以南付新平新平故淮陽以雍邱以東付陳定陳定故梁郡以封邱以東付治亭治亭故東郡以陳留以西付祈隧祈隧故滎陽陳留已無復有郡矣大尹太尉皆詣行在所其號
令變易皆此類也令天下小學戊子代甲子為六旬首冠以戊子為元日昏以戊寅之旬為忌日百姓多不從者匈奴單于知死弟咸立為單于求和親莽遣使者厚賂之詐許還其侍子登因購求陳良終帶等單于即執良等付使者檻車指長安莽燔燒良等於城北令吏民會觀之緣邊大饑人相食諫大夫如普行邊兵還言軍士久屯塞苦邊郡無以相贍今單于新和宜因是罷兵校尉韓威進曰以新室之威而吞胡虜無異口中蚤蝨臣願得勇敢之士五千人不齎斗糧饑食虜肉渴飲其血可以橫行莽壯其言以威為將軍然采普言徵還諸將在邊者免陳欽等十八人又罷四關填都尉諸屯兵會匈奴使還單于知侍子登前誅死發兵寇邊莽復發軍屯於是邊民流入內郡為人奴婢廼禁吏民敢挾邊民者棄市益州蠻夷殺大尹程隆三邊盡反遣平蠻將軍馮茂將兵擊之甯始將軍侯輔免講易祭酒戴參為甯始將軍二年二月置酒王路堂公卿大夫皆佐酒大赦天下是時日中見星大司馬苗訢左遷司命以延德侯陳茂為大司馬訛言黃龍墮死黃山宮中百姓奔走往觀者有萬數莽惡之捕繫問語所從起不能得單于咸既和親求其子登屍莽欲遣使送致恐咸怨恨害使者廼收前言當誅侍子者故將軍陳欽以他辠繫獄欽曰是欲以我為說於匈奴也遂自殺莽選儒生能顓對者濟南王咸為大使五威將琅邪伏黯等為帥使送登屍敕令掘單于知墓棘鞭其屍又令匈奴卻塞於漠北責單于馬萬匹牛三萬頭羊十萬頭及所鈔略邊民生口在者皆還之莽好為大言如此咸到單于庭陳莽威德責單于背畔之辠應敵從橫單于不能詘遂致命而
還入塞咸病死封其子為伯伏黯等皆為子莽意以為制定則天下自平故銳思於地理制禮作樂講合六經之說公卿旦入暮出議論連年不決不暇省獄訟冤結民之急務縣宰缺者數年守兼一切貪殘日甚是時中郎將繡衣執法在郡國者並乘權勢傳相舉奏又十一公士分布勸農桑班時令案諸章冠蓋相望交錯道路召會吏民逮捕證左郡縣賦斂遞相賕賂白黑紛然守闕告訴者多莽自見前顓權以得漢政故務自攬眾事三司受成苟免諸寶物名帑藏錢穀官皆宦者領之吏民上封事書宦官左右開發尚書不得知其畏備臣下如此又好變改制度政令煩多當奉行者輒質問乃以從事前後相乘憒眊不渫莽常御燈火至明猶不能勝尚書因是為姦寢事上書待報者連年不得去拘繫郡縣者逢赦而後出衛卒不交代三歲矣穀常貴邊兵二十餘萬人仰衣食縣官愁苦五原代郡尤被其毒起為盜賊數千人為輩轉入旁郡莽遣捕盜將軍孔仁將兵與郡縣合擊歲餘廼定邊郡亦略將盡邯鄲以北大雨水出深者數丈流殺數千人立國將軍孫建死司命趙閎為立國將軍甯始將軍戴參歸故官南城將軍廉舟為甯始將軍三年二月乙酉地震大雨雪關東尤甚深者一丈竹栢或枯大司空王邑上書言視事八年功業不效司空之職尤獨廢頓至廼有地震之變願乞骸骨莽曰夫地有動有震震者有害動者不害春秋記地震易繫坤動動靜辟脅萬物生焉災異之變各有云為天地動威以戒予躬公何辜焉而乞骸骨非所以助予者也使諸吏散騎司祿大衛修甯男遵諭予意焉五月莽下吏祿制度曰予遭陽九之阸百六之會國用不足民
人騷動自公卿以下一月之祿十緵布二疋或帛一疋予每念之未嘗不戚焉今阸會已度府帑雖未能充略頗稍給其以六月朔庚寅始賦吏祿皆如制度四輔公卿大夫士下至輿僚凡十五等僚祿一歲六十六斛稍以差增上至四輔而萬斛云莽又曰普天之下莫非王土率土之賓莫非王臣蓋以天下養焉周禮膳羞百有二十品令諸侯各食其同國則辟任附城食其邑公卿大夫元士食其采多少之差咸有條品歲豐穰則充其禮有災害則有所損與百姓同憂喜也其用上計時通計天下幸無災害者大官膳羞備其品矣即有災害以什計率多少而損膳焉東嶽太師立國將軍保東方三州一部二十五郡南嶽太傅前將軍保南方二州一部二十五郡西嶽國師甯始將軍保西方一州二部二十五郡北嶽國將衛將軍保北方二州一部二十五郡大司馬保納卿言卿仕卿作卿京尉扶尉兆隊右隊中部左洎前七部大司徒保樂卿典卿宗卿秩卿翼尉光尉左隊前隊中部右部有五郡大司空保予卿虞卿共卿工卿師尉列尉祈隊後隊中部洎後十郡及六司六卿皆隨所屬之法保其災害亦以十率多少而損其祿郎從官中都官吏食祿都內之委者以太官膳羞備損而為節諸侯辟任附城群吏亦各保其災害幾上下同心勸進農業安元元焉莽之制度煩碎如此課計不可理吏終不得祿各因官職為姦受取賕賂以自共給是月戊辰長平館西岸崩邕涇水不流毀而北行遣大司空王邑行視還奏狀群臣上壽以為河圖所謂以土填水匈奴滅亡之祥也乃遣并州牧宋弘游擊都尉任萌等將兵擊匈奴至邊止屯七月辛酉霸城門災民間所謂
青門也戊子晦日有蝕之大赦天下復令公卿大夫諸侯二千石舉四行各一人大司馬陳茂以日蝕免武建伯嚴尤為大司馬十月戊辰王路朱鳥門鳴晝夜不絕崔發等曰虞帝闢四門通四聰門鳴者明當脩先聖之禮招四方之士也於是令群臣皆賀所舉四行從朱雀門入而對策焉平蠻將軍馮茂擊句町士卒疫疾死者什六七賦斂民財什取五益州虛耗而不克徵還下嶽死更遣甯始將軍廉丹與庸部牧史熊擊句町頗斬首有勝莽徵丹熊丹熊願益調度必克乃還復大賦斂就都大尹馮英不肯給上言自越巂遂久仇牛同亭邪豆之屬反畔以來積且十年郡縣距擊不巳續用馮茂苟施一切之政僰道以南山險高深茂多敺眾遠居費以億計吏士離毒氣死者什七今丹熊懼於自詭期會調發諸郡兵穀復訾民取其十四空破梁州功終不遂宜罷兵屯田明設購賞莽怒免英官後頗覺悟曰英亦未可厚非復以英為長沙連率翟義黨王孫慶捕得莽使太醫尚方與巧屠共刳剝之量度五藏以竹筵音庭導其脈知所終始云可以治病是歲遣大使五威將王駿西域都護李崇將戊己校尉出西域諸國皆郊迎貢獻焉諸國前殺都護但欽駿欲襲之命佐帥何封戊己校尉郭欽別將焉耆詐降伏兵擊駿等皆死欽封後到襲擊老弱從車師還入塞莽拜欽為填外將軍封劋子小反胡子何封為集胡男西域自此絕四年五月莽封保成師友祭酒唐林為建德侯故諫議祭酒紀逡為封德侯位皆特進見禮如三公賜第一區錢三百萬授几杖焉六月更授諸侯茅土於明堂令各就國其在緣邊若江南非詔所召遣侍于帝城者納言掌貨大夫且調都內故
錢予其祿公歲八十萬候伯四十萬子男二十萬然復不能盡得莽好空言慕古法多封爵人性實遴嗇託以地理未定故且先賦茅士用慰喜封者是歲復明六筦之令每一筦下為設科條防禁犯者罪至死吏民抵罪者浸眾又一切調上公以下諸有奴婢者率一口出錢三千六百天下愈愁盜賊起納言馮常以六筦諫莽大怒免常官置執法左右刺姦選用能吏侯霸等分督六尉六隊如漢刺史與三公士郡一人從事臨淮瓜田儀等為盜賊依阻會稽長州琅邪女子呂母亦起初呂母子為縣吏為宰所冤殺母散家財以酤酒買兵弩陰厚貧窮少年得百餘人遂攻海曲縣殺其宰以祭子墓引兵入海其眾浸多後皆萬數莽遣使者即赦盜賊還言盜賊解輒復合問其故皆曰愁法禁煩苛不得舉手力作所得不足以給貢稅閉門自守又坐鄰伍鑄錢挾銅姦吏因以愁民民窮悉起為盜賊莽大怒免之其或順指言民驕黠當誅及言時運適然且滅不久莽說輒遷之是歲八月莽親之南郊鑄作威斗威斗者以五石銅為之若北斗長二尺五寸欲以厭勝眾兵既成令司命負之莽出在前入在御旁鑄斗口大寒百官人馬有凍死者五年正月朔北軍南門災以大司馬司允費興為荊州牧見問到部方略興對曰荊揚之民率依阻山澤以漁采為業問者國張六筦稅山澤妨奪民之利連年久旱百姓饑窮故為盜賊興到部欲令明曉告盜賊歸田里假貸犁牛種食闊其租賦幾可以解釋安集莽怒免興官天下吏以不得奉祿並為姦利郡尹縣宰家累千金莽詔收其家所有財產五分之四以助邊急公府士馳傳天下考覈貪饕關吏告其將奴婢告其主幾以
禁姦姦愈甚皇孫功崇公宗坐自畫容貌被服天子衣冠刻印三一曰維祉冠存已夏處南山藏薄冰二曰肅聖寶繼三曰德封昌圖又宗舅呂寬家前徙合浦私與宗通發覺按驗宗自殺宗本名會宗以制作去二名莽至是復其舊名貶爵改號賜諡為功崇繆伯以伯禮葬于故同穀城郡宗姊妨為衛將軍王興夫人祝詛姑殺婢以絕口事發覺莽使中常侍䠠惲責問妨䠠音戴并以責興皆自殺事連及司命孔仁妻亦自殺仁見莽免冠謝莽使尚書劾仁乘乾車駕坤馬左蒼龍右白虎前朱雀後元武左杖威節右負威斗號曰赤星非以驕仁廼以尊新室之威命也仁擅免天文冠大不敬有詔勿劾更易新冠其好怪如此以直道侯王涉為衛將軍涉者曲陽侯根子也根成帝世為大司馬薦莽自代莽恩之以為曲陽非令稱乃追諡根曰直道讓公涉嗣其爵是歲赤眉刁子都樊崇等以饑饉相聚起於琅邪轉鈔略眾皆萬數遣使者發郡國兵擊之不能克六年春莽見盜賊多乃令太史推三萬六千歲歷紀六歲一改元布天下下書曰紫閣圖曰太一黃帝皆倦上天張樂崑崙虔山之上後世聖主得瑞者當張樂奏終南山之上予之不敏奉行未明乃今諭矣復以甯始將軍為更始將軍以順符命易不云乎日新之謂盛德生生之謂易予其饗哉欲以誑燿百姓銷解盜賊眾皆笑之初獻新樂於明堂太廟群臣始冠麟韋之弁或聞其樂聲曰清厲而哀非興國之聲也是時關東饑旱數年刁子都等黨眾寖多更始將軍廉丹擊益州不能克徵還更遣復位後大司馬護軍郭興庸部牧李曅擊蠻夷若豆等太傅犧叔士孫喜清潔江湖之盜賊而匈奴寇邊甚莽乃大
募天下丁男及死罪囚吏民奴名曰豬突豨勇以為銳卒一切稅天下吏民訾三十取一縑帛皆輸長安令公卿以下至郡縣黃綬皆保養軍馬多少各以秩為差又博募有奇技術可以攻匈奴者將待以不次之位言便宜者以萬數或言能度水不用舟楫連馬接騎濟百萬師或言不持斗糧服食藥物三軍不饑或言能飛一日千里可窺匈奴莽輒試之取大鳥翮為兩翼頭與身皆著毛通引環紐飛數百步墮莽知其不可用苟欲獲其名皆拜為理軍賜以車馬待發初匈奴右骨都侯須卜當其妻王昭君女也嘗內附莽遣昭君兄子和親侯王歙誘呼當至塞下脅將詣長安彊立以為須卜善于後安公善于匈奴之號後安公中國之號兩加之始欲誘迎當大司馬嚴尤諫曰當在匈奴右部兵不侵邊單于動靜輒語中國此方面之大助也于今迎當置長安稾街一胡人耳不如在匈奴有益莽不聽既得當欲遣尤與廉丹擊匈奴皆賜姓徵氏號二徵將軍當誅單于輿而立當代之出車城西橫廄未發尤素有智略非莽攻代四夷數諫不從著古名將樂毅白起不用之意及言邊事凡三篇奏以風諫莽及當出廷議尤固言匈奴可且以為後先憂山東盜賊莽大怒策免尤令上大司馬武建伯印韍歸故郡以降符伯董忠為大司馬翼平連率田况奏郡縣訾民不實莽復三十稅一以况忠言憂國進爵為伯賜錢二百萬眾庶皆詈之青徐民多棄鄉里流亡老弱死道路壯者入賊中夙夜連率韓博上言有奇士長丈大十圍來至臣府曰欲奮擊胡虜自謂巨無霸出於蓬萊東南五城西北昭如海濱軺車不能載三馬不能勝即日以大車四馬建虎旗載霸詣闕霸臥則枕鼓以鐵箸食此
皇天所以輔新室也願陛下作大甲高車賁育之衣遣大將一人與虎賁百人迎之於道京師門戶不容者開高大之以視百蠻鎮安天下博意欲以風莽莽聞之留霸在所新豐更其姓曰巨母氏謂因文母太后而霸王符也徵博下獄以非所宜言棄市明年改元曰地皇從三萬六千歲歷號也地皇元年正月乙未赦天下下書曰方出軍行師敢有趨讙犯法者輒論斬毋須時盡歲止於是春夏斬人都市百姓震懼道路以目二月壬申日正黑莽惡之下書曰廼者日中見昧陰薄陽黑氣為變百姓莫不驚怪兆域大將軍王匡遣吏考問上變事者欲蔽上之明是以適見於天以正於理塞大異焉莽見四方盜賊多復欲厭之又下書曰予之皇初祖考黃帝定天下將兵為上將軍建華蓋立斗獻音羲內設大將外置大司馬五人大將軍二十五人偏將軍百二十五人裨將軍千二百五十人校尉萬二千五百人司馬三萬七千五百人候十一萬二千五百人當百二十二萬五千人士吏四十五萬人士千三百五十萬人應協於易弧矢之利以威天下予受符命之文稽前人將條備焉於是置前後左右中大司馬之位賜諸州牧號為大將軍郡卒正連率大尹為偏將軍屬令長裨將軍縣宰為校尉乘傳使者經歷郡國日且十輩倉無見穀以給傳車馬不能足賦取道中車馬取辦於民七月大風毀王路堂復下書曰乃壬午餔時有烈風雷雨發屋折木之變予甚弁焉予甚栗焉予甚恐焉伏念一旬迷廼解矣昔符命文立安為新遷王臨國雒陽為統義陽王是時予在攝假謙不敢當而以為公其後金匱文至議者皆曰臨國雒陽為統謂據土中為新室統也宜為皇太
子自此後臨久病雖瘳不平朝見挈茵輿行見王路堂者張於西廂及後閤更衣中又以皇后被疾臨且去本就舍妃妾在東永巷壬午烈風毀王路西廂及後閤更衣中室昭甯堂池東南榆樹大十圍東僵擊東閤閤即東永巷之西垣也皆破折瓦壞發屋拔木予甚驚焉又候官奏月犯心前星厥有占予甚憂之伏念紫閣圖文太一黃帝皆得瑞以仙後世褒主當登終南山所謂新遷王者乃太一新遷之後也統義陽王乃用五統以禮義登陽上遷之後也臨有兄而稱太子名不正宣尼公曰名不正則言不順至於刑罰不中民無所錯手足惟即位以來陰陽未和風雨不時數遇枯旱蝗螟為災穀稼鮮耗百姓苦饑蠻夷猾夏寇賊姦宄人民正營無所錯手足深惟厥咎在名不正焉其立安為新遷王臨為統義陽王幾以保全二子子孫于億外攘四夷內安中國焉是月杜陵便殿乘輿虎文衣廢藏在室匣中者出自樹立外堂上良久乃委地吏卒見者以聞莽惡之下書曰寶黃廝赤自用土德故以黃為寶以赤為廝乃賤漢行也其令郎從官皆衣絳望氣為數者多言有土功象莽又見四方盜賊多欲視為自安視讀如示能建萬世之基者乃下書曰予受命遭陽九之阸百六之會府帑空虛百姓匱乏宗廟未修且祫祭於明堂太廟夙夜永念非敢甯息深惟吉昌莫良於今年予乃卜波水之北波音陂郎池之南惟玉食謂龜為玉兆之文而墨食也予又卜金水之南明堂之西亦惟玉食予將親築焉於是遂營長安城南提封百頃九月甲申莽立載行視親舉築三下司徒王尋大司空王邑持節及侍中常侍執法杜林等數千人將作崔發張邯說莽曰德盛者文縟宜崇其制度宣視海內且令萬世之後無
以復加也莽乃博徵天下工匠諸圖畫以望法度算及吏民以義入錢穀助作者駱驛道路壞徹城西苑中建章承光包陽大臺儲元宮及平樂當路陽祿館凡十餘所取其材瓦以起九廟是月大雨六十餘日令民入米六百斛為郎其郎吏增秩賜爵至附城九廟一曰黃帝太初祖廟二曰帝虞始祖昭廟三曰陳胡王統祖穆廟四曰齊敬王世祖昭廟五曰濟南愍王王祖穆廟凡五廟不墮云六曰濟南伯王尊禰昭廟七曰元城孺王尊禰穆廟八曰陽平頃王戚禰昭廟九曰新都顯王戚禰穆廟殿皆重屋太初祖廟東西南北各四十丈高十七丈餘廟半之為銅薄櫨飾以金銀琱文窮極百工之巧帶高增下功費數百鉅萬卒徒死者萬數鉅鹿男子馬適求等馬適姓求名謀舉燕趙兵以誅莽大司空士王丹發覺以聞莽遣三公大夫逮治黨與連及郡國豪桀數千人皆誅死封丹為輔國侯自莽為不順時令百姓怨恨莽猶安之又下書曰惟設此一切之法以來常安六鄉巨邑之都枹鼓稀鳴盜賊衰少百姓安土歲以有年此乃立權之力也今胡虜未滅誅蠻僰未絕焚江湖海澤麻沸盜賊未盡破殄又興奉宗廟社稷之大作民眾動搖今復壹切行此令盡二年止之以全元元救愚姦是歲罷大小錢更行貨布長二寸五分廣一寸直貨錢二十五貨錢徑一寸重五銖枚直一兩品並行敢盜鑄錢及偏行布貨伍人知不發舉皆沒入官為奴婢太傅平晏死以子虞唐尊為太傅尊曰國虛民貧咎在奢泰乃身短衣小乘牝馬柴車藉稾瓦器又以歷遺公卿出見男女不異路者尊自下車以象刑赭幡污染其衣莽聞而說之下詔申敕公卿思與厥齊封尊為平化侯是
時南郡張霸江夏羊牧王匡等起雲杜綠林號曰下江兵眾皆萬餘人武功中水鄉民三舍墊為池二年正月以州牧位三公刺舉怠解更置牧監副秩元士冠法冠行事如漢刺史是月莽妻死諡曰孝睦皇后葬渭陵長壽園西令永侍文母名陵曰億年初莽妻以莽數殺其子涕泣失明莽令太子臨居中養焉莽妻旁侍者原碧莽幸之後臨亦通焉恐事泄謀共殺莽臨妻愔國師公女能為星語臨宮中且有白衣會臨喜以為所謀且成後貶為統義陽王出在外第愈憂恐會莽妻病困臨予書曰上於子孫至嚴前長孫中孫年俱三十而死今臣臨復適三十誠恐一旦不保中室則不知死命所在莽後妻疾見其書大怒疑臨有惡意不令得會喪既葬收原碧等考問具服姦謀殺狀莽欲祕之使殺案事使者司命從事埋獄中家不知所在賜臨藥臨不肯飲自刺死使侍中驃騎將軍同說侯林賜魂衣璽韍策書曰符命文立臨為統義陽王此言新室即位三萬六千歲後為臨之後者乃當龍陽而起前過聽議者以臨為太子有烈風之變輒順符命立為統義陽王在此之前自此之後不作信順弗蒙厥祐夭年隕命嗚呼哀哉跡行賜諡諡曰繆王又詔國師公臨本不知星事從愔起愔亦自殺是月新遷王安病死初莽為侯就國時幸侍者增秩懷能開明懷能生男興增秩生男匡女曄開明生男捷皆留新都國以其不明故也及安疾甚莽自病無子為安作奏使上言興等母雖微賤屬猶皇子不可以棄章視群公皆曰安友于兄弟宜及春夏加封爵於是以王車遣使者迎興等封興為功脩公匡為功建公曅為睦脩任捷為睦逮任孫公明公壽病死旬月四喪焉莽
壞漢孝武孝昭廟分莽子孫其中魏成大尹李焉與卜者王况謀况謂焉曰新室即位以來民田奴婢不得賣買數改錢貨徵發煩數軍旅騷動四夷並侵百姓怨恨盜賊並起漢家當復興君姓李李者徵徵火也當為漢輔因為焉作讖書言文帝發忿居地下趣軍北告匈奴南告越人江中劉信執敵報怨復續古先四年當發軍江湖有盜自稱楚王姓為劉氏萬人成行不受赦令欲動秦雒陽十一年當相攻太白揚光歲星入東井其號當行又言莽大臣吉凶各有日期會合十餘萬言焉令吏寫其書吏亡告之莽遣使者即捕焉獄治皆死三輔盜賊麻起乃置捕盜都尉官令執法謁者追擊長安中建鳴鼓攻賊幡而使者隨其後遣太師犧仲景尚更始將軍護軍王黨將兵擊青徐國師和仲曹放助郭興擊句町轉天下穀幣詣西河五原朔方漁陽每一郡以百萬數欲以擊匈奴秋隕霜殺菽關東大饑蝗民犯鑄錢伍人相坐沒入官為奴其男子檻車兒女子步以鐵瑣琅當其頸傅詣鍾官以十萬數到者易其夫妻就苦死者什六七孫憙景尚曹放等擊賊不克軍師放縱百姓重困莽以王况讖言荊楚當興李氏為輔欲厭之廼拜侍中掌牧大夫李棽為大將軍揚州牧賜名聖使將兵奮擊上谷儲夏自請願說瓜田儀莽以為中郎使出儀儀文降未出而死莽求其尸葬之為起冢祠室諡曰瓜甯殤男幾以招來其餘然無肯降者閏月丙辰大赦天下天下大服民私服在詔書前者亦釋除郎陽成脩獻符命言繼立民母又曰黃帝以百二十女致神僊莽於是遣中散大夫謁者各四十五人分行天下博采鄉里所高有淑女者上名莽夢長樂宮銅人五枚起立莽惡
之念銅人銘有皇帝初兼天下之文即使尚方工鑴滅所夢銅人膺文又感漢高廟神靈遣虎賁武士入高廟拔劍四面提音弟擲也擊斧壞屋牖桃湯赭鞭鞭灑屋壁令輕車校尉居其中又令中軍北壘居高寢或言黃帝時建華蓋以登僊莽乃造華蓋九重高八丈一尺金瑵羽葆載以祕機四輪車駕六馬力士三百人黃衣幘車上人擊鼓輓者皆呼登僊莽出令在前百官竊言此似輀車非僊物也是歲南郡秦豐眾且萬人平原女子遲昭平能說經博以八投亦聚數千人在河阻中莽召問群臣禽賊方略皆曰此天囚行尸命在漏刻故左將軍公孫祿徵來與議祿曰太史令宗室宣典星歷侯氣變以凶為吉亂天文誤朝廷太傅平化侯尊飾虛偽以媮名位賊夫人之子國師嘉信公顛倒五經毀師法令學士疑惑明學男張邯地理侯孫陽造井田使民棄主業羲和魯匡設六筦以窮工商說符侯崔發阿諛取容令下情不上通宜誅此數子以慰天下又言匈奴不可攻當與和親臣恐新室憂不在匈奴而在封域之中也莽怒使虎賁拔祿出然頗采其言左遷魯匡為五原卒正以百姓怨非故六筦非匡所獨造莽厭眾意而出之初四方皆以饑寒窮愁起為盜賊稍稍群聚常思歲熟得歸鄉里眾雖萬數亶音但稱巨人從事三老祭酒不敢略有城邑轉掠求食日闋而已諸長吏牧守皆自亂鬥中兵而死賊非敢欲殺之也莽終不諭其故是歲大司馬士按章豫州為賊所獲賊送付縣士還上書具言狀莽大怒下獄以為罔誣因下書切責七公令嚴敕卿大夫卒正連率庶尹謹牧養善民急捕殄盜賊有不同心并力疾惡黜賊而妄曰饑寒所為輒捕繫請其罪於是群下
愈恐莫敢言賊情者亦不得擅發兵賊由是遂不制唯翼平連率田况素果敢發民年十八以上四萬餘人授以庫兵與刻石為約赤糜眉也古字通用聞之不敢入界况自劾奏莽讓况未賜虎符而擅發兵此弄兵也厥辠乏興以况自詭必禽滅賊故且勿治後况自請出界擊賊所嚮皆破莽以璽書令况領青徐二州牧事况上言盜賊始發其原甚微非部吏伍人所能禽也咎在長吏不為意縣欺其郡郡欺朝廷實百言十實千言百朝廷忽略不輒督責遂至延曼連州乃遣將帥多發使者傳相監趣郡縣力事上官應塞詰對共酒食具資用以救斷斬不給復憂盜賊治官事將率又不能躬率吏士戰則為賊所破吏氣寢傷徒費百姓前幸蒙赦令賊或解散或反遮擊恐入山谷轉相告語故郡縣降賊皆更驚駭恐見詐滅因饑饉易動旬日之間更十餘萬人此盜賊所以多之故也今雒陽以東米石二千竊見詔書欲遣太師更始將軍二人爪牙重臣多從人眾道土空竭少則亡以威視遠方宜急選牧尹以下明其賞罰收合離鄉小國無城郭者徙其老弱置大城中積藏穀食并力固守賊來攻城則不能下所過無食勢不得群聚如此招之必降擊之則滅今空復多出將率郡縣苦之反甚於賊宜盡徵還乘傳諸使者以休息郡縣委任臣况以二州盜賊必平定之莽畏惡况陰為發代遣使者賜况璽書使者至見况因代監其兵况隨使者西到拜為師尉大夫况去齊地遂敗三年正月九廟蓋構成納神主莽謁見大駕乘六馬以五采毛為龍文衣著角長三尺華蓋車元戎十乘在前因賜治廟者司徒大司空錢各千萬侍中中常侍以下皆封封都匠仇延為邯音胡敢反淡里
附城二月霸橋災數千人以水沃救不滅莽惡之下書曰夫三皇象春五帝象夏三王象秋五伯象冬皇王德運也伯者繼空續乏以成歷數故其道駁惟常安御道多以所近為名廼二月癸巳之夜甲午之辰火燒霸橋從東方西行至甲午夕橋盡火滅大司空行視考問或云寒民舍居橋下疑以火自燎為此災也其明旦即乙未立春之日也予以神明聖祖黃虞遺統受命至于地皇四年為十五年正以三年終冬絕滅霸駁之橋欲以興戒新室統壹長存之道也又戒此橋空東方之道今東方歲荒民饑道路不通東嶽太師亟科條開東方諸倉賑貸窮乏以施仁道其更名霸館為長存館霸橋為長存橋是月赤眉殺太師羲仲景尚關東人相食四月遣東嶽太師特進新侯王匡開東方諸倉拯貸貧乏與更始將軍廉丹俱東祖都門外天大雨霑衣止長老嘆曰是為泣軍太師更始合將銳士十餘萬人所過放縱東方為之語曰甯逢赤眉不逢太師太師尚可更始殺我卒如田况之言莽又多遣大夫謁者分教民煮草木為酪酪不可食重為煩費莽於是開天下山澤之防令民取采取山澤之物勿出稅至地皇三十年如故是王光上戊之六年也莽所作歷名是時下江兵盛新市朱鮪平林陳牧等皆復聚眾攻擊鄉聚莽遣司命大將軍孔仁部豫州納言大將軍嚴尤秩宗大將軍陳茂擊荊州各從吏士百餘人乘船從渭入河至華陰廼出乘傳到部募士尤謂茂曰遣將不與兵符必先請而後動是猶紲韓盧而責之獲也夏蝗從東方來蜚蔽天至長安入未央宮緣殿閣莽發吏民設購賞捕擊莽以天下穀貴欲厭之為太倉置衛交戟名曰政始掖門流民入關者
數十萬人廼置養贍官稟食之使者監領與小吏共盜其稟饑死者十七八先是莽使中黃門王業領長安市買賤取於民民甚惡之業以省費為功賜爵附城莽聞城中饑饉以問業業曰皆流民也乃士所賣梁飰肉羹持入視莽曰居民食咸如是莽信之冬無鹽索盧恢等舉兵反城廉丹王匡攻拔之斬首萬餘級莽遣中郎將奉璽書勞丹匡進爵為公封吏士有功者十餘人赤眉別校董憲等眾數萬人在梁郡王匡欲進擊之廉丹以為新拔城罷勞當且体士養威匡不聽引兵獨進丹隨之合戰成昌兵敗匡走丹使吏持其印韍符節付匡曰小兒可走吾不可遂止戰死校尉汝雲王隆等二十餘人別鬥聞之皆曰廉公已死吾誰為生馳奔賊皆戰死莽傷之下書曰惟公多擁選士精兵眾郡駿馬倉穀帑藏皆得自調忽於詔策離其威節騎馬呵譟為狂刃所害嗚呼哀哉賜諡曰果公國將哀章謂莽曰皇祖考黃帝之時中黃直為將破殺蚩尤今臣居黃直之位願平山東莽遣章馳東與太師匡并力又遣太將軍陽浚守敖倉司徒王尋將十餘萬屯雒陽填南宮大司馬董忠養士習射中軍北壘大司空王邑兼三公之職司徒尋初發長安宿霸昌廄亡其黃鉞尋士房揚素狂直廼哭曰此經所謂喪其齊斧者也自劾去莽擊殺揚四方盜賊往往數萬人攻城邑殺二千石以下太師王匡等戰數不利莽知天下潰畔事窮計迫廼議遣風俗大夫司國憲等分行天下除井田奴婢山澤六筦之禁即位以來詔令不便於民者皆收還之待見未發會世祖與兄齊武王伯升宛人李通等帥舂陵子弟數千人招致新市平林朱鮪陳牧等合攻拔棘陽是時嚴尤陳茂破下
江兵成丹王常等數千人別走入南陽界十一月有星孛于張東南行五日不見莽數召問太史令宗宣諸術數家皆繆對言天文安善群賊且滅莽差以自安四年正月漢兵得下江王常等以為助兵擊前隊大夫甄阜屬正梁邱賜皆斬之殺其眾數萬人初京師聞青徐賊眾數十萬人訖無文號旌旗表識咸怪異之好事者竊言此豈如古三皇無文書號諡邪莽亦心怪以問群臣群臣莫對唯嚴尤曰此不足怪也自黃帝湯武行師必待部曲旌旗號令今此無有者直饑寒群盜犬羊相聚不知為之耳莽大說群臣盡服及後漢兵劉伯升起皆稱將軍攻城略地既殺甄阜移書稱說莽聞之憂懼漢兵乘勝遂圍宛城初世祖族兄聖公先在平林兵中三月辛巳朔平林新市下江兵將王常朱鮪等共立聖公為帝改年為更始元年拜置百官莽聞之愈恐欲外視自安廼染其須髮進所徵天下淑女杜陵史氏女為皇后聘黃金三萬斤車馬奴婢雜帛珍寶以巨萬計莽親迎於前殿兩階閒成同牢之禮于上西堂備和嬪美御和人三位視公嬪人九視卿美人二十七視大夫御人八十一視元士凡百二十人皆佩印韍執弓韣封皇后父諶為和平侯拜為甯始將軍諶子二人皆侍中是日大風發屋折木群臣上壽曰廼庚子雨水灑道辛丑清靚無塵其夕穀風迅疾從東北來辛丑巽之宮日也巽為風為順后誼明母道得溫和慈惠之化也易曰受茲介福于其王母禮曰承天之慶萬福無疆諸欲依廢漢火劉皆沃灌雪除殄滅無餘雜矣百穀豐茂庶草蕃殖元元驩喜兆民賴福天下幸甚莽日與方士涿郡昭君等於後宮考驗方術縱淫樂焉大赦天下然猶曰故漢
氏舂陵侯群子劉伯升與其族人婚姻黨與妄流言惑眾悖畔天命及手害更始將軍廉丹前隊大夫甄阜屬正梁邱賜及北狄胡虜逆輿洎南僰虜若豆孟遷不用此書有能捕得此人者皆封為上公食邑萬戶賜寶貨五千萬又詔太師王匡國將哀章司命孔仁兗州牧壽良卒正王閎揚州牧李聖亟進所部州郡兵凡三十萬迫措讀與笮同音莊客反青徐盜賊納言將軍嚴尤秩宗將軍陳茂車騎將軍王巡左隊大夫王吳亟進所部州郡兵凡十萬眾迫措前隊醜虜明告以生活丹青之信復迷惑不解散皆并力合擊殄滅之矣大司空隆新公宗室戚屬前以虎牙將軍東指則反虜破壞西擊則逆賊靡碎此廼新室威寶之臣也如黠賊不解散將遣大司空將百萬之師征伐劋絕之矣遣七公幹士隗嚻等七十五人分下赦令曉諭云嚻等既出因逃亡矣四月世祖與王常等別攻潁川下昆陽郾定陵莽聞之愈恐遣大司空王邑馳傳之雒陽與司徒王尋發眾郡兵百萬號曰虎牙五威兵平定山東得顓封爵政決於邑除用徵諸明兵法六十三家術者各持圖書受器械備軍吏傾府庫以遣邑多齎珍寶猛獸欲視饒富用怖山東邑至雒陽州郡各選精兵牧守自將定會者四十二萬人餘在道不絕車甲士馬之盛自古出師未嘗有也六月邑與司徒尋發雒陽欲至宛道出潁川過昆陽昆陽時己降漢漢兵守之嚴尤陳茂與二公會二公縱兵圍昆陽嚴尤曰稱尊號者在宛下宜亟進彼破諸城自定矣邑曰百萬之師所過當滅今屠此城喋血而進前歌後舞顧不快邪遂圍數十重城中請降不許嚴尤曰歸師勿遏圍城為之闕可如兵法使得逸出以怖宛下邑又不聽
會世祖悉發郾定陵兵數千人來救昆陽尋邑易之自將萬餘人行陳敕諸營皆按部毋得動獨迎與漢兵戰不利大軍不敢擅自相救漢兵乘勝殺尋昆陽中兵出並戰邑走軍亂天風蜚瓦雨如注水大眾崩壞號謼虎豹股栗士卒奔走各還歸其郡邑獨與所將長安勇敢數千人還雒陽關中聞之震恐盜賊並起又聞漢兵言莽鴆殺孝平皇帝莽乃會公卿以下於王路堂開所為平帝請命金縢之策泣以視群臣命明學男張邯稱說其德及符命事因曰易言伏戎于莽升其高陵三歲不興莽皇帝之名升謂劉伯升高陵謂高陵侯子翟義也言劉伯升翟義為伏戎之兵於新皇帝世猶殄滅不興也群臣皆稱萬歲又令東方檻車傳送數人言劉伯升等皆行大戮民知其詐也先是衛將軍王涉素養道士西門君惠君惠好天文讖記為涉言星孛埽宮室劉氏當復興國師公姓名是也涉信其言以語大司馬董忠數俱至國師殿中廬道語星宿國師不應後涉特往對歆涕泣言誠欲與公共安宗族奈何不信涉也歆因為言天文人事東方必成涉曰新都哀侯小被病功顯君素耆酒疑帝本非我家子也董公主中軍精兵涉領宮衛伊休侯主殿中如同心合謀共劫持帝東降南陽天子可以全宗族不者俱夷滅矣伊休侯者歆長子也為侍中五官中郎將莽素愛之歆怨莽殺其三子又畏大禍至遂與涉忠謀欲發歆曰當待太白星出廼可忠以司中大贅起武侯孫伋亦主兵復與伋謀伋歸家顏色變不能食妻怪問之語其狀妻以告弟雲陽陳邯邯欲告之七月伋與邯俱告莽遣使者分召忠等時忠方講兵都肄護軍王咸謂忠謀久不發恐漏泄不如遂斬使
者勒兵入忠不聽遂與歆涉會省戶下莽令䠠惲責問皆服中黃門各拔刃將忠等送廬忠拔劍欲自刎侍中王望傳言大司馬反黃門持劍共格殺之省中相驚傳勒兵至郎署皆拔刃張弩更始將軍史諶行諸署告郎吏曰大司馬有狂病發已誅皆令弛兵莽欲以厭凶使虎賁以斬馬劍挫忠盛以竹器傳曰反虜出下書赦大司馬官屬吏士為忠所詿誤謀反未發覺者收忠宗族以醇醯毒藥尺白刃叢棘并一坎而埋之劉歆王涉皆自殺莽以二人骨肉舊臣惡其內潰故隱其誅伊休侯疊又以素謹歆訖不告但免侍中中郎將更為中散大夫後曰殿中鉤盾土山僊人掌旁有白頭公青衣郎史見者私謂之國師公衍功侯喜素善卦莽使筮之曰憂兵火莽曰小兒安得此左道是廼予之皇祖叔父子僑欲來迎我也莽軍師外破大臣內畔左右亡所信不能復遠念郡國欲謼邑與計議崔發曰邑素小心今失大眾而徵恐其執節引決宜有以大慰其意於是莽遣發馳傳諭邑我年老毋適子欲傳邑以天下敕亡得謝見勿復道邑到以為大司馬大長秋張邯為大司徒崔發為大司空司中壽容苖訢為國師同說侯林為衛將軍莽憂懣不能食亶飲酒啗鰒音雹魚讀軍書倦因馮几寐不復就枕矣性好時曰小數及事迫急亶為厭勝遣使壞渭陵延陵園門罘罳曰毋使民復思也又以墨洿色其周垣號將軍曰歲宿申水為助將軍右庚刻木校尉前丙耀金都尉又曰執大斧伐枯木流大水滅發火如此屬不可勝記秋太白星流入太微燭地如月光成紀隗崔兄弟共劫大尹李育以兄子隗嚻為大將軍攻殺雍州牧陳慶安定卒正王旬并其眾移書郡縣數莽罪
惡萬於桀紂是月析人鄧曄于匡起兵南鄉百餘人時析宰將兵數千屯鄡亭備武關曄匡謂宰曰劉帝巳立君何不知命也宰請降盡得其眾曄自稱輔漢左將軍匡右將軍拔析丹水攻武關都尉朱萌降進攻右隊大夫宋綱殺之西拔湖莽愈憂不知所出崔發言周禮及春秋左氏國有大災則哭以厭之故易稱先號咷而後笑宜呼嗟告天以求救莽自知敗廼率群臣至南郊陳其符命本末仰天曰皇天既命授臣莽何不殄滅眾賊即令臣莽非是願下雷霆誅臣莽因搏心大哭氣盡伏而叩頭又作告天策自陳功勞千餘言諸生小民會旦夕哭為設飧粥甚悲哀及能誦策文者即以除郎至五千餘人䠠惲將領之莽拜將軍九人皆以虎為號號曰九虎將北軍精兵數萬人東內其妻子宮中以為質時省中黃金萬斤者為一匱尚有六十匱黃門鉤盾藏府中尚方處處各有數匱長樂御府中御府及都內平準帑藏錢帛珠玉財物甚眾莽愈愛之賜九虎士人四千錢眾重怨毋鬥意九虎至華陰回谿距隘北從河南至山于匡持數千弩乘堆挑戰鄧曄將二萬餘人從閿鄉南出棗街作姑破其一部北出九虎後擊之六虎敗走史熊王况詣鬥歸死莽使使責死者安在皆自殺其四虎亡三虎郭欽陳翬成重收散卒保京師倉鄧曄開武關迎漢丞相司直李松將二十餘人至湖與曄等共攻京師倉未下曄以弘農掾王憲為校尉將數百人北渡渭入左馮翊界降城略地李松遣偏將軍韓臣等徑西至新豐與莽波水將軍戰波水走韓臣等追奔逐至長門宮王憲北至頻陽所過迎降大姓櫟陽申碭下邽王大皆率眾隨憲屬縣𣀗嚴春茂陵董喜藍田王孟槐里
汝臣盭厔王扶陽陵嚴本杜陵屠門少之屬眾皆數千人假稱漢將時李松鄧曄以為京師小小倉尚未可下况長安城當須更始帝大兵到即引軍至華陰治攻具而長安旁兵四會城下聞天水隗氏兵方到皆爭欲先入城貪立大功鹵掠之利莽遣使者分赦城中諸獄囚徒皆授兵殺豨飲其血與誓曰有不為新室者社鬼記之更始將軍史諶將度渭橋皆散走諶空還眾兵發掘莽妻子父祖冢燒其棺椁及九廟明堂辟雍火照城中或謂莽曰城門卒東方人不可信莽更發越騎士為衛門置六百人各一校尉十月戊申朔兵從宣平城門入民間所謂都門也張邯行城門逢兵見殺王邑王林王巡䠠惲等分將兵距擊北闕下漢兵貪莽封力戰者七百餘人會曰暮官府邸第盡奔亡二日己酉城中少年朱弟張魚等恐見鹵掠趨讙並和燒作室門斧敬法闥謼曰反虜王莽何不出降火及掖庭承明黃皇室主所居也莽避火宣室前殿火輒隨之宮人婦女謕謼曰當柰何時莽紺袀服帶璽韍持虞帝七首天文郎按栻於前日時加某莽旋席隨斗柄而坐曰天生德於予漢兵其如予何莽時不食少氣困矣三日庚戌晨旦明群臣扶掖莽自前殿南下椒除西出白虎門和新公王揖奉車待門外莽就車之漸臺欲阻池水猶抱持符命威斗公卿大夫侍中黃門郎從官尚千餘人隨之王邑晝夜戰罷極士死傷略盡馳入宮間關至漸臺見其子侍中睦解衣冠欲逃邑叱之令還父子共守莽軍人入殿中謼曰反虜王莽安在有美人出房曰在漸臺眾共追之圍數百重臺上亦弓弩與相射稍稍落去矢盡無以復射短兵接王邑父子䠠惲王巡戰死莽入室下晡時眾
兵上臺王揖趙博苖訢唐尊王盛中常侍王參等皆死臺上商人杜吳殺莽取其綬校尉東海公賓就故大行治禮見吳問綬主所在曰室中西北陬間就識斬莽首軍人分裂莽身支節肌骨臠分爭相殺者數十人公賓就持莽首詣王憲憲自稱漢大將軍城中數十萬皆屬焉舍東宮妻莽後宮乘其車服六日癸丑李松鄧曄入長安將軍趙萌申屠建亦至以王憲得璽綬不輒上多挾宮女建天子鼓旗收斬之傳莽首詣更始縣宛市百姓共提擊之或竊食其舌莽揚州牧李聖司命孔仁兵敗山東聖格死仁將其眾降巳而歎曰吾聞食人食者死其事拔劍自刺死及曹部監杜普陳定大尹沈意九江連率賈萌皆守郡不降為漢兵所誅賞都大尹王欽及郭欽守京師倉聞莽死乃降更始義之皆封為侯大師王匡國將哀章降雒陽傳詣宛斬之嚴尤陳茂敗昆陽下走至沛郡譙自稱漢將召會吏民尤為稱說王莽篡位天時所亡聖漢復興狀茂伏而涕泣聞故漢鍾武侯劉聖聚眾汝南稱尊號尤茂降之以尤為大司馬茂為丞相十餘日敗尤茂并死都縣皆舉城降天下悉歸漢初申屠建嘗事崔發為詩建至發降之後復稱說建令丞相劉賜斬發以徇史諶王延王林王吳趙閎亦降復見殺初諸假號兵人人望封侯申屠建既斬王憲又揚言三輔黠共殺其主吏民惶恐屬縣屯聚建等不能下馳白更始二年二月更始到長安下詔大赦非王莽子他皆除其罪故王氏宗族得全三輔悉平更始都長安居長樂宮府藏完具獨未央宮燒攻莽三日死則案堵復故更始至歲餘政教不行明年夏赤眉樊崇等眾數十萬人入關立劉盆子稱尊號攻更始更始降之赤
眉遂燒長安宮室市里害更始民饑餓相食死者數十萬長安為虛城中無人行宗廟園陵皆發掘唯霸陵杜陵完六月世祖即位然後宗廟社稷復立天下乂安
史／別史／通志／列傳　凡百十三卷／卷一百六　　　　列傳第十九／後漢三／任光　子隗(P.1515-2)
任光字伯卿南陽宛人也少忠厚為鄉里所愛初為鄉嗇夫郡縣吏漢兵至婉軍人見光冠服鮮明令解衣將殺而奪之會光祿勳劉賜適至視光容貌長者乃救全之光因率黨與從賜為安集掾拜偏將軍與世祖破王尋王邑更始至洛陽以光為信都太守及王郎起郡國皆降之光獨不肯遂與都尉李忠令萬修功曹阮況五官掾郭唐等同心固守廷掾持王郎檄詣府白光光斬之於市以徇百姓發精兵四千人城守更始二年春世祖自薊還狼狽不知所向傳聞信都獨為漢拒邯鄲即馳赴之光等孤城獨守恐不能全聞世祖至大喜吏民皆稱萬歲即時開門與李忠萬修率官屬迎謁世祖入傳舍謂光曰伯卿今勢力虛弱欲俱入城頭子路力子都兵中何如邪光曰不可世祖曰卿兵少如何光曰可募發奔命出攻傍縣若不降者恣聽掠之民貪財物則
兵可招而致也世祖從之拜光為左大將軍封武成侯留南陽宗廣領信都太守事使光將兵從光乃多作檄文曰大司馬劉公將城頭子路力子都兵百萬眾從東方來擊諸反虜遣騎馳至鉅鹿界中吏民得檄轉相告語光武遂與光等投暮入堂陽界使騎各持炬火彌滿澤中光燄燭天地舉城莫不震驚惶怖其夜即降旬日之間兵眾大盛因攻破城邑遂屠邯鄲乃遣光歸郡城頭子路者東平人姓爰名曾字子路與肥城劉詡起兵盧城頭故號其兵為城頭子路曾自稱都從事詡稱校三老寇掠河濟間眾至二十餘萬更始立曾遣使降拜曾東萊郡太守詡濟南太守皆行大將軍事是歲曾為其將所殺眾推詡為主更始封詡助國侯令罷兵歸本郡力子都者東海人也起兵鄉里鈔擊徐兗界眾有六七萬更始立遣使降拜子都徐州牧為其部曲所殺餘黨復相聚與諸賊會於檀鄉因號為檀鄉檀鄉渠帥董次仲始起茌平遂渡河入魏郡清河與五校合眾十餘萬建武元年世祖入洛陽遣大司馬吳漢等擊檀鄉明年春大破降之是歲更封光阿陵侯食邑萬戶五年徵詣京師奉朝請其冬卒子隗嗣後阮況為南陽太守郭唐至河南尹皆有能名隗字仲和少好黃老清靜寡欲所得奉秩常以賑恤宗族收養孤寡顯宗聞之擢奉朝請遷羽林左監虎賁中郎將長水校尉肅宗即位雅相敬愛數稱其行以為將作大匠將作大匠自建武以來常謁者兼之至隗乃置真焉建初五年遷太僕八年代竇固為光祿勳所歷皆有稱章和元年拜司空隗義行內修不求名譽而以沉正見重於世和帝即位大將軍竇憲秉權專作威福內外朝臣莫不震懾時憲擊匈奴
國用勞費隗奏議徵憲還前後十上獨與司徒袁安同心畢力持重處正鯁言直議無所回隱語在袁安傳永元四年薨子屯嗣帝追思隗忠擢屯為步兵校尉徙封西陽侯屯卒子勝嗣勝卒子世嗣徙封北鄉侯
史／別史／通志／列傳　凡百十三卷／卷一百七上　　　列傳第二十上／後漢四上／卓茂(P.1531-1)
通志卷一百七上
宋右迪功郎鄭樵漁仲撰
列傳第二十上
後漢
卓茂　魯恭弟丕　魏霸　劉寬　伏湛子隆　侯霸韓歆　宋弘則　蔡茂郭賀　馮勤　趙憙　牟融　韋彪族子義　義兄豹　宣秉　張湛　王丹　王良　杜林　郭丹范遷　吳良　承宮　鄭均　趙典典兄子謙　謙弟溫　桓譚　馮衍子豹　申屠剛　鮑永昱　郅惲子壽　蘇竟　楊厚　郎顗宗　襄楷　郭伋　杜詩　孔奮　張堪　廉范　王堂　蘇章族孫不韋　羊續　賈琮　陸康
卓茂字子康南陽宛人也父祖皆至郡守茂元帝時學於長安事博士江生習詩禮及歷算究極師法稱為通儒性寬仁恭愛鄉黨故舊雖行能與茂不同而皆愛慕欣欣焉初辟丞相府史事孔光光稱為長者時嘗出行有人認其馬茂問曰子亡馬幾何時對曰月餘日矣茂有馬數年心知其謬嘿解與之挽車去顧曰若非公馬幸至丞相府歸我他日馬主別得亡者乃詣府送馬叩頭謝之茂性不好爭如此後以儒術舉為侍郎給事黃門遷密令勞心諄諄視民如子舉善而教口無惡言吏民親愛之而不忍欺之人嘗有言部亭長受其米肉遺者茂辟左右問之曰亭長為從汝求乎為汝有事囑之而受乎將平居自以恩意遺之乎人曰往遺之耳茂曰遺之而受何故言邪人曰竊聞賢明之君使人不畏吏吏不取人今我畏吏是以遺之吏既卒受故來言耳茂曰汝為敝人矣凡人所以貴於禽獸者以有仁愛知相敬事也今鄰里長老尚致饋遺此乃人道所以相親況
吏與民乎吏顧不當乘威力彊請求耳凡人之生群居雜處故有經紀禮義以相交接汝獨不欲修之寧能高飛遠走不在人間邪亭長素善吏歲時遺之禮也人曰苟如此律何故禁之茂笑曰律設大法禮順人情今我以禮教汝汝必無怨惡以律治汝何所措手足乎一門之內小者可論大者可殺也且歸念之於是人納其訓吏懷其恩初茂到縣有所廢置吏民笑之鄰城聞者皆嗤其不能河南郡為置守令茂不為嫌理事自若數年教化大行道不拾遺平帝時天下大蝗河南二十餘縣皆被其災獨不入密縣眾督郵言之太守不信自出案行見乃服焉是時王莽秉政置大司農六部丞勸課農桑遷茂為京部丞密人老幼皆涕泣隨送及莽居攝以病免歸郡常為門下掾祭酒不肯作職吏更始立以茂為侍中祭酒從至長安更始政亂以年老乞骸骨歸時光武初即位先訪求茂茂詣河陽謁見乃下詔曰前密令卓茂束身自修執節淳固誠能為人所不能為夫名冠天下當受天下重賞故武王誅紂封比干之墓式商容之閭今以茂為太傅封褒德侯食邑二千戶賜几杖車馬衣一襲絮五百斤以茂長子戎為太中大夫次子崇為中郎給事黃門建武四年薨賜棺槨冢地車駕素服親臨送葬子崇嗣徙封汎鄉侯官至大司農崇卒子棽嗣棽卒子訢嗣訢卒子隆嗣永元十五年隆卒無子國除初茂與同郡孔休陳留蔡勳安眾劉宣楚國龔勝上黨鮑宣六人同志不仕王莽時並名重當時休字子泉哀帝初守新都令後王莽秉權休去官歸家及莽篡位遣使齎元纁束帛請為國師遂歐血託病杜門自絕光武即位求休勳子孫賜穀以旌顯之劉宣字子高安
眾侯崇之從弟知王莽當篡乃變姓名抱經書隱避林藪建武初乃出光武以宣襲封安眾侯擢勝子賜為上谷太守勝鮑宣事在前史勳事在元孫邕傳
史／別史／通志／列傳　凡百十三卷／卷一百二十一下　列傳第三十四下／晉一下／楊駿　弟珧　濟(P.1875-2)
楊駿字文長弘農華陰人也少以王官為高陸令驍騎鎮軍二府司馬後以后父起居重位自鎮軍將軍遷車騎將軍封臨晉侯識者議之曰夫封建所以藩屏王室也后妃所以供粢盛弘內教也后父始封而以臨晉為侯兆於亂矣尚書褚䂮音略郭弈並表駿小器不可任以社稷之重武帝不從帝自太康以後天下無事不復留心萬機惟耽酒色始寵后黨請謁公行而駿及珧濟勢傾天下時人有三楊之號及帝疾篤未有顧命佐命功臣皆已沒矣朝臣惶惑計無所從而駿盡斥群公親侍左右因輒改易公卿樹其心腹會帝小閒見所用者非乃正色謂駿曰何得便爾乃詔中書以汝南王亮與駿夾輔王室駿恐失權寵從中書借詔觀之得便匿藏中書監華廙恐懼自往索之終不肯與信宿之閒上疾遂篤后乃奏帝以駿輔政帝乃頷之便召中書監華廙令何劭口宣帝旨使作遺詔曰昔伊望作佐勳垂不朽周霍拜命名冠往代侍中車騎將軍行太子太保領前將軍楊駿經德履喆鑒識明遠毗翼二宮忠肅茂著宜正位上台擬跡阿衡其以駿為太尉太子太傅假節都督中外諸軍事侍中錄尚書領前將軍如故置參軍六人步兵三千人騎千人移止前衛將軍珧故府若止宿殿中宜有翼衛其差左右衛三部司馬各二十人殿中都尉司馬十人給駿令得持兵仗出入詔成后對廙邵以呈帝帝親視而無言自是二日而崩駿遂當寄託之重居太極殿梓宮將殯六宮出辭而駿不下殿以虎賁百
人自衛不恭之跡自此而始惠帝即位進駿為太傅大都督假黃鉞錄朝政百官總已慮左右間已乃以其甥段廣張劭為近侍之職凡有詔命帝省訖入呈太后然後乃出駿知賈后情性難制甚畏憚之又多樹親黨皆領禁兵於是公室怨望天下憤然矣駿弟珧濟並有俊才數相諫止駿不能用因廢於家駿闇於古義動違舊典武帝崩未踰年而改元議者咸以為違春秋踰年書即位之義朝廷惜於前失令史官沒之故明年正月復改年焉駿自知素無美望懼不能輯和遠近乃依魏明帝即位故事遂大開封賞欲以悅眾為政嚴碎愎諫自用不允眾心馮翊太守孫楚素與駿厚說之曰公以外戚居伊霍之重握天權輔弱主當仰思古人至公至誠謙順之道於周則周召為宰在漢則朱虛東牟未有庶姓專朝而克終慶祚者也今宗室親重藩王方壯而公不與共參萬機內懷猜忌外樹私昵禍至無日矣駿不能從弘訓少府蒯欽駿之姑子少而相昵直亮不回屢以正言犯駿珧濟為之寒心欽曰楊文長雖闇猶知人之無罪不可妄殺必當疏我我得疏外可以不與俱死不然傾宗覆族其能久乎殿中中郎孟觀李肇素不為駿所禮陰構駿將圖社稷賈后欲預政事而憚駿未得逞其所欲又不肯以婦道事皇太后黃門董猛始自帝之為太子即為寺人監在東宮給事於賈后后密通消息於猛謀廢太后猛乃與肇觀潛相結託賈后又令肇報汝南王亮使連兵討駿亮曰駿之凶暴死亡無日不足憂也肇報楚王瑋瑋然之於是求入朝駿素憚瑋先欲召入防其為變因遂聽之及瑋至觀肇乃啟帝夜作詔中外戒嚴遣使奉詔廢駿以侯就第東安公繇率殿
中兵四百人隨其後以討駿段廣跪而言於帝曰楊駿受恩先帝竭心輔政且孤公無子豈有反理願陛下審之帝不答時駿居曹爽故府在武庫南聞內有變召眾官議之太傅主簿朱振說駿曰今內有變其趣可知必是閹豎為賈后謀不利於公宜燒雲龍門以示威索造事者首開萬春門引東宮及外營兵公自擁翼皇太子入宮取姦人殿內震懼必斬送之可以免難駿素怯愞不決乃曰魏明帝造此大功奈何燒之侍中傅祗夜白駿請與武茂俱入雲龍門觀察事變祗因謂群寮宮中不宜空便起揖於是皆走尋而殿中兵出燒駿府又令弩士於閣上臨駿府而射之駿兵皆不得出駿逃于馬廄以戟殺之觀等受賈后密旨誅駿親黨皆夷三族死者數千人又令李肇焚駿家私書賈后不欲令武帝顧命手詔聞于四海也駿既誅莫敢收者惟太傅舍人巴西閻纂殯斂之初駿徵高士孫登遺以布被登截被於門大呼曰斫斫刺刺旬月託疾詐死及是其言果驗永熙中溫縣有人如狂造書曰光光文長大戟為牆毒藥雖行戟還自傷及駿居內府以戟為衛焉永寧初詔曰舅氏失道宗族隕墜渭陽之思孔懷感傷其以蓩亭侯楊超為奉朝請騎都尉以慰蓼莪之思焉珧字文琚歷位尚書令衛將軍素有名稱得幸於武帝時望在駿前以兄貴盛知權寵不可居自乞遜位前後懇至終不獲許初聘后珧表曰歷觀古今一族二后未嘗以全而受覆宗之禍乞以表事藏之宗廟若如臣之言得以免禍從之右軍督趙休上書陳王莽五公兄弟相代今楊氏三公並在大位而天變屢見臣竊為陛下憂之由此珧益懼固求遜位聽之賜錢百萬絹五千匹珧初以退讓
稱晚乃合朋黨搆出齊王攸中護軍羊琇北軍中候成粲謀欲因見珧而手刃之珧知而辭疾不出諷有司奏琇轉為太僕自是舉朝莫敢枝梧而素論盡矣珧臨刑稱冤云事在石函可問張華當時皆謂宜為申理合依鍾毓事例而賈氏待諸楊如讎促行刑者遂斬之時人莫不嗟歎焉濟字文通歷位鎮南征北將軍遷太子太傅濟有才蓺嘗從武帝校獵北芒山下與侍中王濟著布袴褶騎馬執角弓在輦前猛獸突出帝命王濟射之應弦而倒須臾復一出濟受詔又射殺之六軍大叫稱快帝重兵官多授貴戚清望濟以武蓺號為稱職與兄珧深慮盛滿乃與諸甥李斌等共切諫駿斥出王佑為河東太守建立皇儲皆濟謀也初駿忌大司馬汝南王亮催使之藩濟與斌數諫止之駿遂疏濟濟謂傅咸曰若家兄徵汝南王亮入為大司馬退身避之門戶乃得免耳不爾行當赤族咸曰但徵還共崇至公便立太平無為避也夫人臣不可有專豈獨外戚今宗室疏因外戚之親以得安外戚危倚宗室之重以為援所謂唇齒相依計之善者濟益懼而問石崇曰人心云何崇曰賢兄執政疏外宗室宜與四海共之濟曰見兄可及此崇見駿及焉駿不納後與諸兄俱見害難發之夕東宮召濟濟謂裴楷曰吾將何之楷曰子為保傅當至東宮濟好施久典兵馬所從四百餘人皆秦中壯士射則命中皆欲救濟濟已入宮莫不歎恨
史／別史／通志／列傳　凡百十三卷／卷一百二十四上　列傳第三十七上／晉四上／皇甫謐　子方回(P.1915-1)
通志卷一百二十四上
宋右迪功郎鄭樵漁仲撰
列傳第三十七上
晉
皇甫謐子方回　摯虞　朿晢　王接　卻詵　阮种　華譚袁甫　陸機孫拯　弟雲　雲弟耽　從父兄喜　夏侯湛弟淳　淳子承　潘岳從子尼　張載弟協　江統子虨　惇　孫楚子眾　洵　纂　纂子統　統弟綽　羅憲兄子尚　滕脩　馬隆　胡奮　陶璜　吾彥　張光　趙誘　周處子　子勰　弟札　札兄子筵　周訪子撫　撫子楚　楚子瓊　瓊子虓　撫弟光　光子仲孫
皇甫謐字士安幼名靜安定朝那人漢太尉嵩之曾孫也出後叔父徙居新安年二十不好學遊蕩無度咸以為癡嘗得瓜果時新輒進所後叔母任氏任氏曰孝經云三牲之養猶為不孝汝今年餘二十目不存教心不入道無以慰我因歎曰昔孟母三徙以成仁曾父烹豕以存教豈我居不卜鄰教有所闕何爾魯鈍之甚也脩身篤學自汝得之於我何有因對之流涕謐乃感激就鄉人席坦受書勤力不怠居貧躬自稼穡帶經而農遂博綜典籍百家之言沈靜寡慾始有高尚之志以著述為務自號元晏先生著禮樂聖真之論後得風痺疾猶手不輟卷或勸謐修名廣交謐以為非聖人孰能兼存出處居田里之中亦可樂堯舜之道何必崇接世利事官鞅掌然後為名乎乃作元守論以答之其要在於守道全真而已遂不仕躭翫典籍忘寢與食時人謂之書淫或箴其過篤將損耗精神謐曰朝聞道夕死可矣況命之修短分定懸天乎叔父有子既冠謐年四十喪所生後母遂還本宗城陽太守梁柳謐從姑子也當之官
人或勸謐餞之謐曰柳為布衣時過吾吾送迎不出門食不過鹽菜貧者不以酒肉為禮今作郡而送之是貴城陽太守而賤梁柳豈中古人之道是非吾心所安也魏郡召上計掾舉孝廉景元初相國辟皆不行其後鄉親勸令應命謐為釋勸論以通志焉其後武帝頻下詔敦逼不己謐稱草莽臣上疏自陳抱病困劣不任進路辭切言至遂見聽許歲餘又舉賢良方正並不起自表就帝借書帝送一車書與之謐雖羸疾而披閱不怠初服寒食散而性與之忤每委頓不倫嘗悲恚叩刃欲自殺叔母諫之而止時濟陰太守蜀人文立表以命士有贄為煩請絕其禮幣詔從之謐聞而歎曰亡國之大夫不可與圖存而以革歷代之制其可乎失朿帛戔戔易之明義元纁之贄自古之舊也故孔子稱夙夜彊學以待問席上之珍以待聘士於是乎三揖乃進明致之難也一讓而退明去之易也若殷湯之於伊尹文王之於太公或身即莘野或就載以歸唯恐禮之不重豈吝其煩費哉且一禮不備貞女恥之況命士乎孔子曰賜也爾愛其羊我愛其禮棄之如何政之失賢於此乎在矣咸寧初乂詔曰男子皇甫謐沈靜履素守學好古與流俗異趣其以謐為太子中庶子謐固稱疾篤帝初雖不奪其志尋復發詔徵為議郎又召補著作郎司隸校尉劉毅請為功曹並不應著論為葬送之制名曰篤終曰元晏先生以為存亡天地之定制人理之必至也故禮六十而制壽至于九十各有等差防終以素豈流俗之多忌者哉吾年雖未制壽然嬰疢彌紀仍遭喪難神氣損劣困頓數矣常懼天隕不期慮終無素是以略陳至懷夫人之所貪者生也所惡者死也雖貪不得越期雖
惡不可逃遯人之死也精歇形散魂無不之故氣屬於天寄命終盡窮體反真故尸藏于地是以神不存體則與氣升降尸不久寄與地合形形神不隔天地之性也尸與土并反真之理也今生不能保七尺之軀死何故隔一棺之土然則衣衾所以穢尸棺椁所以隔真故桓司馬石椁不如速朽季孫璵璠比之暴骸文公厚葬春秋以為華元不臣楊王孫親土漢書以為賢於秦始皇如令魂必有知則人鬼異制黃泉之親死多於生必將備其器物用待亡者今若以存況終非即靈之意也如其無知則空奪生用損之無益而啟姦心是招露形之禍增亡者之毒也夫葬者藏也藏也者欲人之不得見也而大為棺椁備贈存物無異於埋金路隅而書表於上也雖甚愚之人必將笑之豐財厚葬以啟姦心或剖破棺椁或牽曳形骸或剝臂捋金環或捫腸求珠玉焚如之刑不痛於是自古及今未有不死之人又無不發之墓也故張釋之曰使其中有欲雖錮南山猶有隙使其中無欲雖無石椁又何戚焉斯言達矣吾之師也夫贈終加厚非厚死也生者自為也遂生意於無益棄死者之所屬知者所不行也易稱古之葬者衣之以薪葬之中野不封不樹是以死得歸真亡不損生故吾欲朝死夕葬夕死朝葬不設棺椁不加纏斂不修沐浴不造新服殯唅之物一皆絕之吾本欲露形入阬以身親土或恐人情染俗來久頓革理難今故觕為之制奢不石椁儉不露形氣絕之後便即時服幅巾故衣以蘧蒢裹尸麻約二頭置尸床上擇不毛之地穿阬深十尺長一丈五尺廣六尺阬訖舉床就阬去床下尸平生之物皆無自隨唯齎孝經一卷示不忘孝道蘧蒢之外便以親
土土與地平還其故草使生其上無種樹木削除使生跡無處自求不知不見可欲則姦不生心終始無怵惕千載不慮患形骸與后土同體魂爽與元氣合靈真篤愛之至也若亡有前後不得移祔祔葬自周公來非古制也舜葬蒼梧二妃不從以為一定何必周禮無問師工無信卜筮無拘俗言無張神坐無十五日朝夕上食禮不墓祭但月朔於家設席以祭百日而止臨必昏明不得以夜制服常居不得墓次夫古不崇墓智也今之封樹愚也若不從此是戮尸地下死而重傷魂而有靈則冤悲沒世長為恨鬼王孫之子可以為誡死誓難違幸無改焉而竟不仕太康三年卒時年六十八子童靈方回等遵其遺命謐所著詩賦誄頌論難甚多又撰帝王世紀年歷高士逸士烈女等傳元晏春秋並重於世門人摯虞張軌牛綜席純皆為晉名臣方回少遵父操兼有文才永嘉初博士徵不起避亂荊州閉門閑居未嘗入城府蠶而後衣耕而後食先人後己尊賢愛物南土人士咸崇敬之刺史陶侃禮之甚厚侃每造之著素士服望門輒下而進王敦遣從弟廙代侃侃遷為廣州刺史侃將詣敦方回諫曰吾聞敵國滅功臣亡足下新破杜弢功莫與二欲無危其可得乎侃不從而行敦果欲殺侃賴周訪獲免廙既至荊州大失物情百姓叛廙迎杜弢廙大行誅戮以立威以方回為侃所敬責其不來詣巳乃收而斬之荊土華夷莫不流涕
史／別史／通志／列傳　凡百十三卷／卷一百二十四下　列傳第三十七下／晉四下／張光(P.1936-2)
張光字景武江夏鍾武人也身長八尺明眉目美音聲
少為郡吏家世有部曲以牙門將伐吳有功遷江夏西部都尉轉北地都尉初趙王倫為關中都督氐羌反叛太守張損戰沒郡縣吏士少有全者光以百餘人戍馬蘭山北賊圍之百餘日光撫厲將士屢出奇兵擊賊破之光以兵少路遠自分敗沒會梁王肜遣司馬索靖將兵迎光舉軍悲泣遂還長安肜表光處絕圍之地有耿恭之忠宜加甄賞以明獎勸於是擢授新平太守加鼓吹屬雍州刺史劉忱被密詔討河問王顒光起兵助忱忱時委任秦州刺史皇甫重重自以關西大族心每輕光謀多不用及二州軍潰為顒所擒顒謂光曰前起兵欲作何策光正色答曰但劉雍州不用鄙計故令大王得有今日也顒壯之引與歡宴彌日表為右衛司馬陳敏作亂除光順陽太守加陵江將軍率步騎五千詣荊州討之刺史劉弘雅敬重光稱為南楚之秀時江夏太守陶侃與敏大將錢端相距於長岐將戰襄陽太守皮初為步軍使光設伏以待之武陵太守苗光為水軍藏舟艦於沔水皮初等與賊交戰光發伏兵應之水陸同奮賊眾大敗弘表光有殊勳遷材官將軍梁州刺史先是秦州人鄧定等二千餘家饑餓流入漢中保于城固漸為鈔盜梁州刺史張殷遣巴西太守張燕討之定窘急偽乞降於燕并餽燕金銀燕喜之為之緩師定密結李雄雄遣眾救定燕退定遂進逼漢中太守杜正沖東奔魏興殷亦棄官而遁光不得赴州止於魏興乃紿諸郡守共謀進取燕唱言曰漢中荒敗迫近大賊剋復之事當俟英雄正沖曰張燕受賊金銀不時進討阻兵緩寇致喪漢中實燕之罪也光於是發怒呵燕令出斬之以徇綏撫荒殘百姓悅服光於是卻鎮漢中時逆賊王
如餘黨李運楊武等自襄陽將三千餘家入漢中光遣參軍晉邈率眾於黃金距之邈受運重賂勸光納運光從邈言使居城固既而邈以運多珍貨又欲奪之復言於光曰運之徒屬不事佃農但營器杖意在難測可掩而取之光又信焉遣邈眾討運不剋光乞師於氐王楊茂搜茂搜遣子難敵助之難敵求貨於光光不與楊武乃厚賂難敵謂之曰流人寶物悉在光處今伐我不如伐光難敵大喜聲言助光內與運同光弗之知也遣息援率眾助邈運與難敵夾攻邈等援為流矢所中死賊遂大盛光嬰城固守自夏迄冬憤激成疾佐吏及百姓咸勸光退據魏興光按劍曰吾受國厚恩不能翦除寇賊今得自死便如登仙何得退還也聲絕而卒時年五十五百姓悲泣遠近傷惜之有子炅邁炅少辟太宰掾邁多才略有父風州入推邁權領州事與賊戰沒別駕范曠及督護王喬奉光妻息率兵遺眾還據魏興其後義陽太守任愔為梁州光妻子歸本郡南平太守應詹白都督王敦稱光在梁州能興微繼絕威振巴漢值中原傾覆征鎮失守外無救助內闕資儲以寡敵眾經年抗禦厲節不撓宜應追論顯贈以慰存亡敦不能從
史／別史／通志／列傳　凡百十三卷／卷一百四十六　　列傳第五十九／後魏一／于栗磾　子洛拔　洛拔子烈　烈子忠　忠弟景　烈弟勁　勁子暉(P.2320-1)
于栗磾代人也少習武勢材力絕人能左右馳射登國中拜冠軍將軍假新安子與甯朔將軍公孫蘭潛自太原從韓信故道開井陘關路襲慕容寶於中山道武後至見道路修治大悅賜以名馬及趙魏平帝置酒高會謂栗磾曰卿吾之黥彭也進假新安公道武田於白登山見熊將數子顧謂栗磾曰卿勇幹如此能搏之乎對曰天地之性人為貴若搏之不勝豈不虛斃一壯士自可驅致御前坐而制之尋皆禽獲帝顧謝之後為河內鎮將劉裕之伐姚泓也栗磾慮裕侵擾河北築壘河上裕憚之遺栗磾書假道西主題曰黑矟公麾下栗磾以狀表聞明元因之授栗磾黑矟將軍栗磾好持黑矟裕望而異之故有其號也永興中關東群盜大起西河反
叛栗磾受命征伐所向皆平遷豫州刺史進爵新安侯洛陽雖歷代所都實為邊界栗磾安集之甚得百姓歡心明元南幸孟津謂栗磾曰河可橋乎栗磾曰杜預造橋遺事可想乃編次大船為橋於野坂六軍既濟帝深歎美之太武之征赫連昌勅栗磾與宋兵將軍周幾襲陝城長驅至三輔進爵為公累遷外都大官平刑折獄甚有聲稱卒年七十五賜東園祕器朝服一具衣一襲贈太尉栗磾自少總戎迄於白首臨事善斷所向無前加以謙虛下士刑罰不濫太武甚悼惜之子洛拔有姿容善應對拜侍御中散太武甚加愛寵因賜名焉轉監御曹令景穆在東宮厚加禮遇洛拔恆畏避屏退不敢逆自結納頃之襲爵後為侍中尚書令百僚憚之卒於官洛拔有六子長子烈善射少言有不可犯之色少拜羽林中郎累遷侍中殿中尚書于時孝文幼沖文明太后稱制烈與元丕陸叡李沖等各賜金策許以有罪不死進爵洛陽侯轉衛尉卿及遷都洛陽人情戀本多有異議帝以問烈烈曰陛下聖略深遠非愚管所測若隱心而言樂遷之與戀舊中半耳帝曰卿不倡異同朕深感不言之益敕鎮代留臺庶政一相參委車駕幸代執烈手曰宗廟至重翼衛不輕卿當祇奉靈駕時遷洛邑烈與高陽王雍奉神主於洛陽遷光祿卿十九年大選百僚子登引例求進烈表引已素無教訓請乞黜落帝曰此乃有識之言不謂烈能辦此乃引見登詔曰朕今創禮新邑明揚天下卿父乃行謙讓之表而有直士之風故進卿為太子翊軍校尉又加烈散騎常侍封聊城縣子及穆泰陸叡謀反舊京帝幸代泰等伏法賜烈及卒沖璽書述敘金策之意時代鄉舊族同惡者多唯烈
一宗無所染豫帝益器重之歎曰元儼決斷威恩深自不惡然盡忠猛決不如烈也爾日烈在代都必即斬其五王元首烈之節槩不謝金日磾詔除領軍將軍以本官從征荊沔加鼓吹一部二十三年齊將陳顯達入寇馬圈帝輿疾討之執烈手以京邑為託帝崩於行宮彭城王勰祕諱而返稱詔召宣武會駕魯陽以烈留守之重密報凶問烈處分行留神守無變宣武即位寵任如前咸陽王禧為宰輔權重當時曾遣家僮傳言於烈求舊羽林虎賁執仗出入烈不許禧遣謂烈曰我是天子兒天子叔元輔之命與詔何異烈厲色答曰向亦不道王非天子兒叔若是詔應遣官人所由若遣私奴索官家羽林烈頭可得羽林不可得也禧惡其剛直出之為恆州刺史烈不願蕃授謂彭城王勰曰殿下忘先帝南陽之詔乎而逼老夫乃至於此遂以疾辭宣武以禧等專擅潛謀廢之景明二年正月初祭三公致齋於廟帝夜召烈子忠謂曰卿父明可早入及明烈至詔曰諸父怠慢今欲使卿以兵召之卿其行乎烈曰老臣歷奉累朝頗以幹勇賜識今日之事所不敢辭乃將直閤以下六十餘人宣旨召咸陽王禧彭城王勰北海王詳衛送至帝前諸公各稽首歸政以烈為領軍進爵為侯自是長直禁中機密大事皆所參焉咸陽王禧之謀反宣武從禽於野左右分散倉卒之際莫知其計乃敕烈子忠馳覘虛實烈時留守已處分有備因忠奏曰臣雖朽邁心力猶可禧等猖狂不足為慮願緩蹕徐還以安物望帝甚以為慰車駕還宮禧已逃詔烈追執之順后既立以世父之重彌見優禮及卒宣武舉哀於朝堂給東園第一祕器贈太尉鉅鹿郡公子祚襲祚弟忠字思賢本
字千年弱冠拜侍御中散文明太后臨朝刑政頗峻侍臣左右多以微譴得罪忠朴直少言終無過誤太和中授武騎侍郎因賜名登累遷左中郎將領直寢元禧之亂車駕在外變起倉卒忠曰臣父為領軍計必無慮帝遣忠馳觀之烈嚴備果如所量忠還宣武撫其背曰卿差彊人意先帝賜卿名登誠為美稱朕嘉卿忠款今改名忠既表貞固之誠亦以名實相副也以父憂去職徙為司徒長史時太傅錄尚書北海王詳親尊權重將作太匠王遇多隨詳所欲而給之忠於詳前謂遇曰殿下國之周公阿衡王室何至阿諛附勢損公惠私也遇既不甯詳亦慚謝以平元禧功封魏郡公及遷散騎常侍兼武衛將軍每以鯁氣正辭為北海所忿面責忠曰我憂在前見爾死不憂爾見我死時也忠曰人生自有定分若應死王手避亦不免不爾王不能殺詳因忠表讓之際密勸帝以忠為列卿於是詔停其封優進太府卿正始二年詔忠以本官使持節兼侍中為西道太使刺史鎮將贓罪顯暴者以狀聞守令以下便行決斷與尚書李崇分使二道忠劾并州刺史高聰贓罪二百餘條論以大辟除華州刺史遭繼母憂不行服闋再遷衛尉卿河南邑中正忠與吏部尚書元暉度支尚書元匡河南尹元萇等推定代方姓族高肇忌其為人乃言於宣武稱中山要鎮作捍須才乃出忠為定州刺史既而帝悔復授衛尉卿領左將軍恆州大中正密遣使詣忠慰勉之延昌初除都官尚書領左衛中正如故又加散騎常侍嘗因侍宴賜之劍杖舉酒屬忠曰卿世執貞節故恆以禁衛相委昔以卿行忠賜名曰忠今以卿才堪禦侮以所御劍杖相錫循名取義意在不輕出入恆以自
防也遷侍中領軍將軍忠辭無學識宣武曰學識有文章者不少但心直不如卿欲使卿劬勞於下我當無憂於上及帝崩夜忠與侍中崔光遣右衛將軍侯剛迎明帝於東宮而即位忠與門下議以帝沖年未親機政太尉高陽王雍屬尊望重宜入居西栢堂省決庶政任城王澄明德茂親可為尚書令總攝百揆奏中宮請即敕授御史中尉王顯欲逞姦計與中常侍給事中孫蓮等厲色不聽寢門下之奏孫蓮等密欲矯太后令以高肇錄尚書事顯與高猛為侍中忠即殿下收顯殺之忠既居閃下又總禁衛遂執朝政權傾一時初太和中軍國多事孝文以用度不足百官祿四分減一忠既擅朝欲以惠澤自固乃悉復所減之祿職人進位一級舊制百姓絹布一疋之外各輸綿麻八兩忠悉以與之乃白高陽王雍自云宣武本許優轉雍憚忠威權便順意加忠車騎大將軍忠自謂新故之際有安社稷功諷百寮令加已賞太尉清河王懌廣平王懷難違其意封忠恆山郡公忠又難於獨受乃諷朝廷同在門下者並加封邑尚書左僕射郭祚尚書裴植以忠權勢日盛勸雍出忠忠聞之逼有司誣奏其罪祚有師傅舊恩植擁地入國忠並矯詔殺之朝野憤忿無不切齒王公以下畏之累跡又欲殺高陽王雍侍中崔光固執乃止遂免雍太尉以王還第自此詔命生殺皆出於忠既尊靈太后為皇太后居崇訓宮忠為儀同三司尚書令崇訓衛尉侍中領軍如故靈太后臨朝解忠侍中領軍崇訓衛尉止為儀同尚書令侍中忠為令旬餘靈太后引門下侍官問忠在端右聲聽咸曰不稱厥任乃出為冀州刺史太傅清河王等奏忠擅殺樞納輒廢宰輔朝野駭心遠近怪
愕功過相除悉不合賞請悉追奪靈太后從之熙平元年御史中尉元匡奏忠以鴻勳盛德受遇累朝幸國大災專擅朝命無人臣之心裴郭受冤於既往宰輔黜辱於明世又自矯旨為儀同三司尚書令領崇訓衛尉原其此意便欲無上自處既事在恩後宜加顯戮請遣御史一人令史二人就州行決靈太后令以忠事經肆眚遂不追罪又詔以忠歷任禁要誠節皎然賜爵靈壽縣公初宣武崩後高太后將害靈太后劉騰以告侯剛剛以告忠忠請計於崔光光曰宜置胡嬪於別所嚴兵守衛忠從之具以此意啟靈太后太后意乃安故太后深德騰等四人並有寵授忠以毀之者多懼不免禍願還京欲自營救靈太后不許二年四月除尚書右僕射加侍中將軍如故神龜元年三月復儀同三司疾未拜見裴郭為祟自知必死先表養亡弟第二子司徒掾永超為子乞以為嫡靈太后許之薨贈司空有司奏太常少卿元端議案諡法剛彊正直曰武怙威肆行曰醜宜諡武醜公太常卿元修義議忠盡心奉上剪除凶逆依諡法除偽甯真曰武夙夜恭事曰敬宜諡武敬公二卿不同靈太后令依正卿議忠性多阻忌不交勝已唯與直閤將軍章初瓖千牛備身楊保元為斷金之交李世哲求寵於忠私以金帛貨初瓌保元二人談之遂被賞愛引為腹心忠擅權昧進為崇訓之由皆世哲計也忠弟景字百年忠薨後為武衛將軍謀廢元义义黜為懷荒鎮將及蠕蠕主阿那瓌叛鎮人請糧景不給鎮人遂執縛景及其妻拘守別室皆去其衣服令景著皮裘妻著故絳旗襖毀辱如此月餘乃殺之烈弟果嚴毅直亮有父兄風歷朔華并恆四州刺史賜爵武城子果弟勁勁
字鐘葵頗有武略位沃野鎮將賜爵富昌子宣武納其女為后封勁太原郡公妻劉氏為章武郡君後為征北將軍定州刺史卒贈司空諡曰恭莊公自栗磾至勁累世貴盛一皇后四贈公三領軍二尚書令三開國公勁雖以后父但以順后且崩竟不居公輔子暉字宣明后母弟也少有氣幹襲爵位汾州刺史暉善事人為爾朱榮所親以女妻其子長儒歷侍中河南尹後兼尚書僕射東南道行臺與齊神武討平羊侃於兗州元顥入洛害之勁弟天恩位內行長遼西太守贈平東將軍燕州刺史天恩子仁生位太中大夫仁生子安定平原郡太守高平郡都將安定子子提隴西郡守茂平縣伯周保定二年以子謹著勳追贈太保建平郡公謹自有傳
史／別史／通志／列傳　凡百十三卷／卷一百五十上　　列傳第六十三上／後魏五上／楊播　子侃　播弟椿　椿子昱　椿弟津　津子逸(P.2393-1)
通志卷一百五十上
宋右迪功郎鄭樵漁仲撰
列傳第六十三上
後魏
楊播子侃　播弟椿　椿子昱　椿弟津　津子逸　王肅兄子誦　衍　翊　劉芳子懌　懌弟廞　廞子騭　芳從子懋　常爽孫景　郭祚子景尚　張彝子始均　仲瑀　邢巒子遜　巒弟晏　巒叔祖祐　祐子產　祐從子蚪　李崇子世哲　神軌　崇從弟平　平子獎　獎子構　獎弟諧　崔光光子勵　光弟敬友　敬友弟子鴻　崔亮從弟光韶　光韶弟光伯　從祖道固　裴叔業兄子植　植弟颺　颺弟瑜　瑜弟粲　粲弟衍　夏侯道遷子夬　李元護　席法友　王世弼　江悅之　淳于誕　張讜　李苖　劉藻　傅永　傅豎眼伯父靈慶　靈根　父靈越　子敬紹　敬仲　張烈弟僧皓　李叔彪子述　述子象　路恃慶　房亮　曹世表　潘永基　朱元旭　蘇亮弟湛　魏子建　魏釗子彥　魏季景
楊播字延慶弘農華陰人也高祖結仕慕容氏位中山相曾祖珍道武時歸國位上谷太守祖真河內清河二郡太守父懿延興末為廣平太守有稱績孝文南巡吏民頌之徵為選部給事中有公平譽除安南將軍洛州刺史未之任卒贈本官加弘農公諡曰簡播本字元休孝文賜改焉母王氏文明太后之外姑播少修飭奉養盡禮擢為中散累遷衛尉少卿與陽平王頤等出漠北擊蠕蠕大致克獲遷武衛將軍復征蠕蠕至居然山而還及車駕南討假前將軍從至鍾離師迴詔播為圓陳禦之相拒再宿軍人食盡賊圍更急播乃領精騎三百歷其船大呼曰我今欲度能戰者出遂擁而濟賊莫敢動賜爵華陰子後從駕討破崔慧景蕭衍於鄧城進號平東將軍時車駕耀威城沔水上巳設宴帝與中軍彭
城王勰賭射左衛元遙在勰朋內而播居帝曹遙射侯正中籌限巳滿帝曰左衛籌足右衛不得不解對曰仰恃聖恩庶幾心爭於是箭中正帝笑曰雖養由之妙何復過是遂舉巵以賜播曰古人酒以養病朕今賞卿之能可謂古今殊也除太府卿進爵為伯後為華州刺史至州借人田為御史王基所劾除官爵卒于家子侃等停柩不葬披訴積年至熙平中乃贈鎮西將軍雍州刺史并復其爵諡曰壯侃字士業頗愛琴書尤好計畫時播一門貴滿朝廷子姪早通而侃獨不交遊公卿罕有識者親朋勸其出仕侃曰苟有良田何憂晚歲但恨無才具耳年三十一襲爵華陰伯揚州刺史長孫承業請為錄事參軍梁豫州刺史裴邃規相掩襲密購壽春人李瓜花袁建等令為內應邃巳纂勒兵士慮壽春疑覺遂謬移云魏始於馬頭置戍如聞復欲修白舊城若爾便稍相侵逼此亦須營歐陽設交境之備今版卒巳集唯聽信還佐寮咸欲以實答之云無修白意而侃曰白小城本非形勝邃集兵遣移虛搆是言得無有別圖也承業乃云錄事可造移報移曰彼之纂兵想別有意何為妄搆白他人有心予忖度之勿謂秦無人也邃得移謂巳覺便散兵瓜花等以期契不會便相告發伏辜者十數家邃後竟襲壽春入羅城而退遂列營於黎漿梁城日夕鈔掠承業乃奏侃為統軍後雍州刺史蕭寶夤據州反承業討之除侃為承業行臺左丞軍次恆農侃白承業曰今賊守潼關全據形勝須北取蒲坂飛棹西岸置兵死地人有鬬心華州之圍可不戰而解潼關之賊必望風潰散諸處既平長安自克愚計可錄請為明公前驅承業從之令其子子產等領騎與侃
於恆農北度便據石錐壁乃班告曰今且停軍於此以待步卒兼觀人情向背若送降名者各自還村候臺軍舉三烽火各亦應之以明降款其無應烽即是不降之村理須殄戮人遂傳相告報實未降者亦詐舉烽一宿之間火光遍數百里內圍城之寇不測所以各自散歸長安平侃頗有力焉建義初除岐州刺史屬元顥內逼詔行北中郎將孝莊徙河北執侃手曰朕停卿蕃寄移任此者正為今日但卿尊卑百口若隨朕行所累處大卿可還洛寄之後圖侃曰寍可以臣微族頓廢君臣之義固求陪從除度支尚書兼給事黃門侍郎敷西縣公及車駕南還顥令梁將陳慶之守北中城自據南岸有夏州義士為顥守河中渚乃密信通款求破橋立效尒朱榮赴之及橋破應接不果皆為顥屠榮將為遷計欲更圖後事侃曰若今即還人情失望未若召發人材唯多縛筏間以舟楫沿河廣布令數百里中皆為度勢顥知防何處一旦得度必立大功榮大笑從之於是尒朱兆等於馬渚諸楊南度顥便南走車駕入都侃解尚書正黃門以濟河之功進爵濟北郡公復除其長子師仲為祕書郎時所用錢人多私鑄稍就薄小乃至風飄水浮米斗幾直一千侃奏聽人與官竝鑄五銖使人樂為而俗弊得改莊帝從之後除侍中加衛將軍右光祿大夫莊帝將圖尒朱榮侃與內弟李晞城陽王徽侍中李彧等咸預其謀尒朱兆入洛侃時休沐遂竄歸華陰普泰初天光在關西遣侃子婦父韋義遠招慰之立盟許恕其罪侃兄昱恐為家禍令侃出應假其食言不過一人身沒冀全百口侃赴之為天光所害太昌初贈車騎將軍儀同三司幽州刺史子純陁襲播弟椿字延壽本
字伯考孝文賜改焉性寬謹為內給事與兄播竝侍禁闈後為中部法曹折訟公正孝文嘉之及文明太后崩孝文五日不食椿諫曰聖人之禮毀不滅性縱陛下自賢於萬代其若宗廟何帝感其言乃一進粥轉授宮輿曹少卿加給事中出為豫州刺史再遷梁州刺史初武興王楊集始降於齊自漢中而北規復舊土椿貽書集始開以利害集始執書對使者曰楊使君此書除我心腹疾遂來降尋以母老解還後兼太僕卿秦州羌呂苟兒涇州暑各陳瞻等反詔椿為別將隸安西將軍元麗討之賊守峽自固或謀伏兵斷其出入待糧盡攻之或云斬山木縱火焚之椿曰竝非計也賊深竄正避死耳今宜勒三軍勿更侵掠賊必謂見嶮不前心輕我軍然後掩其不備可一舉而平乃緩師賊果出掠仍以軍中驢馬餌之銜杖夜襲斬瞻傳首轉正太僕卿初獻文世有蠕蠕萬餘戶降附居於高平薄骨律二鎮太和末叛走唯有一千餘家太中大夫王通高平鎮將郎育等求徙置淮北防其後叛詔椿徙焉椿上書以為裔不謀夏夷不亂華是以先朝居之荒服之閒正欲悅近來遠今新附者眾若舊者見徙新者必不安愚謂不可時八坐不從遂於濟州緣河居之及冀州元愉之難果悉浮河赴賊所在鈔掠如椿所策後除朔州刺史在州為廷尉奏椿前為太僕卿招引百姓盜種牧田三百四十頃依律處刑五歲尚書邢巒據正始別格奏罪應除名注籍盜門同籍合門不仕宣武以新律既班不宜雜用舊制詔依斷以贖論後除定州刺史自道武平中山多置軍府以相威攝凡有八軍軍各配兵五千食祿主帥軍各四十六人自中原稍定八軍之兵漸割南戍一軍兵財
千餘然主帥如故費祿不少椿表罷四軍減其主帥百八十四人椿在州因修黑山道餘功伐木私造佛寺役兵為御史所劾除名後累遷為雍州刺史進號車騎大將軍儀同三司尋以本官加侍中兼尚書右僕射為行臺節度關西諸將遇暴疾頻啟乞解詔許之以蕭寶夤代為刺史行臺椿還鄉里遇子昱將還京師使陳寶夤賞罰云為不依常憲恐有異心昱還面啟明帝及靈太后竝不納及寶夤邀害御史中尉酈道元猶上表自理稱為椿父子所謗建義元年為司徒永安初進位太保加侍中給後部鼓吹元顥入洛椿子昱為顥所擒又椿弟順順子仲宣兄子侃弟子遁竝從駕河內為顥嫌疑以椿家世顯重恐失人望未及加罪時人助其憂或勸椿攜家避禍椿曰吾內外百口何處逃竄正當坐任運耳莊帝還宮椿上書頻請歸老詔聽服侍中服賜朝服一襲八尺牀帳几杖不朝乘安車駕駟馬給扶傳詔二人仰所在郡縣四時以禮存問安否椿奉辭於華林園帝下御座執手流涕曰公先帝舊臣實為元老但高尚其志決意不留既難相違深用悽切椿亦歔欷欲拜帝親執不聽賜以絹布給羽林衛送群公百僚餞於城西張方橋行路觀者莫不稱歎椿臨行誡子孫曰我家入魏之始即為上客自爾至今二千石方伯不絕祿卹甚多於姻親知故吉凶之際必厚加贈襚來往賓僚必以酒肉飲食故六姻朋友無憾焉國家初丈夫好服綵色吾雖不記上谷翁時事然記清河翁時服飾恆見翁著布衣韋帶常自約敕諸父曰汝等後世若富貴於今日者慎勿積金一斤綵帛百疋巳上用為富也不聽興生求利又不聽與勢家作婚姻至吾兄弟不能遵奉今汝
等服乘漸華好吾是以知恭儉之德漸不如上也又吾兄弟若在家必同盤而食若有近行不至必待其還亦有過中不食忍飢相待吾兄弟八人今存者有三是故不忍別食也又願畢吾兄弟不異居異財汝等眼見非為虛假如聞汝等兄弟時有別齋獨食者此又不如吾一等世也吾今日不為貧賤然居住舍宅不作壯麗華飾者正慮汝等後世不賢不能保守之將為勢家所奪北都時朝法嚴急太和初吾兄弟三人竝居內職兄在高祖左右吾與津在文明太后左右于時口敕責諸內官十日仰密得一事不列便大嗔嫌諸人多有依勅密列者亦有太后高祖中間傳言構間者吾兄弟自相誡曰今忝二聖近臣居子母間難宜深慎之又列人事亦何容易縱被嗔責勿輕言十餘年中不嘗言一人罪過時大被嫌責答曰臣等非不聞人語正恐不審仰誤聖聽以是不敢言於後終以不言蒙責及二聖間言語終不敢輒爾傳通太和二十一年吾從濟州來朝在清徽堂豫宴高祖謂諸貴曰北京之日太后嚴明吾每得杖左右因此有是非言和朕母子者唯楊播兄弟遂舉爵賜兄及我酒汝等脫若萬一蒙明主知遇宜深慎言語不可輕論人惡也吾自惟文武才藝門望姻援不勝他人一旦位登侍中尚書四歷九卿十為刺史光祿大夫儀同開府司徒太保津今復為司空者正由忠謹慎口不常論人之過無貴無賤待之以禮以是故至此耳聞汝等學時俗人乃有坐待客者有驅馳勢門者有輕論人惡者及見貴勝則敬重之見貧賤則慢易之此人行之大失立身之大病也汝家仕皇魏以來高祖以下乃有七郡太守三十二州刺史內外顯職時流少比汝等
若能存禮節不為奢淫憍慢假不勝人足免尤誚足成名家吾今年始七十五自惟氣力尚堪朝覲天子所以孜孜求退者正欲使汝等知天下滿足之義為一門法耳非是苟求千載之名汝等能記吾言吾百年後終無恨矣椿還華陰踰年為尒朱天光所害時人莫不怨痛之太昌初贈太師丞相都督冀州刺史子昱字元略起家廣平王懷左常侍懷好武事數遊獵昱每規諫正始中以京兆廣平二王國臣多縱恣詔御史中尉崔亮窮案之伏法都市者三十餘人不死者悉除名唯昱與博陵崔楷以忠諫免後除太學博士員外散騎侍郎初尚書令王肅除揚州刺史出頓洛陽東亭酣後廣陽王嘉北海王詳等與播論議競理播不為屈北海王顧昱曰尊伯性剛不伏理大不如尊使君也昱對曰昱父道隆則從其隆道洿則從其洿伯父剛則不吐柔亦不茹一坐嘆其能言肅曰非此郎何得申二父之美延昌三年以本官帶詹事丞時明帝在懷抱中至於出入左右乳母而巳不令宮僚聞知昱諫曰陛下不以臣等凡賤備位宮臣太子動止宜令翼從自比以來輕爾出入進無二傅導引之美退闕群僚陪侍之式非所謂示人軌儀著君臣之義陛下若召太子必降手敕令群臣咸知為後世法於是詔自今若非手敕勿令兒輒出宮臣在直者從至萬歲門轉太尉掾兼中書舍人靈太后常謂昱曰親姻在外不稱人心卿有所聞慎勿諱隱昱奏揚州刺史李崇五車載貨恆州刺史楊鈞造銀食器十具竝餉領軍元乂靈太后令召乂夫妻泣而責之乂深恨昱昱弟六叔舒妻武昌王和之妹和即乂之從祖父舒早喪有一男六女及終喪元氏請別居昱父椿集親姻泣
謂曰我弟不幸早終今男未婚女未嫁何便求別居不聽遂懷憾神龜二年瀛州人劉宣明謀反事覺逃竄乂使和及元氏誣告昱藏宣明云昱父椿叔津竝送甲仗三百具謀圖不逞乂又搆成其事乃遣夜圍昱宅收之竝無所獲太后問狀昱具對元氏搆釁之端言至哀切太后乃解昱縛和及元氏竝處死刑而乂相左右和直免官元氏卒亦不坐及乂之廢太后也乃出昱為濟陰內史中山王熙起兵於鄴乂遣黃門盧同詣鄴刑熙并窮黨與同希乂旨就郡鎖昱赴鄴囚訊百日乃還任孝昌初除中書侍郎後賊圍豳州詔昱兼侍中持節催西北道大都督北海王顥仍隨軍監察豳州圍解雍州蜀賊張映龍姜神達知州內虛謀欲攻掩刺史元修義懼而請援一日一夜書移九通都督李叔仁遲疑不赴昱曰若長安不守大軍自然瓦解此軍雖往有何益也遂與叔仁等俱進於陣斬神達諸賊迸散詔以昱受旨催督而顥軍稽緩遂免昱官尋除涇州刺史未幾昱父椿為雍州徵昱為吏部郎中及蕭寶夤等敗於關中以昱兼七兵尚書持節假撫軍都督防守雍州昱遇賊失利而返後除鎮東將軍假車騎將軍東南道都督又加散騎常侍於後泰山太守羊侃據郡南叛侃兄深時為徐州行臺府州咸欲禁深昱曰昔叔向不以鮒也見廢柰何以侃罪深宜聽朝旨不許群議還朝未幾元顥侵逼大梁除昱南道大都督鎮滎陽顥禽濟陰王暉業乘虛徑進城陷昱與弟息五人在門樓上顥至執昱下責曰卿今死甘心不答曰分不望生向所以不下樓正慮亂兵耳但恨八十老父無人供養乞小弟一命便是死不朽也顥將陳慶之胡光等伏顥帳前曰陛下度江三千
里無遺鏃費昨日殺傷五百餘人求乞楊昱以快意顥曰我在江東聞梁主言初下都袁昂為吳郡不降稱其忠節柰何殺昱於是斬昱下統帥三十七人皆令蜀兵刳腹取心食之孝莊還復前官尒朱榮之死昱為東道行臺拒尒朱仲遠會尒朱兆入洛昱還京師後歸鄉里亦為天光所害太昌初贈司空公定州刺史子孝邕員外郎奔免匿蠻中潛結渠帥謀報尒朱氏微服入洛為尒朱世隆所殺椿弟穎字惠哲本州別駕穎弟順字延和寬裕謹厚豫立莊帝功封三門縣伯位冀州刺史罷州還遇害太昌初贈太尉公錄尚書事相州刺史子辯字僧達位東雍州刺史辯弟仲宣有風度才學位正平太守爵恆農伯在郡有能名還京兄弟與父同遇害太昌初辯贈儀同三司恆州刺史仲宣贈尚書右僕射青州刺史仲宣子元就幼有儁材收捕時年九歲牽挽兵人曰欲害諸尊乞先就死兵人以刀斫斷其臂猶請死不止遂先殺之永熙初贈汝陰太守順弟津字羅漢本字延祚孝文賜改焉少端謹以器度見稱年十一除侍御中散時孝文幼沖文明太后臨朝津曾入侍左右忽欬逆失聲遂吐血數升藏之衣袖太后聞聲閱而不見問其故具以實告遂以敬慎見知賜縑百匹遷符璽郎中津以身在禁密不外交遊至宗族姻表罕相參候司徒馮誕與津少結交友而津見其貴寵每恆退避及相招命多辭疾不往誕以為恨而津逾遠焉人或謂之曰司徒君之少舊何自外也津曰為勢家所厚復何容易但全吾今日亦足矣轉振威將軍領監曹奏事令孝文南征以津為都督征南府長史後遷長水校尉仍直閤景明中宣武遊北芒津時陪從太尉咸陽王禧謀反帝
馳入華林時直閤中有同禧謀皆在從限及禧平帝顧謂朝臣曰直閤半為逆黨非至忠者安能不豫此謀因拜津左右中郎將遷驍騎將軍仍直閤出除岐州刺史津巨細躬親孜孜不倦有武功人齎絹三疋去城十里為賊所劫時有使者馳馹而至被劫人因以告之使者到州以狀白津津乃下教云有人著某色衣乘某色馬在城東十里被殺不知姓名若有人家可速收視有一老母行哭而出云是己子於是遣騎追收并絹俱獲自是闔境畏服至於守令僚佐有濁貨者未曾公言其罪常以私書切責之於是官屬感厲莫有犯法者以母憂去職延昌末起為華州刺史與兄播前後牧本州當世榮之先是受調絹度尺特長在事因緣共相進退百姓苦之津乃令依公尺度其輸物尤好者賜以杯酒而出其所輸少劣者為受之但無酒以示其恥於是競相勸勵官調更勝孝昌中北鎮擾亂侵逼舊京乃加津安北將軍北道大都督尋轉左衛加撫軍將軍津始受命出據靈邱而賊帥鮮于修禮起於博陵定州危急遂回師南赴始至城下營壘未立而州軍新敗津以賊既乘勝士眾勞疲柵壘未安不可擬敵欲移軍入城更圖後舉刺史元固稱賊既逼城不可示弱乃閉門不納津揮刀欲斬門者軍乃得入賊果夜至見柵空而去其後賊攻州城東面巳入羅城刺史閉小城東門城中騷擾津開門出戰賊退人心少安尋除定州刺史又兼吏部尚書北道行臺初津兄椿得罪此州由鉅鹿人趙略投書所致及津至略舉家逃走津乃下教慰喻令其還業於是闔州愧服遠近稱之時賊帥鮮于修禮杜洛周殘掠州境孤城獨立在兩寇之閒津修理戰具更營雉堞又於
城中去城十步掘地至泉廣作地道潛兵隱出置爐鑄鐵持以灌賊賊遂相告曰不畏利槊堅城唯畏楊公鐵星津與賊帥元洪業書喻之并授鐵券許之爵位令圖賊帥毛普賢洪業等感寤復書云欲殺普賢又云賊欲圍城正為取北人城中所有北人必須盡殺津以城內北人雖是惡黨然掌握中物未忍便殺但收內子城防禁而巳將吏無不感其仁恕朝廷初送鐵券二十枚委津分結津隨賊中首領閒行送之修禮普賢頗亦由此而死既而杜洛周圍州城津盡力捍守詔加衛將軍將士有功者任津科賞兵人給復八年葛榮以司徒說津津大怒斬其使以絕之自受攻圍經歷三稔朝廷不能拯赴乃遣長子遁突圍出詣蠕蠕主阿那瓌令其討賊遁日夜泣訴阿那瓌遣其從祖吐豆發率精騎南出前鋒巳達廣昌賊防塞隘口蠕蠕遂還津長史李裔引賊入津苦戰不敵遂見拘執洛周脫津衣服置地牢下數日將烹之諸賊還相諫止遂得免害津曾與裔相見對諸賊帥以大義責之辭淚俱發裔大慚典守者以告洛周弗之責及葛榮併洛周復為榮所拘榮破始得還洛永安二年兼吏部尚書元顥內逼莊帝將親出討以津為中軍大都督兼領軍將軍未行顥入及顥敗津乃入宿殿中埽洒宮掖遣第二子逸封閉府庫各令防守及帝入也津迎於北芒流涕謝罪帝深嘉慰之尋以津為司空加侍中尒朱榮死使津以本官為兼尚書令北道大行臺都督并州刺史委以討胡經略津馳至鄴將從滏口而入遇尒朱兆等巳克洛相州刺史李神等議欲與津舉城通款津不從以子逸既為光州刺史兄子昱時為東道行臺鳩率部曲在於梁沛津規欲東轉更為
方略乃率輕騎望於濟州度河而尒朱仲遠巳陷東郡所圖不果遂還京師普泰元年亦遇害於洛太昌初贈大將軍太傅都督雍州刺史諡曰孝穆將葬本鄉詔大鴻臚持節監護喪事長子遁字山才其家貴顯諸子弱冠咸縻王爵而遁性靜退年近三十方為鎮西府主簿累遷尚書左丞金紫光祿大夫亦被害於洛太昌初贈車騎大將軍儀同三司幽州刺史諡曰恭定遁弟逸子遵道有當世才起家員外散騎侍郎以功賜爵華陰男建義初莊帝猶在河陽逸獨往謁帝特除給事黃門侍郎領中書舍人及朝士濫禍帝益憂怖詔逸晝夜陪侍常寢御牀前帝曾夜中謂逸曰昨來舉目唯見異人賴卿差以自慰再遷南秦州刺史加散騎常侍時年二十九時方伯之少未有先之者仍以路阻不行改光州刺史時災儉連歲逸欲以倉粟振給而所司懼罪不敢逸曰國以人為本人以食為命假令以此獲戾吾所甘心遂出粟然後申表右僕射元羅以下謂公儲難闕竝執不許尚書令臨淮王彧以為宜貸二萬詔聽貸五萬逸既出粟之後其老小殘疾不能自存活者又於州門造粥飼之將死而得濟者以萬數帝聞而善之逸為政愛人尤憎豪猾廣設耳目善惡畢聞其兵出使下邑皆自持糧人或為設食者雖在闇室終不敢進咸言楊使君有千里眼那可欺之在州政績尤美及其家禍尒朱仲遠遣使於州害之吏民如喪親戚城邑村落營齋一日之中所在不絕太昌初贈都督豫郢二州刺史諡曰貞逸弟謐字遵和歷員外散騎常侍以功賜爵恆農伯鎮軍將軍金紫光祿大夫衛將軍在晉陽為尒朱兆所害太昌初贈驃騎將軍兗州刺史謐弟愔齊世通顯列在
齊史津弟暐字延季弘厚頗有文學位武衛將軍加散騎常侍安南將軍莊帝初遇害河陰贈儀同三司雍州刺史播家世純厚竝敦義讓昆弟相事有如父子播性剛毅椿津恭謙兄弟旦則聚於廳堂終日相對未嘗入內有一美味不集不食廳堂間往往幃幔隔障為寢息之所時就休偃還共談笑椿年老曾他處醉歸津扶侍還室仍假寢閤前承候安否椿津年過六十竝登台鼎而津常旦暮參問子姪羅列階下椿不命坐津不敢坐椿每近出或日斜不至津不先飯椿還然後共食食則津親授匙箸味皆先嘗椿命食然後食津為司空於時府主皆自引僚佐人有就津求官者津曰此事須家兄裁之何為見問初津為肆州椿在京宅每有四時嘉味輒因使次附之若或未寄不先入口椿每得所寄輒對之下泣兄弟竝皆有孫唯椿有曾孫年十五六矣椿常欲令早娶望見玄孫自昱而下率多學尚時人莫不欽焉一家之內男女百口緦服同爨庭無間言魏世以來唯有盧陽烏兄弟及播昆季當時莫逮焉尒朱世隆等將害椿家誣其為逆奏請收之節閔不許世隆復苦執不得巳乃下詔世隆遂遣步騎夜圍其宅天光亦同日收椿於華陰東西兩處無少長皆遇禍籍沒其家節閔惋悵久之
史／別史／通志／列傳　凡百十三卷／第第一百五十下　　列傳第六十三下／後魏五下／崔光　光子勵　光弟敬友　敬友弟子鴻(P.2411-1)
通志卷第一百五十下
宋右迪功郎鄭樵漁仲撰
列傳第六十三下
崔光清河人本名孝伯字長仁孝文賜名焉祖曠從慕容德南渡河居青州之時水慕容氏滅仕宋為樂陵太守於河南立冀州置郡縣即為東清河鄃人縣分易更為南平原貝邱人也父靈延宋長廣太守與宋冀州刺史崔道固共拒魏軍慕容白曜之平三齊光年十七隨父徙代家貧好學晝耕夜誦傭書以養父母太和六年拜中書博士轉著作郎與祕書丞李彪參撰國書再遷給事黃門侍郎甚為孝文所知待常曰孝伯之才浩浩如黃河東注固今日之文宗也以參贊遷都之謀賜爵朝陽子拜散騎常侍著作如故兼太子少傅又以本官兼侍中使持節為陝西大使巡方省察所經述敘故事因賦詩三十八篇還仍兼侍中又以謀謨之功進爵為伯光少有大度喜怒不見於色有毀惡之者必善言以報雖見誣謗終不自申曲直皇興初有同郡二人竝被掠為奴婢後詣光求哀光乃以二口贖免孝文聞而嘉之雖處機近未嘗留心文案惟從容議論參贊大政而已孝文每對群臣曰以崔光之高才大量若無意外咎譴二十年後當作司空其見重如是宣武即位正除侍中初光與李彪同撰國書太和之末彪解著作專以史事任光彪尋以罪廢宣武居諒闇上表求成魏書詔許之彪遂以白衣於祕書省著述光雖領史官以彪意在專功表解侍中著作以讓彪宣武不許遷太常卿領齊州大中正正始元年夏有典事史元顯獻四足四翼雞詔散騎侍郎趙邕以問光光表曰臣謹案漢書五行志
宣帝黃龍元年未央殿路軨中雌雞化為雄毛變而不鳴不將無距元帝初元中丞相府史家雌雞伏子漸化為雄冠距鳴將永光中有獻雄雞生角劉向以為雞者小畜主司時起居小臣執事為政之象也言小臣將乘君之威以害政事猶石顯也竟寍元年石顯伏辜此其效也靈帝光和元年南宮寺雌雞欲化為雄一身皆似雄但頭冠上未變詔以問議郎蔡邕邕對曰貌之不恭則有雞禍臣竊推之頭為元首人君之象也今雞一身已變未至於頭而上知之是將有事而不遂成之象也若政無所改頭冠或成為患滋大是後張角作亂稱黃巾賊遂破壞四方民疲賦役多有叛者上不改政遂至天下大亂今之雞狀不同其應頗相類矣向邕竝博達之士考物驗事信而有證誠可畏也臣以邕言推之翅足眾多亦群下相扇助之象雛而未大腳羽差小亦其勢尚微易制御也臣聞災異之見皆所以示吉凶明君覩之而懼乃能招福闇主視之彌慢斯用致禍詩書春秋秦漢之事多矣此皆陛下所觀者今或有自賤而貴關預政事殆亦前代君房之匹比者南境死亡千計白骨橫野存有酷恨之痛歾有怨傷之魂義陽屯師盛夏未反荊蠻狡猾征人淹次東州轉輸多往無還百姓困窮絞縊以殞北方霜降蠶婦輟事群生憔悴莫甚於今此亦賈誼哭歎谷永切諫之時也司寇行戮君為之不舉陛下為民父母所宜矜恤國重戎戰用兵猶火內外怨弊易以亂離陛下縱欲忽天下豈不仰念太祖取之艱難先帝經營劬勞也誠願陛下留聰明之鑒警天地之意禮處左右節其貴越往者鄧通董賢之盛愛之正所以害之又躬饗加罕宴宗或闕時應親饗郊廟延敬
諸父檢訪四方務加休息爰發慈旨撫振貧瘼簡費山池減徹聲飲晝存政道夜以安身博採芻蕘進賢黜佞則兆庶幸甚妖弭慶進禎祥集矣帝覽之大悅後數日而茹皓等竝以罪失伏法於是禮光逾重二年八月光表曰去二十八日有物出於太極之西序敕以示臣臣案其形即莊子所謂蒸成菌者也又云朝菌不終晦朔雍門周所稱磨蕭斧而伐朝菌指言蒸氣鬱長非有根種柔脆之質彫殞速易不延旬日無擬蕭斧又多生墟落穢濕之地罕起殿堂高華之所今極宇崇麗壇築工密糞朽不加沾濡不及而茲菌歘搆厥狀扶疏誠足異也夫野木生朝野鳥入廟古人以為敗亡之象然懼災脩德咸致休慶所謂家利而怪先國興而妖豫是故桑穀拱庭太戊以昌雊雉集鼎武丁用熙自此鵄鵲巢于廟殿梟服鳴於宮寢菌生賓階軒坐之正準諸往記信可為誡且東南未靜兵革不息郊甸之內大旱跨時人勞物悴莫此之甚承天子育者所宜矜恤伏願陛下追殷二宗感變之意側躬聳誠惟新聖道節夜飲之忻彊朝御之膳養方富之年保金玉之性則魏祚可以永昌皇壽等於山岳四年除中書舍人永平元年秋將誅元愉妾李氏群官無敢言者敕光為詔光逡巡不作奏曰伏聞當刑元愉妾李加之屠割妖惑扇亂誠合此罪但外人竊云李今懷姙例待分產且臣尋諸舊典兼推近事戮至刳胎謂之虐刑桀紂之主乃行斯事君舉必書義無隱諱酷而乖法何以示後陛下春秋已長未有儲體皇子襁褓至有夭失臣之愚誠知無不言乞停李獄以俟育孕帝納之延昌元年遷中書監侍中如故二年宣武幸東宮召光與黃門甄琛廣陽王深等竝賜坐詔
光曰卿是朕西臺大臣當今為太子師傅光起拜固辭詔不許即命明帝出焉從者十餘人敕以光為傅之意令明帝拜光光又拜辭不當受太子拜復不蒙許明帝遂南面再拜詹事王顯啟請從太子拜於是宮臣畢拜光北面立不敢拜荅惟西面拜謝而出於是賜光繡采一百匹琛琛各有差尋授太子少傅遷右光祿大夫侍中監如故四年正月宣武夜崩光與侍中領軍將軍于忠迎明帝於東宮安撫內外光有力焉帝崩後二日廣平王懷扶疾入臨以母弟之親徑至太極西廡哀慟禁內呼侍中黃門領軍二衛云身欲上殿哭大行又須入見主上時人皆愕然相視無敢抗對者光獨攘縗振杖引漢光武初崩太尉趙喜橫劍當階推下親王故事辭色甚厲聞者莫不稱善壯光義理有據懷聲淚俱止云侍中以古事裁我我不敢不服於是遂還頻遣左右致謝初永平四年以黃門郎孫惠蔚代光領著作惠蔚首尾五歲無所厝懷至是尚書令任城王澄封博平縣公領國子祭酒詔光乘步挽於雲龍門出入尋遷車騎大將軍儀同三司靈太后臨朝後光累表遜位于忠擅權光依附之及忠稍被疏黜光并送章綬冠服茅土表至十餘上靈太后優荅不許有司奏追于忠及光封邑熙平元年二月太師高陽王雍等舉光授明帝經初光有德於靈太后四月更封光平恩縣侯以朝陽伯轉授第二子勖其月敕賜羊車一乘時靈太后臨朝每於後園親執弓矢光乃表上中古婦人文章因以致諫是秋靈太后頻幸王公第宅光表諫曰禮記云諸侯非問疾弔喪入諸臣之家謂之君臣為謔不言王后夫人明無適臣家之義夫人父母在有時歸寍親沒使卿大夫聘春
秋紀陳宋齊之女竝為周王后無適本國之事是制深於士大夫許姬唁兄又義不得衛女思歸以禮自抑載馳竹竿所為作也漢上官皇后將廢昌邑霍光外祖也親為宰輔后猶御武帳以接群臣示男女之別國之大節伯姬待姆安就炎燎樊姜俟命忍就洪流傳皆綴集以垂來訓昨軒駕頻出幸馮翊君任城王第雖漸中秋餘熱尚蒸衡蓋往還聖躬煩倦左右僕射眾過千百扶衛跋涉袍鉀在身昔人稱陛下甚樂臣等至苦或其事也但帝族方衍勳貴增遷祇請遂多將成彝式陛下遵酌前王貽厥後矩天下為公億兆巳任專薦郊廟止決大政輔神養和簡息遊幸則率土屬賴含生仰悅矣神龜元年光表曰尋石經之作起自炎劉昔來雖屢經戎亂猶未大崩損如聞往者刺史臨州多構圖寺官私隱顯漸加剝撤由是石經彌減文字增缺今求遣國子博士一人堪任幹事者專主周視驅禁田牧制其踐穢料閱碑牒所失次第量厥補綴詔曰此乃學者之根源不朽之永格便可一依公表光乃令國子博士李郁與助教韓神固劉爕等勘校石經其殘缺計料石功并字多少欲補修之後靈太后廢遂寢二年八月靈太后幸永寍寺躬登九層佛圖光表諫曰伏見親昇上級佇蹕表剎之下祇心圖構誠為福善聖躬玉趾非所踐陟臣庶恇惶竊謂未可九月靈太后幸嵩山佛寺光上表諫不從正光元年冬賜光几杖衣服二年春明帝親釋奠國學光執經南面百寮陪列司徒京兆王繼頻上表以位讓光四月以光為司徒侍中國子祭酒領著作如故光表固辭歷年終不肯受八月獲禿鶖鳥於宮內詔以示光光表曰此即詩所謂有鶖在梁解云禿鶖也貪惡之
鳥野澤所育不應入於殿庭昔魏氏黃初中有鵜鶘集于靈芝池文帝下詔以曹恭公遠君子近小人博求賢俊太尉華歆由此遜位而讓管寍者也臣聞野物入舍古人以為不善是以張臶惡𪀼賈誼忌鵩鵜鶘暫集而去前王猶為至誡況今親入宮禁為人所獲方被畜養晏然不以為懼準諸往義信有殊矣饕餮之禽必資魚肉菽麥稻粱時或湌啄一食之費容過斤溢今春夏陽旱穀糴稍貴窮窘之家猶未菜色陛下為民父母撫之如傷豈可棄人養鳥留意於醜形惡聲哉衛侯好鶴曹但愛鴈身死國滅可為寒心願遠師殷宗近法魏祖脩德進賢消災集慶放無用之物委之川澤取樂琴書頤養神性明帝覽表大悅即棄之池澤冬詔光與安豐王延明議定服章三年六月詔光乘步挽至東西上閤九月進位太保光又固辭光年耆多務病疾稍增而自彊不息常在著作疾篤不歸四年十月明帝親臨光疾詔斷賓客中使相望為止聲樂罷諸遊眺拜長子勵為齊州刺史十一月疾甚敕子姪曰吾荷先帝厚恩位至於此史功不成歾有遺恨汝等速可送我還宅氣力雖微神明不亂至第而薨年七十三明帝聞而悲泣中使相尋詔給東園溫明祕器朝服一具衣一襲錢六十萬布一千匹蠟四百斤大鴻臚監護喪事車駕親臨撫屍慟哭御輦還宮流涕於路為減常膳言則追傷每至公坐講讀之處未嘗不改容悽悼贈太傅尚書令驃騎大將軍開府冀州刺史侍中如故又敕加後部鼓吹班劍依太保廣陽王故事諡文宣明帝祖喪建春門外望轜哀感儒者榮之初光太和中依宮商角徵羽本音而為五韻詩以贈李彪彪為十二次詩以報光光又為百三郡
國詩以荅之國別為卷為百三卷焉光寬和慈善不忤於物進退浮沈自得而已常慕胡廣黃瓊為人故為氣槩者所不重始領軍于忠以光舊德事之元乂於光亦深宗敬及郭祚裴植見殺清河王懌遇禍光隨時俛仰竟不匡救於是天下譏之自從貴達罕所申薦曾啟其女壻彭城劉敬徽云敬徽為荊州五隴戍主女隨夫行常慮寇抄南北分張乞為徐州長兼別駕暫集京師明帝許之時人比之張禹光初為黃門則讓宋弁為中書監讓汝南王悅為太常讓劉芳為少傅讓元暉穆紹為國子祭酒讓清河王懌任城王澄為車騎儀同讓江陽王繼又讓靈太后父胡國珍皆顧望時情識者以為矯飾崇信佛法禮拜讀誦老而愈甚終日怡怡未曾恚忿曾於門下省晝坐讀經有鴿飛集膝前遂入於懷緣臂上肩久之而去道俗讚詠詩頌者數十人每為沙門朝貴請講維摩十地經聽者常數百人即為二經義疏三十餘卷識者知其疏略凡所為詩賦銘贊誄頌表啟數百篇五十餘卷刖有集錄光子勵字彥德器學才德最有父風舉秀才中兵彭城王參軍祕書郎中以父光為著作固辭不拜後除中書侍郎領軍將軍元乂為明堂大將以勵為長史與從兄鴻俱有名於世父光疾甚拜征虜將軍齊州刺史侍父疾衣不解帶及薨孝文每加存慰光葬本鄉詔遣主書張文伯宣弔孝昌元年除太尉長史襲父爵建義初遇害河陰贈侍中衛將軍青州刺史勵弟劼列在齊史光弟敬友本州從事頗有受納御史案之乃與守者俱逃後除梁郡太守會遭所生憂不拜敬友精心佛道晝夜誦經免喪之後遂菜食終身恭寬接下脩身厲節自景明已降頻歲不登飢寒請匃
者皆取足而去又置逆旅於肅然山南大路之北設食以供行者卒於家弟子鴻字彥鸞少好讀書博綜經史稍遷尚書都兵郎中詔太師彭城王勰以下公卿朝士儒學才明者三十人議定律令於尚書上省鴻與光俱在其中時論榮之後為三公郎中加員外散騎常侍延昌二年將大考百僚鴻以考令於體例不通乃建議曰竊惟昔者為官求才使人以器黜陟幽明揚清激濁故績效能官才必稱位者朝昇夕退豈拘一階半級者哉二漢以降太和以前苟必官須此人人稱此職或超騰昇陟數歲而至公卿或長兼試守稱允當遷進者披卷則人人而是舉目則朝貴皆然故能時收多士之譽國號豐賢之美竊見景明以來考格三年成考一考轉一階貴賤內外萬有餘人自非犯罪不問賢愚莫不上中才與不肖比肩同轉雖有善政如龔黃儒學如王鄭才史如班馬文章如張蔡得一分一寸必為常流所攀選曹亦抑為一槩不曾甄別琴瑟不調改而更張雖明旨已行猶宜消息宣武帝不從三年鴻以父憂解任甘露降其廬前樹十一月宣武以本官徵鴻四年復有甘露降其京兆宅之庭樹後遷中散大夫高陽王友仍領郎中正光元年加前將軍脩孝文宣武起居注光撰魏史徒有卷目初未考正闕略尤多每云此史會非我世所成但須記錄時事以待後人臨薨言鴻於孝明五年詔鴻以本官脩緝國史孝昌初拜給事黃門侍郎尋加散騎常侍齊州大中正鴻在史甫爾未有所就尋卒贈鎮東將軍度支尚書青州刺史鴻弱冠便有著述志見晉魏前史皆成一家無所措意以劉淵石勒慕容儁苻健慕容垂姚萇慕容德赫連屈匃張軌李雄呂光乞伏國
仁禿髮烏孤李暠沮渠蒙遜馮跋等竝因世故跨僭一方各有國書未有統一鴻乃撰為十六國春秋勒成百卷因其舊紀時有增損褎貶焉鴻二世仕江左故不錄僭晉劉蕭之書又恐識者責之未敢出行於外宣武聞其撰錄遣散騎常侍趙邕詔鴻曰聞卿撰定諸史甚有條貫便可隨成者送至朕當於機事之暇覽之鴻以其書有與國初相涉言多失體且既訖不奏聞鴻後典起居乃忘載其表曰臣聞帝王之興也雖誕膺圖籙然必有驅除蓋所以翦彼懕政成此樂推故戰國紛紜年過十紀而漢祖夷殄群豪開四百之業歷文景之懷柔蠻夏世宗之奮揚威武始得涼朔同文牂越一軌於是談遷感漢德之盛痛諸史放絕乃鈐括舊書著成太史所謂緝茲人事光彼天時之義也昔晉惠不競華戎亂起三帝受制於姦臣二皇晏駕於非所五都蕭條鞠為煨燼趙燕既為長城遼海緬成殊域中原無主八十餘年遺晉僻遠勢略孤微人殘兵革靡所歸控皇魏龍潛幽代內脩德政外抗諸偽并冀之人懷寶之士襁負而至者日月相尋太祖道武皇帝以神武之姿接金行之運應天順人龍飛受命太宗必世重光業隆元嘿世祖雄才叡略闡曜威靈農戰兼脩埽清氛穢歲垂四紀而寰宇一同百姓始得陶然蘇息欣於堯舜之代自晉永寍以後雖所在稱兵競自尊樹而能建邦命氏成為戰國者十有六家善惡興滅之形用兵乖會之道亦足以垂之將來昭明勸誡但諸史殘闕體例全虧編錄紛繆繁略失所宜審正同異定為一書誠知敏謝允南才非承祚然國志史考之美竊亦輒所庶幾始自景明之初搜集諸國舊史屬遷京甫爾率多分散求之公私驅馳數
歲又臣家貧祿微惟任孤力至於書寫所資每不周接暨正始元年寫乃向備謹於文案之暇草構此書區分時事各繫本錄稽以長歷考諸舊志刪正差謬定為實錄商較大略著春秋百篇至三年之末草成九十二卷惟常璩所撰李雄父子據蜀時書尋訪不獲所以未及善成輟筆私求七載于今此書本江南撰錄恐中國所無非臣私力所能終得其起兵僭號事之始末乃亦頗有但不得此書懼簡略不成久思陳奏乞敕沿邊求採但愚賤無因不敢輕輒散騎常侍太常少卿荊州大中正趙邕忽宣明旨敕臣送呈不悟九皋微志乃得上聞奏敕欣惶慶懼兼至今謹以所訖者附臣邕陳奏臣又別作序例一卷年志一卷仰表皇朝總括大義俯明愚臣著錄微體徒竊慕古人立言美意文致疏鄙無一可觀簡御之日伏深慚悸鴻意如此自正光以前不敢顯行其書自後以其伯光貴重當朝知時人未能發明其事乃頗傳讀然鴻經綜既廣多有違謬至道武天興二年姚興改號鴻始而鴻以為改在元年明元永興二年慕容超禽於廣固鴻又以為在元年泰恆二年姚泓敗於長安而鴻亦以為滅在元年如此之失多不考正子子元祕書郎後永安中乃奏其父書稱臣亡考散騎常侍黃門侍郎前將軍齊州大中正鴻正始之末任屬記言撰緝餘暇乃刊著趙燕秦夏西涼乞伏西蜀等遺載為之贊序褎貶評論先朝之日草構悉了惟有李雄蜀書搜索未獲闕茲一國遲留未成去正光三年購訪始得討論悉訖而先臣棄世凡十六國名為春秋一百二卷近代之事最為備悉未曾奏上弗敢宣流今繕寫一本敢以仰呈乞藏祕閣以廣異家子元後謀反事發逃
竄會為其叔所殺光從祖弟長文字景翰少亦徙於代郡聰敏有學識永安中累遷平州刺史以老還家專讀佛經不關世事卒贈齊州刺史諡曰貞子懋字德寍徐州征東府長史長文從弟庠字文序有幹用為東郡太守元顥逼寇郡界庠拒不從命棄郡走還鄉里孝莊還宮賜爵平原伯拜潁川太守頗有政績永熙初除東徐州刺史二年為城人王早蘭寶等所害贈驃騎將軍吏部尚書齊州刺史子罕襲爵齊受禪例降光族弟榮先字隆祖涉獵經史州辟主簿子鐸有文才位中散大夫鐸弟覲羽林監
史／別史／通志／列傳　凡百十三卷／卷一百五十四　　列傳第六十七／北齊三／趙彥深(P.2493-1)
趙隱字彥深自云南陽宛人漢太傅喜之後高祖父難為齊州清河太守有惠政遂家焉清河後改為平原故為平原人也隱避齊廟諱故以字行父奉伯仕魏位中書舍人行洛陽令彥深貴贈司空彥深幼孤貧事母甚孝年十歲曾候司徒崔光光謂賓客曰古人觀眸子以知人此人當必遠至性聰敏善書計安閑樂道不雜交遊為雅論所歸服昧爽輒自埽門外不使人見率以為常初為尚書令司馬子如賤客供寫書子如善其無誤欲將入觀省舍彥深靴無氊衣帽穿弊子如給之用為書令史月餘補正令史神武在晉陽索二史子如舉彥深後拜子如開府參軍超拜水部郎及文襄為尚書令攝令選沙汰諸曹郎彥深以地寒被出為滄州別駕辭不行子如言於神武徵補大丞相功曹參軍專掌機密
文翰多出其手稱為敏給神武曾與對坐遣造軍令以手捫其額曰若天假卿年必大有所至每謂司徒孫騰曰彥深小心恭謹曠古絕倫及神武崩祕喪事文襄慮河南有變仍自巡撫乃委彥深後事轉大行臺都官郎中臨發握手泣曰以母弟相託幸得此心既而內外寧靜彥深之力及還發喪深加褒美乃披郡縣簿為選封安國縣伯從征潁川時引水灌城城雉將沒西魏將王思政猶欲死戰文襄令彥深單身入城告喻即日降之便手牽思政出城文襄大悅先是文襄謂彥深曰吾昨夜夢獵遇一群豕吾射盡獲之獨一大豕不可得卿言當為吾取須臾獲豕而進至是文襄笑曰夢驗矣即解思政佩刀與彥深曰使卿常獲此利文宣嗣位仍典機密進爵為侯天保初累遷祕書監以為忠謹每郊廟必令兼太僕執御陪乘轉大司農帝或巡幸即輔贊太子知後事為東南道行臺尚書徐州刺史為政尚恩信為吏民所懷多所降下所營軍處士庶追思號趙行臺頓文宣璽書勞勉徵為侍中仍掌機密河清元年進爵樂安公累遷尚書左僕射齊州大中正監國史遷尚書令位特進封宜陽王武平二年拜司空為祖珽所間出為西兗州刺史四年徵為司空轉司徒丁母憂尋起為本官七年六月暴疾薨時年七十彥深歷事累朝掌參機近溫柔謹慎喜怒不形於色自皇建已還禮遇稍重每有引見或升御榻常呼官號而不名也凡諸選舉先令銓定提獎人物皆以行業為先輕薄之徒弗之齒也孝昭既執朝權群臣密多勸進彥深獨不致言孝昭嘗謂王晞云若言眾□皆謂天下有歸何不見彥深有語晞以告彥深彥深不獲已陳請其為時重如此常遜言恭
已未嘗以驕矜待物所以或出或處去而復還母傅氏雅有操識彥深三歲傅便孀居家人欲以改適自誓以死彥深五歲傅謂之曰家貧兒小何以能濟彥深泣而言曰若天哀矜兒大當仰報傅感其意對之流涕及彥深拜太常卿還不脫朝服先入見母跪陳幼小孤露蒙訓得至於此母子相泣久之然後改服後為宜陽國大妃彥深有七子仲將知名沈敏有父風溫良恭儉雖見妻子亦未嘗怠慢終日儼然學涉群書善草隸雖與弟書書字楷正云草不可不解若施之於人即似相輕忽若當家卑幼又恐其疑所在宜爾是以必須隸筆彥深乞轉萬年縣子授之位給事黃門侍郎散騎常侍隋開皇中位吏部郎終於安州刺史齊朝宰相善始令終唯彥深一人然諷朝廷以子叔堅為中書侍郎頗招物議時馮子琮子慈明祖珽子君信並相繼居中書故時語云馮祖及趙穢我鳳池然叔堅身才最劣
史／別史／通志／列傳　凡百十三卷／卷一百六十七　　孝友傳第一／齊孝友／江泌(P.2706-1)
江泌字士清濟陽考城人也父亮之員外郎泌少貧晝日斫屧為業夜讀書隨月光光斜則握卷升屋睡極墮地則更登性行仁義衣弊多蝨以綿裹置壁上恐蝨饑死乃復取置衣中數日間終身無復蝨母亡後以生闕供養遇鮭不忍食菜不食心以其有生意唯食老葉而己母墓為野火所燒依新宮災三日哭淚盡繼之以血歷仕南中郎行參軍所給募吏去役得時病莫有舍之者吏扶杖投泌泌親自隱卹吏死泌為買棺無僮役兄弟共輿埋之後領國子助教乘牽車至染塢頭見一老公步行下車載之躬自步去武帝以為南康王子琳侍讀建武中明帝害諸王後泌憂念子琳詣誌公道人問其禍福誌公覆香爐灰示之曰都盡無餘及子琳被害泌往哭之淚盡出血躬視殯葬畢乃去泌尋卒族人兗州中從事泌黃門郎悆子也與泌同名世謂泌為孝泌以別之
史／別史／通志／列傳　凡百十三卷／卷一百七十四　　儒林傳第三／後魏／孫惠蔚(P.2794-1)
孫惠蔚字叔炳武邑武遂人也六世祖道恭為晉長秋卿自道恭至惠蔚世以儒學相傳惠蔚年十五通詩書及孝經論語十八師董道季講易十九師程元讀禮經及春秋三傳周流儒肆有名於冀方太和初郡舉孝廉對策於中書省時中書監高閭宿聞惠蔚稱其英辯因相談薦為中書博士轉皇宗博士閭被勑理定雅樂惠蔚參其事及樂成閭上疏請集朝士於大樂共研是非祕書令李彪自以才辯立難於其前閭命惠蔚與彪抗論彪不能屈黃門侍郎張彝常與游處每表疏論事多
參訪焉十七年孝文南征上議告類之禮及太師馮熙薨惠蔚監其喪禮上書令熙未冠之子皆服成人服惠蔚與彪以儒學相知及彪位至尚書惠蔚仍太廟令孝文曾從容言曰道固既登龍門而孫蔚猶沉溝澮朕嘗以為負矣雖久滯小官深體通塞無孜孜之望儒者以是高尚焉二十二年侍讀東宮先是七廟以平文為太祖孝文議定祖宗以道武為太祖祖宗雖定然昭穆未改及孝文崩將祔神主於廟侍中崔光兼太常卿以太祖既改昭穆宜以次而易兼御史中尉黃門侍郎邢巒以為太祖雖改昭穆仍不應易乃立彈□欲案奏光光謂惠蔚曰此乃禮也而執法欲見彈劾思獲助於碩學惠蔚曰此深得禮變尋為書以與光讚明其事光以惠蔚書呈宰輔乃召惠蔚與巒廷議得失尚書令王肅又助巒而巒理終屈彈事遂寢宣武即位之後仍在左右敷訓經典自冗從僕射遷祕書丞武邑郡中正惠蔚既入東觀典籍未周乃上疏言臣廁班祕省唯書是司舊典先無定目新故雜揉首尾不全或文壞字誤謬爛相屬卷目雖多全定者少臣今依前丞盧昶所撰甲乙新錄欲裨殘補闕損併有無校練句讀以為定本次第均寫永為常式其省先無本者廣加推尋搜求令足然經記浩博諸子紛綸部帙既多章第紕繆當非一二校書歲月可了求令四門博士及在京儒生四十人在祕書省專精考校參定字義詔許之後遷黃門侍郎代崔光為著作郎才非文史無所撰著惟自披其傳注數行而已遷國子祭酒祕書監仍知史事延昌三年追賞講定之勞封棗彊縣男明帝初出為濟州刺史還京除光祿大夫魏初以來儒生寒宦惠蔚最為顯達先單名蔚正
始中侍講禁內夜論佛經有愜帝旨詔使加惠號惠蔚法師焉卒于官贈瀛州刺史諡曰戴子伯禮襲封伯禮善隸書位國子博士
史／別史／通志／列傳　凡百十三卷／卷一百八十四　　佞幸傳第一／前漢／董賢　王閎(P.2940-1)
董賢字聖卿雲陽人也父恭為御史任賢為太子舍人哀帝立賢隨太子官為郎二歲餘賢傳漏在殿下為人美麗自喜哀帝望見悅其儀貌識而問之曰是舍人董賢邪因引上與語拜黃門郎由是始幸問及其父為雲中侯即日徵為霸陵令遷光祿大夫寵愛日甚為駙馬都尉侍中出則驂乘入御左右旬月間賞賜累鉅萬貴
震朝廷嘗與上臥起嘗晝寢偏藉上褏上欲起賢未覺不欲動實乃斷褏而起其恩愛至此賢亦性柔和便辟善為媚以自固每賜洗沐不肯出常留中視醫藥上以賢難歸詔令賢妻得通引籍殿中止賢廬若吏妻子居官寺舍又召賢女弟以為昭儀位次皇后更名其舍為椒風以配椒房云昭儀及賢與妻旦夕上下並侍左右賞賜昭儀及賢妻亦各千萬數遷賢父為少府賜爵關內侯食邑復徙為衛尉又以賢妻父為將作大匠弟為執金吾詔將作大匠為賢起大第北闕下重殿洞門土木之功窮極伎巧柱檻衣以綈錦下至賢家僮僕皆受上賜及武庫禁兵上方珍寶其選物上第盡在董氏而乘輿所服乃其副也及至東園祕器珠襦玉柙豫以賜賢無不備具又令將作為賢起冢塋義陵旁內為便房剛栢題湊外為徼道周垣數里門闕罘罳甚盛上欲侯賢而未有緣會待詔孫寵息夫躬等告東平王雲后謁祠祀祝詛下有司治皆伏其辜上於是令躬寵為因賢告東平事者迺以其功下詔封賢為高安侯躬宜陵侯寵方陽侯食邑各千戶頃之復益封賢二千戶丞相王嘉內疑東平事冤甚惡躬等數諫諍以賢為亂國制度嘉竟坐言事下獄死上初即位祖母傅太后母丁太后皆在兩家先貴傅太后從弟喜先為大司馬輔政數諫失太后指免官上舅丁明代為大司馬亦任職頗害賢寵及丞相王嘉死明甚憐之上寖重賢欲極其位而恨明如此遂冊免明令上驃騎將軍印綬罷歸就第遂以賢代明為大司馬衛將軍是時賢年二十二雖為三公常給事中領尚書百官因賢奏事以父恭不宜在卿位徙為光祿大夫秩中二千石弟寬信代賢為駙馬都尉
董氏親屬皆侍中諸曹奉朝請寵在丁傅之右矣明年匈奴單于來朝宴見群臣在前單于怪賢年少以問譯上令譯報曰大司馬賢年少以大賢居位單于乃起拜賀漢得賢臣初丞相孔光為御史大夫賢父恭為御史事光及賢為大司馬與光並為三公上故令賢私過光光雅恭謹知上欲尊寵賢及聞賢當來也光警戒衣冠出門待望見賢車乃卻入賢至中門光又入閤既下車乃出拜謁送迎甚謹不敢以賓客鈞敵之禮賢歸上聞之喜立拜光兩兄子為諫大夫常侍賢由是權與人主侔矣是時成帝外家王氏衰廢唯平阿侯譚子去疾哀帝為太子時為庶子得幸及即位為侍中騎都尉上以王氏亡在位者遂用舊恩親近去疾復進其弟閎為中常侍閎妻父蕭咸前將軍望之子也久為郡守病免為中郎將兄弟並列賢父恭慕之欲與結婚姻閎為賢弟寬信求咸女為婦咸惶恐不敢當初上冊拜賢為大司馬其文有曰允執其中至是咸私謂閎曰董公為大司馬冊文言允執其中此乃堯禪舜之文非三公故事長老見者莫不心懼此豈家人子所能堪邪閎性有智略聞咸言心亦悟乃還報恭深達咸自謙薄之意恭歎曰我家何用負天下而為人所畏如是意不說後上置酒麒麟殿賢父子親屬宴飲王閎兄弟侍中中常侍皆在側上因酒所從容視賢而笑曰吾欲法堯禪舜何如閎進曰天下乃高皇帝之天下非陛下之有也陛下奉承宗廟當傳子孫於無窮統業至重天子無戲言上默然不悅左右皆恐於是遣閎出後不得復侍宴賢第新成功堅其外大門無故自壞賢心惡之後數月哀帝崩太皇太后召大司馬賢引見東廂問以喪事調度賢內憂
不能對免冠謝太后曰新都侯莽前以大司馬奉送先帝大行曉習故事吾令莽佐君賢頓首曰幸甚太后遣使者召莽既至以太后指使尚書劾賢帝病不親醫藥禁止賢不得出入宮殿司馬門中賢不知所為詣闕免冠徒跣謝莽使謁者以太后詔即闕下策免賢收大司馬印綬罷歸第即日賢與妻皆自殺家惶恐夜葬莽疑其詐死有司奏請發賢棺至獄𧦽視莽復風大司徒光奏賢罪大親屬不宜在中土請收沒入財物縣官諸以賢為官者皆免父恭弟寬信與家屬徙合浦母別歸故郡鉅鹿長安中小民讙譁鄉其第哭幾獲盜之縣官斥賣董氏財凡四十三萬萬賢既見發臝𧦽其尸因埋獄中賢所厚吏沛朱詡自劾去大司馬府買棺衣收賢尸葬之王莽聞之大怒以他辠擊殺詡詡子浮建武中貴顯至大司馬司空封侯而王閎王莽時為牧守所居見紀莽敗乃去官世祖下詔曰武王克殷表商容之閭閎修善謹敕兵起吏民獨不爭其頭首今以閎子補吏至墨綬卒官蕭咸外孫云
史／別史／通志／列傳　凡百十三卷／卷一百八十七　　載記第二／後趙／石勒(P.2989-1)
通志卷一百八十七
宋右迪功郎鄭樵漁仲撰
載記第二
後趙
石勒　弘　虎　世　遵　鑒　張賓
魏
冉閔
後趙
石勒字世龍初名㔨上黨武鄉羯人也其先匈奴別部羌渠之冑祖耶奕于父周曷朱一名乞翼加並為部落小率勒生時赤光滿室白氣自天屬于中庭見者咸異之年十四隨邑人行販洛陽倚嘯上東門王衍見而異之顧謂左右曰向者胡雛吾觀其聲視有奇志恐將為天下之患馳遣收之會勒巳去長而壯健有膽力雄武好騎射曷朱性凶麤不為群胡所附每使勒代巳督攝部胡愛信之所居武鄉北原山上草木皆有鐵騎之象家園中生人參花葉甚茂悉成人狀父老及相者皆曰此胡狀貌奇異志度非常其終不可量也勸邑人厚遇之時多嗤笑唯鄔人郭敬陽曲甯驅以為信然並加資贍勒亦感其恩為之力耕每聞鞞鐸之音歸以告其母母曰作勞耳鳴非不祥也太安中并州饑亂勒與諸小胡亡散乃自鴈門還依甯驅北澤都尉劉監欲縛賣之驅匿之獲免勒於是潛詣納降都尉李川路逢郭敬泣拜言饑寒敬對之流涕以帶貨鬻食之并給以衣服勒謂敬曰今者大餓不可守窮諸胡饑甚宜誘將冀州就穀因執賣之可以兩濟敬深然之會建威將軍閻粹說并州刺史東瀛公騰執諸胡於山東賣充軍實騰使將
軍郭陽張隆虜群胡將詣冀州兩胡一枷勒時年二十餘亦在其中數為隆所敺辱敬先以勒屬郭陽及兄子時陽敬族兄也是以陽時每為解請道路饑病賴陽時而濟既而賣與茌平人師懽為奴有一老父謂勒曰君魚龍髮際上四道己成當貴為人主甲戌之歲王彭祖可圖勒曰若如公言弗敢忘德忽然不見每耕作於野常聞鼓角之聲勒以告諸奴諸奴亦聞之因曰吾幼來在家恆聞如是諸奴歸以告懽懽亦奇其狀貌而免之懽家鄰於馬牧與牧率魏郡汲桑往來勒以能相馬自託於桑嘗傭於武安臨水為遊軍所囚會有群鹿傍過軍人競逐之勒乃獲免俄而又見一父老謂勒曰向群鹿者我也君應為中州主故相救爾勒拜而受命遂招集王陽夔安支雄冀保吳豫劉膺桃豹逯明等八騎為群盜後郭敖劉徵劉寶張曀僕呼延莫郭黑略張越孔豚趙鹿支屈六等又赴之號為十八騎復東如赤龍騄驥諸苑中乘苑馬遠掠繒寶以賂汲桑及成都王穎敗乘輿于蕩陰逼帝如鄴宮王浚以穎陵辱天子使鮮卑擊之穎懼挾惠帝南奔洛陽帝復為張方所逼遷于長安關東所在兵起皆以誅穎為名河閒王顒懼東師之盛欲輯懷東夏乃奏議廢穎是歲劉淵稱漢王于黎亭穎故將陽平人公師藩等自稱將軍起兵趙魏眾至數萬勒與汲桑帥牧人乘苑馬數百騎以赴之桑始命勒以石為姓勒為名焉藩拜勒為前隊督從攻平昌公模於鄴模使將軍馮嵩逆戰敗之藩濟自白馬而南濮陽太守荀晞討藩斬之勒與桑亡潛苑中桑以勒為伏夜牙門帥牧人劫掠郡縣繫囚又招山澤亡命多附勒勒率以應之桑乃自號大將軍稱為成都王穎誅東海王
越東瀛公騰為名桑以勒為前驅屢有戰功署為埽虜將軍忠明亭侯桑進軍攻鄴以勒為前鋒都督大敗騰將馮嵩因長驅入鄴遂害騰殺萬餘人掠婦女珍寶而去濟自延津南擊兗州越大懼使荀晞王讚等討之桑勒攻幽州刺史石尠於樂陵尠死之乞活田禋帥眾五萬救尠勒逆戰敗禋與晞等相持于平原陽平閒數月大小三十餘戰互有勝負越懼次于官渡為晞聲援桑勒為晞所敗死者萬餘人乃收餘眾將奔劉淵冀州刺史于紹要之于赤橋又大敗之桑奔馬牧勒奔樂平王師斬桑于平原時胡部大張㔨督馮突莫等擁眾數千壁于上黨勒往從之深為所眤因說㔨督曰劉單于舉兵誅晉部大距而不從豈能獨立乎曰不能勒曰如其不能者兵馬當有所屬今部落皆巳被單于賞募往往聚議欲叛部大而歸單于矣宜早為之計㔨督等素無智略懼部眾之貳己也乃潛隨勒單騎歸淵淵署㔨督為親漢王莫突為都督部大以勒為輔漢將軍平晉王以統之勒於是命㔨督為兄賜姓石名氏名之曰會言其遇巳也烏丸張伏利度亦有眾二千壁于樂平淵屢招而不能致勒偽獲罪於淵因奔伏利度伏利度大悅結為兄弟使勒率諸胡寇掠所向無前諸胡畏服勒知眾心之附已也乃因會執伏利度告諸胡曰今起大事我與伏利度孰堪為主諸胡咸以推勒勒於是釋伏利度率其部眾歸淵淵加勒督山東征討諸軍事以伏利度眾配之淵使劉聰攻壺關命勒率所統七千為前鋒都督劉琨遣護軍黃秀等救壺關勒敗秀於白田秀死之勒遂陷壺關淵命勒與劉零閻羆等七將率眾三萬寇魏郡頓邱諸壘壁多陷之假壘主將軍都尉簡彊壯五
萬為軍士老弱安堵如故軍無私掠百姓懷之及淵僭號遣使授勒持節平東大將軍校尉都督王如故勒并軍寇鄴鄴潰和郁奔於衛國執魏郡太守王粹于三臺進攻趙郡害冀州西部都尉馮沖攻乞活赦亭田禋於中邱皆殺之淵授勒安東大將軍開府置左右長史司馬從事中郎進軍攻鉅鹿常山害二郡守將陷冀州郡縣堡壁百餘眾至十餘萬其衣冠人物集為君子營乃引張賓為謀主始署軍功曹以刁膺張敬為股肱夔安孔萇為爪牙支雄呼延莫王陽桃豹逯明吳豫等為將率使其將張斯率騎詣并州山北諸郡縣說諸胡羯曉以安危諸胡懼勒威名多有附者進軍常山分遣諸將攻中山博陵高陽諸縣降之者數萬人王浚使其將祁弘帥鮮卑叚務塵等十餘萬騎討勒大敗勒于飛龍山死者萬餘勒退屯黎陽分命諸將攻諸未下及叛者降三十餘壁置守宰以撫之進寇信都害冀州刺史王斌於是車騎將軍王堪北中郎將裴憲自洛陽率眾討勒勒燒營井糧迴軍距之次於黃牛壘魏郡太守劉矩以郡附於勒勒使矩統其壘眾為中軍左翼勒至黎陽裴憲棄其軍奔於淮南王堪退堡倉垣淵授勒鎮東大將軍封汲郡公持節都督王如故勒固讓公不受與閻羆攻猪圈苑市二壘陷之羆中流矢死勒并統其眾潛自石橋濟河攻陷白馬坑男女三千餘口東襲鄄城害兗州刺史袁孚因攻倉垣陷之遂害堪渡河攻廣宗清河平原陽平諸縣降勒者九萬餘口復南濟河滎陽太守裴純奔于建業時劉聰攻河內勒率騎會之攻冠軍將軍梁巨於武德懷帝遣兵救之勒留諸將守武德與王桑逆巨於長陵巨請降勒弗許巨踰城而遁軍人執之
勒馳如武德坑降卒萬餘數梁巨罪而害之王師退還河北諸堡壁大震皆請降送任于勒及淵死劉聰授勒征東大將軍并州刺史汲郡公持節開府都督校尉王如故勒固辭將軍乃止劉粲率眾四萬寇洛陽勒留輜重于重門率騎二萬會粲於大陽大敗王師於澠池遂至洛川粲出轘轅勒出成皋關圍陳留太守王讚於倉垣為讚所敗退屯文石津將北攻王浚會浚將王甲始率遼西鮮卑萬餘騎敗趙固于津北勒乃燒船棄營引軍向栢門迎重門輜重至于石門濟河攻襄城太守崔曠於繁昌害之先是雍州流人王如侯脫嚴嶷等起兵江淮閒聞勒之來也懼遣眾一萬屯襄城以距勒擊敗之盡俘其眾勒至南陽屯于宛北山如懼勒之攻穰也使送珍寶車馬犒師結為兄弟勒納之如與侯脫不平說勒攻脫勒夜令三軍鷄鳴而駕晨壓苑門攻之旬有二日而克嚴嶷率眾救脫至則無及遂降于勒勒斬脫囚嶷送于平陽盡并其眾軍勢彌盛勒南寇襄陽攻陷江西壘壁三十餘所留刁膺守襄陽躬帥精騎三萬還攻王如憚如之盛遂趣襄城如知之遣弟璃率騎二萬五千詐言犒軍實欲襲勒勒逆擊滅之復屯江西蓋欲有雄據江漢之志也張賓以為不可勸勒北還弗從以賓為參軍都尉領記室位次司馬專居中總事元帝慮勒南寇使王導率眾討勒勒軍糧不接死疫大半納張賓策焚輜重裹糧卷甲渡沔寇江夏太守楊岠棄郡走北寇新蔡害新蔡王確于南頓朗陵公何襲廣陵公陳軫上黨太守羊綜廣平太守邵肇等率眾降于勒勒進陷許昌害平東將軍王康先是東海王越率洛陽之眾二十餘萬討勒越薨于軍眾推太尉王衍為王率眾東
下勒輕騎追及之衍遣將軍錢端與勒戰為勒所敗端死之衍軍大潰勒分騎圍而射之相登如山無一免者於是執衍及襄陽王範任城王躋西河王喜梁王禧齊王韶吏部尚書劉望豫州刺史劉喬太傅長史庾敳等坐之於幕下問以晉故衍躋等懼死多自陳說唯範神色儼然意氣自若顧呵之曰今日之事何復紛紜勒甚奇之勒於是引諸王公卿士於外害之死者甚眾勒重衍清辯奇範神氣不能加之兵刃夜使人排牆填殺之左衛何倫右衛李惲聞越薨奉越妃裴氏及越世子毗出自洛陽勒逆毗於洧倉軍復大潰執毗及諸王公卿士皆害之死者甚眾因率精騎三萬入自成皋關會劉曜王彌寇洛陽洛陽既陷勒歸攻彌曜遂出轘轅屯于許昌劉聰署勒征東大將軍勒固辭不受先是平陽人李洪有眾數千壘于舞陽荀晞假洪雍州刺史勒進寇穀陽害冠軍將軍王茲破王讚于陽夏獲讚以為從事中郎襲破大將軍荀晞于蒙城執晞署為左司馬劉聰授勒征東大將軍幽州牧固辭將軍不受先是王彌納劉暾之說將先誅勒東王青州使暾徵其將曹嶷於齊勒遊騎獲暾得彌所與嶷書勒殺之密有圖彌之計矣會彌將徐邈輒引部兵去彌彌漸削弱及勒之獲荀晞也彌惡之偽卑辭使謂勒曰公獲荀晞而赦之何其神也使晞為公左彌為公右天下不足定勒謂張賓曰王彌位重言卑恐其遂成前狗意也賓曰觀主公有青州之心桑梓本邦固人情之所樂明公獨無并州之思乎王公遟迴未發者懼明公踵其後已有規明公之志但未獲便爾今不圖之恐曹嶷復至共為羽翼後雖欲悔何所及邪徐邈既去軍勢稍弱觀其控御之懷猶盛可
誘而滅之勒以為然勒時與陳午相攻於蓬關王彌亦與劉瑞相持甚急彌請救於勒勒未之許張賓進曰明公常恐不得王公之便今天以其便授我矣陳午小豎何能為寇王彌人傑將為我害勒因迴軍擊瑞斬之彌大悅謂勒深心推奉無復疑也勒引師攻陳午于肥澤午司馬上黨李頭說勒曰公天生神武當平定四海四海士庶皆仰屬明公望濟于塗炭有與公爭天下者公不早圖之而返攻我曹流人我曹鄉黨終當奉戴何遽見逼乎勒心然之詰朝引退詭請王彌讌于已吾彌長史張嵩諫彌勿就恐有專諸孫峻之禍彌不從既入酒酣勒手斬彌而并其眾啟聰稱彌叛逆之狀聰署勒鎮東大將軍督并幽二州諸軍事領并州刺史持節征討都督校尉開府幽州牧公如故荀晞王讚謀叛勒勒害之以將軍左伏肅為前鋒都尉攻掠豫州諸郡臨江而還屯于葛陂降諸夷楚署將軍二千石以下稅其義穀以供軍士初勒被鬻平原與母王相失至是劉琨遣張儒送王于勒遺勒書曰將軍發迹河朔席卷兗豫飲馬江淮折衝漢沔雖自古名將未足為諭所以攻城而不有其人略地而不有其土翕爾雲合忽復星散將軍豈知其然哉存亡決在得主成敗要在所附得主則為義兵附逆則為賊眾義兵雖敗而功業必成賊眾雖克而終歸殄滅昔赤眉黃巾橫逸宇宙所以一旦敗亡者正以兵出無名聚而為亂將軍以天挺之質威振宇宙擇有德而推崇隨時望而歸之勳義堂堂長享遐貴背聰則禍除向主則福至採納往誨翻然改圖天下不足定螘寇不足掃今相授侍中持節車騎大將軍領護匈奴中郎將襄城郡公總內外之任兼華戎之號顯封大郡
以表殊能將軍其受之副遠近之望也自古已來誠無戎人而為帝王者至於名臣建功業者則有之矣今之遲想蓋以天下大亂當須雄才遙聞將軍攻城野戰合於機神雖不視兵書闇與孫吳同契所謂生而知之者上學而知之者次但得精騎五千以將軍之才何向不摧至心實事皆張儒所具勒報琨曰事功殊途非腐儒所聞君當逞節本朝吾自夷難為效遺琨名馬珍寶厚賓其使謝歸以絕之勒於葛陂繕室宇課農造舟將寇建鄴會霖雨歷三月不止元帝使諸將率江南之眾大集壽春勒軍中饑疫死者大半檄書朝夕繼至勒會諸將計之右長史刁膺諫勒先送款於帝求掃平河朔待軍退之後徐更計之勒愀然長嘯中堅夔安勸勒就高避水勒曰將軍何其怯乎孔萇支雄等三十餘將進曰及吳軍未集萇等請各將三百步卒乘船三十餘道夜登其城斬吳將頭得其城食其倉米今年要當破丹陽定江陵盡生縛取司馬家兒輩勒笑曰是勇將之計也各賜鎧馬一匹顧問張賓曰於君計何如賓曰將軍攻陷帝都囚執天子殺害王侯妻略妃主擢將軍之髮不足以數將軍之罪奈何復還相臣奉乎去年誅王彌之後不宜於此營建天降霖雨方數百里中示將軍不應留也鄴有三臺之固西接平陽四塞山河有喉衿之勢宜北徙據之伐叛懷服河朔既定莫有處將軍之右者晉之保壽春懼將軍之往擊爾今卒聞迴軍必欣於敵去未遑奇兵掎擊也輜重逕從北道大軍向壽春輜重既過大軍徐迴何懼進退無地乎勒攘袂鼓髯曰賓之計是也責刁膺曰君共相輔佐當規成功業如何便相勸降此計應斬然相明性怯所以宥君於是退膺為將
軍擢賓為右長史加中壘將軍號曰右侯發自葛陂遣石虎率騎二千距壽春會江南運船至獲米布數十艘將士爭之不設備晉伏兵大發敗虎于巨靈口赴水死者五百餘人奔退百里及于勒軍軍中震擾謂王師大至勒陣以待之晉懼有伏兵退還壽春勒所過路次皆堅壁清野採掠無所獲軍中大饑士眾相食行達東燕聞汲郡向冰有眾數千壁于枋頭勒將於棘津北渡懼冰邀之會諸將問計張賓進曰如聞冰船盡在瀆中未上枋內可簡壯勇者千人詭道潛渡襲取其船以濟大軍大軍既濟冰必可擒也勒從之使支雄孔萇等從文石津縛筏潛渡勒引其眾自酸棗向棘津冰聞勒軍至始欲內其船會雄等已渡屯其壘門下船三十餘艘以濟其軍令主簿鮮于豐挑戰設三伏以待之冰怒乃出軍將戰而三伏齊發夾擊攻之又因其資軍遂豐振長驅寇鄴攻北中郎將劉演于三臺演部將臨深牟穆等率眾數萬降于勒時諸將佐議欲攻取三臺以據之張賓進曰劉演眾猶數千三臺險固攻守未可卒下舍之則能自潰王彭祖劉越石大敵也宜及其未有備密規進據罕城廣運糧儲西稟平陽埽定并薊桓文之業可以濟也且今天下鼎沸戰爭方始遊行羈旅人無定志難以保萬全制天下也夫得地者昌失地者亡邯鄲襄國趙之舊都依山憑險形勝之國可擇此二邑而都之然後命將四出授以奇略推亡固存兼弱攻昧則群凶可除王業可圖矣勒曰右侯之計是也於是進據襄國賓又言於勒曰今我都此越石彭祖深所忌也恐及吾城池未固資儲未廣送死於我聞廣平諸縣秋稼大成可分遣諸將收掠野穀遣使平陽陳宜鎮此之意勒又
然之於是上表於劉聰分命諸將攻冀州郡縣壘壁率多降附運糧以輸勒劉聰署勒使持節散騎常侍都督冀幽并營四州雜夷征討諸軍事冀州牧進封本國上黨郡公邑五萬戶開府幽州牧東夷校尉如故廣平游綸張豺擁眾數萬受王浚假署保據苑鄉勒使夔安支雄等七將攻之破其外壘浚遣督護王昌及鮮卑叚就六眷末柸匹磾等部眾五萬餘以討勒時城隍未修乃於襄國築隔城重柵設鄣以待之就六眷屯于渚陽勒分遣諸將連出挑戰頻為就六眷所敗又聞其大造攻具勒顧謂其將佐曰今寇來轉逼彼眾我寡恐攻圍不解外救不至內糧罄絕縱孫吳重生亦不能固也吾將簡練將士大陣於野以決之何如諸將皆曰宜固守以疲寇彼師老自退追而擊之蔑不克矣勒顧謂張賓孔萇曰君以為何如賓萇俱曰聞就六眷剋來月上旬送死此城其大眾遠來戰守連日以我軍勢寡弱謂不敢出戰意必懈怠今段氏種眾之悍末柸尤最其卒之精勇悉在末柸所可勿復出戰示之以弱速鑿北壘為突門二十餘道候賊列守未定出其不意直衝末柸帳敵必震惶計不及設所謂迅雷不及掩耳末柸之眾既奔餘自摧散擒末柸之後彭祖可指辰而定勒笑而納之即以萇為攻戰都督造突門于北城鮮卑入屯北壘勒候其陣未定躬率將士鼓譟于城上會孔萇督諸突門伏兵俱出擊之生擒末柸就六眷等眾遂奔散萇乘勝追擊枕尸三十餘里獲鎧馬五千匹就六眷收其遺眾屯于渚陽遣使求和送鎧馬金銀并以末柸三弟為質而請末柸諸將並勸勒殺末柸以挫之勒曰遼西鮮卑健國也與我素無怨讐為王浚所使耳今殺一人結怨
一國非計也放之必悅不復為浚用矣於是納其質遣石虎盟就六眷于渚陽結為兄弟就六眷等引還使參軍閻綜獻捷於劉聰於是游綸張豺請降稱藩勒將襲幽州務養將士權宜許之皆就署將軍於是遣眾寇信都害冀州刺史王象王浚復以邵舉行冀州刺史保于信都建興元年石虎攻鄴三臺鄴潰劉演奔于廩邱將軍謝胥田青郎牧等率三臺流人降于勒勒以桃豹為魏郡太守以撫之命叚末柸為子署為使持節安北將軍北平公遣還遼西末柸感勒厚恩在途日南面而拜者三叚氏遂專心歸附自是王浚威勢漸衰勒襲苑鄉執游綸以為主簿攻乞活李惲于上白斬之將亢其降卒見郭敬而識之曰汝郭季子乎敬叩頭曰是也勒下馬執其手泣曰今日相遇豈非天邪賜衣服車馬署敬上將軍悉免降者以配之其將孔萇寇定陵害兗州刺史田徽烏丸薄盛執渤海太守劉既率戶五千降于勒劉聰授勒侍中征東大將軍餘如故拜其母王氏為上黨國太夫人妻劉氏上黨國夫人章綬首飾一同王妃段末柸任弟亡歸遼西勒大怒所經令尉皆殺之烏丸審廣漸裳郝襲背王浚密遣使降于勒勒厚加撫納司冀漸寧人始租賦立太學簡明經善書吏署為文學掾選將佐子弟三百人教之勒母王氏死潛窆山谷莫詳其所既而備九命之禮虛葬于襄國城南勒謂張賓曰鄴魏之舊都吾將營建既風俗殷雜須賢望以綏之誰可任也賓曰晉故東萊太守南陽趙彭忠亮篤敏有佐時良幹將軍若任之必能允副神規勒於是徵彭署為魏郡太守彭至入泣而辭曰臣往策名晉室食其祿矣犬馬戀主竊不敢忘誠知晉之宗廟鞠為茂草亦猶洪
川東逝往而不還明公應符受命可謂攀龍之會但受人之榮復事二姓臣志所不為恐亦明公之所不許若賜臣餘年全臣一介之願者明公大造之惠也勒默然張賓進曰自將軍神旗所經衣冠之士靡不變節未有能以大義進退者至如此賢以將軍為高祖自擬為四公所謂君臣相知此亦足成將軍不世之高何必吏之勒大悅曰右侯之言得孤心矣於是賜安車駟馬養以卿祿辟其子明為參軍勒以石虎為魏郡太守鎮鄴三臺虎篡奪之萌兆于此矣時王浚署置百官奢縱淫虐勒有吞并之意欲先遣使以觀察之議者僉曰宜如羊祜與陸抗書相聞時張賓有疾勒就而謀之賓曰王浚假三部之力稱制南面雖曰晉藩實懷僭逆之志必思恊英雄圖濟事業將軍威聲震于海內去就為存亡所在為輕重浚之欲將軍猶楚之招韓信也今權譎遣使無誠款之形脫生猜疑圖之兆露後雖奇略無所設也夫立大事者必先為之卑當稱藩推奉尚恐未信羊陸之事臣未見其可勒曰右侯之計是也乃遣其舍人王子春董肇等多齎珍寶奉表推崇浚為天子曰勒本小胡出自戎裔值晉綱弛御海內饑亂流離屯厄竄命冀州共相帥合以救性命今晉祚淪夷遠播吳會中原無主蒼生無繫伏惟明公殿下州鄉貴望四海所宗為帝王者非公復誰勒所以捐軀命興義兵誅暴亂者正為明公驅除爾伏願殿下應天順時踐登皇阼勒奉戴明公如天地父母明公當察勒微心慈眄如子也亦遺棗嵩書而厚賂之浚謂子春等曰石公一時英武據趙舊都成鼎峙之勢何為稱藩于孤其可信乎子春對曰石將軍英才儁拔士馬雄盛實如聖旨仰惟明公州鄉貴
望累葉重光出鎮藩嶽威聲播于八表固以胡越欽風戎夷歌德豈惟區區小府而敢不斂袵神闕者乎昔陳嬰豈其鄙王而不王韓信薄帝而不帝者哉但以知帝王不可以智力爭故也石將軍之擬明公猶陰精之比太陽江河之比洪海爾項籍子陽覆車不遠是石將軍之明鑒明公亦何怪乎且自古誠胡人而為名臣者實有之帝王則未之有也石將軍非所以惡帝王而讓明公也顧取之不為天人之所許耳願公勿疑浚大悅封子春等為列侯遣使報勒答以方物浚司馬游統時鎮范陽陰叛浚馳使降于勒勒斬其使送于浚以表誠實浚雖不罪統彌信勒之忠誠無復疑矣子春等與王浚使至勒命匿勁卒精甲虛府羸師以示之北面拜使而受浚書浚遺勒麈尾勒偽不敢執懸之于壁朝夕拜之云我不得見王公見王公所賜如見公也復遣董肇奉表于浚期親詣幽州奉上尊號亦修牋于棗嵩乞并州牧廣平公以見必信之誠也勒將圖浚引子春問之子春曰幽州自去歲大水人不粒食浚積粟百萬不能贍恤刑政苛酷賦役殷煩賊害賢良誅斥諫士下不堪命流叛略盡鮮卑烏丸離貳于外棗嵩田矯貪暴于內人情沮擾甲士羸弊而浚猶置立臺閣布列百官自言漢高魏武不足並也又幽州謠怪特甚聞者莫不為之寒心浚意氣自若曾無懼容此亡期之至也勒撫几笑曰王彭祖真可擒也浚使達幽州具陳勒形勢寡弱款誠無二浚大悅以為信然勒纂兵戒期將襲浚而懼劉琨及鮮卑烏丸為其後患沈吟未發張賓進曰夫襲敵國當出其不意軍嚴經日不行豈顧有三方之慮乎勒曰然為之奈何賓曰彭祖之據幽州唯仗三部今皆離叛
還為寇讐此則外無聲援以抗我也幽州饑儉人皆蔬食眾叛親離甲旅寡弱此則內無彊兵以禦我也若大軍在郊必土崩瓦解今三方未謂將軍便能懸軍千里以征幽州也輕軍往返不出二旬就使三方有動勢足旋趾宜應機電發勿後時也且劉琨王浚雖同名晉藩其實仇敵若修牋于琨送質請和琨必欣于得我喜于浚滅終不救浚而襲我也勒曰吾所未了右侯巳了復何疑哉於是輕騎襲幽州以火宵行至栢人殺主簿游綸以其兄統在范陽懼聲軍計故也遣張慮奉牋于劉琨陳巳過深重求討浚以自效琨既素疾浚乃檄諸州郡說勒知命思愆收累年之咎求拔幽都效善將來今聽所請受任通和軍達易水浚督護孫緯馳遣白浚將引軍距勒游統禁之浚將佐咸請出擊勒浚怒曰石公來正欲奉戴我也敢言擊者斬乃命設饗以待之勒晨至薊叱門者開門疑有伏兵先驅牛羊數千頭聲言上禮實欲填諸街巷使兵不得發浚乃懼或坐或起勒升其聽事命甲士執浚立之于前使徐光讓浚曰君位冠元台爵列上公據幽都驍悍之國跨全燕突騎之鄉手握彊兵坐觀京師傾覆不救天子而欲自尊又專任姧暴殺害忠良肆情恣欲毒遍燕壤自貽于此非為天也使其將王洛生驛送浚襄國市斬之於是分遣流人各還桑梓擢荀綽裴憲資給車服數朱碩棗嵩田矯等以賄亂政責游統以不忠于浚皆斬之遷烏丸審廣漸裳郝襲靳市等于襄國焚燒浚宮殿以晉尚書劉翰為寧朔將軍行幽州刺史戍薊置守宰而還遣其東曹掾傅遘兼左長史封王浚首獻捷于劉聰勒既還襄國劉翰叛勒奔段匹磾襄國大饑穀二升直銀一斤肉一斤直
銀一兩劉聰以平幽州之勳乃遣其使人柳純持節署勒大都督陝東諸軍事驃騎大將軍東單于侍中使持節開府校尉二州牧公如故加金鉦黃鉞前後鼓吹二部增封十二郡勒固辭受二郡而巳勒封左長史張敬等十一人為伯子侯文武進位有差勒將支雄攻劉演於廩邱為演所敗演遣其將韓弘潘良襲頓邱斬勒所署太守邵攀支雄追擊弘等害潘良于廩邱劉琨遣樂平太守焦球攻勒常山斬其太守邢秦琨司馬溫嶠西討山胡勒將逯明要之敗嶠于潞城勒以幽冀漸平始下州郡閱實人戶戶貲二匹租二斛勒將陳午以浚儀叛于勒逯明攻寧黑于茌平降之因破東燕酸棗而還徙降人二萬餘戶于襄國勒使其將葛薄寇濮陽陷之害太守韓弘劉聰遣其使人范龕持節策命勒賜以弓矢加崇為陝東伯得專征伐拜封刺史將軍守宰列侯歲盡集上署其長子興為上黨國世子加翼軍將軍為驃騎副貳劉琨遣王旦攻中山逐勒所署太守秦固勒將劉勔距旦敗之執旦于望都關勒襲邵續于樂陵續盡眾逆戰大敗而還章武人王脊起兵于科斗壘擾亂勒河閒渤海諸郡勒以揚武張夷為河閒太守參軍臨深為渤海太守各率步騎三千以鎮靜之使長樂太守程遐屯于昌亭為之聲勢徙平原烏丸展廣劉哆等部落三萬餘戶于襄國使石虎襲乞活王平于梁城敗績而歸又攻劉演于廩邱支雄逯明擊甯黑于東武陽陷之黑赴河而死徙其眾萬餘于襄國邵續使文鴦救演虎退止盧關津避之文鴦弗能進屯于景亭兗豫豪右張平等起兵救演虎夜棄營設伏于外揚聲將歸河北平等以為信然入于空營虎迴擊敗之遂陷廩邱演奔
文鴦軍獲演弟啟送于襄國演即劉琨之兄子也勒以琨撫存其母德之賜啟田宅令儒官授其經時大蝗中山常山尤甚中山丁零翟鼠叛勒攻中山常山勒率騎討之獲其母妻而還鼠保于胥關遂奔代郡勒攻樂平太守韓據于坫城劉琨遣將軍姬澹率眾十餘萬討勒琨次廣牧為澹聲援勒將距之或諫曰澹兵馬精盛其鋒不可當宜深溝高壘以挫其銳攻守勢異必獲萬全勒曰澹眾大遠來體疲力竭犬羊烏合號令不齊可一戰而擒之何彊之有寇己垂至胡可捨去大軍一動豈易中還若澹乘我之退顧乃無暇焉得深溝高壘乎此為不戰而自滅亡之道立斬諫者以孔萇為前鋒都督令三軍後出者斬設疑兵於山上分為二伏勒輕騎與澹戰偽收眾而北澹縱兵追之勒前後伏發夾擊澹軍大敗獲鎧馬萬匹澹奔代郡據奔劉琨琨長史李弘以并州降于勒琨遂奔于段匹磾勒遷陽曲樂平戶于襄國置守宰而還孔萇追姬澹于桑乾勒遣兼左長史張敷獻捷于劉聰勒之征樂平也其南和令趙領招合廣川平原渤海數千戶叛勒奔于邵續河閒刑嘏累徵不至亦聚眾數百以叛勒巡下冀州諸縣以右司馬程遐為寧朔將軍監冀州七郡諸軍事勒姊夫廣威張越與諸將蒱愽勒親臨觀之越戲言忤勒勒大怒叱力士折其脛而殺之孔萇攻代郡澹死之時司冀并兗州流人數萬戶在于遼西迭相招引人不安業孔萇等攻馬嚴馮䐗久而不克勒問計于張賓賓對曰馮䐗等本非明公之深仇遼西流人悉有戀本之思今宜班師息甲差選良守任之以龔遂之事不拘常制奉宣仁澤奮揚威武幽冀之寇可翹足而靜遼西流人可指望而至勒曰
右侯之計是也召萇等歸署武遂令李回為易北督護振武將軍高陽太守馬嚴士眾多李潛軍人回先為潛府長史素服回威德多叛嚴歸之嚴以部眾離貳懼奔于幽州溺水而死馮䐗率眾降于勒回移居易涼流人降者歲常數千勒甚嘉之封回弋陽子邑三百戶加賓封一千戶進賓位前將軍固辭不受河朔大蝗初穿地而生二旬則化狀若蠶七八日而臥四日蛻而飛彌亘百草唯不食三豆及麻并冀尤甚石虎濟自長壽津寇梁國害內史荀闔劉琨與段匹磾涉復辰疾六眷段末柸等會于固安將謀討勒勒使參軍王續齎金寶遺末柸以閒之末柸既思有以報勒恩又忻於厚賂乃說辰眷等引還琨匹磾亦退如薊城邵續使兄子濟攻勒渤海虜三千餘人而還劉聰將趙固以洛陽歸順恐勒襲之遣參軍高少奉書推崇勒請師討聰勒以大義讓之固深恨恚與郭默攻掠河內汲郡段末柸殺鮮卑單于截附真立忽跋鄰為單于段匹碑自幽州攻末柸末柸逆擊敗之匹磾奔還幽州因害太尉劉琨琨將佐相繼降勒末柸遣弟騎督擊匹磾于幽州匹磾率其部眾數千將奔邵續勒將石越要之于鹽山大敗之匹磾退保幽州越中流矢死勒為之屏樂三月贈平南將軍初曹嶷據有青州既叛劉聰南稟王命以建鄴懸遠勢援不接懼勒襲之故遣通和勒授嶷東州大將軍青州牧封琅邪公劉聰疾甚驛召勒為大將軍錄尚書事受遺詔輔政勒固辭乃止聰又遣其使人持節署勒大將軍持節鉞都督侍中校尉二州牧公如故增封十郡勒不受聰死其子粲襲偽位其大將軍靳準殺粲於平陽勒命張敬率騎五千為前鋒以討準勒統精銳五萬繼之據
襄陵北原羌羯降者四萬餘落準數挑戰勒堅壁以挫之劉曜自長安屯于蒲阪曜復僭號署勒大司馬大將軍加九錫增封十郡并前十三郡進爵趙公勒攻準于平陽小城平陽大尹周置等率雜戶六千降于勒巴帥及諸羌羯降者十餘萬落徙之司州諸縣準使卜泰送乘輿服御請和勒與劉曜競有招懷之計乃送泰于曜使知城內無歸曜之意以挫其軍勢曜潛與泰結盟使還平陽宣慰諸屠各勒疑泰與曜有謀欲斬泰以速降之諸將皆曰今斬卜泰準必不復降就令泰宣漢要盟於城中使相率誅靳準準必懼而速降矣勒久乃從諸將議遣之泰入平陽與準將喬泰馬忠等起兵攻準殺之推靳明為盟主遣泰及卜元奉傳國六璽送于劉曜勒大怒遣令史羊升使平陽責明殺準之狀明怒斬升勒怒甚進軍攻明明出戰勒擊敗之枕尸二里明築城門堅守不復出戰勒遣其左長史王修獻捷于劉曜晉彭城內史周堅害沛內史周默以彭沛降于勒石虎率幽冀州兵會勒攻平陽劉曜遣征東劉暢救明勒命舍師于蒲上靳明率平陽之眾奔于劉曜曜西奔粟邑勒焚平陽宮室使裴憲石會修復淵聰二墓收劉粲已下百餘尸葬之徙渾儀樂器于襄國劉曜又遣其使人郭氾等持節署勒太宰領大將軍進爵趙王增封七郡并前二十郡出入警蹕冕十有二旒乘金根車駕六馬如曹公輔漢故事夫人為王后世子為王太子勒舍人曹平樂因使留仕於曜言於曜曰大司馬遣王修等來外表至虔內覘大駕彊弱謀待修之返將輕襲乘輿時曜勢實殘弊懼修宣之曜大怒追氾等還斬修于粟邑停太宰之授劉茂逃歸言王修死故勒大怒誅平樂三族
贈修太常又知停殊禮之授怒甚下令曰孤兄弟之奉劉家人臣之道過矣若微孤兄弟豈能南面稱朕哉根基既立便欲相圖天不助惡使假手靳準孤惟事君之體當資舜求瞽瞍之義故復推崇令主齊好如初何圖長惡不悛殺奉誠之使帝王之起復何常邪趙王趙帝孤自取之名號大小豈其所節邪於是置太醫尚方御府諸令命參軍鼂讚成正陽門俄而門崩勒大怒斬讚既怒刑倉卒尋亦悔之賜以棺服贈大鴻臚平西將軍祖逖攻陳川于蓬關石虎救川逖退屯梁國虎使揚武左伏肅攻之勒增置宣文宣教崇儒崇訓十餘小學于襄國四門簡將佐豪右子弟百餘人以教之且備擊柝之衛置挈壺署鑄豐貨錢河西鮮卑日六延叛于勒石虎討之敗延于朔方斬首二萬級俘三萬餘人獲牛馬十餘萬孔萇討平幽州諸郡時叚匹磾部眾饑散棄其妻子匹磾奔邵續曹嶷遣使來聘獻其方物請以河為斷桃豹至蓬關祖逖退如淮南徙陳川部眾五千餘戶于廣宗石虎與張敬張賓及諸將佐百餘人勸勒稱尊號勒下書曰孤猥以寡德忝荷崇寵夙夜戰惶如臨深薄豈可假尊竊號取譏四方昔周文以三分之重猶服事殷朝小白居一匡之盛一尊崇周室況國家道隆殷周孤德卑二伯哉其亟止斯議勿復紛紜自今敢言刑茲無赦乃止勒又下書曰今大亂之後律令滋煩其採集律令之要為施行條制於是命法曹令史貫志造辛亥制度五千文施行十餘歲乃用律令晉太山太守徐龕叛降于勒石虎及張敬張賓左右司馬張屈六程遐文武等一百二十九人上疏稱頌功德請依劉備在蜀魏王在鄴故事以河內魏汲頓邱平原清河鉅鹿常山
中山長樂樂平十一郡并前趙國廣平陽平章武渤海河閒上黨定襄范陽漁陽武邑燕國樂陵十三郡合二十四郡戶二十九萬為趙國封內依舊改為內史準禹貢魏武復冀州之境南至盟津西達龍門東至于河北至于塞垣以大單于鎮撫百蠻罷并朔司三州通置部司以監之伏願欽若昊天垂副群望也勒西面而讓者五南面而讓者四百寮皆叩頭固辭勒乃許之太興二年勒偽稱趙王赦殊死巳下均百姓田租之半賜孝悌力田死義之孤帛各有差孤老鰥寡穀人三石大酺七日依春秋列國漢初侯王每世稱元改稱趙王元年始建社稷立宗廟營東西宮署從事中郎裴憲參軍續咸庾景為律學祭酒任播崔濬為史學祭酒中壘支雄游擊王陽並領門臣祭酒專明胡人辭訟以張離張良劉群劉謨等為門生主書司典胡人出內重其禁法不得侮易衣冠華族號胡為國人遣使循行州郡勸課農桑加張賓大執法專總朝政位冠寮首署石虎為單于元輔都督禁衛諸軍事署前將軍李寒領司兵勳教國子擊刺戰射之法命記室佐明楷程機撰上黨國記中大夫傅彪賈蒲江軌撰大將軍起居注參軍石泰石同石謙孔隆撰大單于志自是朝會常以天子禮樂饗其群下威儀冠冕從容可觀矣群臣議請論功勒曰自孤起軍十六年于茲矣文武將士從孤征伐者莫不蒙犯矢石備嘗艱阻其在葛陂之役厥功尤著宜為賞之先也若身見存爵封輕重隨功位為差死事之孤賞加一等庶足以慰答存亡申孤之心也又下書禁國人不聽報嫂及在喪婚娶其燒葬令如本俗孔萇攻邵續別營十一皆下之續尋為石虎所獲送于襄國劉曜將尹安宋
始據洛陽降于勒晉徐州刺史蔡豹敗徐龕于檀邱龕遣使詣勒陳討豹之計勒遣將王步都為龕前鋒使張敬率騎繼之敬達東平龕疑敬之襲巳也斬步都三百餘人復降于晉勒大怒命張敬據其襟要以守之大雨霖中山常山尤甚滹沲汛溢衝陷山谷巨松僵拔浮于滹沱東至渤海原𨻋之閒皆如山積孔萇攻陷文鴦十餘營萇不設備鴦夜擊之大敗而歸勒始制軒懸之樂八佾之舞為金根大輅黃屋左纛天子車旗禮樂備矣使石虎率步騎四萬討徐龕龕遣長史劉霄詣勒乞降送妻子為質納之時蔡豹屯于譙城虎攻豹豹夜遁虎引軍城封邱而旋徙朝臣掾屬巳上十族者三百戶于襄國崇仁里置公族大夫以領之勒宮殿及諸門始就制法令甚嚴諱胡尤峻有醉胡乘馬突入止車門勒大怒謂宮門小執法馮翥曰夫人君為令尚望威行天下況宮闕之閒乎向馳馬入門為是何人而不彈白邪翥惶懼忘諱對曰向有醉胡乘馬馳入甚呵禦之而不可與語勒笑曰胡人正自難與言怒而不罪使石虎擊託候部掘咄哪於岍北大破之俘獲牛馬二十餘萬勒清定五品以張賓領選復續定九品署張班為左執法郎孟卓為右執法郎典定士族副選舉之任令群寮及州郡歲各舉秀才至孝廉清賢良直言武勇之士各一人署都部從事各一部一州秩二千石職準丞相司直勒下令曰去年水出巨材所在山積將皇天欲孤繕修宮宇也其擬洛陽之太極起建德殿遣從事中郎任汪帥使工匠五千採木以供之黎陽人陳武妻一產三男一女武攜其妻子詣襄國上書自陳勒下書以為二儀諧暢和氣所致賜其乳婢一口榖一百石雜綵四十疋石
虎攻段匹磾於厭次孔萇討匹磾部內諸城陷之匹磾勢窮乃率其臣下輿櫬出降虎送之襄國勒署匹磾為冠軍將軍以其弟文鴦亞將衛麟為左右中郎將皆金章紫綬散諸流人三萬餘戶復其本業置守宰以撫之於是冀并幽州遼西巴西諸屯結皆陷於勒時晉征北將軍祖逖據譙將平中原逖善於撫納自河以南多背勒歸順勒憚之不敢為寇乃下書曰祖逖屢為邊患逖北州士望也儻有首邱之思其下幽州修祖氏墳墓為置守冢二家冀逖如趙佗感恩輟其寇暴逖聞之甚悅遣參軍王愉使於勒贈以方物修結和好勒厚賓其使遣左常侍董樹報聘以馬百匹金五十斤答之自是兗豫乂安人得休息矣從事中郎劉奧坐營建德殿井木斜縮斬於殿中勒悔之贈太常建德校尉王和掘得員石銘曰律權石重四鈞同律度量衡有新氏造議者未詳或以為瑞參軍續咸曰王莽時物也其時兵亂之後典度堙滅遂命下禮官為準程定式又得一鼎容四斗中有大錢三十文曰百當千千當萬鼎銘十三字篆書不可曉藏之於永豐倉因此令公私行錢而人情不樂乃出公絹市錢限中絹疋一千二百下絹八百然百姓私買中絹四千下絹二千巧利者賤買私錢貴賣於官坐死者十數人而錢終不行勒徙洛陽銅馬翁仲二於襄國列之永豐門祖逖牙門童建害新蔡內史周密遣使降於勒勒斬之送首於祖逖曰天下之惡一也叛臣逃吏吾之深仇將軍之惡猶吾惡也逖遣使報謝自是兗豫閒壘壁叛者逖皆不納二州之人率多兩屬矣勒令武鄉耆舊赴襄國既至勒親與鄉老齒坐歡飲語及平生初勒與李陽鄰居歲常爭麻池迭相毆擊至是謂
父老曰李陽壯士也何以不來漚麻是布衣之恨孤方崇信於天下寧讐匹夫乎乃使召陽既至勒與酣謔引陽臂笑曰孤往日厭卿老拳卿亦飽孤毒手因賜甲第一區拜參軍都尉令曰武鄉吾之豐沛萬歲之後魂靈當歸之其復之三世勒以百姓始復業資儲未豐於是重制禁釀郊祀宗廟皆以禮酒行之數年無復釀者尋署石虎為車騎將軍率騎三萬討鮮卑鬱粥於離石俘獲及牛馬十餘萬鬱粥奔烏丸悉降其眾城先是勒世子興死至是立子弘為世子領中領軍遣石虎統中外精卒四萬討徐龕龕堅守不戰於是築室返耕列長圍以守之晉鎮北將軍劉隗降於勒拜鎮南將軍封列侯石虎攻陷徐龕送之襄國勒囊盛於百尺樓自上㩧殺之令步都等妻子刳而食之坑龕降卒三千晉兗州刺史劉遐懼自鄒山退屯於下邳琅邪內史孫默以琅邪叛降於勒徐兗閒壘壁多送任請降皆就拜守宰清河張披為程遐長史遐甚委昵之張賓舉為別駕引參政事遐疾披去已又惡賓之權盛勒世子弘即遐之甥也自以有援欲收威重於朝乃使弘之母譖之曰張披與張賓為遊俠門客日百餘乘物望皆歸之非社稷之利也宜除披以使國家勒然之至是披取急召不時至因此遂殺之賓知遐之閒已遂弗敢請無幾以遐為右長史總執朝政自是朝臣莫不震懼赴於程氏矣時祖逖卒勒始侵寇邊戍勒征虜石他敗王師於酇西執將軍衛榮而歸征北將軍祖約懼退如壽春勒境內大疫死者十二三乃罷徽文殿作遣其將王陽屯於豫州有闚𨵦之志於是兵難日尋梁鄭之閒騷然矣又遣石虎統中外步騎四萬討曹嶷先是嶷議欲徙海中保根余山
會疾疫甚計未及就虎進兵圍廣固東萊太守劉巴長廣太守呂披皆以郡降以石他為征東將軍擊羌胡於河西左軍石挺濟師於廣固曹嶷降送於襄國勒害之坑其眾三萬虎將盡殺嶷眾其青州刺史劉徵曰今留徵使牧人也無人焉牧徵將歸矣虎乃留男女七百口配徵鎮廣固青州諸郡縣壘壁盡陷勒司州刺史石生攻晉揚武將軍郭誦于陽翟不克進寇襄城俘獲千餘而還勒以參軍樊坦清貧擢授章武內史既而入辭勒見坦衣冠弊壞大驚曰樊參軍何貧之甚也坦性誠朴率然而對曰頃遭羯賊無道資財蕩盡勒笑曰羯賊乃爾暴掠邪今當相償耳坦大懼叩頭泣謝勒曰孤律自防俗士不關卿輩老書生也賜車馬衣服裝錢三百萬以勵貪俗勒將兵都尉石瞻寇下邳敗晉將軍劉長遂寇蘭陵又敗彭城內史劉續東莞太守竺珍東海太守蕭誕以郡叛降於勒勒親臨大小學考諸學生經義尤高者賞帛有差勒雅好文學雖在軍旅常令儒生讀史書而聽之每以其意論古帝王善惡朝賢儒士聽者莫不歸美焉嘗使人讀漢書聞酈食其勸立六國後大驚曰此法當失何得遂成天下至留侯諫乃曰賴有此耳其天姿英達如此勒徵徐揚州兵會石瞻於下邳劉遐懼又自下邳奔於泗汭石生攻劉曜河南太守尹平於新安斬之克壘壁十餘降掠五千餘戶而歸自是劉石禍結兵戈日交河東弘農閒百姓無聊矣以右常侍霍皓為勸課大夫與典農使者朱表典勸都尉陸充等循行州郡核定戶籍勸課農桑農桑最修者賜爵五大夫使石生自延壽關出寇許潁俘獲萬餘降者二萬生遂攻陷康城晉將軍郭誦追生生大敗死者千餘生收散
卒屯於康城勒汲郡內史石聰聞生敗馳救之進攻郭默俘獲男女二千餘人石聰攻敗晉將李矩郭默等勒將狩於近郊主簿程琅諫曰劉馬刺客離布如林變起倉卒帝王亦一夫之敵耳孫策之禍可不慮乎且枯木朽株盡能為害馳騁之弊今古戒之勒勃然曰吾幹力自可足能裁量但知卿文書事不須白此輩也是日逐獸馬觸木而死勒亦幾殆乃日不用忠臣言吾之過也乃賜琅朝服錦絹爵關內侯於是朝臣謁見忠言競進矣晉都尉魯潛叛以許昌降於勒石瞻攻陷晉兗州刺史檀斌干鄒山斌死之勒西夷中郎將三騰襲殺并州刺史崔琨上黨內史王眘以并州叛於勒先是石虎攻劉曜將劉岳于石梁至是石梁潰執岳送襄國虎又攻王騰于并州斬之李矩以劉岳之敗也懼自滎陽遁歸矩長史崔宣率矩眾二千降于勒於是盡有司兗之地徐豫濱淮諸郡縣皆降之勒命徙洛陽晷影于襄國列之單于庭銘佐命功臣三十九人于石函置于建德前殿立桑梓苑于襄國勒嘗夜微行檢察營衛齎繒帛金銀以賂門者求出永昌門門候王假欲收捕之從者至乃止旦召假以為振忠都尉爵關內侯勒如苑鄉召記室參軍徐光光醉不至以光物情所湊常不平之因此發怒退為牙門勒自苑鄉如鄴徐光侍直慍然攘袂振紛仰視不顧勒因而惡之讓光曰何負卿而敢怏怏邪於是幽光并其妻子於獄勒既將營鄴宮又欲以其世子弘為鎮密與程遐謀之石虎自以勳效之重仗鄴為基雅無去意及修構三臺遷其家室虎深恨遐遣左右數十人夜入遐宅姦其妻女掠衣物而去勒以弘鎮鄴配禁兵萬人車騎所統五十四營悉配之以驍騎領門
臣祭酒王陽專統六夷以輔之石聰攻壽春不克遂寇逡遒阜陵殺掠五千餘人京師大震濟岷太守劉闓將軍張闔等叛害下邳內史夏嘉以下邳降于石生石瞻攻河南太守王羨于邾陷之龍驤將軍王國叛以南郡降于勒晉彭城內史劉續復據蘭陵石城石瞻攻陷之勒令州郡有墳發拙不掩覆者推劾之骸骨暴露者縣為備棺衾之具以牙門將王波為記室參軍典定九流始立秀孝試經之制茌平令師懽獲黑兔獻之於勒程遐等以為勒龍飛革命之祥於晉以水承金兔陰精之獸元為水色此示殿下宜速副天人之望也於是大赦以咸和三年改年曰太和石堪攻晉豫州刺史祖約于壽春屯師淮上晉龍驤將軍王國以南郡叛降于堪南陽都尉董幼叛率襄陽之眾又降于堪祖約諸將佐皆陰遣使附于勒石聰與堪濟淮陷壽春祖約奔歷陽壽春百姓陷于聰者二萬餘戶劉曜敗石虎于高候遂圍洛陽勒滎陽太守尹矩野王太守張進等皆降之襄國大震勒將親救洛陽左右長史司馬郭敖程遐等固諫曰劉曜乘勝雄盛難與爭鋒金墉糧豐攻之未可卒拔曜懸軍千里勢不支久不可親動動無萬全大業去矣勒大怒按劍叱遐等出於是赦徐光召而謂之曰劉曜乘高候之勢圍守洛陽庸人之情皆謂其鋒不可當也然曜帶甲十萬攻一城而百日不剋師老卒殆以我初銳擊之可一戰而擒若洛陽不守曜必送死冀州自河已北席卷南向吾事去矣程遐等不欲吾親行卿以為何如光對曰劉曜乘高候之勢而不能進臨襄國更守金墉此其無能為也懸軍三時亡攻戰之利若鸞旗親駕必望旌奔敗定天下之計在今一舉今此機會所謂
天授授而弗應禍之攸集勒笑曰光之言是也佛圖澄亦謂勒曰大軍若出必擒劉曜勒尤悅使內外戒嚴有諫者斬命石堪石聰及豫州刺史桃豹等各統見眾會滎陽使石虎進據石門以左衛石邃都督中軍事勒統步騎四萬赴金墉濟自大堨先是流澌風猛軍至冰泮清和濟畢流澌大至勒以為神靈之助也命曰靈昌津勒顧謂徐光曰曜盛兵成皋關上計也阻洛水其次也坐守洛陽者成擒也諸軍集于成皋步卒六萬騎二萬七千勒見曜無守軍大悅舉手指天又自指額曰天也乃卷甲銜枚詭道兼路出于鞏訾之閒知曜陳其軍十餘萬于城西彌悅謂左右曰可以賀我矣勒統步騎四萬入自宣陽門升故太極前殿虎率步卒三萬自城北而西攻其中軍石堪石聰等各以精騎八千自城西而北擊其前鋒大戰於西陽門勒躬貫甲冑出自閶闔夾擊之曜軍大潰石堪執曜送之以徇於軍斬首五萬餘級枕尸於金谷勒下令曰所欲擒者一人耳今已獲之其敕將士抑鋒止銳縱其歸命之路乃旋師使征東石邃等帥騎衛曜而北及是祖約舉兵敗降于勒勒使王波讓之曰卿逆極勢窮方來歸命吾朝豈逋逃之藪邪而卿敢有靦面目也示之以前後檄書乃赦之劉曜子熙等去長安奔于上邽遣石虎討之勒巡行冀州諸郡引見高年孝悌力田文學之士班賜穀帛有差令遠近牧守宣言屬城諸所欲言靡有隱諱使知區區之朝虛渴讜言也虎克上邽遣主簿趙封送傳國玉璽金璽太子玉璽各一于勒虎進攻集木且羌于河西克之俘獲數萬秦隴悉平涼州牧張駿大懼遣使稱藩貢方物于勒徙氐羌十五萬落于司冀州勒群臣議以勒功業既
隆祥符並萃宜時革徽號以荅乾坤之望於是石虎等奉皇帝璽綬上尊號于勒勒弗許群臣固請勒乃以咸和五年僭號趙天王行皇帝事尊其祖邪曰宣王父周曰元王立其妻劉氏為王后世子弘為太子署其子宏為持節散騎常侍都督中外諸軍事驃騎大將軍大單于封秦王左衛將軍斌太原王小子恢為輔國將軍南陽王中山公虎為太尉守尚書令中山王石生河東王石堪彭城王以虎子邃為冀州刺史封齊王加散騎常侍武衛將軍宣左將軍挺侍中梁王署左長史郭敖為尚書左僕射右長史程遐為右僕射領吏部尚書左司馬夔安右司馬郭殷從事中郎李鳳前郎中令裴憲為尚書署參軍事徐光為中書令領祕書監論功封爵開國郡公文武二十一人侯二十四人縣公二十六人侯二十二人其餘文武各有差侍中任播等參議以趙承金為水德旗幟尚元牲牡尚白子社丑臘勒從之勒下書曰自今有疑難大事入坐及委丞郎齎詣東堂詮詳平決其有軍國要務須啟有令僕尚書隨局入陳勿避寒暑昏夜也勒以祖約不忠於本朝誅之及其諸子姪親屬百餘人群臣固請勒宜即尊號勒乃僭即皇帝位大赦境內改元曰建平自襄國都臨漳追尊其高祖曰順皇曾祖曰威皇祖曰宣皇父曰世宗元皇帝妣曰元昭皇太后文武封進各有差立其妻劉氏為皇后又定昭儀夫人位視上公貴嬪貴人視列侯員各一人三英九華視伯淑媛淑儀視子容華美人視男務簡賢淑不限員數勒荊州監事郭敬南蠻校尉董幼寇襄陽勒驛勑敬退屯樊城戒之使偃藏旗幟寂若無人彼若使人觀察則告之曰自愛堅守後七八日大騎將至相策不
復得走矣敬使人浴馬於津周而復始晝夜不絕偵諜還告南中郎將周撫撫以為勒軍大至懼而奔武昌敬入襄陽軍無私掠百姓安之晉平北將軍魏該弟遐等率該部眾自石城降于敬敬毀襄陽遷其百姓于沔北城樊城以戍之秦州休屠王羌叛于勒刺史臨深遣司馬管光帥州軍討之為羌所敗隴右大擾氐羌悉叛勒遣石生進據隴城王羌兄子擢與羌有仇生乃賂擢與掎擊之羌敗奔涼州徙秦州夷豪五千餘戶于雍州勒下書曰自今諸有處法悉依科令吾所忿戮怒發中旨者若德位已高不宜訓罰或服勤死事之孤邂逅罹譴門下皆各列奏之吾當思擇而行也堂陽人陳豬妻一產三男賜其衣帛廩食乳婢一口復三歲勿事時高句麗肅慎致其楛矢宇文屋孤並獻名馬于勒涼州牧張駿遣長史馬詵奉圖送高昌于寘鄯善大宛使獻其方物晉荊州牧陶侃遣兼長史王敷聘于勒致江南之珍寶奇獸秦州送白虎白鹿荊州送白雉白兔濟陰木連理甘露降苑鄉勒以休瑞並臻遐方慕義赦三歲刑已下均百姓去年逋調特赦涼州殊死涼州計吏皆拜郎中賜絹十疋緜十斤勒南郊有白氣自壇屬天勒大悅還宮赦四歲刑遣使封張駿武威郡公食涼州諸郡勒親耕籍田還宮赦五歲刑賜其公卿已下金帛有差勒以日蝕避正殿三日令群公卿士各上封事禁州郡諸祠堂非正典者皆除之其能興雲致雨有益於百姓者郡縣更為立祠堂殖嘉樹準嶽瀆已下為羌等勒將營鄴宮廷尉續咸上書切諫勒大怒曰不斬此老臣朕宮不得成也勑御史收之中書令徐光進曰陛下天資聰睿超邁唐虞而更不欲聞忠臣之言豈夏癸商辛之君
邪其言可用用之不可用故當容之奈可一旦以直言而斬列卿乎勒歎曰為人君不得自專如是豈不識此言之忠乎向戲之耳人家有百疋資尚欲市別宅況有天下之富萬乘之尊乎終當繕之耳且勑停作成吾直臣之氣也因賜咸絹百疋稻百斛又下書令公卿百寮歲薦賢良方正直言秀異至孝廉清各一人荅策上第者拜議郎中第中郎下第郎中其舉人得遞相薦引廣招賢之路起明堂辟雍靈臺于襄國城西時大雨霖中山西北暴水流漂巨木百餘萬根集于堂陽勒大悅謂公卿曰諸卿知不此非為災也天意欲吾營鄴都耳於是令少府任汪都水使者張漸等監營鄴宮勒親授規模蜀梓潼建平漢固三郡蠻巴降于勒勒以成周土中漢晉舊京復欲有移都之意乃命洛陽為南都置行臺治書侍御史于洛陽勒因饗高句麗宇文屋孤使酒酣謂徐光曰朕方自古開基何等主也對曰陛下神武籌略邁于高皇雄藝卓犖超絕魏祖自三王已來無可比也其軒轅之亞乎勒笑曰人豈不自知卿言亦以太過朕若逢高皇當北面而事之與韓彭競鞭而爭先耳脫遇光武當並驅于中原未知鹿死誰手大丈夫行事當礌礌落落如日月皎然終不能如曹孟德司馬仲達父子欺他孤兒寡婦狐媚以取天下也朕當在二劉之間耳軒轅豈所擬乎其群臣皆頓首稱萬歲晉將軍趙允攻克馬頭石堪遣將軍韓雍救之至則無及遂寇南沙海虞俘獲五千餘人初郭敬之退據樊城也王師復戍襄陽至是敬又攻陷之留戍而歸暴風大雨震電建德殿端門襄國市西門殺五人雹起西河界山大如雞子平地三尺洿下丈餘行人禽獸死者萬數歷太原樂平
武鄉趙郡廣平鉅鹿千餘里樹木摧折禾稼蕩然勒正服于東堂以問徐光曰歷代已來有斯災幾也光對曰周漢魏晉皆有之雖天地之常事然明主未始不為變所以敬天之怒也去年禁寒食介推帝鄉之神也歷代所尊或者以為未宜替也一人吁嗟王道尚為之虧況群人怨憾而不怒動上帝乎縱不能令天下同爾介山左右晉文之所封也宜任百姓奉之勒下書曰寒食既并州之舊風朕生其俗不能異也前者外議以子推諸侯之臣王者不應為忌故從其議儻或由之而致斯災乎子推雖朕鄉之神非法食者亦不得亂也尚書其促檢舊典定議以聞有司奏以子推歷代攸尊請普復寒食更為殖嘉樹立祠堂給戶奉祀勒黃門郎韋謏駁曰按春秋藏冰天道陰氣發泄為雹自子推己前雹者復何所致此自陰陽乖錯所為耳且子推賢者曷為暴害如此求之冥趣必不然矣今雖為冰室懼所藏之冰不在固陰沍寒之地多皆川池之側氣泄為雹也以子推忠賢令緜介之間奉之為允於天下則不通矣勒從之於是遷冰室於重陰凝寒之所并州復寒食如初勒令其太子省可尚書奏事使中常侍嚴震參綜可否征伐刑斷大事乃呈之自是震威權之盛過于主相矣石虎之門可設雀羅虎愈怏怏不悅郭敬南掠江西晉南中郎將桓宣承其虛攻樊城取城中之眾而去敬旋師救樊追戰于涅水敬前軍大敗宣亦死傷大半盡收所掠而止宣遂南取襄陽留軍戍之勒如鄴臨石虎第謂之曰功力不可竝興待宮殿成後當為王起第勿以卑小悒悒也虎免冠拜謝勒曰與王共有天下何所謝也有流星大如象尾足蛇形自北極西南流五十餘丈光明
燭地墜于河聲聞九百餘里黑龍見鄴井中勒觀龍有喜色朝其群臣于鄴命郡國立學官每郡置博士祭酒二人弟子百五十人三考修成顯升台府於是擢拜太學生五人為佐著作郎錄述時事時大旱勒親臨廷尉錄囚徒五歲刑己下皆輕決遣之重者賜酒食聽沐浴一須秋論還未及宮澍雨大降勒如其澧水宮因疾甚而還召石虎與太子弘中常侍嚴震等侍疾禁中虎矯命絕弘震及內外群臣親戚勒疾之增損莫有知者詐召石宏石堪還襄國勒疾小瘳見宏驚曰秦王何故來邪使王藩鎮正備今日有呼者邪自來也有呼者誅之虎大懼曰秦王思慕暫還耳今謹遣之數日復問之虎曰奉詔即遣今已半路矣更諭宏在外遂不遣之廣阿蝗虎密遣其子邃率騎三千遊于蝗所熒惑入昴星隕于鄴東北六十里初赤黑黃雲如幕長數十疋交錯聲如雷震墜地氣熱如火塵起運天時有耕者往視之土猶燃沸見有一石方尺餘青色而輕擊之音如磬勒疾甚遺令三日而葬內外百寮既葬除服無禁婚娶祭祀飲酒食肉征鎮牧守不得輒離所司以奔喪斂以時服載以常車無藏金寶無內器玩大雅沖幼恐非能構荷朕志中山已下其各司所典無違朕命大雅與斌宜善相維持司馬氏汝等之殷鑒其務於敦穆也中山王深可三思周霍勿為將來口實以咸和七年死時年六十在位十五年夜瘞山谷莫知其所備文物虛葬號高平陵偽諡明皇帝廟號高祖
史／別史／通志／列傳　凡百十三卷／卷一百八十九　　載記第四／前秦／苻丕(P.3037-1)
苻丕字永敘堅之長庶子也少而聰慧好學博綜經史堅與言將略嘉之命鄧羌教以兵法文武才幹亞于苻融為將善收士卒情出鎮于鄴東夏安之堅敗歸長安丕為慕容垂所逼自鄴奔枋頭堅之死也丕復入鄴城將收兵趙魏西赴長安會幽州刺史王永平州刺史苻沖頻為垂將平規等所敗乃遣昌黎太守宋敞焚燒和龍薊城宮室率眾三萬進屯壺關遣使招丕丕乃去鄴率男女六萬餘口進如潞川驃騎張蚝并州刺史王騰迎之入據晉陽始知堅死問舉哀于晉陽三軍縞素王永留苻沖守壺關率騎一萬會丕勸稱尊號丕從之乃以太元十年僭即皇帝位于晉陽南立堅行廟大赦境內改元曰太安置百官以張蚝為侍中司空封上黨郡公王永為使持節侍中都督中外諸軍事車騎大將軍尚書令進封清河公王騰為散騎常侍中軍大將軍司隸校尉陽平郡公苻沖為左光祿大夫尚書左僕射西平王俱石子為衛將軍濮陽公楊輔為尚書左僕射濟陽公王亮為護軍將軍彭城公強益耳梁暢為侍中徐義為吏部尚書並封縣公自餘封授各有差是時安西呂光自西域還師至于宜禾堅涼州刺史梁熙謀閉境距之高昌太守楊翰言於熙曰呂光新定西國兵彊氣銳其鋒不可當也度其事意必有異圖且今關中擾亂京師存亡未知自河巳西迄于流沙地方萬里帶甲十萬鼎峙之埶實在今日若光出流沙其執難測高梧谷口水險之要宜先守之而奪其水彼既窮渴自然投戈如其以遠不守伊吾之關亦可距也若度此二要雖有
子房之策難為計矣地有所必爭真此機也熙弗從美水令犍為張統說熙曰主上傾國南討覆敗而還慕容垂擅兵河北泓沖寇逼京師丁零雜虜跋扈關洛州郡姦豪所在風扇王綱弛絕人懷利巳今呂光迴師將軍何以抗也熙曰誠深憂之未知計之所出統曰光雄果勇毅明略絕人今以蕩西域之威擁歸師之銳鋒若猛火之盛於原弗可敵也將軍世受殊恩忠誠夙著立勳王室宜在於今行唐公洛上之從弟勇冠一時為將軍計者莫若奉為盟主以攝眾望推忠義以總率群豪則光無異心也資其精銳東兼毛興連王統楊璧集四州之眾埽兇逆於諸夏甯帝室於關中此桓文之舉也熙又不從殺洛于西海以子允為鷹揚將軍率眾五萬距光于酒泉敦煌太守姚靜晉昌太守李純以郡降光允及光戰于安彌為光所敗武威太守彭濟執熙迎光光殺之建威西郡太守索泮奮威督洪池已南諸軍事酒泉太守宋皓等並為光所殺堅尚書令魏昌公苻纂自關中來奔拜太尉進封東海王以中山太守王兗為平東將軍平州刺史阜城侯苻定為征東將軍冀州牧高城侯苻紹為鎮東將軍督冀州諸軍事重合侯苻謨為征西將軍幽州牧高邑侯苻亮為鎮北大將軍督幽平二州諸軍事並進爵郡公定紹據信都謨亮先據常山慕容垂之圍鄴城也並降于垂聞丕稱尊號遣使謝罪王兗固守博陵與垂相持左將軍竇衝秦州刺史王統河州刺史毛興益州刺史王廣南秦州刺史楊璧衛將軍楊定並據隴右遣使招丕請討姚萇丕大悅以定為驃騎大將軍雍州牧衝為征西大將軍梁州牧統鎮西大將軍興車騎大將軍璧征南大將軍並開府儀同三
司加散騎常侍廣安西將軍皆進位州牧於是王永宣檄州郡迎奉乘輿戮力王室先是慕容驎攻王兗于博陵至是糧竭矢盡郡功曹張猗踰城聚眾應驎兗臨城數之曰卿秦之人也吾卿之君也起眾應賊號稱義兵何名實相違之甚卿兄往合鄉宗親逐城主天地不容為世大戮身滅未幾卿復續之卿見為吾吏親尋干戈競為戎首為爾君者不亦難乎今人可取卿一切之功甯能忘卿不忠不孝之事古人有云求忠臣必出孝子之門卿母在城不能顧之何忠義之可望惡不絕世卿之謂也不圖中州禮義之邦而卿門風若斯卿去老母如脫屣吾復何論哉既而城陷兗及固安侯苻鑒並為驎所殺丕復以王永為司徒錄尚書事徐義為尚書令加右光祿大夫初王廣還自成都也奔其兄秦州刺史統及長安不守廣攻河州牧毛興于枹罕興遣建節將軍臨清伯衛平率其宗人千七百夜襲廣軍大敗之王統復遣兵助廣興於是嬰城固守既而襲王廣敗之廣亡奔秦州為隴西鮮卑匹蘭所執送詣姚萇興既敗王廣謀伐王統于上邽枹罕諸氐皆窘於兵革而疲不堪命乃殺興推衛平為使持節安西將軍河州刺史遣使請命刁雲殺慕容忠乃推慕容永為使持節大都督中多諸軍事大將軍大單于雍秦梁涼四州牧錄尚書事河東王稱藩于垂征東苻定鎮東苻紹征北苻謨鎮北苻亮皆降于慕容垂丕又進王永為左丞相苻纂為大司馬張蚝為太尉王騰為驃騎大將軍儀同三司徐義為司空苻沖為車騎大將軍尚書令儀同三司俱石子為衛大將軍尚書左僕射領官皆如故永又檄州郡同討垂萇期以孟冬上旬會大駕於臨晉於是天水姜延
馮翊寇明河東王昭新平張晏京兆杜敏扶風馬郎建忠高平牧官都尉王敏等咸承檄起兵各有眾數萬遣使應丕皆就拜將軍郡守封列侯冠軍鄧景擁眾五十據彭池與竇衝為首尾擊萇平涼太守金熙安定北部都尉鮮卑沒奕于率鄯善王胡員吒護羌中郎將梁苟奴等與萇左將軍姚方城鎮遠強京戰于孫邱谷大敗之枹罕諸氐以衛平年老不可以成事業議廢之而憚其宗彊連日不決氐有啖青者謂諸將曰大事宜定東討姚萇不可沉吟猶豫一旦事發反為人害諸軍但請衛公會集眾將青為諸軍決之眾以為然於是大饗諸將青抽劍而前曰今天下大亂豺狼塞路吾曹今日可謂休戚是同非賢明之主莫可濟艱難也衛公朽耄不足以成大事宜反初服以避賢路狄道長苻登雖王室疏屬而志略雄明請共立之以赴大駕諸君若有不同者便下異議乃奮劍攘袂將斬貳巳者眾皆從之莫敢仰視於是推登為帥遣使於丕請命丕以登為征西大將軍開府儀同三司南安王持節及州郡督因其所稱而授之又以徐義為右丞相丕留王騰守晉陽楊輔戍壺關率眾四萬進據平陽王統以秦州降姚萇慕容永以丕至平陽恐不自固乃遣使求假道還東丕弗許遣王永及苻纂攻之以俱石子為前鋒都督與慕容永戰于襄陵王永大敗永及石子皆死之初苻纂之奔丕也部下壯士三千餘人丕猜而忌之及永之敗懼為纂所殺率騎數千南奔東垣晉揚威將軍馮該自陝要擊敗之斬丕首執其太子甯長樂王壽送于京師朝廷赦而不誅歸之於苻宏徐義為慕容永所獲械埋其足將殺之義誦觀世音經至夜中土開械脫於重禁之中若有
人導之者遂奔楊佺期佺期以為洛陽令苻纂及弟師奴率丕餘眾數萬奔據杏城苻登稱尊號偽諡丕為哀平皇帝丕之臣佐皆沒慕容永永乃進據上黨之長子僭稱大號改元曰中興丕在位二年而敗
史／別史／通志／列傳　凡百十三卷／卷一百九十　　　載記第五／後涼／呂光(P.3061-2)
後涼
呂光字世明略陽氐人也其先呂文和漢文帝初自沛避難徙焉世為酋豪父婆樓佐命苻堅官至太尉光生于枋頭夜有神光之異故以光為名年十歲與諸童兒游戲邑里為戰陣之法儔類咸推為主部分詳平群童歎服不樂讀書唯好鷹馬及長身長八尺四寸目重瞳子左肘有肉印沉毅凝重寬簡有大量喜怒不形于色時人莫之識也唯王猛異之曰此非常人言之苻堅舉賢良除美陽令夷夏愛服遷鷹揚將軍從堅征張平戰于銅壁刺平養子蚝中之自是威名大著苻雙反于秦州堅將楊成世為雙將苟興所敗光與王鑒討之鑒欲速戰光曰興初破成世姦氣漸張宜持重以待其弊興乘勝輕來糧竭必退退而擊之可以破也二旬而興退諸將不知所為光曰揆其姦計必攻榆眉若得榆眉據城斷路資儲復贍非國之利也宜速進師若興攻城尤須赴救如其奔也彼糧既盡可以滅之鑒從焉果敗興軍從王猛滅慕容暐封都亭侯苻重之鎮洛陽以光為長史及重謀反苻堅聞之曰呂光忠孝方正必不同也馳使命光檻重送之尋入為太子右率甚見敬重蜀人李焉聚眾二萬攻逼益州堅以光為破虜將軍率兵討滅之遷步兵校尉苻洛反光又擊平之拜驍騎將軍堅
既平山東士馬疆盛遂有圖西域之志乃授光使持節都督西討諸軍事率將軍姜飛彭晃杜進康盛等總兵七萬鐵騎五千以討西域以隴西董方馮翊郭抱武威賈虔弘農楊穎為四府佐將堅太子宏執光手曰君器相非常必有大福宜深保愛行至高昌聞堅寇晉光欲更須後命部將杜進曰節下受任金方赴機宜速有何不了而更留乎光乃進及流沙三百餘里無水將士失色光曰吾聞李廣利精誠元感飛泉涌出吾等豈獨無感致乎皇天必將有濟諸君不足憂也俄而大雨平地三尺進兵至焉耆其王泥流率其旁國請降龜茲王帛純距光光軍其城南五里為一營深溝高壘廣設疑兵以木為人被之以甲羅之壘上帛純驅徙城外人入于城中附庸侯王各嬰城自守至是光左臂內脈起成字文曰巨霸營外夜有一黑物大如斷堤搖動有頭角目光若電及明而雲霧四周遂不復見旦視其處南北五里東西三十餘步鱗甲隱地之所昭然猶在光笑曰黑龍也俄而雲起西北暴雨滅其跡杜進言於光曰龍者神獸人君利見之象易曰見龍在田德施普也斯誠明將軍道合靈和德符幽顯願將軍勉之以成大慶光有喜色又進攻龜茲城夜夢金象飛越城外光曰此謂佛神去之胡必亡矣光攻城既急帛純乃傾國財寶請救獪胡獪胡弟吶龍侯將馗率騎二十餘萬并引溫宿尉須等國王合七十餘萬以救之胡便弓馬善矛矟鎧如連鏁射不可入以革索為羂策馬擲人多有中者眾甚憚之諸將咸欲每營結陣案兵以距之光曰彼眾我寡營又相遠勢分力散非良策也於是遷營相接陣為句鏁之法精騎為游軍彌縫其闕戰于城西大敗之斬萬
餘級帛純收其珍寶而走王侯降者三十餘國光入其城大饗將士賦詩言志見其宮室壯麗命參軍京兆段業著龜茲宮賦以譏之胡人奢侈厚於養生家有蒲桃酒或至千斛經十年不敗士卒淪沒酒藏者相繼矣諸國憚光威名貢欵屬路乃立帛純弟震為王以安之光撫寧西域威恩甚著桀黠胡王昔所未賓者不遠萬里皆來歸附上漢所賜節傳光皆表而易之堅聞光平西域以為使持節散騎常侍都督玉門已西諸軍事安西將軍西域校尉道絕不通光既平龜茲有留焉之志時始獲鳩摩羅什羅什勸光東還有福地可居光於是大饗文武博議進止眾咸請還光從之以駝二萬餘頭致外國珍寶及奇伎異戲殊禽怪獸千有餘品駿馬萬餘匹而苻堅高昌太守楊翰說其涼州刺史梁熙距守高桐伊吾二關熙不從光至高昌翰以郡迎降初光聞翰之說惡之又聞苻堅喪敗長安危逼謀欲停師杜進諫曰梁熙文雅有餘機鑒不足終不能納善從說也願不足憂之聞其上下未同宜在速進進而不捷請受過言之誅光從之及至玉門梁熙傳檄責光擅命還師遣子允與振威姚皓別駕衛翰率眾五萬距光于酒泉光報檄涼州責熙無赴難之誠數其遏歸師之罪遣彭晃杜進姜飛等為前鋒擊允大敗之允輕將麾下數百騎東奔杜進追擒之於是四山胡夷皆來款附武威太守彭濟執熙請降光入姑臧自領涼州刺史護羌校尉表杜進為輔國將軍武威太守封武始侯自餘封拜各有差光主簿尉祐姦佞傾薄人也見棄前朝與彭濟同謀執梁熙光深見寵任乃譖誅南安姚皓天水尹景等名士十餘人遠近頗以此離貳光尋擢祐為寧遠將軍金城
太守祐次允吾襲據外城以叛祐從弟隨據鸇陰以應之光遣其將魏真討隨隨敗奔祐光將姜飛又擊敗祐眾祐奔據興城扇動百姓夷夏多從之飛司馬張象參軍郭雅謀殺飛應祐發覺逃奔初苻堅之敗張天錫南奔其世子大豫為長水校尉王穆所匿及堅還長安穆將大豫奔禿髮思復鞬思復鞬送之魏安是月魏安人焦松齊肅張濟等起兵數千迎大豫於揖次陷昌松郡光遣其將杜進討之為大豫所敗大豫遂進逼姑臧求決勝負王穆諫曰呂光糧豐城固甲兵精銳逼之非利不如席卷嶺西厲兵積粟東向而爭不及朞年可以平也大豫不從乃遣穆求救於嶺西諸郡建康太守李隰祁連都尉嚴純及閻襲起兵應之大豫進屯城西王穆率眾三萬及思復鞬子奚于等陣于城南光出擊破之斬奚于等二萬餘級光謂諸將曰大豫若用王穆之言恐未可平也諸將曰大豫豈不及此邪皇天欲贊成明公八百之業故令大豫迷於良算耳光大悅賜金帛有差大豫自西郡詣臨洮驅略百姓五千餘戶保據俱城光將彭晃徐炅攻破之大豫奔廣武穆奔建康廣武人執大豫送之斬于姑臧市光至是始聞苻堅為姚萇所害奮怒哀號三軍縞素大臨于城南偽諡堅曰文昭皇帝長吏百石已上服斬縗三月庶人哭泣三日光於是大赦境內建元曰太安自稱使持節侍中中外大都督督隴右河西諸軍事大將軍領護匈奴中郎將涼州牧酒泉公王穆襲據酒泉自稱大將軍涼州牧時穀價踊貴斗直五百人相食死者大半光西平太守康寧自稱匈奴正阻兵以叛光屢遣討之不捷初光之定河西也杜進有力焉以為輔國將軍武威太守既居都尹權高
一時出入羽儀與光相亞光甥石聰至自關中光曰中州人言吾政化何如聰曰止知有杜進耳實不聞有舅光默然因此誅進光後讌群僚酒酣語及政事時刑法峻重參軍段業進曰嚴刑重憲非明王之義也光曰商鞅之法至峻而兼諸侯吳起之術無親而荊蠻以霸何也業曰明公受天睠命方君臨四海景行堯舜猶懼有弊奈何欲以商申之末法臨道義之神州豈此州士女所望於明公哉光改容謝之於是下令責躬乃崇寬簡之政其將徐炅與張掖太守彭晃謀叛光遣師討炅炅奔晃晃東結康寧西通王穆光遣將討之諸將咸曰今康寧在南阻兵伺隙若大駕西行寧必乘虛出于嶺左晃穆未平康寧復至進退狼狽勢必大危光曰事勢實如卿言今而不往當坐待其來晃穆共相脣齒寧又同惡相救東西交至城外非吾之有若是大事去矣今晃叛逆始爾寧穆與之情契未密及其倉卒取之為易且隆替命也卿勿復言光於是自率步騎三萬倍道兼行既至攻之二旬晃將寇顗斬關納光於是誅彭晃王穆以其黨索嘏為敦煌太守既而忌其威名率眾攻嘏光聞之謂諸將曰二虜相攻此成擒也光將攻之眾咸以為不可光曰取亂侮亡武之善經不可以累征之勞而失永逸之舉率步騎二萬攻酒泉克之進次涼興穆引師東還路中眾散穆單騎奔騂馬騂馬令郭文斬首送之是時麟見金澤縣百獸從之光以為已瑞以孝武太元十四年僭即三河王位置百官自丞郎已下赦其境內年號麟嘉光妻石氏子紹弟德世至自池光迎于城東大饗群臣遣其子左將軍他虎賁中郎將纂討北虜匹勤于三巖山大破之立妻石氏為王妃子紹為世
子讌其群臣于內苑新堂太廟新成追尊其高祖為敬公曾祖為恭公祖為宣公父為景昭王母曰昭烈妃其中書侍郎楊穎上疏請依三代故事追尊呂望為始祖永為不遷之廟光從之是歲張掖督郵傅曜考覈屬縣而邱池令尹興殺之投諸空井曜見夢於光曰臣張掖郡小吏案校諸縣而邱池令尹興贓狀狼籍懼臣言之殺臣投於南亭空井中臣衣服形狀如是光寤而猶見久之乃滅遣使覆之如夢光怒殺興著作郎段業以光未能揚清激濁使賢愚殊貫因療疾于天梯山作表志詩九歎七諷十六篇以諷焉光覽而悅之南羌彭奚念入攻白土郡尉孫峙退奔興城光遣其南中郎將呂方及其弟右將軍呂寶振威楊範彊弩竇苟討乞伏乾歸于金城方屯河北寶進師濟河為乾歸所敗寶死之虎賁呂纂彊弩竇苟率步騎五千南討彭奚念戰于盤夷大敗而歸光親討乾歸奚念遣纂及揚武楊軌建忠沮渠羅仇建武梁恭軍于左南奚念大懼於白土津累石為堤以水自固遣精兵一萬距守河津光遣將軍王寶潛趣上津夜度湟河光濟自石堤攻克枹罕奚念單騎奔甘松光振旅而旋初光徙西海郡人於諸郡至是謠曰朔馬心何悲念舊中心勞燕雀何徘佪意欲還故巢頃之遂相扇動復徙之于西河樂都群議以高昌雖在西垂地居形勝外接胡虜易生翻覆宜遣子弟鎮之光以子覆為使持節鎮西將軍都督玉門已西諸軍事西域大都護鎮高昌命大臣子弟隨之光於是以太元二十一年僭即天王位大赦境內改元龍飛立世子紹為太子諸子弟為公侯者二十人中書令王詳為尚書左僕射段業等五人為尚書乾歸從弟軻彈來奔光下書
曰乾歸狼子野心前後反覆朕方東清秦趙勒銘會稽豈令豎子鴟峙洮南且其兄弟內相離間可乘之機勿過今也其勑中外戒嚴朕當親討光於是次于長最使呂纂率楊軌竇苟等步騎三萬攻金城乾歸率眾二萬救之光遣其將王寶徐炅率騎五千邀之乾歸懼而不進光又遣其將梁恭金石生以甲卒萬餘出陽武下峽與秦州刺史沒弈于攻其東光弟天水公延以枹罕之眾攻臨洮武始河關皆克之呂纂克金城擒乾歸金城太守衛鞬鞬瞋目謂光曰我寧守節斷頭不為降虜也光義而免之乾歸因大震泣歎曰死中求生正在今日也乃縱反間稱乾歸眾潰東奔成紀呂延信之引師輕進延司馬耿稚諫曰乾歸雄勇過人權略難測破王廣克楊定皆羸師以誘之雖蕞爾小國亦不可輕也困獸猶鬬況乾歸而可望風自散乎且告者視高而色動必為姦計而今宜部陣而前步騎相接徐待諸軍大集可一舉滅之延不從與乾歸相遇戰敗死之耿稚及將軍姜顯收集散卒屯于枹罕光還于姑臧光荒耄信讒殺尚書沮渠羅仇三河太守沮渠麴粥羅仇弟子蒙遜叛光殺中田護軍馬邃攻陷臨松郡屯兵金山大為百姓之患蒙遜從兄男成先為將軍守晉昌聞蒙遜起兵逃奔貲虜扇動諸夷眾至數千進攻福祿建安寧戎護軍趙策擊敗之男成退屯樂涫呂纂敗蒙遜于忽谷酒泉太守壘澄率將軍趙策趙陵步騎萬餘討男成于樂涫戰敗澄策死之男成退攻建康說太守段業曰呂氏政衰權臣擅命刑罰失中人不堪役一州之地叛者連城瓦解之形昭然在目百姓嗷然無所宗附府君豈可以蓋世之才而立忠於垂亡之世男成等既唱大義欲屈
府君撫臨鄙州使塗炭之餘蒙來蘇之惠業不從相持二旬而外救不至郡人高逵史惠等言於業曰今孤城獨立臺無救援府君雖心過田單而地非即墨宜思高算轉禍為福業先與光侍中房晷僕射王詳不平慮不自容乃許之男成等推業為大都督龍驤大將軍涼州牧建康公光命呂纂討業沮渠蒙遜進屯臨洮為業聲勢戰于合離纂師大敗光散騎常侍太常郭黁明天文善占候謂王詳曰於天文涼之分野將有大兵主上老病太子沖闇纂等凶武一旦不諱必有難作以吾二人久居內要常有不善之言恐禍及人深宜慮之田胡王氣乞機部眾最彊二苑之人多其故眾吾今與公唱義推機為生則二苑之眾盡我有也克城之後徐更圖之詳以為然夜燒光洪範門二苑之眾皆附之詳為內應事發光誅之黁遂據東苑以叛光馳使召纂諸將勸纂曰業聞師迴必躡軍後若潛師夜還庶無後患矣纂曰業雖憑城阻眾無雄略之才若夜潛還張其姦志乃遣使告業曰郭黁作亂吾今還都卿能決者可出戰於是引還業不敢出纂司馬楊統謂其從兄桓曰郭黁明善天文起兵其當有以京城之外非復朝廷之有纂今還都復何所補統請除纂勒兵推兄為盟主西襲呂弘據張掖以號令諸郡亦千載一時也桓怒曰吾聞臣子之事君親有隕無二吾未有包胥存救之効豈可安榮其祿亂增其難乎呂宗若敗吾為弘演矣統懼至番禾遂奔郭黁黁遣軍邀纂于白石纂大敗光西安太守石元良率步騎五千赴難與纂擊黁軍破之遂入于姑臧黁之叛也得光孫八人于東苑及軍敗恚甚悉投之于鋒刃之上枝分節解飲血盟眾眾皆掩目不忍視之黁悠
然自若黁推後將軍楊軌為盟主軌自稱大將軍涼州牧西平公呂纂擊黁將王斐于城西大破之自是黁勢漸衰光遺楊軌書責以大義軌不答率步騎二萬北赴郭黁至姑郎壘於城北軌以士馬之盛議欲大決成敗黁每以天文裁之呂弘為段業所逼光遣呂纂迎之軌謀於眾曰呂弘精兵一萬若與光合則敵彊我弱養獸不討將為後患遂率兵邀纂纂擊敗之郭黁聞軌敗東走魏安遂奔于乞伏乾歸楊軌聞黁走南奔廉川光疾甚立其太子紹為天王自號太上皇帝以呂纂為太尉呂弘為司徒謂紹曰吾疾病唯增恐將不濟三寇闚𨵦迭伺國隙吾終之後使纂統六軍弘管朝政汝恭已無為委重二兄庶可以濟若內相猜貳釁起蕭墻則晉趙之變旦夕至矣又謂纂弘曰永業才非撥亂直以正嫡有常猥居元首今外有彊寇人心未寧汝兄弟緝穆則貽厥萬世若內自相圖則禍不旋踵纂弘泣曰不敢有二心光以安帝隆安三年死時年六十三在位十年偽諡懿武皇帝廟號太祖墓號高陵
史／別史／通志／列傳　凡百十三卷／卷一百九十一　　載記第六／西秦／乞伏乾歸(P.3074-3)
乾歸國仁弟也雄武英傑沈雅有度量國仁之死也其群臣咸以國仁子公府沖幼宜立長君乃推乾歸為大都督大將軍大單于河南王赦其境內改元曰太初立其妻邊氏為王后以出連乞都為丞相鎮南將軍南梁州刺史悌眷為御史大夫自餘封拜各有差遂遷于金城太元十四年苻登遣使署乾歸大將軍大單于金城王南羌獨如率眾七千降之休官阿敦侯年二部各擁五千餘落據牽屯山為其邊害乾歸討破之悉降其眾於是聲振邊服吐谷渾大人視連遣使貢方物鮮卑豆留䩭叱豆渾及南邱鹿結并休官曷呼奴盧水尉地拔並率眾降于乾歸皆署其官爵隴西太守越質詰歸以平襄叛自稱建國將軍右賢王乾歸擊敗之詰歸東奔隴山既而擁眾來降乾歸妻以宗女署立義將軍苻登將沒弈于遣使結好以二子為質請討鮮卑大兜國乾歸乃與沒弈于攻大兜於安陽城大兜退固鳴蟬堡乾歸攻陷之遂還金城為呂光弟寶所攻敗於鳴雀峽退屯青岸寶進追乾歸使其將彭奚念斷其歸路躬貫甲冑連戰敗之寶及將士投河死者萬餘人苻登遣使署乾歸假黃鉞大都督隴右河西諸軍事左丞相大將軍河南王領秦梁益涼沙五州牧加九錫之禮時登為姚興所逼遣使請兵進封乾歸梁王命置官司納其妹東
平長公主為梁王后乾歸遣其前將軍乞伏益州冠軍翟瑥率騎二萬救之會登為興所殺乃還師氐王楊定率步騎四萬伐之乾歸謂諸將曰楊定以勇虐聚眾窮兵逞欲兵猶火也不戢將自焚定之此役殆天以之資我於是遣其涼州牧乞伏軻殫秦州牧乞伏益州立義將軍詰歸距之定敗益州於平川軻殫詰歸引眾而退翟瑥奮劍責軻殫等以不赴救之罪軻殫懼率騎赴之益州詰歸亦勒眾而進大敗定斬定及首虜萬七千級於是盡有隴西巴西之地太元十七年赦其境內殊死巳下署其長子熾磐領尚書令左長史邊芮為尚書左僕射右長史祕宜為右僕射翟瑥為吏部尚書翟勍為主客尚書杜宣為兵部尚書王松壽為民部尚書樊謙為三公尚書方弘麴景為侍中自餘拜授一如魏武晉文故事猶稱大單于大將軍楊定之死也天水羌乳襲據上邽至是遣乞伏益州討之益州狃於累勝不為備為乳所敗諸將請罪乾歸引過歸巳皆赦之索虜禿髮如苟率戶二萬降之乾歸妻以宗女呂光率眾十萬將伐乾歸左輔密貴周左衛莫者羖羝勸乾歸遣愛子以退光師乾歸從之乃稱藩於光遣子勑勃為質既而悔之遂誅周等乞伏軻殫與乞伏益州不平奔于呂光光又伐之咸勸其東奔成紀乾歸不從謂諸將曰昔曹孟德敗袁本初於官渡陸伯言摧劉元德於白帝皆以權略取之豈在眾乎光雖舉全州之軍而無經遠之算不足憚也且其精卒盡在呂延延雖勇而愚易以奇策制之延軍若敗光亦遁還乘勝追奔可以得志眾咸曰非所及也隆安元年光遣其子纂伐乾歸使呂延為前鋒乾歸泣謂眾曰今事勢窮踧逃命無所死中求生正在
今日涼軍雖四面而至然相去遼遠山河既阻力不周接敗其一軍而眾軍自退乃縱反間稱秦王乾歸眾潰東奔成紀延信之引師輕進果為乾歸所敗遂斬之禿髮烏孤遣使來結和親使乞伏益州攻剋支陽鸇武允吾三城俘獲萬餘人而還又遣益州與武衛慕容允冠軍翟瑥率騎二萬伐吐谷渾視羆至于度周川大破之視羆遁堡白蘭山遣使謝罪貢其方物以了宕豈為質鮮卑疊掘河內率戶五千自魏降乾歸乾歸所居南景門崩惡之遂遷于苑川姚興將姚碩德率眾五萬伐之入自南安峽乾歸次于隴西以距碩德興潛師繼發乾歸聞興將至謂諸將曰吾自開建以來屢摧勍敵乘機藉算舉無遺策今姚興盡中國之師軍勢甚盛山川阻狹無縱騎之地宜引師平川伺其殆而擊之存亡之機在斯一舉卿等勠力勉之若梟翦姚興關中之地盡吾有也於是遣其衛軍慕容允率中軍二萬遷于栢陽鎮軍羅敦將外軍四萬遷于侯辰谷乾歸自率輕騎數千候興軍勢俄而大風昏霧遂與中軍相失為興追騎所逼入于外軍旦而交戰為興所敗乾歸遁還苑川遂走金城與諸豪帥大哭而別乃率騎數百馳至允吾禿髮利鹿孤遣弟傉檀迎乾歸處之於晉興南羌梁弋等遣使招之乾歸將叛謀洩利鹿孤遣弟吐雷屯于捫天嶺乾歸懼為利鹿孤所害謂其子熾磐曰吾不能負荷大業致茲顛覆以利鹿孤義兼姻好冀存脣齒之援方乃忘義背親謀人父子忌吾威名勢不全立姚興方盛吾將歸之若其俱去必為追騎所及今送汝兄弟乃汝母為質彼必不疑吾既在秦終不害汝於是送熾磐兄弟於西平乾歸遂奔長安姚興見而大悅署乾歸持節都
督河南諸軍事鎮遠將軍河州刺史歸義侯遣乾歸還鎮苑川盡以部眾配之乾歸既至苑川以邊芮為長史王松壽為司馬公卿大將巳下悉降號為偏裨元興元年熾磐自西平奔長安姚興以為振忠將軍興晉太守尋遣使者加乾歸散騎常侍左賢王遣隨興將齊難迎呂隆于河西討叛羌党龍頭于滋川攻楊盛將苻帛于皮氏堡並剋之又破吐谷渾將大孩俘獲萬餘人而還尋復率眾攻楊盛將楊玉于西陽堡剋之既而苑川地震裂生毛狐雉入于寢內乾歸甚惡之姚興慮乾歸終為西州之患因其朝也興留署主客尚書以熾磐為建武將軍行西夷校尉監撫其眾熾磐以長安兵亂將始乃招結諸部二萬七千築城于嵻㟍山以據之熾磐攻剋枹罕遣使告之乾歸奔還苑川鮮卑悅大堅有眾五千自龍馬苑降乾歸乾歸遂如枹罕留熾磐鎮之乾歸收眾三萬遷于度堅山群下勸乾歸稱王乾歸以寡弱弗許固請乃從之義熙三年僭稱秦王赦其境內改元更始置百官公卿巳下皆復本位遣熾磐討諭薄地延師次煩于地延率眾出降署為尚書徙其部落于苑川又遣隴西羌昌何攻剋姚興金城郡以其驍騎乞伏務和為東金城太守乾歸復都苑川又攻剋興略陽南安隴西諸郡徙二萬五千戶於苑川枹罕姚興力未能西討恐更為邊害遣使署乾歸使持節散騎常侍都督隴西嶺北匈奴雜胡諸軍事征西大將軍河州牧大單于河南王乾歸方圖河右權宜受之遂稱藩於興遣熾磐與其次子中軍審虔率騎一萬伐禿髮傉檀師濟河敗傉檀太子武臺于嶺南獲牛馬十餘萬而還又攻剋興別將姚龍于伯陽堡王憬于永洛城徙四千餘戶於苑
川三千餘戶于譚郊乾歸率步騎三萬征西羌彭利髮于枹罕師次于奴葵谷利髮棄其部眾南奔乾歸遣其將公府追及于清水斬之乾歸入枹罕收羌戶一萬三千因率騎二萬討吐谷渾支統阿若干于赤水大破降之乾歸畋于五谿有梟集于其手甚惡之六年為兄子公府所弒并其諸子十餘人公府奔固大夏熾磐與乾歸弟廣武智達陽武木弈于討之公府走達等追擒于嵻㟍南山并其四子轘之於譚郊葬乾歸于枹罕偽諡武元王在位二十四年
子／類書／冊府元龜／帝王部　凡一百八十一卷／卷一百四十九　帝王部一百四十九／辨謗(P.1799-1)
漢昭帝即位霍光為大將軍政事壹決於光光長女為左將軍上官桀子安妻桀因帝姊鄂邑蓋主內安女後宮為婕妤數月立為皇后父安為驃騎將軍封桑樂侯桀父子既尊盛而德長公主懷其恩德也公主近幸河間丁外人桀安欲為外人求封以列侯尚公主
光不許長主以是怨光桀父子竝為將軍皇后親安女光乃其外祖而顧專制朝事顧猶反也繇是與光爭權燕王旦自以昭帝兄嘗懷怨望及御史大夫桑弘羊建造酒榷鹽鐵為國興利伐其功伐矜也欲為子弟得官亦怨恨光於是蓋主上官桀安及弘羊皆與燕王旦通謀詐令人為燕王上書言光出都肄郎羽林道上稱䟆都試也肄習也謂□□試習武備也大官先置供飲食之具又引蘇武前使匈奴拘留二十年不降還廼為典屬國而大將軍長史敞亡功為搜粟都尉楊廠也又擅調益莫府校尉調選也莫府大將軍府也光專權自恣疑有非嘗臣且願歸符璽入宿衞察姦臣之變候伺光出沐日奏之桀欲從中下其事下謂下有司也桑弘羊當與諸大夫共執退光書奏帝不肯下明旦光聞之止畫室中不入雕畫之室也帝問大將軍安在左將軍桀對曰以燕王告其罪故不敢入有詔召大將軍光入免冠頓首謝帝曰將軍冠令復著冠也朕知是書詐也將軍亡罪光曰陛下何以知之帝曰將軍之廣明都郎屬耳之往也廣明亭名也屬耳近耳也調校尉以來未能十日燕王何以得知之且將軍為非不須校尉帝云將軍欲反不甴一校尉是時帝年十四尚書左右皆驚而上書者果亡捕之甚急桀等懼曰此小事
不足遂遂猶竟也不須窮竟帝不聽後桀黨愈有譖光者帝輒怒曰大將軍忠臣先帝所屬以輔朕身屬委也敢有毀者坐之自是桀等不敢復言
子／類書／冊府元龜／僭偽部　凡十六卷／卷二百二十二　僣偽部四／勳伐二(P.2656-1)
後凉呂光畧陽底人初仕符堅舉贒良除羙陽令夷夏愛服遷鷹揚將軍從堅征張平戰于銅壁刺平飬子蚝中之自是威名大著又從王猛滅慕容暐封都亭侯符重之鎮雒陽以光為長入為太子右率蜀人李馬聚眾二萬攻逼益州堅乃以光為破虜將軍率兵討滅之遷步兵較尉符落反光入擊平之拜驍騎將軍堅旣平山東士馬彊盛遂有圖西域之志乃授光使持節都督西討諸軍事率將軍姜飛彭晃杜進康盛等揔兵七萬鐵騎五千以討西域以隴西董方馮翊郭抱武威賈虔弘農楊頴為西府佐將行堅太守宏執光手曰君噐相非嘗必有大福宜深保愛光行至高昌聞堅寇晉光欲更須後命部將杜進曰節下受任金方赴機宜速有何不了而更留乎光乃進及流沙三百餘里無水將士失色光曰吾聞李廣利精誠玄感飛泉涌出吾等豈獨無感致乎皇天必將有濟諸軍不足憂也俄而大雨平地三尺進兵至焉耆
其王泥流率其旁國請降龜茲王帛純距光光軍其城南五里為一营深溝高壘廣設疑兵以木為人被之以甲羅之壘上帛純馳徙城外人入于城中附庸侯王各嬰城自守光攻城旣急帛純乃傾國財寶請救獪胡獪胡弟吶龍侯將馗率騎二十萬并溫宿尉頭等國王合七十餘萬以救之胡便弓馬善矛矟鎧如連鏁射不可入以革索為絹策馬擲人多有中者眾甚憚之諸將咸欲每营結陣案兵以距之光曰彼眾我寡营又相遠勢分力散非良策也於是遷营相接陣為勾繅之狀精騎為遊軍彌縫其闕戰于城西大敗之斬萬餘級帛純收其珍寳而走王侯降者三十餘國光入其城諸國憚光威名貢欵属路乃立帛純弟震為王以安之光撫寧西域威恩甚著傑黠胡王昔所未賔者不遠萬里皆來歸附上漢所賜節傳光皆表而易之堅聞光平西域以為使持節散騎嘗侍都督玉門巴西諸軍事安西將軍西域較尉道絕不通光旣平亀茲有駝二萬餘頭致外國珍寳及奇伎異戲殊禽怪獸千餘品駿馬萬餘匹而符堅高昌太守楊翰說其凉州刺史梁熙距守高桐伊吾二關熙不從光至高昌翰以郡迎降及玉門梁熙傳檄責
光擅命還使遣子裔與振威姚晧別駕衛翰率眾五萬距光于酒泉光報檄凉州責熙無赴難之誠數其遏歸師之罪遣彭晃杜進姜飛等為前鋒擊裔大敗裔輕將麾下數百騎東奔杜進追擒之於是四山胡夷皆來欵附武威太守彭濟執熙請降光入姑臧自領凉州刺史護羗較尉表杜進為輔國將軍武威太守封武師侯其餘封拜各有差以主簿尉祐為寧遠將軍金城太守祐自允吾襲據外城以叛祐從弟随據鸇陰以應之光遣其將魏真討之随敗奔祐光將姜飛又擊敗祐眾祐奔據興城扇動百姓夷夏多從之飛司馬張象參軍郭雅謀殺飛應祐發覺逃奔初符堅之敗張天錫南奔其世子大豫為長水較尉王穆所□及堅還長安穆將大豫奔禿髮思復思復送之魏安是月魏安人焦松齊肅張濟等起兵數千迎大豫於揖次陷昌松郡光遣其將杜進討之為大豫所敗大豫遂進逼姑臧求决勝負王穆諫曰呂光糧豊城固甲兵精銳逼之非利不如席卷嶺西厲兵積粟東向而爭不及暮年可以平也大豫不從乃遣穆求救於嶺西諸郡建康太守李隰祁連都尉嚴純及閻襲起兵應之大豫進屯城西王穆率眾三萬及
思復子奚于等陣于城南光出擊破之斬奚于等二萬餘級光謂諸將曰大豫若用王穆之言恐未可平也諸將曰大豫豈不及此耶皇天欲賛成明公八百之業故令大豫迷于良筭爾光大悅賜金帛有差大豫自西郡詣臨洮馳畧百姓五千餘戶保據俱城光將彭晃徐裔攻破之大豫奔廣武穆奔建康黃武人執大豫送之斬于姑藏市光至是始聞符堅為姚萇所害乃建元曰太安自稱使持節侍中中外大都督督隴右河西諸軍事大將軍領護匈奴中郎將凉州牧酒泉公
子／類書／冊府元龜／列國君部　凡二十一卷／卷二百四十九　列國君部十五／攻伐二(P.2962-1)
夏楚師還自徐前年圍徐之師吳人敗諸豫章獲其五師定二年楚人伐吳師于豫章而潛師于巢以軍楚師於豫章又栢舉之後吳人捨舟于淮汭而自豫章與楚夾漢此皆當在江北淮水南蓋後徙在江南豫章
者守之環而塹之及泉環周也盈其隧炭陳以待命隧出入道吳公子光光諸樊子闔廬請於其眾曰喪先王之乘舟豈唯光之罪眾亦有焉請籍取之以救死藉眾之力以取舟眾許之使長者三人長多鬚與吳人異狀詐為楚人潛伏於舟側曰我呼餘皇則對師夜從之師吳師也三呼皆迭對迭更也楚人從而殺之楚師亂吳人大敗之取餘皇以歸傳言吳光有謀
子／類書／冊府元龜／儲宮部　凡六卷／卷二百六十　儲宮部五／尊師傅(P.3083-1)
後魏崔光延昌元年遷中書監侍中如故二年宣武幸東宮召光賜坐謂曰卿是朕西臺大臣當令為太子師傅光起拜固辭詔不許即命孝明出從者十餘人勅以光為傅之意令孝明拜光光又拜辭不當受太子拜復不蒙許孝明遂南面再拜詹事王顯啟請從太子拜於是宮臣畢拜光北面立不敢荅拜唯西面拜謝而出
子／類書／冊府元龜／外戚部　凡八卷／卷三百七　外戚部八／姦邪(P.3615-1)
漢上官安以昭帝后父為車騎將軍數守大將軍霍光為蓋主所幸丁外人求侯守求請之及安父左將軍桀一官祿外人不由才德故云妄光執正皆不聽又桀妻父所幸充國為大醫監闡入殿中下獄當死冬月旦盡蓋主為充國入馬二十疋贖罪廼得减死論於是桀安父子深怨光而重德蓋主知燕王旦帝兄不得位亦怨望桀安即說光過失丁燕王令書告之又為丁外
人求侯燕王大喜上書稱子路喪姉朞而不除孔子非之子路曰繇不幸寡兄弟不忍除之故曰觀過知仁今臣與陛下獨有長公主為姉陛下幸使丁外人侍之外人宜蒙爵號書奏帝以問光光執不許及告光罪過帝又疑之愈親光而疏桀安
王莽以孝元皇后之弟子封新都侯時太后姉子淳于長以材能為卿先進在莽右名位居其左右前也莽陰求其罪過因大司馬曲陽侯根白之長伏誅莽以護忠直根因乞骸骨薦莽自代平帝遂擢為大司馬莽以大司徒孔光名儒相三主太后所敬天下信之於是盛尊事光引光女婿甄邯為侍中奉車都尉諸哀帝外戚及大臣居位素所不說者說讀曰悅莽皆傅致其罪傅讀曰附附益而引致之令入罪為請奏令邯持與光光素畏懼不敢不上之莽白太后輒可其奏於是前將軍何武後將軍公孫祿坐互相舉免丁傅及董賢親屬皆免官爵徙遠方紅陽侯立太后親弟雖不居位莽以諸父內敬憚之畏立從容言太后令己不得肆意肆放也乃復令光奏宜舊惡前知定陵侯淳于長犯大逆罪多受其賂為言誤朝妄稱譽之誤惑朝廷也後白以官婢楊寄私子為皇子眾言曰呂氏少帝復出紛紛為天下所疑難以示來世成襁褓之功請遣立就國太后不聽莽曰今漢家衰比世無嗣比䫫也太后獨代幼主統政誠可畏懼力用功正天下尚恐不從力勉也今以私恩逆大
臣議如此羣下傾邪亂從此起宜可且遣就國安後復徵召之安猶徐也太后不得已遣立就國莽之所以脅持上下皆此䫫也
子／類書／冊府元龜／宰輔部　凡三十二卷／卷三百二十六　宰輔部十九／諫諍二(P.3851-1)
崔光為車騎大將軍儀同三司神龜二年八月靈太后幸永寧寺躬登九層佛圖光表諫曰伏見親昇上級佇蹕表剎之下祗心佛圖誠為福善聖躬玉趾非所踐陟臣庻防徨竊謂未可案禮記為人子者不登高不臨深古賢有言策畫失於廟堂大人蹷於厥野
漢書文帝欲西馳下峻坂袁盎攬轡停輿曰臣聞千金之子坐不垂堂百金之子不倚衡如有車敗馬驚奈高廟太后何又云上酎祭宗廟出便門欲御樓船薛廣德免冠頓首曰宜從橋陛下不聽臣臣以血汙車輪樂正子春曾參弟子亦稱至孝固自謹慎堂基不過一尺猶有傷足之愧永寧累級閣道回隘以柔懦之寳體乘至峻之重峭萬一差跌千悔何追禮將祭宗廟必散齋七日致齋三日然後入祭祀神明可得而通今雖容像未建已為神明之宅方加彫繢餙麗丹青人心所祗銳觀滋甚登者既眾異心若面縱一人之身嘗盡誠潔豈左右臣妾各竭虔仰不可以獨昇必有扈侍懼或忘慎非唯飲酒茹葷而已風霾曓興黃塵四塞白日晝昏特可驚畏春秋宋衞陳鄭同日而灾伯姬待姆致焚如之禍去皇興中青州七級亦號崇壯夜為上火所焚雖梓慎裨竈之明尚不能逆尅端兆變起倉卒預備不虞天道幽遠自昔深誡墟墓必哀廟社致敬望塋悽慟入門聳慄適墓不登隴未有昇陟之事傳云公既視朔遂登觀臺其下無天地先祖之神故可得而乘也內經寳塔高華龕室千萬惟盛言香花禮拜豈有登上之義獨稱三寳
階從上而下人天交接兩得相見超世奇絕莫可而擬恭敬拜跽悉在下級遠存矚眺周見山河因其所眄增發嬉笑未能級級加虔步步崇慎縱使京邑士女公私湊集上行下從理勢以然迄於無窮豈長世競慕一登而可抑斷哉蓋心信為本形敬乃末重實輕根動實躁君恭己正南面者豈月乘峻極旬御層階今經始既就子來自勸基搆已興彫絢漸起紫山華臺即其宮也伏願息躬親之勞廣風靡之化因立制防班之條限以遏囂汙永歸清寂下竭肅穆之誠上展瞻仰之敬勿踐勿履顯固億齡融教闡悟不其博歟九月靈太后幸嵩高光上表諫曰伏聞明后當親幸嵩高往還累宿鑾遊近甸存省民物誠足為善雖漸農隙所獲栖畝飢貧之家指為珠玉遺秉滯穟莫不寳惜步騎萬餘來去經踐駕輦雜遝競騖交馳縱加禁護猶有侵耗士女老幼微足傷心秋末久旱塵壤委深風霾一起紅埃四塞轅關峭嶮山路危狹聖駕清道當務萬安乘履澗壑蒙犯霜露出入半旬途越數百飄暴彌日仰虧和豫七廟上靈容或未許億兆下心實用悚慄且藏蟄節遠昆蟲布列蠉蠕之類盈於川原車馬輾蹈必有殘殺慈矜好生應垂未
惻誠恐悠悠之議將謂為福興罪廝役困於負擔爪牙窘於賃乘供頓候迎公私擾費廚兵幕士衣履穿敗晝暄夜凄罔所覆藉監師驅捶泣呼相望霜旱為災所在不稔飢饉荐臻方成儉敝為民父母所宜存恤靖以撫之猶懼離散乃於收歛初辰致此行舉自近及遠交興怨嗟伏願遠覽虞舜恭己無為近遵老易不出戶牖罷勞形之遊息傷財之駕動循典則納諸軌儀委司責成寄之耳目人神幸甚朝野忭悅靈太后不從太后臨朝每於後園親執弓矢光乃表上中古婦人文章因以致諫曰孔子云士志於道據於德依於仁遊於藝藝謂禮樂書數射御明前四業丈夫婦人所同修者若射御惟主男子不及婦人則古之賢妃烈媛母儀家國垂訓四海宣教九宗故可秉道懷德率禮遵仁是以漢后馬鄧術邁祖考羊嬪蔡氏具體伯喈伏惟皇大后含聖履仁臨朝闡化肅雍愷悌靖徽齊穆孝祀通於神明和風溢於區宇因時暇豫清暑林園遠藐姑射眷言矍相弦矢所發心中正鵠威靈遐暢義震上下文武懾心左右悅目吾王不遊吾何以休不窺重仞安見富美天情冲謙動容祗愧以為舉非蚕織事存無功豈謂應乾順民裁成
輔相者哉臣不勝慶幸謹上婦人文章錄一帙其集具在內伏願以時披覽仰俾未聞息彎挾之勞納閑拱之泰頤精養壽栖神翰林是秋靈太后頻幸王公第宅光表諫曰禮記云諸侯非問病弔喪而入諸臣之家是謂君臣為謔不言王侯夫人明無適臣家之義夫人父母在有時歸寧親沒使卿大夫聘春秋紀陳宋齊之女竝為周王后無適本國之事是制深於士大夫許嫁唁兄又義不得衞女思歸以禮自抑載馳竹竿所為作也漢上官皇后將廢昌邑霍光外祖也親為宰輔后猶御武帳以接羣臣示男女之別國之大節伯姬待姆安就炎燎樊姜俟命忍赴洪流傳皆綴之以垂來訓昨軒駕頻出幸馮翼居任城王第雖漸中秋餘熱尚蒸衡蓋往還聖躬煩倦豐廚嘉醴罄竭時羞上壽弗限一觴方丈甘踰百品旦及日斜接對不憇非謂順時而遊奉養有度縱雲輦崇涼御筵安暢左右僕侍眾過千百扶衞跋涉袍甲在身蒙塵曝日渙汗流離致時飢渴飱飯不贍賃馬假乘交費錢帛昔人穪陛下甚樂臣等至苦或其事也伏惟皇太后月靈炳曜坤儀挺茂誕育帝躬維興魏道德踰文母仁邁和熹親以天至遠異莫間愛繇真固非
俟虗隆紆屈鑾駕降臨□里榮光帝京士女藻悅白首之耋欣遇羲年青矜之童慶屬唐日千載之所難一朝之為易非至明超古忘驕釋宏孰能若斯者哉魏元以來莫正斯美興居出入自當坦然豈同往嫌曲有矯避但帝族方衍勳貴增遷祗請遂多將成彛式陛下遵酌前王貽厥後矩天下為公億兆己任專薦郊廟止決大政輔養神和簡息遊幸以德為車以樂為御考仁聖之風習治國之道則率土屬賴含生仰悅矣臣過荷恩榮所知必盡嘿嘿唯唯愚竊未敢輕陳狂瞽分貽憲法孝明正光二年八月獲禿鶖鳥於宮內詔以示光光表曰蒙示十四日所得大鳥此即詩所謂有鶖在梁解云禿鶖也貪惡之鳥野澤所育不應入於殿庭昔魏氏黃初中有鵜鶘集于靈芝池文帝下詔以曹恭公遠君子近小人博求賢俊太尉華歆繇此遜位而讓管寧者也臣聞野物入舍古人以為不善是以張臶惡𪀼賈誼忌鵩鵜鶘蹔集而去前王猶為至誡況今親入宮禁為人所獲方被畜養晏然不以為懼準諸往義信有殊矣且饕餮之禽必資魚肉菽麥稻梁時或餮啄一食之費容過斤鎰今春夏陽旱穀糴稍貴窮窘之家時有菜色陛下為
民父母撫之如傷豈可棄人養鳥畱意公醜形惡聲哉衞侯好鶴曹伯愛鴈身死國滅可為寒心陛下學通春秋親覽前事何得口詠其言行違其道誠願遠師殷宗近法魏祖修德延賢消灾集慶放無用之物委之川澤取樂琴書頤養神性孝明覽表大悅即棄之池澤
子／類書／冊府元龜／宰輔部　凡三十二卷／卷三百三十六　宰輔部二十九／依違(P.3970-2)
孔光為大司徒王莽以光名儒相三主大后所敬天下信之於是盛尊事光引光女壻甄邯為侍中奉車都尉諸哀帝外戚及大臣居位素所不說者說讀曰悅莽皆傅致其罪傅讀曰附附益而引致之令入罪為奏請令邯持於光光素畏慎不敢不上之
子／類書／冊府元龜／宰輔部　凡三十二卷／卷三百三十七　宰輔部三十／徇私(P.3981-1)
霍光昭帝時為大將軍輔政以光外孫上官氏為皇后光欲后擅寵有子時帝體不安左右及醫皆阿意言宐禁內雖宮人使令皆為窮袴多其帶窮袴有前後不得交通也使令所使之人也窮袴即今之裩袴襠也後宮莫有進者其後宣帝既立帝微時許妃為皇后光妻顯愛小女成君欲貴之私使乳醫淳于衍行毒藥殺許后乳醫視產乳之疾者因勸光內成君代立為后始許后暴終吏捕諸醫劾衍侍疾亡狀不道獄吏薄問急顯恐事敗即以實語光光大驚欲自發舉不忍猶與猶與不決也會奏上因署衍勿論署者題其奏後光薨後語稍泄事具外戚悖逆門
子／類書／冊府元龜／將帥部　凡一百一十七卷／卷四百五十二　將帥部一百十三／識闇(P.5351-1)
張光爲臨官將軍梁州刺史鎮漢中時逆賊王如餘黨李運楊武等自襄陽將三千餘家入漢中光遣參軍晉邈率眾於黃金距之邈受運重賂勸光納運光從之邈以運多珍貨又欲奪之復言於光曰運之徒属不事田農但營器仗意在難測可掩而取之光又信焉遣邈眾討運不尅光乞師于氐王楊茂搜搜遣子難敵助之難敵求於光光不與楊武乃厚賂難敵謂之曰流人寳物悉在光處今伐我不如伐光難敵大喜聲言助光內與運同光弗之知也悉遣援卒助邈軍與難敵夾攻邈等援爲流矢所中死賊遂大盛
梁熈爲凉州刺史時符堅既死子丕新立安西呂光自西域還師至于宜禾熈謀閉境拒之高昌太守楊翰言於熈曰呂光新定西國兵強器銳其鋒不可當也度其事意必有異圖且今關中擾亂京師存亡未知自河已西迄於流沙地方萬里帶甲十萬鼎峙之勢實在今日若光出流沙其勢難測高梧谷口水險之要宜先守之而奪其水彼既窮獨自然投戈如其以遠不守伊吾之關亦可拒也若度此二要雖有子房之策難爲計矣地有所必爭真此機也熈弗從美水令犍爲張統說熈曰主上傾國南討覆敗而還慕容垂擅兵河北泓冲寇逼京師丁零雜虜跋扈關雒州郡姦豪所在風扇王綱弛絕人懷利己今呂光廻師將軍何以抗之熈曰誠深憂之未知計之所出統曰光雄果勇毅明畧絕人今以蕩西域之威擁歸師之銳鋒若猛火之盛於原弗可敵也將軍世受殊恩忠誠夙著立勳王室宜在於今行唐公雒上之從弟勇冠一時爲將軍計者莫若奉爲盟主以攝眾望推忠義以總率群豪則光無異心也資其精銳東兼毛
興連王統楊璧集四川之眾掃兇逆於諸夏寧帝室於關中此桓文之舉也熈又不從殺雒於西海以子裔爲鷹揚將軍率眾五萬拒光於酒泉敦煌太守姚靜晉昌太守李純以郡降光裔及光戰於安彌爲光所敗武威太守彭濟執熈迎光光殺之建武西郡太守索泮奮威督洪池以南諸軍事酒泉太守宋皓等並爲光所殺
子／類書／冊府元龜／諫諍部　凡二十七卷／卷五百三十五　諫諍部十三／直諫二(P.6396-1)
夏侯勝為光祿大夫昌邑王嗣立數出每出遊戌也勝當乘輿前諌曰天久陰而不雨臣下謀上者陛下欲出何之王怒謂勝為妖言縛以屬吏屬委也吏白大將軍霍光光不舉法是時光與車騎將軍張安世謀欲廢
昌邑王光讓安世以為泄語安世實不言廼召問勝勝對言在洪範傳曰皇之不極厥罰嘗陰時則下人有代上者惡察察言惡謂忌諱也察謂計謀不敢明顯言之故云臣下有謀光安世繇此遂重儒者
子／類書／冊府元龜／諫諍部　凡二十七卷／卷五百四十一　諌諍部十九／直諍八(P.6478-1)
崔光為太甞卿宣武正始元年夏有典事史元顯献四足四翼鷄詔散騎侍郎趙以問光光表答曰臣
謹按漢書五行志宣帝黃龍元年未央殿簵䉖中雌鷄化為雄冠毛變化而不鳴不將將謂率領其群也無距元帝初元中丞相府史家䳄鷄恢子漸化為雄冠距鳴將永光中有献雄鷄生角劉向以為鷄者小畜主司時起居人至時而鳴以為人起居之節小臣執事為政之象也言小臣將乘君威以害政事猶若顯也竟寧元年石顯伏辜此其效也靈帝光和元年南宮寺雌鷄化為雄一身毛皆似雄但頭冠尚未變詔以問議郎蔡邕對曰貌之不恭則有雌雄禍臣竊推之頭為元首人君之象也今鷄一身已變未至於頭而上知之是將有其事而不遂成之象也若應之不精政無所改頭冠或成為患滋大是後張角作亂稱黃巾賊遂破壞四方疲於賦役民多叛者上不改遂至天下大亂今之鷄狀雖與漢不同而其應頗相類矣向邕並愽達之士考物驗事信而有證誠可畏也臣以邕言推之翅足眾多亦群下相扇助之象雛而未大脚羽差小亦其勢尚微易制御也臣聞災異之見皆所以示吉凶明君覩之而懼乃能招福闇主視之彌慢所用致禍詩書春秋秦漢之事多矣此陛下所觀者也今或有自賤而貴関預政事殆亦前代君房之匹比者南境
死亡千計白骨橫野存有酷恨之痛歿為怨傷之塊義陽屯師盛夏未反荊蠻狡猾征人奄次東州轉輸往多無還百姓困窮絞縊以殞北方霜降蠶婦輟事群生憔悴莫甚於今此亦賈誼哭歎谷永刼諫之時同寇行戮君為之不舉陛下為民父母所宜矜卹國重戎戰用兵猶火內外恐怨而易以亂離陛下縱欲忽天下豈不仰念大祖取之艱難先帝經營劬勞也誠願陛下留聦明之鑒警天地之意禮處左右節其貴越往者鄧通董賢之盛愛之正所以害之又躬饗如罕晏宗或闕時應親肅郊廟延敬諸父簡訪四方務加休息爰發慈旨撫鎮貧瘼簡費山池减徹聲妓晝存政道夜以安身愽採芻蕘進賢出佞則兆庶幸甚妖弭慶集矣宣武見之大悅後数日而茹皓等並以罪失伏法於是光愈重正始二年八月光表曰二十八日有物出於太極之西序勑以示臣臣按其形即莊子謂蒸成菌者也又云朝菌不知晦朔壅門周所稱磨蕭斧而伐朝菌皆指言蒸氣欝長非有根種柔脆之質彫殞速易不言旬月無擬斧斤又多生墟落穢濕之地罕起殿堂高華之所今棟宇崇麗墻築工密糞朽弗如沾濡不及而茲菌歘搆厥伏扶踈誠
足異也夫野木生朝野鳥入廟古人以為敗亡之象然懼災修德者咸致休慶所謂家利而怪先國興而妖豫是故桑糓拱庭太戊以昌雊雉集鼎武丁用熙自比鴟鵲巢于廟殿梟服鳴于宮寢菌生賓階軒坐之正准諸往記信可為誠且南西未靜兵革不息郊甸之內大旱跨時民勞物悴莫此之甚承天子育者所宜矜恤伏願陛下追殷二宗感變之意側躬聳誠惟新聖道節夜飲之忻強朝御之膳養方富之年保金玉之性則魏祚可以永隆皇壽等於山岳為中書令永平元年秋將刑元愉妾李氏群官無敢言者勑光為詔光逡廵不作奏曰伏聞當刑元愉妾李加之屠割妖惑扇亂誠合此罪但外人竊云李今懷妊例待分產且臣尋諸舊典兼推近事戮至刳胎謂之虐刑桀紂之主乃行斯事君舉必書義無隱昧酷而乖法何以示後陛下春秋已長未有儲體皇子襁褓至有夭失臣之愚識知無不言乞停李獄以俟育孕宣武納之
子／類書／冊府元龜／學較部　凡十二卷／卷五百九十七　學較部一／世業(P.7168-1)
伏湛字惠生琅琊康武人九世祖勝字子賤所謂濟南伏生也湛父理為當世名儒以詩授成帝為高密太傅別自名學為高審王寬傳也寬武帝玄孫廣陵王胥後也湛性孝友少傳父業教授數百人成帝時以父任為博士弟子初自伏生以後世傳經業湛子翕翕子光光子辰辰子無忌無忌亦傳家學博物多識順帝時為侍中永和元年詔無忌與議郎黃景較定中書五經諸子百家藝中書內中之書也
子／類書／冊府元龜／總錄部　凡二百五卷／卷七百五十九　總錄部九／忠二(P.9026-1)
李夷簡為鄭縣丞遇朱泚僭逼德宗違難於奉天泚初揚言將迎車駕逆順未辨俄而遣使速出潼關行至蕐州郵吏李翼縱之不問夷簡謂翼曰朱泚必有異謀前發幽隴兵五千救援襄城皆泚之部曲也今所遣使是必遣往襄城耳上越在外未有防虞若五千之兵倍道兼行不數日而至助泚為逆其為禍也非細不如徑追其使若果挾徵兵之符便宜戮之翼馳往潼關及之鞠騐果有泚符實追襄城之兵也翼言於關將元光光立斬泚使收其符遣使間道獻於行在遂以元光為蕐州刺史元光不舉翼之功時罕知者
子／類書／冊府元龜／總錄部　凡二百五卷／卷七百八十一　總錄部三十一／節操(P.9272-1)
蕭望之字長倩東海蘭陵人也好學治齊詩經京師諸儒稱述焉是時大將軍霍光秉政長史邴吉薦儒生王仲翁與望之等數人皆召見先是左將軍上官桀與盖主謀殺光光既誅桀等後入自備吏民當見者露索去刀兵兩吏挾持索搜也露形體而搜也望之獨不肯聼自引出閤曰不願見吏牽持匈匈光聞之告吏勿持望之既至前說光曰將軍以功德輔幼主以流大化致於治平令太平之化通治四方也是以天下之士延頸企踵爭願自効以輔高明今士見者皆先露索扶持恐非周公相成王躬吐握之理致白屋之意周公攝政一沐三握髮一飯三吐餔以接天下之士白屋謂白盖之屋以茅覆之賤人所居於是光獨不除用望之而仲翁等皆補大將軍史三歲間仲翁至光祿大夫給事中望之以射策甲科為郎射策者謂為難問疑義書之於策量其大小署為甲乙之科列而置之不使彰顯有欲射者随其所取得而釋之以優劣射之言投射也對策者顯問以政事經義令各對之而觀其文辭定高下也署小苑東門侯署補署也
門候至候時而開閉也仲翁出入從蒼頭廬兒皆官府之□□役者也觧在貢禹傳下車趨門傳呼甚寵趨向也下車而向門傳聲而呼待從者甚有尊寵也顧謂望之曰不肯錄錄反抱關為錄錄謂循嘗也言望之能随例搜索以違牾執政不得大官而守門也望之曰各從其志後位至前將軍
子／類書／冊府元龜／總錄部　凡二百五卷／卷七百九十三　總錄部四十三／長者(P.9405-1)
卓茂初辟丞相府吏事孔光光稱為長者時嘗出行有人認其馬茂問曰子亡馬幾何時對曰月餘日矣茂有馬數年心知其謬嘿解與之挽車而去顧曰若非公馬幸至丞相府歸我他日馬主別得亡者乃詣府送馬叩頭謝之茂惟不好爭如此
子／類書／冊府元龜／總錄部　凡二百五卷／卷八百三十九　總錄部八十九／文章三(P.9948-1)
崔光本名孝伯字長仁遷中書侍郎給事黃門侍郎甚為孝文所知待嘗曰孝伯之才浩浩如黃河東注固今日之文宗也太和中依宮商角徵羽本著而為五韻詩以贈李彪彪為十二次詩以報光光又為三百郡國詩以答之凡所為詩賦銘贊及表記啟數百篇五十餘卷
子／類書／冊府元龜／總錄部　凡二百五卷／卷八百四十三　總錄部九十三／知人二(P.9995-1)
崔光為司徒元子孝字季業早有令譽年八歲光見而異之曰後生領袖必此人也又濟南王彧臨淮王之孫也彧字文若少有才學當時甚美光見而謂之曰黑頭三公當此人也又元顯和少有節操歷司徒記室參軍光每見之曰元參軍風流清秀容止閑雅乃宰相之器又趙彥深年十歲曾候光光謂賓客古人觀眸子以知人此人當必遠至
子／類書／冊府元龜／總錄部　凡二百五卷／卷八百四十四　總錄部九十四／守官(P.10014-1)
符璽郎史失姓名昭帝時殿中嘗有怪一夜群臣相驚霍光召尚符璽郎恐有變難故欲收取璽郎不肯授光光欲奪之
郎按劍曰臣頭可得璽不可得也光甚義之明日詔增此郎秩二等眾庶莫不多光
子／類書／冊府元龜／總錄部　凡二百五卷／卷八百七十七　總錄部一百二十七／剛(P.10401-2)
蕭望之字長倩大將軍霍光秉政長史邴吉薦儒生王仲翁與望之等數人皆召見先是左將軍上官桀與蓋主謀殺光光既誅桀等後出入自備吏民當見者露索去刀兩吏挾持望之獨不肯聽自引出閤曰不願見吏牽持匈匈光聞之告吏勿持於是光獨不除用望之而仲翁等皆補大將軍史又元帝曰蕭太傅素剛望之終于太子太傅
子／類書／冊府元龜／總錄部　凡二百五卷／卷八百七十九　總錄部一百二十九／計策二(P.10416-1)
楊翰為前秦苻堅高昌太守堅既死苻丕新立安西呂光自西域還師至于宐禾堅凉州刺史梁熙謀閉境拒之翰言於熙曰呂光新定西國兵彊氣銳其鋒不可當也度其事意必有異圖且今關中擾亂京師存亡未知自河已西迄于流沙地方萬里帶甲十萬鼎峙之勢寔在今日若光出流沙其勢難測高梧谷口水陸之要宐先守之而奪其水彼既窮渴自然投戈如其以遠不守伊吾之關亦可拒也若度此二要雖有子房之策難為計矣地有所必爭真此機也熙
弗從美水令犍為張統說熙曰主上傾國南討覆敗而還慕容垂擅兵河北泓冲寇逼京師丁零雜虜跋扈關雒州郡姦豪所在風扇王綱弛絕人懷利己今呂光回師將軍何以抗也熙曰誠深憂之未知計之所出統曰光雄果勇毅明略絕人今以蕩西域之威擁歸師之銳若猛火之盛於原弗可敵也將軍世受殊恩忠誠夙著立勳王室宐在於今行唐公雒上之從弟勇冠一時為將軍計者莫若奉為盟主以攝眾望推忠義以摠率羣豪則元無異心也資其精銳東兼毛興連王統楊壁集四州之眾掃兇逆於諸夏寧帝室於關中此桓文之舉也熙又不從殺雒于西海以子裔為鷹揚將軍率眾五萬拒光于酒泉燉煌太守姚靜晉昌太守李純以郡降光裔及光戰于安彌為光所敗武威太守彭濟執熙迎光光殺之建威西郡太守索泮奮威督洪池已南諸軍事酒泉太守宋皓等俱為光所殺
子／類書／冊府元龜／總錄部　凡二百五卷／卷九百十四　總錄部一百六十四／酒失(P.10819-1)
後趙徐光為石勒記室參軍石勒如苑鄉召光光醉不至以光物情所湊嘗不平之因此發怒退為牙門勒自苑鄉如鄴徐光侍直慍然攘袂振紛仰視不顧勒因而惡之讓光曰何負卿而敢怏怏邪於是幽光并其妻子於獄
子／類書／冊府元龜／總錄部　凡二百五卷／卷九百四十　總錄部一百九十／不嗣(P.11066-1)
霍光為大將軍而子禹與張安世子千秋俱為中郎將皆將兵隨度遼將軍范明文擊烏桓還謁大將軍光光問千秋戰鬬方畧山川形勢千秋口對兵事畫地成圖無所忘失光復問禹不能記曰皆有文書光由是賢千秋以禹為不才歎曰霍氏世衰張氏興矣及禹誅滅而安世子孫相繼
子／類書／冊府元龜／總錄部　凡二百五卷／卷九百四十一　總錄部一百九十一／殘虐(P.11080-1)
王莽封新都侯既就國杜門自守其中子獲殺奴獲者莽子之名也今書本有作護守者流俗所改爾莽切責獲令自殺莽居攝翟義起兵莽發義父方進及先祖塜燒其棺槨夷滅三族誅及種嗣至皆同坑以棘五毒并葬之司威陳崇奏衍功侯光私報執金吾竇况令殺人况為收繫致其法莽大怒切責光光母曰女自眂孰與長孫中孫長孫中孫莽子字及獲也皆為莽所殺故云然中讀曰仲遂母子自殺及况皆死初莽以事母養嫂撫兄子為名及後悖虐復以示公義焉不舍光罪為公義赦天下書曰方出軍行師敢有趨讙犯法者輒論斬毋須時趨讙謂趨走而讙譁也須待也盡歲止至此歲盡而止於是春夏斬人都市百姓震懼道路反目又翟義黨王孫慶捕得莽使太醫尚方與巧屠共刳剝之刳剖也音枯量度五藏度音徒各反以竹筳導其脉知所終始筳竹搥也音庭云可以治病
子／類書／太平御覽／時序部／卷三十　時序部十五／三月三日(P.272-1)
晉閭丘冲三月三日應詔詩曰暮春之月春服既成升陽潤土冰渙川盈餘萌達壤嘉木敷榮后皇宣遊既讌且寧光光華輦侁侁從臣上蔭丹幄下藉文茵臨池挹盥濯故絜新俯鏡清流仰睇天津藹藹華林巖巖景陽嶪嶪峻宇弈弈飛梁垂蔭倒景若翺若翔浩浩白水汎汎龍舟皇在靈沼百辟周遊激櫂清歌鼓枻行謳聞樂咸和具醉斯柔在昔帝虞德被遐荒千鏚在庭苗人來王今我哲后古聖齊芳惠此中國以綏四方元首既明股肱惟良樂只君子今日惟康
子／類書／太平御覽／皇王部／卷八十八　皇王部十三／漢二／孝武皇帝(P.548-1)
後漢班固武帝述曰世宗曄曄思弘祖業疇咨熙載髦俊並作厥作伊何百蠻是攘恢我疆宇外愽四荒武功既抗亦迪斯文憲章六學統一聖真封禪郊祀祭旅百神恊律改正饗茲永年
魏陳王曹植漢武帝賛曰世宗光光文帝是攘威震百蠻恢拓土疆簡定律曆辨修舊章封天禪土功超百王
周庾信漢武帝聚書賛曰獻書路廣藏書柱開秦儒出谷漢簡吹灰芝泥即土玉匣封來坐觀風俗不出蘭臺
子／類書／太平御覽／皇親部／卷一百四十　皇親部六／後魏二／宣武胡皇后(P.810-2)
宣武胡皇后
後魏書曰宣武靈皇后胡氏安定臨涇人司徒國珎之女后母皇甫氏產后之日赤光四照京兆北山縣有趙胡者善於卜相國珎徃問之胡云賢女有大貴之表方為天地母生天地主勿過三人知也后姑為尼頗能講道世宗初人講禁中積數世諷左右稱后姿行世宗聞之乃召入掖庭為承華世婦而椒庭之中以國舊制相與祈祝皆願生諸王公主不願生太子也惟后每謂夫人等言天子豈可獨有兒子何緣畏一身之死而令皇家不育冢嫡乎及肅宗在孕同列猶以故事相恐勸為諸計后固意確然幽夜獨誓云但使所懷是男次第當長子生身死所不辭也既誕肅宗進為充華嬪先是世宗頻喪皇子自以春秋長矣深加慎護為擇乳母皆取良家冝子者養於別宮皇后及充華嬪皆莫得而撫視焉及肅宗踐祚尊后為皇太妃後尊為皇太后臨朝聽政猶稱殿下令以行事後改令稱詔羣臣上書曰陛下自稱曰朕太后以肅宗冲幼未堪親祭欲傍周禮夫人與君交獻之義代行祭禮訪尋故式門下召
禮官愽士議以為不可而太后欲以惟慢自鄣觀三公行事重問侍中崔光光便據漢和熹鄧后熹音熙薦祭故事太后大悅遂攝行祠祀太后性聦悟多才藝姑既為尼幼相依託略得佛經大義親覽萬機手筆断决幸西林園法流堂命侍臣射不能射者罰之又自射針孔中之大悅賜左右布帛有差先是太后勑造申訟車時復御焉出自雲龍大司馬門從宮西而北入自千秋門以納寃訟又親策孝秀州郡計吏於朝堂太后與肅宗幸華林園宴羣臣于都亭曲水令王公以下賦七言詩太后詩曰化光造物含氣貞肅宗詩曰恭巳無為賴慈英王公以下賜帛有差太后父薨百寮表請公除太后不許尋幸永寧寺觀建剎於九級之基僧尼士女赴者數萬人後幸左藏公主嬪女巳下從者百餘人皆令任力負布絹即以賜之尋幸闕口溫水登雞頭山自射象牙簮一發中之勑示文武時太后得志逼幸清河王懌媱亂肆情為天下所惡領軍元又長秋卿劉騰等奉肅宗於顯陽殿幽太后於北宮於禁中殺懌自劉騰死义又寬怠太后與肅宗及高陽王雍為計解又領軍太后復臨朝大赦改元自是朝政踈緩威恩不立天下牧守所在貪惏音嵐鄭儼寵私宮掖勢傾海內李神軌徐紇並見親待一二年中位緫禁要手握王爵輕重在心宣滛於朝為四方之所厭穢文武懈體所在亂逆土崩魚爛始於此矣及武太元年𠇍朱榮稱兵渡河太后盡召明帝六宮皆令入道太后亦自落髮榮遣騎拘送太后及幼主河陰太后對榮多所陳說榮拂衣而起太后及幼主並沉於河水太后妹馮翊君收瘞於雙靈寺武帝時始葬以后禮而追加謚焉又曰靈太后頗事莊飾數出遊幸元順面諍曰禮婦人夫喪
自稱未亡人首去珠珥音餌衣不被綵陛下母臨天下年垂不惑過修容飾何以示後世靈太后慙而還入召順責曰千里相徵豈欲眾見辱也順曰陛下盛服炫容不畏天下所笑何耻臣之一言乎
子／類書／太平御覽／皇親部／卷一百四十八　皇親部十四／太子三(P.850-1)
又曰肅宗孝明帝諱詡世宗第二子也延昌元年立為皇太子二年世宗幸東宮召崔光與黃門甄琛廣陽王淵等並賜坐詔光曰卿是朕西臺大臣當今為太子師傅光起拜固辭詔不許即命肅宗出從者十餘人勑以光為傅之意令肅宗拜光光又拜辭不當受太子拜復不蒙許肅宗遂南面再拜詹事王顯啟請從太子拜於是宮臣畢拜光北面立不敢荅拜唯西面拜謝而出
子／類書／太平御覽／皇親部／卷一百五十二　皇親部十八／公主上(P.870-1)
又曰皇女義王建武十五年封舞陽公主適延陵鄉侯大僕梁松舞陽縣屬潁川郡松梁統之子其傳云尚光武女舞陰公主又鄧訓傳舞陰公主子梁扈有罪與交通此云舞陽誤松坐誹謗誅
又曰皇女中禮十五年封𣵀陽公主適顯親侯大鴻臚竇固𣵀陽屬南陽郡顯親縣屬漢陽郡固竇融子肅宗尊為長公主皇女紅夫十五年封館陶公主適駙馬都尉韓光光坐與淮陽王延謀反誅
又曰館陶公主為子求郎明帝不許而賜錢千萬謂羣臣曰郎官上應列宿出宰百里有非其人則民受其殃是以難之也
又曰明帝永平二年少府陰就子豐殺妻酈邑公主就坐自殺
子／類書／太平御覽／居處部／卷一百七十四　居處部二／室(P.978-1)
又曰武帝為竇太主置酒宣室使謁者引內董君是時東方朔陛㦸殿下辟㦸而前曰董偃斬罪三安得入乎上曰何謂也朔曰偃以人臣私侍公主其罪一也敗男女之化而亂婚姻之禮傷王制其罪二也陛下冨於春秋積思於六經留神於王事馳騖於唐虞折節於三代偃不遵經勸學反以靡麗為右奢侈為務盡狗馬之樂極耳目之欲行邪狂之道經滛辟之路是乃國家之大賊人主之大蜮師古曰蜮魅也音或說者以為短狐非也短狐射工用於此不當其義今俗猶言魅蜮矣偃為滛首其罪三也上默然不應良久曰吾業巳設飲後而自改朔曰不可夫宣室者先帝之正處也非法度之政不得入焉故滛亂之漸其變為篡是以堅貂為滛而易牙作患慶父死而
魯國全管蔡誅而周室安上曰善有詔止更置酒北宮引董君從東司馬門入更名東交門蘇林曰以偃從北門入交會於內故以名之也賜朔黃金三十斤董君之寵由是日衰又霍光傳曰蓋主等奏廢光光聞止晝室中不敢入帝召入慰勉之注晝室近臣計晝之室師古曰雕晝之室也
子／類書／太平御覽／職官部／卷二百六十二　職官部六十／良太守下(P.1356-1)
益部耆舊傳曰張霸字伯饒為會稽太守舉賢士勸教講授一郡慕化但聞誦聲又野無遺寇民語曰城上烏嗚哺父母府中諸吏皆孝子
鍾岏良吏傳曰王堂字敬伯廣漢郪人也為汝南太守屬
城多闇弱堂簡選四部督郵奏免四十餘人以陳蕃為功曹應嗣為主簿教曰簡覈眾職委功曹拾遺補闕仰恃明俊古人有言勞於求賢逸於得士太守不敢妄有符教
崔氏家傳曰崔寔除五原太守郡處邊陲不知耕桑之業民多飢寒之患於是乃勸人農種教其織絍以賑貧窮民用獲濟號曰神惠焉
桓階別傳曰上巳平荊州引為主簿每有深謀疑事嘗與君籌之或日𣅔忘食或夜坐徹旦擢為趙郡太守會郡寮送之上曰北邊未清以卿威能震敵德懷遠人故用相煩是亦寇恂河內之舉階在郡時俸盡食醬酻上聞之數戲之曰卿家醬頗得成不耶詔曰昔子文清儉朝不謀夕而有脯粮之秩宣子守約簞食魚飱而有加梁之賜豈况光光大魏冨有四海棟宇大臣而有蔬食非吾所以禮賢之意也其賜射鹿師二人并給媒齊人謂麴孽為媒
子／類書／太平御覽／兵部／卷三百五十二　兵部八十三／㦸上(P.1747-1)
晉書曰賈后字南風初為太子妃性酷虐嘗手殺數人或以㦸擲孕妾子隨刃墮地帝聞之大怒欲廢之
又曰楊駿字文長為賈后所誅初溫縣有人如狂造書曰光光文長大㦸為牆毒藥雖行㦸還自傷及駿居內府以㦸為衛至兵入駿府逃于馬廐以㦸殺之
又曰裴楷有知人之鑒謂鍾會如觀武庫森森見矛㦸在前
王隱晉書曰上聞賈妃酷妬㦸擿諸孕子者皆墮巳治金　墉城當廢之趙粲救於內荀勗請於外故不廢焉
又曰祖逖軍大飢進據食犬丘城樊雅遣六十餘人入逖營拔㦸楯大呼向逖逖軍人夜不知何賊多少皆欲散走
子／類書／太平御覽／人事部／卷三百七十四　人事部十五／鬚髯(P.1853-1)
崔鴻前趙錄曰劉聰以讒慝故誅詹事曹光光臨刑舉止自若謂刑者曰取席敷之無令土污吾鬚
又曰劉元海姿儀魁偉身長八尺四寸鬚長三尺餘當心有赤毫三根長三尺六寸
又前秦錄曰符堅每日自王丞相薨後鬚髮中白王丞相猛也
宋書曰山陰公主淫恣見褚彥回悅之以白帝帝令就之彥回不從主曰君髭鬚如戟何無丈夫意
南史曰宋武帝狎侮群臣各有稱目多鬚者謂之羊
三國典略曰齊許惇長鬚垂至帶省中號為長鬣公文宣甞因酒酣握惇湏稱羙遂以刀截之唯留一握惇不敢復長人號為齊髯公
又曰侯景使宋子仙等執梁湘東王世子方諸及中撫軍長史鮑泉司馬虞預于郢州是日子仙等至百姓奔告方諸以五色雜綵編鮑泉白鬚對之雙六弗之信也告者既眾方命闔門縣門未下子仙巳入方諸等膜拜而鮑泉遁于牀下子仙窺見泉素髯間綵疑愕憚之及其被執莫不驚笑
子／類書／太平御覽／人事部／卷四百三十一　人事部七十二／儉約(P.2114-2)
桓階別傳曰階為趙郡太守時俸盡食醬上聞之數戲曰卿家作醬頗得成不詔曰光光大魏富有四海棟梁大臣而有蔬食非吾所以禮賢之意也其賜射鹿師二人并給媒弩
三輔决錄曰前隊大夫有范仲翁鹽豉蒜果共一筩言其麤儉也
會稽典錄曰陳脩字奉先遷為豫章守性清潔恭儉十日一炊不燃官薪
殷康明慎曰古人云驕奢人之殃恭儉福之塲
古今善言曰靈帝時欲用羊續為三司而中官求其賂續出黃帋補袍以示使者
延篤與李文德書曰吾食赤烏之䴸麥飲化益之玄醴折張鶱大苑之蒜歃晉國郇瑕氏之鹽
魏武令曰吾衣被皆十歲也歲歲解浣補納之
衛顗奏曰武皇帝之時後宮食不重肉衣不錦繡茵席不緣物無丹漆用能平定天下遺福子孫
子／類書／太平御覽／人事部／卷四百三十二　人事部七十三／強記(P.2121-2)
強記
禮記曲禮曰愽聞強識謂之君子
漢書曰上行幸河東甞亡書一篋張安世憶記之後得書以相校無所遺失安世長子千秋為中郎將將兵隨渡遼將軍范朋友擊烏桓還謁大將軍光光問千秋戰闘方略山川形勢千秋口對兵事畫地成圖無所忘失
東觀漢記曰虞延字君大為郡督郵光武東巡路由小黃高帝母昭靈后園陵在焉詔呼延引見問園陵之事延占對可觀其陵株梓皆識其數爼豆犧牲頗曉其禮
謝承後漢書曰應奉常從彭城相袁賀時出行閉治車師門內出半面視奉奉即委去別後數十年於道路見車師識而呼之
子／類書／太平御覽／人事部／卷四百三十三　人事部七十四／勇一(P.2123-1)
又曰楚於期奔燕丹計無所出鞠武曰燕有田光先生者其為人智深而勇抗可與太子因謁光光言荊卿太子曰願因先生得結交於荊卿可乎田光曰敬諾即起趍出太子送之至門戒曰丹所報先生言者國大事也願先生勿洩也田光跪而笑曰諾見荊軻曰光與子相善燕國莫不知今太子聞光壯盛之時不知吾形巳不逮也幸而教之曰燕秦不兩立願先生之留意光竊不自外言足下於太子願足下過太子於宮荊軻曰謹奉教田光曰吾聞之長者為行不使人疑之今太子告光曰所言國之大事也願先生勿洩也是太子疑光也夫為行而使人疑之非節也欲自殺以激荊卿曰願足下急過太子言光已死明不言也因遂自刎
又曰秦將李信年少壯勇嘗以兵數千逐燕太子丹至於汙水卒得破丹
子／類書／太平御覽／逸民部／卷五百九　逸民部九／逸民九(P.2447-1)
又曰伯成子高不知何許人也唐虞時為諸侯至禹復去而耕禹徃趍而問曰昔堯治天下吾子立為諸侯堯授舜舜授予吾子去而耕敢問其故何耶子高曰昔堯治天下至公無私不賞而民勸不罰而民畏今子賞而不勸罰而不畏德自此衰刑自此作夫子盍行無留吾事偘偘然遂復耕而不顧
又曰卞隨務光者不知何許人湯將伐桀因卞隨而謀曰非吾事也湯遂伐桀以天下讓隨隨曰后之伐桀謀於我
必以我為賊也而又讓我必以我為貪也吾不忍聞乃自投桐水又讓務光光曰廢上非義殺民非仁無道之世不踐其土况於尊我哉乃抱石而沉廬水
又曰小臣稷者齊人抗厲希古桓公三徃而不得見公曰吾聞士不輕爵祿無以易萬乘之主萬乘之主不好仁義無以下布衣之士於是五徃乃得見焉
子／類書／太平御覽／服章部／卷六百九十八　服章部十五／屧(P.3247-2)
屧音燮
宋書曰袁粲為丹陽尹步屧白陽郊野間遇一士人便呼與飲明日此人謂被知到門求進粲曰昨飲酒無偶聊相要耳竟不與相見
齊書曰江泌字士倩濟陽人也少貧好學書則斫屧為業夜則讀書隨月光光斜則握卷升屋
梁書曰臨川王宏奢侈過度後庭數百十人皆極天下之選所倖江無畏服玩侔於齊東昏潘妃寳屧直千萬
子／類書／太平御覽／咎徵部／卷八百七十八　咎徵部五／雹(P.4032-2)
宋書曰文帝元嘉三十年五月盱眙雨雹大如鷄卵明年冬太子劭兵亂
隋書曰梁武帝大通年四月雹時帝數捨身作奴為沙門所制陰愶陽之應
崔鴻十六國春秋曰後趙石勒時暴風大雨雹震建德殿端門襄國市西門倒殺五行電起西河大如鷄子平地三尺洿下丈餘行人禽獸死者萬數歷千餘里樹禾催折禾稼蕩然勒問徐光光曰去年不禁寒食介推帝鄉之神也歷代所尊故有此災
又曰石遵時雨雹大如盂升立百餘日為石鑒所殺鑒為冉閔殺之
隋書曰陳宣帝太建二年六月大雨雹十年四月又大雨雹始興王叔陵剌後主於喪次據東府反俄而伏誅
子／類書／太平御覽／咎徵部／卷八百七十九　咎徵部六／陰(P.4036-1)
陰
漢書五行志曰昭帝無嗣立昌邑王賀賀即位天陰晝夜不見日月賀欲出光祿大夫夏侯勝當車諫曰天久陰而不雨臣下有謀上者陛下欲何之賀怒縛勝以屬吏吏白大將軍霍光光時與車騎將軍張安世謀欲廢賀光讓安世以為泄語安世實不泄召問勝勝上洪範五行傳曰皇之不極厥罰常陰時則有下人伐上不敢察察言故云臣下有謀光安世讀之大驚以此益重經術士後數日卒共廢賀此常陰之明効也
晉書曰吳孫亮時沉陰不雨三十餘日時將誅孫綝謀泄綝以兵廢亮
又曰孫皓時久陰不雨太史奏將有陰謀皓驚懼時陸凱等欲謀廢不遂皓既肆虐群下多懷異圖終降晉
崔鴻十六國春秋曰前秦符堅時久陰不雨俄為符堅廢而殺之
隋書曰文帝開皇末久陰不雨是時獨孤皇后與楊素謀廢太子為庶人而後殺之立晉王廣為太子
唐書曰睿宗先天二年四月陰至六月一百餘日至七月三日誅竇懷貞等十七家方晴
子／類書／太平御覽／羽族部／卷九百一十八　羽族部五／雞(P.4202-1)
魏收後魏書曰崔光字長仁東清河鄃人也正始元年夏有典事史元顯獻四足四翼雞詔散騎侍郎趙邕以問光光表曰翅足眾多亦羣下相扇動之象離而未足大脚弱差小亦其勢尚微易制御也武帝覽之悅後數日而茹晧等並以罪失伏法於是禮光逾重
又曰傳乾受嗜雞肉葵菜食傅靈越乃為作之下以毒藥乾愛飯還而卒
北史曰宋世良為清河太守發姦擿伏有若神明甞有一吏休滿還郡食人雞豚又有一幹受人一帽又食二雞世良叱而語之吏幹叩頭伏罪於是上下震悚莫敢犯禁
又曰齊彭城王浟為滄州剌史有隰沃縣主簿張達甞詣
州夜投人舍食雞羹浟察知之守令畢集浟對眾曰食雞羹何不償價直也達即伏罪合境号為神明
史／地理／宋元方志叢刊／長安志　宋宋敏求　纂修／卷四／宮室二／漢中(P.92-2)
甘泉宮漢書曰甘泉山名應邵曰甘泉在馮翊雲陽縣文帝三年五月上幸甘泉師古曰甘泉在雲陽本秦林光宮晉灼曰雲陽甘泉黃帝以來祭天圓邱處也武帝常以五月避暑八月乃還漢書又曰齊人李少翁言上即欲與神通宮室被服非象神物不至乃作甘泉宮中為臺畫天地秦一諸鬼神而置祭具以致天神揚雄傳甘泉本秦之林光宮而武帝復增通天高光迎風宮關中記曰林光宮一曰甘泉宮秦所造在今池陽縣西北故雲陽縣甘泉山上周回十餘里有銅人二枚在門外三輔黃圖曰甘泉宮漢武帝建元中增廣之周回一十九里中有牛首山漢官儀注曰甘泉通天臺去長安三百里望見長安城黃帝以來圓丘祭天處開山圖曰雲陽先王之墟也中有神書鐵券玉石之記十道志曰今按甘泉谷北岸有古槐樹在故宮之南雲陽宮記曰甘泉宮北有槐樹今謂之玉槐樹根幹盤時三二百年木也耆舊相傳咸以為此樹即揚雄甘泉賦所謂玉樹青蔥者也沅按漢官儀一作漢舊儀去長安三百里一作二百里甘泉山名是漢書音義葢即臣瓚之說不得目為漢書又邢承宗西征賦注云水名前殿漢官儀注曰武帝於甘泉宮更置前殿始廣諸宮室有芝生甘泉殿邊房中漢舊儀曰芝有九莖金色綠葉殊實夜有光乃作芝房之歌紫殿三輔黃圖曰漢武帝起紫殿雕文刻鏤黼黻以玉飾之成帝永始四年行幸甘泉郊泰畤神光降於紫殿西京雜記曰武帝設雲帷雲幄雲幕於甘泉紫殿世謂為三雲殿連緜四百餘里三輔故事曰北至甘泉九嵕南至長楊五柞連緜四百餘里三輔黃圖云緣山谷行至雲陽三百八十里入右扶風周□五百四十里萬靈明庭漢書曰黃帝郊雍上帝宿三月鬼臾區號大鴻卜死葬雍故鴻冡是也其後黃帝接萬靈明庭明庭者甘泉也蘇林曰今雍有鴻冡諸侯邸史記曰黃帝治明庭甘泉
也方士多言古帝王盡都甘泉者其後黃帝又朝諸侯甘泉甘泉作諸侯邸通天臺史記公孫卿曰仙人好樓居於是上令長安則作蜚廉桂觀甘泉則作益壽觀使卿持節設具而侯神人乃作通天莖臺置祠具其下求招來神仙之屬於是甘泉更置前殿始廣宮室夏有芝生殿房內中徐廣曰通天莖臺在甘泉漢書曰武帝元封二年作甘泉通天臺師古曰言此臺高上通于天漢舊儀曰通天臺高三十丈望雲雨悉在下去長安三百里望見長安城黃帝已來祭天圓丘處武帝祭天上通天臺舞八歲童女三百人置祀祠招仙人祭天已令舞通天臺以候天神既下祭所若大流星乃舉烽火而就竹宮望拜神光漢儀注上有承露仙人掌擎玉杯承雲表之露元鳳閒臺自毀榱桷皆化為龍鳳隨風雨飛去西京賦曰通天眇而竦峙經百常而莖擢上班華以交紛下刻峭其若削關中記左有通天臺高三十餘丈祭天時於此候天神下也益壽館延壽館二館見前或作觀沅按史記封禪書作觀竹宮漢書曰武帝用事甘泉圓丘昏祠至明夜常有神光光如流星止集于祠壇天子自竹宮而望拜師古曰漢舊儀云竹宮去壇三里高光宮甘泉有高光宮洪厓宮旁皇觀儲胥觀弩阹宮棠棃宮師得宮漢書注師古曰棠棃宮在甘泉苑垣外師得宮在雲陽界其餘皆甘泉苑垣內之宮觀阹音袪張揖曰棠棃宮在雲陽東南三十里石闕觀一作石關封巒觀亦曰三巒鳷鵲觀鳷一作枝露寒觀四觀武帝建元中作在雲陽甘泉宮外沅按此張揖之說仙人觀三輔黃圖曰秦林光宮仙人觀緣山谷行至雲陽三百八十里入右扶風周回五百四十里迎風館漢書曰武帝因秦林光宮元封二年復增通天迎風儲胥露寒壽宮漢書曰武帝病瘉起幸甘泉置壽宮又置壽宮北宮張羽旗設共具以禮神君臣瓚曰壽宮奉神之宮也通靈臺漢武帝內傳曰鉤弋夫人既殯香聞十餘里帝哀悼疑其非常人也乃起通靈臺於甘泉常有一青鳥集臺上往來
右甘泉宮
史／地理／宋元方志叢刊／景定建康志　宋馬光祖　修　周應合　纂／卷四十六／祠祀志三／寺院(P.2073-1)
【嚴因崇報禪寺】即景德【棲霞寺】在今城東北之攝山去城四十五里
【考證】齊永平七年明僧紹捨宅為寺見江揔持碑明僧紹宋泰始中遊此山刊木結茅二十許年遂捨為寺
○寺有舍利塔乃隋文帝葬舍利處
○唐高祖改為功德寺增治梵宇四十九所樓閣延袤殿宇鱗次高宗御製明隱君碑改為隱居棲霞寺御書寺額有碑尚存字不可辯武宗會昌中廢宣宗大中五年重建
○南唐高越林仁肇建塔徐鉉書額曰妙因寺
○國朝太平興國五年改為普雲寺景德五年又改為棲霞禪寺元祐八年六月改賜今額為參政簡翼張公璪功德寺
○左有千佛嶺後有天開巖碧鮮亭白雲庵迎賢石醒石中峯澗石房白雲泉亦名品外泉寺前有明僧紹高越墓寺中古碑及時賢題詠頗多山中南谷昔有天台止觀
寺高僧法曠嘗於寺紫湓峯下建般若堂演大論有虎穴寺在山中峯齊王融有游虎穴寺詩○【宋景文祁】雞蹠集云南齊棲霞寺大明法師好談論手執松枝為談栝隋文帝仁壽二年送到舍利天下凡八十一州分而造塔蔣州棲霞其一也○唐則天建舍利塔於青龍山之巔唐末焚毀○寺有金銀銅像背記略云維大唐景龍二年四月八日洛州大福先寺前棲霞寺在比丘曇一於潤州江寧縣明隱君經坊內鑄瀉金銀銅釋迦像三軀奉為高宗皇天大帝則天大聖皇后應天神龍皇帝云○又有石像在千佛嶺棲霞詩注云明隱君與度法師講無量壽經西峯石壁中夜發光光中現無量壽佛自爾捨家財鑿巖造大像坐高五丈觀音勢智立像高三丈五寸○宋齊七帝造石佛千尊所謂千佛嶺○【周繇】栖霞寺贈月公明家不用買山錢施作清池種白蓮松檜老依雲外地樓臺深鎖洞中天風經絕頂迴疏雨石倚危屏挂落泉欲結茅庵伴師住肎饒多少薜蘿煙○【劉長卿】東峯尋南齊明徵君故居山人今不見山鳥自相從長嘯辭明主終身臥北峯泉源通石徑磵戶掩塵容古墓依寒草前朝寄老松風雲生斷壁萬壑遍疏鍾惆悵空歸去猶疑林下逢○【李頻】居與鳥巢鄰日將巢鳥親多生從此性久集得無身樹老風終夜山寒雪見春不知諸祖後傳印與何人○【權德輿】清論月輪低閑吟茗花熟又巖花點寒溜石磴掃春雲○【張暈】躋險入幽林翠微含竹殿○【李紳】鳥噪啄秋果翠深衘素魚○【李司徒建勳】養花天氣近平分瘦馬來敲白下門時色未開山意遠春容猶淡月華昏琅邪冷落存遺跡籬落稀疏帶舊村此地幾經人聚散只今王謝獨名存○【知府事王隨】翠巘聳層雲珍祠古迹存獲登千佛嶺仰荷九天恩塔影凌虛閣鍾聲度遠村僧言前太守罕有到松門○虛牕殘燭明欹枕旅懷清永夜起松籟滿山疑雨聲吟餘閑景象道勝小榮名鍾罷星□
曙悠悠迴斾旌○【楊虞部備】一炷香銷百和焚有時鍾磬梵天聞上方結草如高枕不獨棲霞可臥雲○【王荊公安石】遊棲霞庵約平甫至泐泐林間路蕭蕭物外僧高陰涼易入閑貌老難增官事真傷錦君恩更飲冰永曰此山下終欲忤陳登○【知府葉清臣】僊峯多靈草近在東北維僧紹昔捨宅揔持嘗作碑高風一緬邈廢宇亦陵遲清泉潄白石霏霧蒙紫芝松蘿日蕭寂猿鳥自追隨游人尠或詣隱者誰與期支郎篤清尚千里孤雲飛覽古玩青簡尋幽窮翠微顧予符戟守出宿簡書違憑師訪陳迹賸作攝山詩○【谷倪子】去郭六十里閑遊避世譁不將仙鶴伴還用白牛車草木隱君宅香燈古佛家幾多吟景致無限筆光華泉想尋新眼茶應發嫩芽遙知碧巖上舉手拂烟霞○【□□□】山川四絕自來誇茅屋荊扉三數家須有高人繼肥遁莫疑僧室擅棲霞○【知府趙師龍】尋幽訪古到巖前仰視雲霞接梵天六代興王那復在千身化佛尚依然老松欲作蒼龍去怪石常如猛虎眠已覺塵勞變清淨何當築室向危巔○【上元趙知縣伯晟】棲霞境界何清壯嶽立五峯如列障三徵不復見高人千刻尚能瞻寶相摩空老木韵秋聲雲屋天巖滿意行夜闌風定月將午門外呦呦聞鹿鳴
史／地理／宋元方志叢刊／咸淳臨安志　宋潛說友　纂修／校栞咸淳臨安志札記上(P.4246-1)
卷之二十五
自其西忠惠文集自上有登字平盈盈集林竪指竪宋本注廟諱避英宗嫌名以集補峰閒峰宋闕以集補翠桱桱集檉道溜溜集流凡茶出北苑宋脫茶字以集校已之者已宋紀以集校金鞍鞍蘇集鞭紀事載此詩與集合回旋旋以集補來叩門來集朝紀事與集合投林林集村紀事與集合世路路集議紀事與集合困睡睡集臥天一握天宋誤山以集校集注古語云孤雲兩角去天一握遠徵徵以集補馴兔馴以集補屢欲集未要縈旋旋以欒城集補屢出出宋誤上以集校迷顛迷集摧相挹挹集抱飛烏鳶飛集來此處宋誤處處以集校猶未遠遠集好最深處處集秀水秀秀集驚下上雞助集上下狌鼯狌宋誤猩以集校探窮集窮探紫柏柏宋誤陌以集校累巢巢宋誤樵集亦誤琴趣改海光光集水將軍木木蘇集樹志避改石照照集鏡志避翼祖嫌名改垂霤山垂晉書許邁傳懸志避始祖嫌名改朗山宋不出朗注聖祖諱按宋追尊始祖元朗為聖祖下朗瞻山同亘野王亘蘇集桓志避欽宗名去木旁下亘伊盤亘同入臨安西山宋脫臨字以晉書許邁傳校盤亘九仙山在縣四十二里　盧本
縣下增西字琴趣本四改西按九仙山縣圖不載總圖在縣西北年年蘇集垂垂猶歌猶宋獨以集校
史／地理／宋元方志叢刊／咸淳臨安志　宋潛說友　纂修／校栞咸淳臨安志札記中(P.4255-2)
卷之五十六
淩家橋西西淳祐志東御書閣在宋下闕先賢祠堂　東知制誥射公下淳祐志有侍郎郎公持正持宋誤特盧改性　養心宋脫但存空行以夢粱錄補風之德行古靈集及淳祐志之下有以字人皆有此心慈湖集重此心二字而一木也木宋誤本以集校時而習集重時字故每止絕集重每字流光光淳祐志先先王仁義道德之澤王宋誤生各鈔改約一千三百餘貫蘇集約計一千四百六貫九百八十三文二百六十貫集二百八十一貫三百九十七文同動以百萬計集無百字九十九貫集八十九貫置擇能賢賢宋誤院各鈔改恈恈同年見荀子榮辱篇注愛欲之貌孫延直縣令門作延直章得一縣令門作德一忠信之者立有當是忠信之者必有有閌閌宋誤誾今校改鄉社鴻慶集同成化志社作射蓋嘗嘗宋誤常以集校無媿於中而已下署紹興十六年六月日晉陵孫某記方熙重建成化志方上有令字新城縣地所載極略按成化志紹興中令陸演重建鳳山孫清撰記紹熙閒令劉景脩重修錢厚為記慶元閒又修之後主薄謝夢生又修之自為記令錢壁置學田自為記令唐大本增置學田邑人于柔為
記要一胥吏要宋誤妄繡谷校益以知益宋誤蓋各鈔改三代共之成化志上有學則二字如是焉以基之下有如是焉以字之六字事長有不足於敬與下有或為人謀而不忠與朋友交而不信與二句主其役者某某作主學南豐曾伋駕設有堂駕設作講論其維古靈集淳祐志並作維其
史／地理／宋元方志叢刊／乾道四明圖經　宋張津　等纂修／卷十／記二／開元寺觀音記陳瓘(P.4946-1)
開元寺觀音記
陳瓘
明州開元寺大悲院千手千眼觀世音像木工孔仁謙所造也仁謙巧由夢授藝絕一世杭明二像皆出其手在武林者檀供之盛與天竺等開元之像寂無供事崇寧中住持比丘法中始集眾緣以黃金塗飾易故為新而比丘法臣繼主斯剎汲引同行修大悲懺諷圓通門以為佛事道場嚴淨四眾隨喜覩相者生敬聞偈者起信遠遊之士未還家者明了歸途必由此矣乃知但弄音文功不虛棄况了名句之味而入不思議首楞嚴之境乎首楞嚴三昧之主觀世音圓通之最不證此定流
轉不止不入此門不超餘學未有無因而得不聞而成者也觀世音聞道之初因入流相聞復翳除塵銷覺淨淨極先達寂照含空非文可詮而不離文字世相常住相不自顯一向多聞則阿難遭先梵之況一向無聞則天蔭墮後有之苦然則無聞多聞其病一也病在乎人非聞之咎聞聞於未聲之前思修於既聞之後一處休復羣用皆息往古先覺斯門已成今人圓明古猶今也未來學人當依是法從中證者豈惟觀音法臣以律為師兼學台教而能諷習了義叩擊斯門葢天台四教以質多為宗南山三部以木叉為本木叉立而定慧自足慮知正而止觀俱安旋倒聞之機息循聲之妄非涅槃一路不得其門而入矣智者以涅槃聞聞之義演為生生四句訶智良臨終之問迴平生兜率之習其所取者聞聞而巳南山常念觀音委質淨土二教徧行於吳越十念尤盛於四明厭存者方詣化城真離者既達寶所淺深同說不出此門無量壽壽齊虛空常寂光光融彼此權實異說究竟同歸方便多門其歸一也仁謙造化勝像歲月久矣像之新故亦同一時聞聞而思修者當自得焉大觀二年八月初八日記
史／地理／宋元方志叢刊／至大金陵新志　元張鉉　纂修／卷十一下／祠祀志二／寺院(P.5698-1)
嚴因崇報禪寺即景德棲霞寺在今城東北之攝山去城四十五里齊永平七年明僧紹捨宅為寺見江總寺碑僧紹自宋泰始中游此山刊木結茅二十許年遂捨為寺寺有舍利塔乃隋文帝葬舍利處唐高祖改為功德寺增治梵宇四十九所樓閣延袤殿宇鱗次高宗御製明隱君碑改為隱君棲霞寺御書寺額有碑尚存字不可辨武帝會昌中廢宣宗大中五年重建南唐高越林仁肇建塔徐鉉書額曰妙因寺宋太平興國五年改為普雲寺景德五年又改為棲霞禪寺元祐八年改賜今額為叅政簡翼張璪功德寺左有千佛嶺後有天開巖碧蘚亭白雲庵迎賢石醒石中峯澗石房白雲泉亦云品外泉寺前有明僧紹高越臺山中南谷昔有天台止觀寺高僧法曠嘗於山紫湓峯下建般若堂演大論有虎穴寺在山中峯齊王融有游虎穴寺詩宋景文祁雞蹠集云南齊棲霞寺大明法師好談論手執松枝為談柄隋文帝仁壽二年送到舍利天下凡八十一州分造塔蔣州棲霞其一也唐則天建舍利塔於青龍山之巔唐末焚毀寺有金銀銅像背記畧云維大唐景龍二年四月八日洛州大福先寺前棲霞寺主比丘曇一於潤州江寧縣明隱君經坊內鑄瀉金銀銅釋迦像三軀奉為高宗皇天大帝則天大聖皇后應天神龍皇帝云又有石像在千佛嶺棲霞詩注云明隱君與度注師講無量壽經西峯石壁中夜發光光中現無量壽佛自爾捨家財鑿巖造大像坐高五丈觀音世智立像高三丈五寸宋齊七帝造石佛千尊所謂千佛嶺高僧傳云擇僧祐性巧攝山大像剡縣石佛等並祐經始
史／地理／宋元方志叢刊／嘉泰會稽志　宋沈作賓　修　施宿　等纂／卷十五／相輔／高僧(P.7004-2)
高僧
竺潛字法深隱剡山晉哀帝兩遣使致之至建業𥳑文尤師禮之劉惔見於𥳑文坐中嘲曰道人亦遊朱門乎潛曰君自見朱門耳貧道以為蓬戶還山支遁求買沃州小嶺世說作因人就深公買印山潛曰欲來當給不聞巢由買山而隱也
支遁字道林入剡中謝安守吳興以書抵遁曰山縣閑靜計不減剡幸副積想王羲之在會稽聞遁名見之乃定交遁還剡路由稽山羲之詣遁延住靈嘉寺入沃洲嶺建精舍晚移石城山棲光寺至山陰講維摩許詢為都講賓主之辨相尋無窮世說又載諸人士及林法師竝在會稽西寺講王苟子在焉許掾便往西寺與王論理共決優劣有遺馬者受之有譏之者遁曰吾愛其神駿有餉鶴者曰冲天之物寧當為耳目之玩遂放之世說云支公好鶴住剡東𪨫山山去會稽二百里嘗經餘姚隖曰謝安石相從至此未嘗不移旬今觸情是愁耳歿葬隖中
于法開遊石城住元華寺又移白山靈鷲寺與支公爭色空義弟子法威最知名開嘗使威出都當還山陰世說作使過會稽曰道林正講小品將無往見之耶威曰諾既至遁方捉塵威致難攻之遁曰君乃受人寄載來耶
竺法崇有律學精於法華經居剡之葛峴山茅茨㵎飲孔淳之訪之信宿不去神思傾豁
竺法曠晉興寧中東遊禹穴放情山水至若邪愛孤潭欲就岩為廬孝武帝欽其為人迎至京師止長干寺以師事之
竺道壹依止虎丘學徒蟻慕若邪山有白道猷者以詩寄之曰連峯數千里修林帶平津雲過遠山翳風至梗荒榛茅茨隱不見雞鳴知有人閑步踐其徑處處見遺薪始知百世下猶有上皇民壹得詩欣然往訪猷信宿而歸嘗從都下還東山經吳中雪下未甚寒諸道人問在道所經壹公曰風霜固所不論乃先集其慘澹郊邑正自飄瞥林岫便巳皓然
釋道慧餘姚人讀遠公傳慕其為人遊廬山卜居西林三年王式辨三相義慧詰難之詞句煥
顯又就學猛公猛講成實為張融所難使慧當之挫其鋒氣融大服褚澄謝超宗皆加敬焉
釋慧基自錢塘渡江棲會稽山陰法華寺學者千人元徽初即龜山建寶林寺啟普賢懺法高士周顒劉瓛張融竝摳衣問道
釋曇斐會稽剡人少棄家事慧基洞明方等深經善莊老儒墨之書遊方攷究經典疑義還鄉居法華臺寺學徒甚盛衡陽孝王元𥳑廬江何太祖廟諱皆師事之張融周顒竝從其遊同時有沙門明慶者餘姚人戒行明白多蘊藉
帛僧光或曰曇光永和初至江東石城山下行數里坐石坎中夢種種惡三日見山神言移章安寒石山以宅施光光就樹結廬久而成寺寺名隱岳
釋弘明會稽山陰人止雲門寺誦法華經瓶水自滿有童子自天而下供使虎無時入室自臥起嘗有一小兒來聽經明為說法俄不見又有山精來指笑明捉得以帶繫之久不得脫曰放我我不敢復來於是釋之後住永興昭
玄寺又住栢林寺
釋法慧持律甚嚴隱禹穴天柱峯誦法華經足不履人閒者三十年為周顒所師禮王公貴人得一識面以為美談
釋曇翼有卓行誦法華經隱秦望西北峯結菴號法華精舍㵎飲三十年同遊曇學者亦有奇操即秦望之地為菴號樂林精舍又有道敬者王右軍之後有道學持律甚嚴
釋僧護會稽剡人住石城山隱岳寺寺北有青壁千餘尺護每至其下輒聞管絃聲或發光怪即發誓願就青壁鐫十丈佛像以齊建武中用工經年纔成面像護俄臥疾臨終誓曰再生當就吾志
釋僧祐剡縣石像祐授準式先是建安王聞始豐令陸咸剡溪之夢以僧護所造石像奏有詔祐董其事天監十五年告成舊說祐宣律師前身也
曇降法流二法師辭恩愛棄妻子輕舉入山外緣都絕魚肉不入口糞掃必在體人見之絕嘆而法師處之夷然
西京光宅寺慧忠國師諸暨人自受六祖心印居南陽白崖山黨子谷道行聞於帝里唐肅宗徵赴京待以師禮諡大證禪師
大珠慧海禪師姓朱氏依越州大雲寺道智和尚受業初至江西叅馬祖於言下自識本心馬祖覽其頓悟入道要門論告眾人越有大珠圓明光透無遮障處也
禹迹寺契真禪師與溈山祐和尚同在百丈山禀受懷海大師宗旨得全心印後游羅浮有越人禮請師歸浙東俄届雷門初住鏡中紫陰院後住覺嗣寺北廊開元寺西廊兩禪院大中初重興龍興寺大慶尼寺覺嗣寺皆師之力勅改覺嗣為大中禹跡寺令本道移師歸禹跡聚徒北廊院壽九十七造塔於鏡湖南岸賜號證明之塔諡大觀禪師
清化全付禪師抵宜春仰山禮南塔為涌和尚印可安福縣為建禪苑聚徒本道上聞賜名清化後還故國吳越文穆王特加禮重晉天福二年錢氏戍將為師闢雲峯山建院亦以清化為名
筠州洞山良价禪師會稽人禮五洩山默禪師披剃游方首謁南泉次叅溈山既到雲岩見曇晟禪師問無情說法乃述偈呈曇岩辭去因問貌得真語涉疑後過水覩影大悟前旨
越州沙門曇彥見報恩光孝禪寺
千歲和尚寶掌禪師中印土人生周末當魏晉時來自西域居常不食唯服鉛汞而巳一日示眾曰吾欲住世千歲今六百七十三歲矣因號千歲和尚唐貞觀中周游二浙至諸暨里浦山下遇一老人問欲何之師曰訪地修行吾將老焉老人曰循山之陰林嶂幽聳中有石室名里浦岩盍往居之值中秋師抵巖下見其山秀泉潔月白風清為頌有行盡支那四百州此中偏稱道人游之句遂結茆以居宴坐十七年一日屈指一千七十二歲矣語其徒惠雲曰吾將謝世以還丹授汝今諸暨有寶掌岩會稽剌浮山明覺寺有千歲和尚塔又有千歲洗骨池
法華寺玄儼律師諸暨人落髮隸懸溜寺從光州諮受具戒探賾律範遇上京崇福意律師及
融濟律師印可偏弘四方著輔篇記羯磨述章光州岸公命弘般若撰金剛義疏即法華寺建置戒壇招集律行傾衣鉢琱鐫僧護僧佑所造石佛像開元二十六年恩制度人採訪使潤州齊澣迎師於丹陽令新度諸僧躬受具戒自廣陵迄於信安緇黃道俗受法者殆出萬人
雲門靈一律師持律甚嚴以清高為世所推姚合贈之以詩曰童子病來煙火絕清泉還齒過齋時亦能詩劉長卿嚴維郎士元皇甫冉皆以詩與之往來
靈澈上人字源澄會稽湯氏子雖受經論尤好篇章從嚴維學詩抵吳興與皎然游皎然以書薦於包徽宗廟諱李紓上人之名由是而颺貞元中西游京師名振輦下得罪徙汀州入會稽歸東越吳楚閒諸侯多賓禮招迓之終於宣州開元寺門人遷之建塔於越之山陰天柱峯有詩二十卷劉禹錫為序徹自廬山歸沃州權德輿有序送其行
海慧大師仲休越人精習天台教而禪寂頓悟不
接人事李文靖公連以其名上得紫衣海慧之號問作詩不出其教有山陰天衣十峯詠郡人錢易為之序
蕭山大眼師晝夜不寐目睛愈光人因以大眼目之
法華從朗法師居蕭山祇園寺年踰百歲門嘗晝掩每誦蓮經眾鳥銜花匝座潘閬一日謁之仍閉門不納閬留詩於門云門掩多年生綠苔想師心地似寒灰勞心擾擾休來此我是閑人尚不開
咸潤法師上虞人習天台教觀依錢塘會法師講席遂究其旨景德四年邑令裴煥請演教於等慈繼徙隆教永福聽法者動以千數得法成名者二百餘人塔在等慈東廡今會稽永福寺有受業弟子碑師能詩有五泄山三學院十題編於掇英
象田梵卿禪師既受具即入台之東掖山謁法真大師處咸聽天台教一日論經王義法真嘆曰子得玄妙於心相之外更衣謁長蘆秀禪師未契即往投子山謁青禪師居三年青示
寂遂往東林謁照覺總禪師發露底蘊從容問答心凝神釋遊鍾山居第一座入室常數百人結菴徑山菖蒲田住秀之海慧溫之靈峯越之象田象田久廢至師乃復興今為名剎得法弟子行持住會稽雍熙四明雪竇護聖道行一時
佛智端裕禪師蕭山人吳越王遠孫祝髮於大善寺得法於圜悟禪師克勤勤住京師天寧萬壽諸方讙言會下有真師子兒能大哮吼他日為叢林標準者指裕言也住丹霞虎丘徑山育王有語錄傳世裕出王家狀貌瓌異鬚髮不受刀但以小翦去之不然則出血亦異事也
象田了演禪師少依東山廣化聽秀禪師夜叅即有省發遍謁諸方宗師俱不契徑趨衡陽投大慧禪師宗杲一見器許杲謂其徒曰若輩如針剌窓微見光影耳演乃一踏鴻門兩扇開者也自臨安崇先移住象田繼移靈隱
史／地理／宋元方志叢刊／剡錄　宋史安之　修　高似孫　纂／卷七／畫(P.7245-1)
戴逵畫行像
戴安道中年畫行像甚精妙庾道季看之語戴曰神明太俗由卿世情未盡曰唯務光當免卿此語耳列仙傳曰務光夏時人也好鼓琴湯將伐桀謀於光曰伊尹何如務光曰強力忍詬不知其他湯克天下讓於光光曰吾聞無道之世不踐其土况讓我乎負石自沈于盧水
史／地理／宋元方志叢刊／淳熙三山志　宋梁克家　纂修／卷三十三／寺觀類一／僧寺一　山附／在城(P.8147-2)
候官五百羅漢寺烏石山之麓本雪峰廨院貞明五年閩王審知夢焚僧數百奕奕有光光所至處有雙檜竝池而秀一僧擎跽而前曰王能飯吾於此乎及旦圖而訪之得今寺地百步池檜皆如夢中乃為堂環之命池曰浴聖檜曰息聖改今名有放生池舊產錢二貫八百四十九文
集／總集／文苑英華／賦　凡一百五十卷／卷第八　賦八／天象八／五星同色賦　二　崔淙(P.42-1)
第二
崔淙
大儀設象下土是保作烱戒於人主垂吉凶於穹昊咎厥失政休厥有道盈縮之分足推進退之心可考或主德而
有功必祐或主法而有罪必討為天之佐兮融融作乾之緯兮杲杲若乃從橫天宇經紀星躔光芒井口煜燿斗邊乍聚乍散或離或連分道則熒熒氷散周流乃點點珠圓其動也直其靜也專道濁則失位時清則色妍豈比夫二使獨能承命七紀徒為麗天者也今我后運乾之符握坤之紐表正萬方肇康九有啟土繼聖乃人和而歲阜順時立政故天長而地久所以有倫有次不淫不守光光兮作邦之孚崇崇兮作聖不朽故我后修五禮偃五兵君臣一德歌舞以行斯倉斯廩如坻如京玉衡正太階平遂使金也水也不能知白而守黑木也火也不能全曜而自貞乃並用而丕變與黃中而同明東為四方之首胡不與歲而同色水為五行之長胡不助神以同榮繄土也是我皇之休運乃昊天而有成且玉燭常明霜天若鏡隣月魄而璀燦落天津而隱映朝臨日道助我后夙興之勤思暮入天樞表聖皇夜寐之勤政有以見日月之貞觀有以見天地之寳命暫逢急景之時更作重暉之咏
集／總集／文苑英華／詩　凡一百八十卷／卷第一百五十二　詩二／天部二／望月／秋夜望月　姚元崇(P.708-1)
秋夜望月
姚元崇
明月有餘鑒覉人殊未安桂寒秋樹晚波入夜池寒灼灼雲枝淨光光草露團所由迷所在長望獨長歡
集／總集／文苑英華／翰林制詔　凡五十三卷／卷第四百四十五　翰林制詔二十六／冊文四／諸王冊文二／冊雅王文　錢珝(P.2253-1)
冊雅王文
前人
維年月日皇帝若曰周王之嗣分茅土者十五國漢景之代書簡冊者十三王朕以寡昧之資奉神靈之統每顧諸子實惟天休期訓導之將成諒封建而可享咨爾第十一男祺方當稚齒復在深宮有知憂知懼之心見聞詩聞禮之志詔令作學詩學禮之性自然而稟最樂不渝遂詔有司往申舊典今遣某官某乙持節冊爾為雅王於戲受冊之命重屬汝躬列聖在宮百辟在位在天必聽在位必觀罔怠交脩用承多祐光光元年十一月
集／總集／文苑英華／謚哀冊文　凡五卷／卷第八百三十八　謚哀冊文四／后妃哀冊文下／懿安皇太后哀冊文　封敖(P.4425-1)
懿安皇太后哀冊文
封敖
維大中二年歲次戊辰夏五月己未朔二十一日己卯懿安皇太后崩于興慶宮冷井殿旋殯于大內兩儀殿之西階粵十一月丁未朔二十六日壬午遷座于景陵之別寢命大尉具陳祖饋殿廷禮也池紼就列神攢啟封晴霜拂禁曙月彎空叶龜謀之吉兆儼蜃衞於行宮皇帝孝本自天禮期踰節仰遺令之是稟仰宸衷而敢越宵載既備祖庭爰設緬行珮之徂征駐轀輈疑作輬之去轍顧謂簡冊克揚休烈臣敖奉詔敢獻文曰
大圓清升大方渾凝日正陽德月司陰職人倫既分伉云儷云自甿之卑達帝之尊有國有家以君以親光光母后列列門胄胤中榮天枝外秀河祥岳祉蘭香玉美汾陽之孫昇平之子有命槩集來嬪帝宮奉維城之中饋光戚里之華容赫赫憲皇龍潛未躍貽孫鍾紫極之慶知子奉青宮之樂惟后之明執禮而行莊敬必嚴於父道盥漱將俟乎鷄鳴及二聖歸真三光正色日朗黃道月盈霄極中興是贊陰教維則時詠肅雍功推輔翼服澣濯以警其華煥讓封拜以誠乎謙抑蘋藻潔蠲於宗廟葛藟吟諷於宮掖高禖有慶大電膺祥誕元良而立極纘丕構而圖昌於是養素便殿齋心洞房宸嚴捧負孝道輝光噫馳飈兮未幾迅朝露兮何常人代之推遷莫極仙家之日月猶長婦
事三朝母臨五葉禮益上載恩方下接無何秘籙求真空門悟刼追兮劔之悠遠感霜露之履涉謂十地兮何躋謂丹梯兮可躡金屋不知其長往彤管空遺乎舊法嗚呼哀哉姜嫄讓德任姒推名仰符軒耀俯順坤靈容範不邀乎箴史婉娩自恊乎柔明終厭浮代期歸福庭謝明時於清禁即脩夜之玄扃嗚呼哀哉蘭殿靈唐詔令作虛嚴椒房幽寂日下珠簾塵生粉壁禁樹暮兮煙慘宮瓦寒兮霜白瞻象設兮如在捧褘褕兮成昔嗚呼哀哉車書畢會容衞周陳黃山指路清渭臨津姑射之雲霓自遠鮒隅之簫皷空聞想冥冥於寥廓徒望望於逡廵嗚呼哀哉天上無歸人間一別盻三清之縹緲留四德之昭晰詩著陰陽之詠書徵卜筮之說啟叶吉於新阡爽同歸於故穴雖壽宮相望參差陵附之煙而仙路有詔令作何期繾綣瑤池之月嗚呼哀哉
集／總集／文苑英華／碑　凡九十一卷／卷第八百六十三　碑二十／釋十四／虎丘西寺經藏碑　顧況(P.4556-2)
虎丘西寺經藏碑
顧況
闔閭之葬海浦一作湧疑也水銀為溟渤黃金為鳧鴈精氣為白虎是名虎丘東晉王珣王珉捨山造寺生公忍死待西國經來之所也山中塔廟叔父有功叔諱七覺字惟舊容相端靜神龍初八歲剃度萬言一覽□際天人嘗以唵一作部林萬法之母法從數起乃讀外書小餘大餘以為證據惟摩所謂通達善道法華所謂通達大智況受經於叔父根鈍智短曾不得乎少分一作多至德三年示終本山付囑門人澹交曰此山法事莫不圓對而經藏猶闕澹交僧瑤俗性何廬江次宗其胄奉佛不敢廢師之命自至德貞元龍在戊寅紹建方畢瞿曇教迹不捨有表不一作示住無表若用中壇攝其六頂攝其六一作四譬如無根安得有華故覺華長者得定光如來授記鹿仙長者得釋迦如來授記寳手菩薩者空王如來授記皆因造藏而得作佛從虛空藏流出一切藏一切藏流出四大藏四大藏一億大
藏四億小藏圍繞湧出壯如蓮花灌於四藏流出十二藏從十二藏分為三藏一聲聞藏二菩薩藏三真如性海藏海水可量虛空不可量虛空可量菩薩摩訶薩成就眾生變化随感不可量菩薩摩訶薩脩行地位有分劑故故可量諸佛真如性海無分劑故故不可量攘於三藏流出八萬四千藏脩多羅藏摩訶藏為上首於是有法藏寳藏甚深微密藏妙花光雲等藏無盡在色究竟天眾生眾生福薄不得贍暏謨呼羅摩海醎首羅大自在神天樹雲音日輪速疾執金剛神淨光光香雲最上光嚴身眾神清淨華髻栴檀樹光足行神雷音幢相雨花妙眼道塲神淨花普照無等光燄主空神永斷迷惑普遊淨空主方神示現宮殿樂勝莊嚴主晝神普得淨光諸根嘗喜平等護音寂靜海音主夜神其摩竭提國有金剛藏中有摩尼瑤王變現自在兩無盡瑤嚴好花是諸菩薩演說如來廣大境界慈目瑤髺發生喜樂可愛樂正念天王十方海中一切瑤王吐雲彌覆流出教綱其佛號法水覺空如來嚴持器杖夜乂王力懷高山夜乂王毘樓愽乂燄口海光龍王等甚可怖畏鳩槃茶王美目端嚴鳩茶王日光天子月光天子星宿王天子威德光明天子各各恒沙恒沙眷屬相與掌護其南海楞伽山下娑竭羅龍宮其光明藏大地刼淨諸方等諸經納於龍宮其善部州大藏六萬卷中六千卷小藏四千卷大悉地有空有不空廣略平等譬如萬法出一
塵中千輪百疏又於一塵流出一有又字如帝釋宮殿因陀羅網一珠映八十億珠法界義中法身法性百佛世界細一毛端扸一毛端成微塵數世界一一世界法身演無量百千萬億諸佛法藏是身為陀羅尼藏湧法海藏眾法瑤藏舍乘敷藏花頂眾藏密耶護藏言頓顕也此皆奢摩他毘鉢舍那定惠之力觀見如來等藏藏依識攝有舍一作含藏理發一作法於心而形於藏內外俱朗不其然乎斯文淳一作純一非敢戲論光佛相好贊佛功德從佛知見中來頌曰
雪一作靈山紺宮等虛空耶叔父付囑澹交續耶妙華光雲香普薰耶娑碣所措摩醢護耶喝剌呼嚧歸命護耶
集／詞曲／全金元詞／上冊／金詞／王喆／玉堂春(P.163-1)
又　鎖門
玉性金真，人人皆可化。玉液金丹，頻頻迎迓。玉兔金烏，光光相次亞。照玉欄干種玉芽。　瓊蘂金莖，長長生不謝。玉女金童，常常看舍。玉鎖金匙，門門開闢下。賞玉堂春對玉花。
集／詞曲／全金元詞／上冊／金詞／王喆／玉堂春(P.266-1)
玉堂春
玉性金真，人人皆可化。玉液金丹，頻頻迎迓。玉兔金烏，光光相次亞。照玉闌干，種玉芽。　玉蕊金莖，長長生不謝。玉女金童，常常看舍。玉鎖金匙，門門開闡下。賞玉堂春，對玉花。重陽真人分梨十化集卷下
集／詞曲／全金元詞／上冊／金詞／丘處機／沁園春(P.455-1)
又
列鼎雄豪，兔走烏飛，轉頭悄然。似電光開夜，雲中乍閃，晨霜迎日，草上難堅。立馬文章，題橋名譽，恍惚皆如作夢傳。爭如我，效忘機息慮，返樸歸原。　壺中異景堪憐。是別有風花雪月天。玩四時時見，祥雲瑞氣，三光光罩，玉洞瓊筵。滿泛流霞，高吟古調，骨健神清丹自圓。真堪愛，待功成一舉，永鎮飛仙。
史／政書／宋會要輯稿／禮／禮五八／諡／后諡(P.禮五八之六六)
七月五日，給事中、兼直學士院胡世將上顯恭皇后諡議，詔恭依。議曰：「惟天生覆萬物，地以順承而代有終；惟帝臨涖四方，后以靜專而修內則。於皇母儀，體坤効法，義貴有從，事無攸遂。周之文母，漢之(烈光)[光烈]，咸取媲德，禮不專諡。國朝之制，監于前古。粵自乾德，推尊昭憲，仰協宣祖，著為丕範。(建)[逮]我烈聖，率循故典。恭惟惠恭皇后天稟柔明，性鍾慈惠，生於王公之族而志存謙下，習於富貴之養而躬行儉約。尊儷宸極，祗循婦順。肅環佩以中禮，援圖史以自鑒。櫛縱笄總，建供養於東朝；副禕褕翟，謹薦羞於時祀。四德兼備，六宮承式。有《樛木》逮下
之仁，有《卷耳》進賢之志。《桃夭》宜其家室，《芣》美其和平。用能夙歆帝武之敏，誕膺長發之祥。是生聖子，丕承大業。雖省方巡狩，遠邁於朔野；而深仁厚德，益昌於炎圖。宜有徽稱，以彰貴範。惟大觀誄行，嘗紀於鴻名；而烈考上賓，方嚴於升祔。顯孝錫諡，既命于天，廟主易題，宜繫于帝，則惠恭二美，義難偏舉。臣謹按《諡法》，嚴欽事上曰恭。蓋考合衆善，節以一惠，其大要佐崇觀宵旰之治，盡長樂溫凊之禮，齊肅以承宗廟，毖謹而絕私謁，非嚴欽事上乎？仍此懿號，仰配先烈，則以顯易惠，抑惟舊章。請改上惠恭皇后諡曰顯恭皇后。」
史／政書／宋會要輯稿／兵／兵一七／歸明／高宗／紹興元年(P.兵一七之一八)
七月十三日，詔劉(世光)[光世]兼鎮海泗州宣撫使，所有海、泗州歸明官吏，令光世一面便宜與官資差遣，申尚書省。
史／編年／建炎以來繫年要錄／卷一百六十一／紹興二十年三月(P.244-2)
庚寅北使辭行　權尚書禮部侍郎陳誠之兼侍講　太常少卿兼權吏部侍郎張罷以侍御史曹筠劾其附會李椿年也
右正言章論太常寺主簿權吏部員外郎葉綝頃為
李光所私及光抵罪常懷怏怏又嘗私親舊將受其賄賂望賜罷斥以清華轍從之丙申詔責授建寧軍節度副使昌化軍安置李光永不檢舉右承務郎李孟堅特除名峽州編管先是孟堅以小史事繫獄至是獄成光坐主和議反覆後在貶所常出怨言妄著私史譏謗朝廷意在播揚僥倖復用及與趙士於罷政後徃来交結孟堅亦為父兄被罪責降怨望朝廷記念所撰小史對人揚說故有是命於是前從官及朝士連坐者八人徽猷閣直學士致仕胡寅坐與光通書朋附交結譏訕朝政龍圖閣學士提舉江州太平興國宮程瑀坐初除兵部侍郎日以縑帛遺光且貽書云比来無知愚皆以視前為戒可為嘆息徽猷閣待制提舉江州太平興國宮潘良貴坐嘗以團茶寄光光貽良貴書其別紙云仲暉不敢作書患難至能出一隻手乎仲暉樓炤字也良貴答書曰叅政患難至此極矣更以道自處仲暉別紙巳付之但恐時未可耳直秘閣宗坐嘗寄光書云孤
寒寡援方賴鈞庇忽聞遠適豈勝惶駭本欲追路一見失於探伺不果如願寳文閣學士提舉江州太平興國宮張燾左承議郎新知邵州許忻左朝奉大夫新福建路安撫使叅議官賀充中左奉議郎福建路安撫主管機宜文字吳元美坐各與光相知密熟書劄徃来委曲存問意光再用更相薦引詔寅特落職瑀良貴並降三官燾忻充中元美並降二官
史／編年／建炎以來繫年要錄／卷一百六十三／紹興二十二年十月(P.293-2)
己卯直祕閣知臨安府趙士粲言本府地分遠欲更增置三十五鋪共作一百五十鋪廵警盜賊所有合添兵級乞於行在殿前馬步三司軍兵內與本府相兼差撥從之
庚辰詔責授建寧軍節度副使昌化軍安置李光依已降指揮永不檢舉徽猷閣待制知台州蕭振落職池州居住從政郎楊煒特貸命追毀出身以來文字除名勒停永不收叙送萬安軍編管初光既參大政煒以朝廷和議為非作書欲獻光先見振言其意光不答及是振知台州煒為黃巖令政頗有聲振每聞煒大言無顧畏則擊節稱善遂薦煒改秩又移書浙東提點刑獄公事秦昌時俾同薦之昌時檜猶子也因囑吏密語振曰煒嘗以書責光及太師昌時其姪義不當舉如待制亦不
可舉也振曰吾業已許之豈可中輟煒在官鉏治惡無所貸俄縣吏得煒書有詆檜語昌時聞於朝詔送大理寺仍下所司發卒大索煒家得所草萬言書語益切煒上光書巳見紹興九年正月煒具伏紹興八年在臨安府聞朝廷講和鄰國煒以為非是欲撰造語言作書上光言更改講和之意以規進用時振任侍御史煒因見振先說書意振答云亦恐敵人難信公書意甚好遂作書上光光覽書遣人傳語煒諭以不及答之意刑寺奏煒當死上特宥之其兄左從政郎炬亦連坐除名煒徒步赴貶所至撫州病士人鄒陶見之舁致其家出白金以贐乃得去煒植子陶餘子也餘宜廣人故殿中侍御史孫覿撰煒墓誌載此事於十九年蓋誤炬二十四年二月編管　入內東頭供奉官幹辦內東門司王晋錫還所寄資為正侍大夫崇慶軍承宣使帶御器械
史／載記／十國春秋／前蜀　卷三十五至四十七／卷第四十七　前蜀十三　列傳／僧智廣　僧貫休　僧子朗　掃地和尚　段義宗(P.1-1)..[清乾隆癸丑年昭文周氏此宜閣重校刊本]
僧貫休字德隱俗姓姜氏婺州蘭谿人也七歲父母絕憐愛之投本邑和安寺圓貞禪師出家為童侍日誦法華經一千字耳所蹔聞不忘於心與僧處默隔籬論詩時人多為驚異受具之後詩名大震乃往洪州傳法華經起信論皆精奧義刺史王慥見之雅相欽重已而　　蔣瓌開洗懺戒壇命貫休為監壇乾寧中謁吳越武
肅王獻詩云滿堂花醉三千客一劍霜寒十四州武肅王命改為四十州乃可相見貫休曰州亦難添詩亦難改閒雲孤鶴何不可飛一云貫休投詩於武肅甚愜旨遺贈亦豐王立功臣碑列平越將校姓名遂刊貫休詩於碑陰見重如此由是思登南嶽遂擔簦遊荊南與吳融相遇往復酬答心相得也會節度使成汭以誕生日得歌詩百餘章而貫休詩與焉汭令幕僚鄭準評高下準害其能置貫休詩第三貫休怒曰藻鑑如此其可久乎已而汭問筆法於貫休答曰此事須登壇而授豈容草草汭不勝其忿遞放黔中因為病鶴詩云見說氣淸邪不入不知爾病自何來久之再至荊南高季昌館
之龍興寺感時政作酷吏辭復被疏遠鬱悒中題硯子曰入匣始身安或以為匣者蜀也相勸來蜀遂至成都上陳情頌云有叟有叟居岳之室忽振金湯下彼巉崪聞蜀風景地寧得一富人侯王旦奭摩詰龍角日角紫氣盤屈揭日月行符湯武出天步孔艱橫流犯蹕穆穆蜀俗整整師律髯髮垂雪忠貞貫日四裔蘇活萬里豐謐無雨不膏有露皆滴有叟有叟無實行實一瓶一衲旣朴且質幸蒙顧盻詞緩思鬱軒鏡光中願如善吉又獻詩有云一瓶一鉢垂垂老萬水千山得得來高祖大悅呼為得得和尚留住東禪院賜賚優渥署號禪月大
師已而建龍華道場令居之高祖常命誦近所撰詩時貴戚滿坐貫休欲諷之乃舉公子行云錦衣鮮華手擎鶻閒行氣貌多輕忽稼穡艱難總不知五帝三皇為何物高祖稱善貴倖多有怨者壽春節貫休進堯銘舜頌二章堯銘曰金冊昭昭列聖孤標仲尼有言巍巍帝堯承天眷命罔厥矜驕四德炎炎堦蓂不凋永孚於休垂衣飄颻吾皇則之小心翼翼秉陽亭毒不遑暇食土堦苔綠茅茨雪滴君旣天賦相亦天錫德輈金鏡以聖繼聖漢高將將太宗兵柄吾皇則之日新德盛朽索六馬罔墜厥命熙熙蓼蕭瑰□風調舞擎干羽囿人芻蕘旣玉其葉亦金其枝葉葉枝枝百王允釐享國如堯不疑不疑舜頌曰高高歷山有黍有粟皇皇大舜合堯元德五典克從四門伊穆大道將行天下為公臨下有赫選賢用能吾皇則之無斁無逸綏厥品彙光光得一千幅臨頂十在隨蹕大哉大同為光為龍吾皇則之聖謀隆隆納隍孜孜孜孜切切六宗是禋五瑞斯列排麟
環鳳披香立雪四方納賮九圍有截昔救世師降生竺乾壽春亦然萬年萬年高祖復加獎賞永平二年卒年八十一明年為浮圖於成都北門外葬焉貫休累加龍樓待詔明因辨果功德大師翔麟殿引駕內供奉經律論道門選練教授三教元逸大師守兩川僧籙大師食邑三千戶賜紫大沙門一作龍樓待詔明因辨果功德大師祥麟殿首座引駕內供奉講唱大師道門弟子仗選鍊校授文章應制大師兩街僧籙封司空大僕卿雲八國鎮國大師左右街龍華道場對御講讚大師兼禪月大師食邑八千戶賜紫大沙門工篆隸草書好事者多號曰姜體詩與僧齊己並名有寶月集一卷西嶽集四十卷吳融為之序又繪羅漢一十六身并一佛二大士像皆作古野之貌不類人間或曰夢中所
覩覺後圖之謂之應夢羅漢一云貫林常自夢得十五羅漢梵相尚缺一有告曰師之相乃是也于是遂為臨水圖以足之翰林學士歐陽烱常作詩述其事貫休體充而形短其像讚則宰相王鍇為之性落落不拘小節每於通衢徒步行嚼果子初來蜀時過詣韋莊而馮涓適至遂與相見欣然撫手曰我與爾叔有分涓怒拂衣去他日過從竟不逢迎貫休謂人曰我得得和尚為渠入蜀何意見怪其率畧多如此又好俳謔一日與杜光庭並轡道中貫休馬忽奔躓光庭連呼大師數珠落地貫休曰非數珠葢大還丹耳光庭有慚色貫休弟子曇域戒學精嚴能詩善篆重集許氏說文行於蜀
貫休詩集皆出曇域所校輯者
史／編年／資治通鑑／魏紀　凡十卷／卷第七十五　魏紀七／邵陵厲公中／正始七年(P.2365)
4 漢大赦。大司農河南孟光光，河南洛陽人，漢末逃入蜀。於眾中責費禕曰：「夫赦者，偏枯之物，木之一邊碩茂一邊焦槁者，謂之偏枯。赦者，赦有罪也。有罪者赦，則姦惡之人抵法而獲免於罪，良善之人受抑而
不獲伸，故謂之偏枯之物。非明世所宜有也。衰敝窮極，必不得已，然後乃可權而行之耳。今主上仁賢，百僚稱職，何有旦夕之急而數施非常之恩，稱，尺證翻。數，所角翻。以惠姦宄之惡乎！」禕但顧謝，踧踖而已。踧，子六翻。踖，資息翻。
初，丞相亮時，有言公惜赦者，亮答曰：「治世以大德，不以小惠，治，直之翻。故匡衡、吳漢不願為赦。匡衡疏見三十八卷元帝永光二年。吳漢言見四十三卷光武建武二十年。先帝亦言：『吾周旋陳元方、鄭康成間，陳紀，字元方。鄭玄，字康成。每見啟告治亂之道悉矣，曾不語赦也。治，直吏翻。若劉景升、季玉父子，劉琮，字季玉。歲歲赦宥，何益於治！』」治，直吏翻。由是蜀人稱亮之賢，知禕不及焉。蜀人賢孔明而劣費禕，固不特惜赦一事而已。
陳壽評曰：諸葛亮為政，軍旅數興而赦不妄下，數，所角翻；下同。下，遐稼翻。不亦卓乎！
史／雜史／元代白蓮教史料彙編／廬山蓮宗寶鑑／念佛正派卷第四／金臺法照大師(P.76)
五年四月五日，至五臺縣，遙見寺南有數道光。六日，達佛光寺，一如鉢中所見，略無差脫。是夜四更，復有異光北來射照，照不知所裁，乃問曰：「此何祥也？吉凶焉在？」僧云：「此大聖不思議光攝汝身心，何乃問也。」照聞之，即具威儀前詣一寺，寺之東北可五里果有山，山有澗，澗北有石門，門傍有二童子，一稱善財，一稱難陀，引照入門。北行幾五里，見一金門，門上有樓，其樓之側復有一寺，寺門有大金榜，題曰「大聖竹林寺」。寺之方圓可二十里，一百餘院，院院皆有寶塔，黃金為地，華臺玉樹，充滿其中。照入寺之講堂，見文殊在西，普賢在東，皆據師子高座。照於二菩薩前作禮，問曰：「末代凡夫智識淺劣，佛性心地無由顯現，未審修行於何法門最為其要，惟願大聖斷我疑網。」文殊曰：「汝所請問，今正是時。諸修行門，無如念佛。我於過去劫中因念佛故，得於一切種智。是故一切諸法般若波羅蜜多甚深禪定，乃至諸佛正遍知海，皆從念佛而生。」照曰：「當云何念？」文殊曰：「此世界西有阿彌陀佛，彼佛願力不可思議，汝當繼念，令無間斷，命終之後，決定往生。」說是語時，二大菩薩舒金色臂以摩照頂，
與授記曰：「汝以念佛不思議故，畢竟證無上覺。若善男女願疾出離，應當念佛。」時二菩薩互說伽陀，照得聞已，益加踴躍。文殊又曰：「汝可往詣諸菩薩院巡禮，以承教授。」照如其言，歷請教授。次至七寶華園，從其園出，於大聖前作禮辭退，且見向者善財、難陀二童子送至門外。照復作禮，舉頭盡失。至十三日，照與五十餘僧往金剛窟其昔見大聖處，忽見其地廣博嚴淨，琉璃眾寶以成宮殿，文殊、普賢可萬菩薩，佛陀波利亦在其中。照得見已，隨眾歸寺。其夜三更，於華嚴院之西樓又見寺東巖壑之畔有五枝燈，大方尺餘。照曰：「願分百燈以歸一面。」燈分如願。重願分為千炬，炬亦如之。行行相當，光光相涉，光中殊異，遍於山野。照又前詣金剛窟，願見大聖，殆其三更，見一梵僧自稱佛陀波利，引之入寺。至十二月朔日，於華嚴院入念佛道場中，載念文殊、普賢二菩薩謂我畢竟證無上覺，又復記我念阿彌陀佛決定往生，於是一心念佛。正念佛時，倏見前來梵僧入道場云：「汝之淨土華臺現矣。後三年華開，汝當往矣。然汝所見竹林諸寺，何為不使羣生共知？」照聞之，憶念昔時所見，因得命匠刻石，兼以所見竹林寺處特建一寺，號「竹林」焉。寺之云畢，照曰：「吾事畢矣，吾豈久滯於此。」不累日而卒焉。
子／醫家／御製本草品彙精要／本草品彙精要續集／卷之一　玉石部／玉石部／石芝／七明芝　九光芝(P.6-1)..[清康熙四十年進呈寫本]
七明芝九光芝品彙分錄○〔葛洪云〕生臨水高山石崖之間狀如盤盌不過徑尺有莖連綴之起三四寸有七孔者名七明九孔者名九光光皆如星百歩內夜見其光常以秋分伺之搗服方寸匕入口則噏然身𤍠五味甘美得盡一斤長生不老可以夜視也
子／醫家／本草述／卷之二十九　介部／牡蠣／附　潮依月附日義(P.22-1)..[清嘉慶十五年(1810)還讀山房刻本]
附潮依月附日義　朔則日月相會望則日月明對故潮勢大月弦之際日月不相會相對故潮勢小月賦有朒音訥朓音挑朏音斐魄晦而月見西方謂之朓疾行貌朔而月見東方謂之朒行遲貌其曰輝朒者舉朔後月將漸圓之義故曰息於輝朒朏月未成明也．魄月始生魄然也葢朔後則明漸生望後則魄漸生故曰消於朏魄　沈括曰月本無光猶一銀丸日曜之乃光光之初生日在其旁故光側而所見纔如鉤日漸遠則斜照而光稍滿大扺如一彈丸以粉塗其半側視之則粉處如鉤對視之則
正圓也　或問上弦下弦之義．邵康節先生曰．上弦是月盈及一半．如弓之上弦．下弦是月虧及一半．如弓之下弦．
子／醫家／御定佩文齋廣群芳譜／果譜　卷五十四至卷六十七／卷六十六　蓮等／蔆／集藻／詩㪚句(P.32-2)..[文淵閣四庫全書本]
〔詩㪚句〕
〔增〕梁江淹相攜及嘉月採菱渡北渚　徐勉紫菱亦可採聊以緩愁年
〔原〕費昶妾家五湖口采菱五湖側　唐儲光羲濁水菱葉肥清水菱葉鮮
〔增〕李白郎聽採菱女一道夜歌歸　杜甫况資菱芡足庶結茅茨迴　錢起渚禽菱芡足不向稻粱争　劉禹錫艶歌呈幾曲江畔采新菱
〔原〕宋陶弼轉葉香隨風舒花影凌日　梁武帝江南稚女珠腕繩桂棹容與歌採菱
唐李賀瀉酒木蘭椒葉蓋病容扶起種菱絲　宋陳堯佐堆盤菱熟胭脂角藉藻鱸鮮淡墨鱗　林逋含機緑錦翻新葉滿篋青銅瑩古花　陸游何時𨚫泛耶溪路臨聽菱歌四面聲
〔增〕唐儲光羲深潭菱葉疎　王維菱蔓弱難定
〔原〕杜甫隔沼連香芰
〔增〕杜甫水果剝菱芡　採菱寒刺土　韓愈菱葉故穿萍　孟郊菱翻紫角利　栁宗元朶頤進芰實　張籍翻芰紫角稠　李益菱花覆碧渚　李賀菱科映青罩　白居易菱風
香㪚漫　宋司馬光光翻芰葉齊　楊萬里新菱剥釅紅　唐萬齊融垂菱布藻如妝鏡　薛逢日中漸見菱花舒　韋荘十畝菱花晩鏡清　曹唐碧花菱角滿潭秋　宋王安石菱角蜻蜓翠蔓深　陸游深紅菱角密覆水　元薩都剌酒渴氷盤破紫菱
集／戲劇／關漢卿戲曲集／感天動地竇娥冤／第一齣(P.847)
(卜)孩兒也。事到今日。你也招了女婿罷。今日就都過了門者。(旦)婆婆。你要招。你自招。我並然不要女婿。(卜)實選定今日。敢都過門來也。(凈)我們今日招
過門去也。帽兒帽兒光光。今日做箇新郎。帽兒帽兒窄窄。今日做箇嬌客。好女婿。好女婿。不枉了。不枉了。(旦)兀那廝靠後。(唱)
【賺煞】我想這婦人每休信那男兒口。看你那天長地久。招的箇村老子。領著箇不律頭。舊恩情一筆都勾。你可也自窮究。俺公公撞府沖州。門爭門坐的銅斗兒家緣百事有。兀的是俺公公置就。教張驢兒情受。這的是前人田土後人收。(下)
(孛老同卜云)老兒。喒家中喫酒去來。(下)(凈)竇娥不肯。則這般罷了不成。好共歹與我做箇老婆。和俺老子喫酒去來。(下)
叢書／ 稗海／野客叢書／卷一／班史略於節義(P.2-1)..[明萬曆中會稽半埜堂商濬校刊稗海本]
班史略於節義
班史於節義事率多疏略如紀信誑楚而燒殺不為立傳周苛罵羽而烹𣦸因周昌傳略載此固失矣然猶得其姓名可以傳於後世鄭當時其先鄭君嘗事項籍籍𣦸屬漢高祖悉令諸籍臣名籍鄭君獨不奉詔於是盡拜名籍者為大夫而逐鄭若此事見於鄭當時傳首朱建之子使匈奴單于無禮罵單于遂𣦸於匈奴中此事見於朱建傳尾惜皆
不得其名所謂鄭君之子不知其何人也當昭帝初立之時殿中嘗有怪霍光召符璽郞求璽郞不肯授光光欲奪之郞按劒曰臣頭可得璽不可得也光甚誼之明日詔增此郞二秩此非特不得其名且不得其姓氏又不知符璽郞果何人也凡此等者係風敎之本可以示勸激之義故表而出之考唐世系鄭君名榮
叢書／武英殿聚珍版叢書／易說／卷四／下經／未濟(P.24-2)..[清乾隆敕刻武英殿聚珍本]
六五貞吉无悔君子之光有孚吉
象曰君子之光其暉吉也
五雖未濟以柔居中又有文明之德能任賢以濟難故曰君子之光光輝著明為物所信則吉從之矣上首也下尾也初不知極上不知節皆入于險其揆一也
叢書／武英殿聚珍版叢書／郭氏傳家易說／卷一／上經／坤(P.17-1)..[清乾隆敕刻武英殿聚珍本]
用六利永貞象曰用六永貞以大終也
柔順而動剛坤之德也可久之道也用六之義用此而已用此可久能勿大終乎用九非獨君也臣亦可用九二是也用六非獨臣也君亦可用六五是也
文言曰坤至柔而動也剛至靜而德方後得主而有常含萬物而化光坤道其順乎承天而時行
坤雖以柔靜為主苟无剛方之德不足以含弘光大後得主而有常矣含萬物含弘也化光光大也所謂其靜也翕其動也闢也然而要坤之至以順承天而行以時而已此重明卦彖之意
積善之家必有餘慶積不善之家必有餘殃臣弒其君子弒其父非一朝一夕之故其所由來者漸矣由辨之不早辨也易曰履霜堅冰至蓋言順也
坤之初六非積善之象而文言先及積善者因明善不善皆在所積知不善之不可積則善為可積矣聖人貴夫早辨者慮馴致之易長耳所以坤之德以柔而剛靜而方為至蓋非剛非方則一于順皆馴致之道必不能早辨故也
直其正也方其義也君子敬以直內義以方外敬義立
而德不孤直方大不習无不利則不疑其所行也
直以言六二之正也方以言六二之義也以敬為正而直內盡處中之道矣又以義而方外是以能居興事造業之任也直內則中立不倚君子所以正其心方外則和而不流君子所以措諸事業內外並立則大德不孤矣虞舜夔夔齋慄直內之敬也温恭允塞方外之義也五典克從百揆時敘无所往而不利故不疑其所行也
陰雖有美含之以從王事弗敢成也地道也妻道也□
道也地道无成而代有終也
陰能含美則能從事蓋坤之德含弘為先也地道妻道臣道皆坤之道也无成代終含美俟用而已
天地變化草木蕃天地閉賢人隱易曰括囊无咎无譽蓋言謹也
天地交感則賢人出而萬物亨天地閉隔則賢人隱而萬物不遂此自然之理非必天地不交否之時為然也君臣之道不合則為閉矣賢人之德不彰則為隱矣括囊蓋欲其自謹之耳
君子黃中通理正位居體美在其中而暢于四支發于事業美之至也
君子有至美之德能通天下之理故可以正君之位居君之體而德與位稱也是以近而暢于四支大而發于事業見于四方萬里之遠者無非在中之美德也充之足以保四海是為美德之至夫聖人治天下國家之道必本于正心脩身之微是以六五君子之發于事業者蓋由在中之美能通天下之理而已
陰疑于陽必戰為其嫌于无陽也故稱龍焉猶未離其
類也故稱血焉夫玄黃者天地之雜也天玄而地黃
上六之戰无龍以明之則不知其與陽戰也為其嫌于无陽而言戰也故稱龍焉蓋俱陰无戰故也因其稱龍故稱血因其稱血故稱玄黃從其類而言此周公爻辭之大法也天玄而地黃蓋天地陰陽兩傷之意也
叢書／武英殿聚珍版叢書／誠齋易傳／卷十六／旣濟(P.18-2)..[清乾隆敕刻武英殿聚珍本]
六二婦喪其茀勿逐七日得象曰七日得以中道也
六二以陰居中婦象也九三在前為婦車之蔽茀象也然九三之火逼近六四之水火將進而隔于水喪茀之象也婦車有蔽而後可行喪其蔽不可行之象也六二有文明中正之德太平之賢臣也當險難旣濟之後太平之盛時也上有九五剛陽中正之君太平之聖君也以賢臣當盛時遇聖君行吾道以守盈
成吾見其易易也然一有小隔於其間則此道柅而不得行此衆人之所躁而競君子之所靜而俟者也躁而競者勝負未可知靜而俟者不久而自定故曰勿逐七日得然非以中道自處而不躁安能如此故曰以中道也故管蔡之謗周公公不辨而王自悟燕王上官之譖霍光光不言而帝自察二與五為七六二與九五相應故為七日得詩有翟茀
叢書／武英殿聚珍版叢書／陳經尚書詳解／虞書／卷一／堯典(P.1-1)..[清乾隆敕刻武英殿聚珍本]
尚書詳解卷一
宋　　　陳　　　經　　　撰
虞書
堯典
夫子讚易自伏羲而下定書自唐虞而下莫不各有其意然則伏羲神農黃帝之書謂之三墳少昊顓帝高辛唐虞之書謂之五典則二帝而上蓋有書矣夫子斷自唐虞者蓋二帝而上隨時有作順乎風氣之宜不先天以開人各因時而立政其事則樸略而未
備曁乎堯舜繼作人道始備可以為百王之冠後世之所取法故書首二典觀論語堯曰篇稱堯曰咨爾舜而下是皆夫子斟酌帝王之道可以通行于天下後世者也知堯曰篇之所載則知夫子所以定書之本旨矣孔氏曰五典言常道也堯舜之事自後世觀之企慕而不可及殊不知此特聖人之所常行初非駭俗絶世甚高難行者也孟子曰人皆可以為堯舜又曰規矩方圓之至也聖人人倫之至也欲為君盡君道欲為臣盡臣道二者皆法堯舜而已矣堯舜于
其常行之外豈復有所增益哉
昔在帝堯聰明文思光宅天下將遜于位讓于虞舜作堯典
此夫子之所作也書序序所以作書之意故引之各冠其篇首聰明文思形容堯之德不可作四事論言乎堯之中虛無物以窒之謂之聰言乎堯之心外物不足以蔽之謂之明堯之聰明如此不獨得之于中其文又見于其外所謂美在其中暢于四肢發于四體睟然見面盎背謂之文有是文而智慮之未深泛
應之不能皆當容或有之必如夫子之行止久速無可無不可然後可以言堯之思堯之聰明以一言形容之有未盡故又曰文又曰思所以形容其一德而非四也猶齊聖廣淵溫良恭儉讓是也旣有此德自然有此光光者是德之不可掩也天下雖大不逃乎堯光輝之中愚不肖有是心昬而蔽之尚不足以安其身何以安人賢者有是心不昬不蔽猶未至于廣大足以安身或足以安人未足以安天下聖人有此心不失其全天地萬物盡在吾德之中聖人不擾不
作則天下固已安矣或曰堯有堯之性萬物有萬物之性堯有何預于天下曰性一也人各得之如日月之明散在萬物萬物各得其明此明而不偏其為明無二也故堯全是性天下無不應者其機同也天下各具此性無以感之則亦彫喪迷亂如行德而仁壽行暴而鄙夭是也將遜于位讓于虞舜聖人胸中所過者化有天下而己不與焉天與賢則與賢堯豈以位為樂哉堯豈以天下而私諸其子哉吾觀堯自十六以唐侯升為天子在位七十載其國家有大政事
非一端而足而作史者特以一篇盡其平生之所為而夫子序書又以四句而該盡一篇之義嗚呼辭約而義盡也如此哉
叢書／武英殿聚珍版叢書／西漢會要／輿服／卷二十四／璽(P.4-2)..[清乾隆敕刻武英殿聚珍本]
霍光輔少主殿中嘗有怪一夜羣臣相驚光召尚符璽郞恐有變難欲收取璽郞不肯授光光欲奪之郞按劍曰臣頭可得璽不可得也
霍光奏昌邑王受皇帝信璽行璽大行前就次發璽不封並本傳
叢書／武英殿聚珍版叢書／東漢會要／歴數／卷十六／天文變異(P.1-1)..[清乾隆敕刻武英殿聚珍本]
東漢會要卷十六
宋　　徐　　天　　麟　　撰
歴數下
天文變異
王莽地皇三年十一月有星孛于張東南行五日不見本志下同
四年六月晝有雲氣如壞山墮軍上軍人皆厭所謂營頭之星也
四年秋太白在太微中燭地如月光
光武建武九年七月乙丑金星犯軒轅大星十一月乙丑又犯軒轅
十年三月癸卯流星如月從大微出入北斗魁第六星色白旁有小星射者十餘枚滅則有聲如雷食頃止十二月己亥大流星如缶出柳西南行入軫且滅時分為十餘如遺火狀須臾有聲隱隱如雷
十二年正月己未小流星百枚以上或西北或正北或東北二夜止六月戊辰小流星百枚以上四面行
十五年正月丁未彗星見昴稍西北行入營室犯離宮
三月乙未至東壁滅見四十九日
三十年閏月甲午水在東井二十度生白氣東南指炎長五尺為彗東北行至紫宫西藩止五月甲子不見凡見三十一日
三十一年七月戊午火在輿鬼一度入鬼中出尸星南半度十月己亥犯軒轅大星又七日間有客星炎二尺所西南行至明年二月二十二日在輿鬼東北六尺所滅凡見百一十三日
中元二年八月丁巳火犯太微西南角星相去二寸十
月戊子大流星從西南東北行聲如雷
孝明永平元年四月丁酉流星大如斗起天市樓西南行光照地
三年六月丁卯彗星山天舡北長二尺所稍北行至亢南百三十五日去
四年八月辛酉客星出梗河西北指貫索七十日去七年正月戊子流星大如杯從織女西行光照地
八年六月壬午長星出柳張三十七度犯軒轅刺天舡陵太微氣至上階凡見五十六日去
九年正月戊申客星出牽牛長八尺歴建星至房南滅見至五十日
十三年閏月丁亥火犯輿鬼質星
十四年正月戊子客星出昴六十日在軒轅右角稍滅
十五年十一月乙丑太白入月中
十六年正月丁丑歲星犯房右驂北第一星不見辛巳乃見四月癸未太白犯畢
十八年六月己未彗星出張長三尺轉在郞將南入太微
孝章建初元年正月丁巳太白在昴西一尺八月庚寅彗星出天市長二尺所稍行入牽牛三度積四十日稍滅
二月九日甲寅流星過紫宫中長數丈散為三滅十一月戊寅彗星出婁三度長八九尺稍入紫宮中百六日稍滅
元和元年四月丁巳客星晨出東方在胃八度歴閣道入紫宮留四十日滅
孝和永元元年正月辛卯有流星起參長四丈有光色
黃白二月流星起天棓東北行三丈所滅色靑白壬申夜有流星起太微東蕃長三尺三月丙辰流星起天津壬戌有流星起天將軍東北行
二年正月乙卯金木俱在奎丙寅水又在奎辛未水金木俱在婁二月丁酉有流星大如桃起紫宮東蕃西北行五丈稍滅四月丙辰有流星大如瓜起文昌東北行至少微西滅有頃音如雷聲已而金在軒轅大星東北二尺所八月丁未有流星如鷄子起太微西東南行四丈所消十月癸未有流星大如桃起天津西行六丈所
消十一月辛酉有流星大如拳起紫宮西行到胃消
三年九月丁卯有流星大如鷄子起紫宮西南至北斗柄間消
五年四月癸巳太白熒惑辰星俱在東井七月壬午歲星犯軒轅大星九月金在南斗魁中火犯房北第一星
七年正月丁未有流星起天津入紫宮中滅色青黃有光二月癸酉金火俱在參戊寅金火俱在東井八月甲寅水土金俱在軫十一月甲戌金火俱在心十二月己卯有流星起文昌入紫宮消丙辰火金水俱在斗
十一年五月丙午流星大如瓜起氐西南行稍有光白色
十二年十一月癸酉夜有蒼白氣長三丈起天園東北指軍市見積十日
十三年十一月乙丑軒轅第四星間有小客星色青黃
十六年四月丁未紫宫中生白氣如粉絮戊午客星出紫宮西行至昴五月壬申滅七月庚午水在輿鬼中十月辛亥流星起鉤陳北行三丈有光色黃
元興元年二月庚辰有流星起角亢五丈所四月辛亥
有流星起斗東北行到須女七月己巳有流星起天市五丈所光色赤閏月辛亥水金俱在氏流星起斗東北行至須女
孝殤延安元年正月丁酉金火在婁
孝安永初元年五月戊寅熒惑逆行守心前星八月戊申客星在東井弧星西南
二年正月戊子太白晝見
三年正月庚戌月犯心後星己亥太白入斗中十二月彗星起天苑南東北指長六七尺色蒼白
四年六月甲子客星大如李蒼白芒氣長二尺西南指上階星癸酉太白入輿鬼
五年六月辛丑太白晝見經天
元初元年三月癸酉熒惑入輿鬼
二年九月辛酉熒惑入輿鬼中
三年三月熒惑入輿鬼中五月丙寅太白入畢口七月甲寅歲星入輿鬼閏月己未太白犯太微左執法十一月甲午客星見西方己亥在虛危南至胃昴
四年正月丙戌歲星留輿鬼中乙未太白晝見丙上四
月壬戌太白入輿鬼中己巳辰星入輿鬼中五月己卯辰星犯歲星六月丙申熒惑入輿鬼中戊戌犯輿鬼大星九月辛巳太白入南斗口中
五年三月丙申鎮星犯東井鉞星五月庚午辰星犯輿鬼質星丙戌太白犯鉞星
六年四月癸丑太白入輿鬼六月丙戌熒惑在輿鬼中丁卯鎮星在輿鬼中辛巳太白犯左執法
延光二年八月己亥熒惑出太微端門
三年二月辛未太白犯昴五月癸丑太白入畢九月壬
寅鎮星犯左執法
四年太白入輿鬼中六月壬辰太白出太微九月甲子太白八斗口中十一月客星見天市
孝順永建二年二月癸未太白晝見三十九日閏月乙酉太白晝見東南維四十一日八月己巳熒惑入輿鬼
六年四月熒惑入太微中犯左右執法西北方六寸所十月乙卯太白晝見十二月壬申客星芒氣長二尺餘西南指色蒼白在牽牛六度
陽嘉元年閏月戊子客星氣白廣二尺長五丈起天苑
西南
永和二年五月戊申太白晝見八月庚子熒惑犯南斗
三年二月辛巳太白晝見戊子在熒惑西南光芒相犯辛丑有流星大如斗從西北東行長八九尺色赤黃有聲隆隆如雷三月壬子太白晝見六月丙午太白晝見八月乙卯太白晝見閏月甲寅辰星入輿鬼己酉熒惑入太微乙卯太白晝見
四年七月壬午熒惑入南斗犯第三星
五年四月戊午太白晝見八月己酉熒惑入太微
六年二月丁巳彗星見東方長六七尺色青白西南指營室及墳墓星丁丑彗星在奎一度長六尺癸未昬見西北歴昴畢甲申在東井遂歴輿鬼柳七星張光炎及三台至軒轅中滅
漢安二年正月己亥太白晝見五月丁亥辰星犯輿鬼六月乙丑熒惑光芒犯鎮星七月甲申太白晝見孝質
本初元年三月癸丑熒惑入輿鬼四月辛巳太白入輿鬼五月庚戌太白犯熒惑
孝桓建和元年八月壬寅熒惑犯輿鬼質星
二年二月辛卯熒惑行在輿鬼中
三年五月己丑太白行入太微右掖門留十五日出端門丙申熒惑入東井八月己亥鎮星犯輿鬼中南星乙丑彗星芒長五尺見天市中東南指色黃白九月戊辰不見
元嘉元年二月戊子太白晝見
永興二年閏月丁酉太白晝見
永壽元年三月丙申鎮星逆行入太微中七十四日去左掖門七月己未辰星入太微中八十日去左掖門八
月己巳熒惑入太微二十一日出端門
二年六月甲寅辰星入太微遂伏不見八月戊午太白犯軒轅大星
三年四月戊寅熒惑入東井口中其七月丁丑太白犯心前星
延熹四年三月甲寅熒惑犯輿鬼質星五月辛酉客星在營室稍順行生芒長五尺所至心一度轉為彗
六年十一月丁亥太白晝見
七年七月戊辰辰星犯歲星八月庚戌熒惑犯輿鬼質
星庚申歲星犯軒轅大星十月丙辰太白犯房北星丁卯辰星犯太白十二月乙丑熒惑犯軒轅第二星
八年五月癸酉太白犯輿鬼質星壬午熒惑入太微右執法閏月己未太白犯心前星十月癸酉歲星犯左執法十一月戊午歲星入太微犯左執法
九年正月壬辰歲星入太微中五十八日出端門六月壬戌太白行入輿鬼七月乙未熒惑行輿鬼中犯質星九月辛亥熒惑入太微西門積五十八日
永康元年正月庚寅熒惑逆行入太微東門留大微中
百一日出端門七月丙戌太白晝見經天
孝靈帝建寧元年六月太白在西方入太微犯西蕃南頭星
熹平元年十月熒惑入南斗中
二年四月有星出文昌入紫宫蛇行有首尾無身赤色有光照垣牆八月丙寅太白犯心前星辛未白氣如一匹練衝北斗第四星
光和元年四月癸丑流星犯軒轅第二星東北行入北斗魁中八月彗星出亢北入天市中長數尺稍長至五
六丈赤色經厯十餘宿八十餘日乃消於天苑中
三年冬彗星出狼弧東行至于張乃去
五年四月熒惑在太微中守屏七月彗星出三台下東行入太微至太子幸臣二十餘日而消十月歲星熒惑太白三合於虛相去各五六寸如連珠
光和中國皇星東南角去地一二丈如炬火狀十餘日不見
中平二年十月癸亥客星出南門中大如半筵五色喜怒稍小至後年六月消
三年四月熒惑逆行守心後星十月戊午食心後星
五年二月彗星出奎逆行入紫宮後三出六十餘日乃消六月丁卯客星如三升椀出貫索西南行入天市至尾而消
中平中夏流星赤如火長三丈起河皷入天市抵觸宦者星色白長二三丈後尾再屈食頃乃滅狀似枉矢
六年八月丙寅太白犯心前星戊辰犯心中大星
孝獻初平三年九月蚩尤旗見長十餘丈色白出角亢之南
四年十月孛星出兩角間東北行入天市中而滅
建安五年十月辛亥有星孛于大梁
九年十一月有星孛于東井輿鬼入軒轅太微
十一年正月星孛于北斗首在斗中尾貫紫宮及北辰
十二年十月辛卯有星孛于鶉尾
十七年十二月有星孛于五諸侯
十八年秋歲星鎮星熒惑俱入太微逆行留守帝坐百餘日
二十三年三月孛星晨見東方二十餘日夕出西方犯
厯五車東井五諸侯文昌軒轅后妃太微鋒炎指帝坐
叢書／武英殿聚珍版叢書／景文集／卷五十九／誌銘／賈令公墓誌(P.9-1)..[清乾隆敕刻武英殿聚珍本]
賈令公墓誌
公諱注字宗海賈氏自漢梁王傅誼居雒陽以王術說文帝不合而爲儒先捐之諫元帝罷朱崖以安關東人蒙其仁在魏晉常爲薦紳間家至唐司空魏國公耽世
貫滄州南皮佐德宗有功任宰相十三年爲長德鉅公子孫稍稍徙眞定五世祖諒仕爲本府椽棄官去依鹿泉抱犢山肆然不以外物膠于心生高祖瑾仍世隱處曾祖處士諱初有至行守鄉里不肯事四方祖諱緯博學善詞章論議明銳一時諸儒皆屈唐自武宗後史錄亡散君掇拾殘餘爲唐季補錄數十萬言敘成敗事甚悉書顯于時漢周間爲中書舍人時主以君貴卽家拜處士爲司封員外郞不事事累贈右丞考諱璉周顯德中擢進士太祖平蜀召爲太子左贊善大夫知陵州州
有鹽井異時置熬盆民利其贏蜀滅吏塞井亡去給言開者不利太守公私貧虛食絮無滋君身負畚鍤率吏悉發其堙曰苟利國吾死不愛于是鹽利復興歲貲數百萬人皆富完俄終官下陵人德之畫像以祭遂種其祠公生三歲而孤哀慕如有知長乃自力于學聲稱發聞太宗淳化三年以進士試殿中及第調主新建簿改棣州防禦推官真宗咸平中契丹侵河北引師環城設攻具公登埤射其長殪之圍解遷定州觀察推官敵歲侵邊官兵留屯公常護糧及資具輸之壁敵不能抄改
陳州幕府公卿以爲才有餘可任臺省交牘言上有詔改著作佐郞知鳯翔府錄事參軍未行病卒實大中祥符元年夏五月壽四十有七公之去中山在京師也以族來故不克歸明年卽葬公于開封府開封縣汴陽鄉之原賈爲開封著姓自公始公于政事精力不懈善討擿病利故所治必最官輒遷爲人方正不語怪神惡刓圓蘧媚者絶不通佐定陳二府其大帥皆副馬右戚居止貴甚僚屬之見者仰而候俯而趨獨公正色廷辨是非帥折節禮之由是益知名居家孝早失兄躬撫孀鞠
孤無異慈娶夫人史氏生八子成就者三人長曰昌朝今爲山南東道節度使檢校太師同中書門下平章事安國公次曰昌寓大理評事夫人操嚴而行危自罹憂終身不御綵繡悉出簮珥市圗籍以教子時丞相方幼夫人勸朂指畫入俾與賢者居出俾從仁者游故年十八能奏頌天子召試翰林聲名一日暴天下今上嗣位進講禁中以文章任舍人以治劇第一守京邑以勁亮忠厚擢御史中丞以器無不施參總機務踰年使樞筦又明年遂相茂烈洪勛充格光明久之以武勝節度守
北都破甘陵有功換節判鄭州使天下人拭目而觀曰賢宰相若夫人可謂善教子矣天子誕日羣臣上千萬歲壽于時丞相冠百官于外夫人首命婦于內人倫之寵舉之其家上嘗賜金飾安輿一就養于魏丞相年踰五十奉觴膝下怡怡有孺子樂若丞相可謂善顯親矣夫人以皇佑二年夏六月丁巳終鄭州之廨壽七十九精爽凝定將終徧命諸子內外姻語訖乃瞑丞相卽日上節印且請終喪上不許癸酉制召以冠軍大將軍左金吾衞上將軍仍舊官敦遣視事丞相哀訴曰少孤惟
母爲恃幸時無金革虞又教愛三年乃遣使降手詔褒允贈賻備厚方丞相之貴以恩追贈舍人爲太師夫人崔氏栗氏爲齊燕國太夫人贊善爲太師中書令夫人胡氏晉國太夫人公十一贈爲太師尚書令中書令夫人六封至安國太夫人公之葬也以家多難故塋迫而儉至是庀事乃治而廣之開阡列樹用上公之制甲令也卽以其年秋八月甲申舉夫人之喪合于公墓丞相自執喪號踊黧瘠身侍夫人柩自鄭還徒歩二百里不避塗潦見者爲垂泣居常枕塊席苦薾薾爾而劬縱縱
爾而誠所謂孝子不匱者昌寓孝謹有君子風在官稱職惟公潛德秘猷可以參國謀熙王路而年不中壽獨令名不足厭也故涵慶渟祥而大興惟夫人婦則母儀春秋承宗祀身及其榮獨品袿錫鈿不足厭也故神明康强渉耄而臧凡天之報施或隱而先或顯而後要之若合符然以爲不信則視公之烈之詒夫人之享之遐丞相所以膺胙受成果何如哉銘曰
賈自中山世有顯聞舍人含章克代帝言惟時陵州以死勤民著作嗣生親炙先芬其趾儀儀其羽振振才茂
行充不湼不磷肆其方强勵業搢紳胡然弗淑殱此哲人惟其不有是慶後昆賢嗣光光顯相大君憫册追綬參漏幽窀合姓也賢教子以仁惟考終命歸祔斯原款石藏幽天壤相泯
叢書／知不足齋叢書／猗覺寮雜記／卷之上(P.1-1)..[清乾隆鮑廷博校刊本]
寧我負人無人負我此曹操由中之言也沮渠羅仇盧
水胡人也與其兄麴粥事呂光光征河南大敗麴粥勸羅仇反攻之仇曰理如汝言但吾家累世忠孝寧人負我無我負人遂為光所殺羅仇之言可謂君子卒不免死世之小人益以操言為信
叢書／濟生拔粹／竇太師流注指要賦／諸穴治證(P.8-2)..[元杜思敬輯刊本]
攢竹二穴一名始光光明眉柱在兩眉頭陷中足太陽脉氣所發治目䀮䀮視物不明眼中赤痛及臉瞤動鍼入一分留三呼瀉二吸徐徐而出鍼不宜灸宜以細三稜鍼刺之宣洩熱氣三度刺目大明忌如前
