集／總集／全上古三代秦漢三國六朝文／全漢文　凡六十三卷　／卷十三／孔光(P.198-1)
孔光
光字子夏。安國從曾孫。元帝時為議郎。舉方正。除諫大夫。左遷虹長。自免歸。成帝即位。徵拜博士。㠯高第為尚書。轉僕射。遷尚書令諸吏光祿大夫。領尚書事。永始中為光祿勳。遷御史大夫。綏和初左遷廷尉。進左將軍。代翟方進為丞相。封博山矦。建平中免。元壽初徵拜光祿大夫給事中。進御史大夫。代王嘉為丞相。定三公官。更為大司徒。平帝即位。徙太傅。又徙太師。歸老。元始五年卒。年七十。諡曰𥳑烈矦。
集／總集／全上古三代秦漢三國六朝文／全漢文　凡六十三卷　／卷二十七／霍光(P.278-2)
霍光
光字子孟。去病弟。少為郎。元鼎初遷奉車都尉光祿大夫。後元末為大司馬大將軍。受遺封博陸矦輔政。訖昭帝世。迎昌邑王入嗣。尋行廢立事。地節二年卒。諡曰宣成矦。
集／總集／全上古三代秦漢三國六朝文／全漢文　凡六十三卷　／卷三十二／嚴延年／劾奏霍光(P.307-1)
劾奏霍光
光擅廢立。亡人臣禮。不道。漢書嚴延年傳。
集／總集／全上古三代秦漢三國六朝文／全漢文　凡六十三卷　／卷五十四／揚雄　四　／侍中箴(P.419-1)
侍中箴
光光常伯。儵儵貂璫。文選曹植責躬詩注。劉琨贈盧諶詩注。
集／總集／全上古三代秦漢三國六朝文／全漢文　凡六十三卷　／卷五十六／解光(P.428-1)
全漢文卷五十六
烏程嚴可均校輯
解光
光。哀帝初為司隸校尉。
集／總集／全上古三代秦漢三國六朝文／全後漢文　凡一百六卷　／卷二十一／任光(P.584-2)
任光
光字伯卿。南陽宛人。莽時為鄉嗇夫郡縣吏。漢兵起。為安集掾。拜偏將軍。更始初拜信都太守。光武徇河北。㠯為左大將軍。封武城矦。及即位。更封阿陵矦。
集／總集／全上古三代秦漢三國六朝文／全後漢文　凡一百六卷　／卷二十六／班固　三　／竇將軍北征頌(P.612-1)
竇將軍北征頌
車騎將軍應昭明之上德。該文武之妙姿。蹈佐歷。握輔㩞。翼肱聖上。作主光輝。資天心。謨神明。規卓遠。圖幽冥。親率戎士。巡撫彊城。勒邊御之永設。奮𨎨櫓之遠徑。閔遐黎之騷狄。念荒服之不庭。乃總三選。𥳑虎校。勒部隊。明誓號。援謀夫于末言。察武毅于俎豆。取可杖于品象。拔所用于仄陋。料資器使。采用先務。民儀響慕。羣英影附。羌戎相率。東胡爭騖。不召而集。未令而諭。于是雷震九原。電
曜高闕。金光鏡野。武旂日。雲黯長霓。鹿走此七字從蓺文類聚改補黃磧。輕選四縱。所從莫敵。馳飆疾。踵蹊迹。探梗莽。採嶰阨。斷溫禺。分尸逐。電激私渠。星流霰落。名王交手。稽顙請服。乃收其鋒鏃。干鹵甲冑。積象如𠀉阜。陳閱滿廣野。戢載連百兩。散數累萬億。放獲驅拏。揣城拔邑。擒馘之倡。九谷謠謲。響聒東夷。埃塵戎域。然而唱呼鬱憤。未逞厥願。甘平原之酣戰。矜訊捷之累筭。何則。上將崇至仁。行凱易。弘濃恩。降溫澤。同庖廚之珍饌。分裂室之纖帛。勞不御輿。寒不施襗。行無偏勤。止無兼役。悂蒙識而愎戾順。貳者異而懦夫奮。遂踰涿邪。跨祁連。籍口庭蹈就。疆獦崝嵮。轔幽山。𧼨凶河。臨安候。軼焉居與虞衍。顧衞霍之遺迹。賊伊袟之所邈。師橫騖而庶御。士怫㥜㠯爭先。回萬里而風騰。劉殘寇于沂根。糧不賦而師贍。役不重而僃軍。行戎醜㠯禮教。炘鴻校而昭仁。文武炳其竝隆。威德兼而兩信。清乾鈞之攸冒。拓畿略之所順。槖弓鏃而戢戈。回雙麾㠯東運。于是封燕然㠯降高。䄠廣鞬㠯弘曠。銘靈陶㠯勒崇。欽皇祇之祐貺。宣惠氣。盪殘風。軻泰幽嘉。凝陰飛雪。讓庶其雨。洒淋榛枯一握興。嘉卉始農。土膏含養。四行分任。于是三軍稱曰。亹亹將軍。克廣德心。光光神武。弘昭德音。超兮首天濳。眇兮與神參。古文苑。蓺文類聚六十九。
集／總集／全上古三代秦漢三國六朝文／全後漢文　凡一百六卷　／卷二十七／嚴光(P.620-2)
嚴光
光字子陵。一名遵。會稽餘姚人。少與光武同遊學。及即位。三聘乃至。除諫議大夫。不屈。退耕富春山。建武十七年復特徵。不至。年八十。終于家。
集／總集／全上古三代秦漢三國六朝文／全後漢文　凡一百六卷　／卷五十九／劉光(P.798-2)
劉光
光。安帝末為尚書令。順帝初拜太常。永建二年代朱寵為太尉。錄尚書事。
集／總集／全上古三代秦漢三國六朝文／全後漢文　凡一百六卷　／卷七十七／蔡邕　九　／太尉喬玄碑陰(P.889-1)
太尉喬玄碑陰
光光列考。伊漢元公。克明克哲。實叡實聰。如淵之浚。如嶽之嵩。威壯虓虎。文繁雕龍。撫柔疆垂。戎狄率從。敷教中夏。五教攸通。帝謂我后。朕嘉君功。命君三事。時亮天功。公拜稽首。翼翼惟恭。左右天子。祗厥勳庸。庶績既熙。黎民時雍。上下謐寍。八方和同。丕顯伊德。作憲萬邦。公諱玄。字公祖。少辟孝廉。辟司徒大將軍府。為侍御史。牧一州。典五郡。文選沈約齊安陸王碑注引此二語。出將邊營。入掌機密。歷三卿。同三司。享年七十五。光和七年夏五月甲寅。㠯太中大夫薨于京師。朝廷所㠯弔贈。如前傅之儀。九月乙酉。葬于某所。三孤故臣門人。相與述公言行。咨度禮制制當作則。文德銘于三鼎。武功勒于鉦鉞。官簿第次。事之實錄。書于碑陰。俾爾昆裔。永有仰于碑陰云。
喬氏之先。出自黃帝。帝葬于橋山。子孫之紹基立姓者。咸㠯為氏。漢興。世㠯禮樂為業。高祖諱仁。位至大鴻臚。列名于儒林。祖侍中。廣州相。考東萊太守。公秉性貞純。幼有弘姿。剛而不虐。威而不猛。聞仁必行。睹義斯居。文㠯典術。守㠯純固。弱冠從政。當官而行。刺史周公。辟舉從事。所部二千石。受取有驗。公糾發贓罪。致之于理。時有椒房桂戚之託。周公累息。公不為之動。史魚之勁直。山甫之不阿。于是始形。舉孝廉。除郎中洛陽左尉。特進潁王梁不疑為河南尹。當事㠯對。是時畏其權寵而為屈辱者多矣。公不折節解印綬去。辟司徒。舉高第。補侍御史。㠯詔書考司隷校尉趙祁事。廷尉郭貞。私與公書。非接使銜命之儀。公封書㠯聞。貞㠯文章得用。鬼
薪公。離司寇。辟大將軍梁公幕府。屢㠯救正。干其隆指。將軍嘉之。無言不讎。又㠯高第補侍御史。在職旬月。羌戎匪茹。震驚隴漢。西府舉公。拜涼州刺史。威名克宣。凶虜革心。清風席卷。至則無事。車師後部阿羅多卑居相與爭國。興兵作亂。公遣從事牛稱何傅舉輕騎奉辭責罪。收阿羅多卑居。繫燉煌正處㠯聞。阿羅多為王。卑居矦。稱㠯奉使副指。除矦部矦。不動干戈。揮鞭而定西域之事。人㠯為美談。又值饉荒。諸郡饑餒。公開倉廩。㠯貸救其命。主者㠯舊典宜先請。公曰。若先請。民㠯死。廩訖乃上之。詔報曰。邊穀不得妄動。玄擅出。于是玄有汲黯憂民之心。後不㠯為常。公達于事情。剖斷不疑。皆此類也。遷齊相。視民如保赤子。討惡若赴水火。刑明賞遂。民知勸懼。臨淄令賂財贓多。遂正其罪。受鞠就刑。沒齒無怨。㠯不先請免官。徵拜上谷太守。民有父子俱行。凶人凶人下之人字衍人惡言當道。曉之不止。其子殺人。公捕得。見其侮辨。不舉文書。㠯遇赦令。蕃縣有帝舜廟。㠯故事齋祠。戶曹史張機有懲罰。貨祠巫自託。㠯舜命約公。云不得譴。公覺其奸態。收考首伏。即日伏辜。遷漢陽太守。上邽令皇甫貞。贓罪明審。收考髡鉗。死于冀市。後㠯病去。徵拜議郎司徒長史。循王悝。桓帝同產。㠯懷逆謀。黜封癭陶王。㠯公長于襟帶。拜鉅鹿太守。悝畏怖明憲。檢于靜息。自將作大匠徵。未到而章謗先入。故轉拜議郎。遂用免官。徵度遼將軍。遷河南尹。少府、大鴻臚、司徒司空。託病而去。悉引眾灾。雖非已負。公皆㠯自劾。遜位歲餘。拜尚書令。時河閒相蓋升。㠯朝廷在藩國時鄰近舊恩。歷河南太守太中大夫。在郡受取數億㠯上。創毒深刻。公表升貪放狼籍。不顧天綱。損辱國家。為上招怨。當肆市朝。㠯謝兆民。幸遇贖令。罪除惡在。可免升官。禁錮終身。沒入財賂非法之物。㠯充帑藏。懲戒羣下。連表上不納。而升遷為侍中。公稱病辭。徙拜光祿大夫。復拜太尉。如前遜位。復拜少府。病不就職。拜太中大夫。凡所獲祿。皆公府
所特表選。臨難受位。自九列之後。咸㠯明公紀綱張弛。勇決不回。析見是非。明作達于事機。燕居從容。申申夭夭。和樂寬裕。愛士親仁。凡見公容貌。聞公聲音。莫不熙怡悅懌。思樂模則。來者忘歸。去者願還。雅性謙克。不吝于利欲。雖眾子羣孫。竝在仕次。曾無順媚一言之求。身沒之日。無獲大位。在百里者。莫得好縣。北方公孫。未有若茲者也。初公為舍于舊里。弟卒。推與其孤。至于即世。柩殯無所。清儉仁與之劾。于斯為著。巍巍乎若德。允世之表儀也已。本集。　案。文選景福殿賦注引此碑云。克明克哲。實叡實聰。齊安陸王碑注引此碑云。牧一州。典五郡。是唐初本蔡集有之。　又案。此碑先銘後敘明初仿北宋本如此。據文云書于碑陰永有仰于碑陰。知此文為碑陰。故與他碑體例不同。明喬世寍及張溥等刻本割移次第。㠯公諱玄一段置允世之表儀也已之後。又臆補銘曰二字。㠯銘詞一段置篇末。非也。
集／總集／全上古三代秦漢三國六朝文／全後漢文　凡一百六卷　／卷八十一／馮光(P.908-1)
馮光
光。熹平中。為五官郎中。
集／總集／全上古三代秦漢三國六朝文／全後漢文　凡一百六卷　／卷一百一／闕名　五　／碑　四　／衞尉衡方碑(P.1017-2)
衞尉衡方碑建寍元年九月
府君諱方。字興祖。肇先蓋堯之苗。本姓缺二字則有伊尹。在殷之世。號稱阿衡因而氏焉。缺三字土家于平陸。君之烈祖。少㠯濡術。安貧樂道。履該顏原。兼脩季由聞斯行諸。砥仁癘缺四字土。階夷愍之貢。經常伯之寮。位左馮翊。先帝所尊。垂名竹帛。考廬江大守。兄鴈門大守。缺三字孝長發其祥。誕降于君。天資純懿。昭前之美。少㠯文塞。敦庬允元。長㠯欽明。耽詩悅書。缺三字秋仕郡辟州舉孝廉。除郎中即丘矦相。膠東令。遵尹鐸之導。保彰二城。參國起按。斑敘缺三字本肇末。化速郵置。州舉尢異。遷會稽東部都尉。將繼南仲邵虎之軌。飛翼軫之旌。操參缺三字綏來王之蠻。會喪太夫人。感背人之凱風。悼蓼儀之劬勞。寢闇苫凷。仍缺上言。倍榮向哀。扎服祥除。徵拜議郎右北平大守。尋李廣之在邊。恢巍絳之和戎。戎戢土佚。費省巨億。懷缺四字靜有績。遷潁川太守。脩清滌俗。招扳隱逸。光大茅茹。國外浮諼淡界繆動氣泄狂缺五字歸來洙泗。用行舍藏。徵拜議郎。遷大醫令京兆尹。舊都餘化。詩人所詠。並有亡新君缺四字隆寬慄。鶉火光物。隕霜剿姦。振滯起舊。存亡繼絕。恩降乾太。威肅剝坤。本朝錄功。入登衞缺二字翼紫宮。夙夜惟寅。禕隋在公。有單襄穆典謨之風。詔選賢良。招先逸民。君務在寬。失順其文。舉已從者。退就敕巾。
永康之末。君衞孝桓。建寍初政。朝用舊臣。畱拜步兵校尉。處六師之師。維時假階。將授緄職受任浹旬。庵離寢疾。年六十有三。建寍元年二月五日癸丑卒。詔遣使缺二字弔賻禮。百寮臨會莫不失聲。其年九月十七日辛酉塟。蓋雅頌興而清廟肅。中庸起而祖宗缺故仲尼既歿。諸子綴論。斯干作歌。用昭於宣。謚㠯旌德銘㠯勒勳。於是海內門生故吏。缺三字采嘉石。樹靈碑。鐫茂伐。秘將來。其辭曰。
峨峨我君。懿烈孔純。高朗神武。歷世忠孝。馮隆鴻軌。不忝前人。寬猛不主。德義是經。韜綜頤缺溫故前呈。檻英接秀。踵迹晏平。初據百里。顯顯令聞。濟康下民。曜武南會。邊民是鎮。惟缺三字憂及退身。參議帝室。剖符守藩。北靖缺二字有缺有聲。旋守中嶽。幽滯㠯榮。邁種舊京。缺四字舍澤戴仁。缺六字攸寍。剋長剋君。不虞不陽。維明維允。燿此聲香。能悊能惠。剋亮天功。入統缺二字赳赳光光。法言稽古。道而後行。兢兢業業。素絲羔羊。誾誾侃侃。顒顒昂昂。何䂓履榘。金玉其相。謇謇王臣。羣公憲章。樂旨君子。缺二字無疆。銘勒金石。缺五字問缺二字萬世是傳。碑拓本。本
集／總集／全上古三代秦漢三國六朝文／全後漢文　凡一百六卷　／卷一百五／闕名　九　／碑　八　／綏民校尉熊君碑(P.1040-2)
綏民校尉熊君碑建安廿一年
君諱缺字子缺其先蓋帝顓頊高陽氏之苗裔。周有天下。成王建國。熊繹封楚慶祚缺三字於缺二字亦世載德卅餘代。君高祖父籌自汝南吳缺五字子靈王玄孫。大漢龍興。缺舉鄉缺拜議郎。南巡郡國。封龍平缺三字祖父旻、舉缺三字大司馬郊隧缺曾祖父範、督郵守長、州辟元缺六字君缺四字應上計缺祖父師缺二字上計掾君缺喬字漢舉更督郵主簿五官缺二字三奏辟頤志晧首。不肯應就。君立□唯。仁。與缺十字祖父缺二字治歐羊尚書。六日七分少仕州郡。臨朝謇鄂。孔甫之操。㠯忠孝稱。更諸曹缺三字賊曹主記史、督郵、主簿、五官功曹、州缺八字舉孝廉上計掾。興平元年八月二十八日壬寅。詔書除補桂陽曲紅長。既敦文武。為政果達。臨化宣惠。所去遺績。視事六載。荊缺八字奔缺掩迫之害。罹災致寇。缺郡潰亂。鎮南將軍荊州牧矦山陽劉君諱表字景升。㠯君稟純履正。出自帝宇。緬榮輕舉。厲志疾邪。邪字。牧矦缺美缺為民所安。命還拜綏民校尉。領曲紅長。復莅五年政隆上古。□移歸懷。繈負而至。吏民作誦曰。彼熊父兮。解我患害。安我缺移遭母憂缺二字去官。陽九應會。王室威缺君功顯宿著。海內諮美。拜騎都尉。受命立灌陽縣。督長六載。無為而治。稽則先民。缺二字附□無怨曠聲。君春秋七十有一。㠯廿一年三月丙寅卒官。吏民懷慕。官屬五從黃郭缺二字奚湯缺扶送靈缺哀如彫傷。顧見農夫。泣淚路堣。皆懷悽愴。哀我惠君。君同產弟望季公。質性忼慨。史魚之直。吏功曹列掾督郵都梁長。早終。君長子稱孝存姿操敦良。耽志好學。博覽雅蓺。缺二字曹列缺三奏辟召于州終。昔周文公作頌。宋成考父。公子奚斯。追羨遺績。紀述前勳。于是刊碑。㠯示後緄。其詞曰。
赫赫熊君。遷基缺字漢興伐項。巡行南土。顯封受爵。遂爾延祖。絫葉休隆。君𦙍其緒。克明盛德。字牧城社。所在有績。龜銀之祚。河𨿅挺錄。為國毗輔。懿懿其操。穆穆其姿。光光其行。桓桓其威。清虛澹泊。後嗣式序。冠秩之應。實賴厥後。昊天忽然。枕榮終祐。喪我良則。國失良輔。其存也榮。其亡也哀。銘勒金石。沒而不朽。靈也有知。祐福子孫。支于相生。吉而無咎。咎字詩云。嘉樂君子。顯顯令德。延于無極。追敘君兮。懷純精。名稱于州里兮。樞機發動。執忠貞兮。溷亂而不惑。不柱身事汗君兮。捐土爵而進退。崇禮約行兮。舉動而不跌。遭濁而自靖兮。泥而不滓穢嗚呼君兮。匪石是為州郡禮遇兮。名貫于四表。德稱竝宣先兮。賢比于前列郤之歎岐兮束脩稷由文武兮興後葉。子孫殖兮世享祿。龍濳軆于枯木兮就生存是㠯刊石兮為君立碑。攬瑛雄之迹兮㠯缺來喆。嗣長基而廣宇兮後世無廢違。
故長沙荼陵長文春字季秋。質摻貞良慈仁氾愛。治天官、日度鳳角、列宿。明知聖術在官脩德。民歌遺風春秋七十。㠯道殞遷。宗𦙍不紀。故為宣昭
故桂陽陰山豫章缺長重安矦相杜暉字慈明。軆質弘亮。敦仁好道。治易梁丘春秋公羊氏。綜覽百家。無所不甄。典歷三城。居官清惠。遺愛在民。春秋六十終族後缺術故因顯德。㠯示來𦙍建安廿一年十缺月丙寅朔一日丙寅大歲丙申。碑師舂陵程福造。隷釋十一。
集／總集／全上古三代秦漢三國六朝文／全三國文　凡七十五卷　／魏　凡五十六卷　／卷十七　魏　十七　／陳思王植　五　／畫贊　幷序　／武帝(P.1147-2)
武帝
世宗光光。文武是攘。威震百蠻。恢拓土疆。簡定律厤。辨修舊章。封天禪土。功越百王。蓺文類聚十二。御覽八十八。
集／總集／全上古三代秦漢三國六朝文／全三國文　凡七十五卷　／魏　凡五十六卷　／卷十九　魏　十九　／陳思王植　七　／王仲宣誄(P.1154-2)
王仲宣誄
惟建安二十二年蓺文類聚作三年。正月二十四日戊申。魏故侍中關內矦王君卒。嗚呼哀哉。皇穹神察。喆人是恃。如何靈祇。殲我吉士。誰謂不庸。早世即冥。誰謂不傷。華繁中零。存亡分流夭遂蓺文類聚作墜。同期。朝聞夕沒。先民所思。何用誄德。表之素旗。何㠯贈終。哀㠯送之。
遂作誄曰。
猗歟侍中。遠祖彌芳。公高建業。佐武伐商。爵同齊魯。邦祀絕亡。流裔畢萬。勳績惟光。晉獻賜封。于魏之疆。天開之祚。末胄稱王。厥姓斯氏。條分葉散。世滋芳烈。揚聲秦漢。會遭陽九。炎光中矇。世祖撥亂。爰建時雍。三台樹位。履道是鍾。寵爵之加。匪惠惟恭。自君二祖。為光為龍。僉曰休哉。宜翼漢邦。或統太尉。或掌司空。百揆惟敘。五典克從。天靜人和。皇教遐通。伊君顯考。奕葉佐時。入管機密。朝政㠯治出臨朔岱。庶績咸熙。君㠯淑懿。繼此洪基。既有令德。材技廣宣。強記洽聞幽讚微言。文若春華。思若涌泉。發言可詠。下筆成篇。何道不洽。何蓺不閑。棊局逞巧。博奕惟賢。皇家不造。京室隕顛。宰臣專制。帝用西遷。君乃羈旅。離此阻艱。翕然鳳舉。遠竄荊蠻。身窮志達。居鄙行鮮。振冠南嶽。濯纓清川。濳處蓬室。不干勢權。我公奮鉞。耀威南楚。荊人或違。陳戎講武。君乃義發。算我師旅。高尚霸功。投身帝宇。斯言既發。謀夫是與。是與伊何。響我明德。投戈編鄀。稽顙漢北。我公實嘉。表揚京國。金龜紫綬。㠯彰勳則。勳則伊何。勞謙靡已。憂世忘家。殊略卓峙。乃署祭酒。與君行止。算無遺策。畫無失理。我王建國。百司儁乂。君㠯顯舉。秉機省闥。戴蟬珥貂。朱衣皓帶。入侍帷幄。出擁華蓋。榮曜當世。芳風晻藹。嗟彼東夷。憑江阻湖。騷擾邊境。勞我師徒。光光戎路。霆駭風徂。君侍華轂。輝輝王塗。思榮懷附。望彼來威。如何不濟。運極命衰。寢疾彌畱。吉往凶歸。嗚呼哀哉。翩翩孤嗣。號慟崩摧。發軫北魏。遠迄南淮。經歷山河。泣涕如頹。哀風興感。行雲徘徊。游魚失浪。歸鳥忘栖。嗚呼哀哉。吾與夫子。義貫丹青。好和琴瑟。分過友生。庶幾遐年。攜手同征。如何奄忽。棄我夙零。感昔宴會。志各高厲。予戲夫子。金石難弊。人命靡常。吉凶異制。此驩之人。孰先殞越。何寤夫子。果乃先逝。又論死生。存亡數度。子猶懷疑。求之明據。儻獨有靈。游魂泰素。我將假翼。飄颻高舉。超
登景雲。要子天路。喪柩既臻。將反魏京。靈轜迴軌。白驥悲鳴。虛廓無見。藏景蔽形。孰云仲宣。不聞其聲。延首歎息。雨泣交頸。嗟乎夫子。永安幽冥。人誰不沒。達士徇名。生榮死哀。亦孔之榮。嗚呼哀哉。文選。又蓺文類聚四十八。
集／總集／全上古三代秦漢三國六朝文／全三國文　凡七十五卷　／魏　凡五十六卷　／卷四十五　魏　四十五　／阮籍　二　／為鄭沖勸晉王牋(P.1307-1)
全三國文卷四十五
烏程嚴可均校輯
魏四十五
阮籍二
為鄭沖勸晉王牋
沖等死罪。伏見嘉命顯至。竊聞明公固讓。沖等眷眷。實有愚心。㠯為聖王作制。百代同風。裦德賞功。有自來矣。昔伊尹。有莘氏之媵臣耳。一佐成湯。遂荷阿衡之號。周公藉已成之勢。據既安之業。光宅曲阜。奄有龜蒙。呂尚。磻溪之漁者。一朝指麾。乃封營𠀉。自是㠯來。功薄而賞厚者。不可勝數。然賢哲之士。猶㠯為美談。況自先相國㠯來。世有明德。翼輔魏室。㠯綏天下。朝無闕政。民無謗言。前者明公西征靈州。北臨沙漠。榆中㠯西。望風震服。羌戎東馳。迴首內向。東誅叛逆。全軍獨尅。禽闔閭之將。斬輕銳之卒。㠯萬萬計。威加南海。名懾三越。宇內康寍。苛慝不作。是㠯殊俗畏威。東夷獻舞。故聖上覽乃昔㠯來禮典舊章。開國光宅。顯茲太原。明公宜承聖旨。受茲介福。允當天人。元功盛勳。光光如彼。國土嘉祚。巍巍如此。內外協同。靡諐靡違。由斯征伐。則可朝服濟江。埽除吳會。西塞江源。望祀岷山。迴戈弭節。㠯麾天下。遠無不服。邇無不肅。今今當作令大魏之德。光于唐虞。明公盛勳。超于桓文。然後臨滄洲而謝支伯。登箕山而揖許由。豈不盛平平當作乎。至公至乎乎當作平。誰與為鄰。何必勤勤小讓也哉。沖等不通大體。敢㠯陳聞。文選。又見晉書文帝紀。
集／總集／全上古三代秦漢三國六朝文／全晉文　凡一百六十七卷　／卷五十二／傅咸　二　／皇太子釋奠頌(P.1761-1)
皇太子釋奠頌
生而知之。上于皇儲。㠯能而問。處實若虛。爰雕聖章。玉采是敷。蒸蒸皇儲。既睿且聰。神而明之。夫豈發蒙。謙㠯制禮。靡事不恭。乃修嘉薦。于國之雍。敬享先師。㠯疇聖功。亹亹皇嗣。希心闕里。企茲良辰。卜近于市。光光輿服。穆穆容止。祗奉聖靈。躬承明祀。濟濟儒生。侁侁冑子。清酒于觴。匪宴斯喜。欣道之弘。自今㠯始。蓺文類聚三十八。初學記十四。
集／總集／全上古三代秦漢三國六朝文／全晉文　凡一百六十七卷　／卷六十七／江偉／襄邑令傅渾頌(P.1846-1)
襄邑令傅渾頌
君稟二儀之醇粹。履元亨之貞和。比德金玉。而堅白不磨。自處戶庭。而名稱家邦。不出門庭。而聲播諸華矣。弱冠而應式敘。起家而君斯民。其為政也。同勵秋霜。等惠春仁。刑不濫疏。賞不僭親。儀天地之𥳑易。則大道之清純。是㠯其道易行。其教易遵也。凡我士民。繈老攜幼。惴惴而懷君之恩。顒顒而戀君之德。相與援衡軒而雨涕。若赤子于父母也。
明明君矦。臨下有赫。克隆有光。惠我咫尺。于㠯具瞻。有觀其宅。乃冰其清。乃玉其白。風抗其高。雲垂其澤。宛荊未清。淮夷孔熾。春日萋萋。我車既僃。光光我君。爰登有司。微微襄魯。有坰斯記。君有遺愛。民有餘思。敢揚斯頌。垂之來志。蓺文類聚五十。
集／總集／全上古三代秦漢三國六朝文／全晉文　凡一百六十七卷　／卷七十三／韓光(P.1881-1)
韓光
光。泰始初為太常博士。
集／總集／全上古三代秦漢三國六朝文／全晉文　凡一百六十七卷　／卷九十二／潘岳　三　／馬汧督誄　幷序　(P.1994-1)
馬汧督誄幷序
惟元康七年秋九月十五日。晉故督守關中矦扶風馬君卒。嗚呼哀哉。初雍部之內。屬𦍑反未弭。而編戶之氐。又肆逆焉。雖王旅致討。終于殄滅。而蜂蠆有毒。驟失小利。俾百姓流亡。頻于塗炭。建威喪元于好畤。州伯宵遁乎大谿。若㠯㠯當作夫偏師裨將之殞首覆軍者。蓋㠯十數。剖符專城紆青拖墨之司。奔走失其守者。相望于境。秦隴之僭。鞏更為魁。既已襲汧。而館其縣。子㠯眇爾之身。介乎重圍之裏。率寡弱之眾。據十雉之城。羣氐如蝟毛而起。四面雨射城中。城中鑿穴而處。負戶而汲。木石將盡。樵蘇乏竭。芻蕘罄絕。于是乎發梁棟而用之。𦉹㠯鐵鏁機關。既縱礧而又升焉。爨陳焦之麥。柿梠桷之松。用能薪芻不匱。人畜取給。青煙傍起。歷馬長鳴。凶醜駭而疑懼。乃闕地而攻。子命宂浚壍。寘壺鐳瓶甒㠯偵之。將穿響作。內焚穬火薰之。濳氐殲焉。久之。安西之救至。竟免虎口之厄。全數百萬石之積。文契書于幕府。聖朝疇咨。進㠯顯秩。殊㠯幢蓋之制。而州之有司。乃㠯私隸數口穀十斛。攷訊吏兵。㠯檟楚之辭連之。大將軍屢抗其疏。曰。敦固守孤城。獨當羣寇。㠯少禦眾。載離寒暑。臨危奮節。保穀全城。而雍州從事忌敦勳效。極推小疵。非所㠯裦獎元功。宜解敦禁劾假授。詔書遽許。而子固已下獄。發憤而卒也。朝廷聞而傷之。策書曰。皇帝咨故督守關中矦馬敦。忠勇果毅。率厲有方。固守孤城。危逼獲濟。寵秩未加。不幸喪亡。朕用悼焉。今追贈牙門將軍印綬。祠㠯少牢。魂而有靈。嘉茲寵榮。然絜士之聞穢。其庸致思乎。若乃下吏之肆其噤害。則皆妬之徒也。嗟乎。妬之欺善。抑亦貿首之讎也。語曰。或戒其子。慎無為善。言固可㠯若是。悲夫。昔乘𠀉之戰。縣賁父御魯莊公。馬驚敗績。賁父曰。他日未嘗敗績。而今敗績。是無勇也。遂死之。圉人浴馬。有流矢在白肉。公曰。非其罪也。乃誄之。漢明帝時。有司馬叔持者。白日于都市手劒父讎。視
死如歸。亦命史臣班固而為之誄。然則忠孝義烈之流。慷慨非命而死者。綴辭之士。未之或遺也。天子既已策而贈之。微臣託乎舊史之末。敢闕其文哉。乃作誄曰。
知人未易。人未易知。嗟茲馬生。位末名卑。西戎猾夏。乃奮其奇。保此城。救我邊危。彼邊奚危。城小粟富。子㠯眇身。而裁其守。兵無加衞。墉不增築。婪婪羣狄。豺虎競逐。鞏更恣睢。濳跱官寺。齊萬虓闞。震驚台司。聲勢沸騰。種落煽熾。旌旗電舒。戈矛林植。彤珠星流。飛矢雨集。惴惴士女。號天㠯泣。爨麥而炊。負戶㠯汲。累卵之危。倒懸之急。馬生爰發。在險彌亮。精冠白日。猛烈秋霜。稜威可厲。懦夫克壯。霑恩撫循。寒士挾纊。蠢蠢犬羊。阻眾陵寡。濳隧密攻。九地之下。愜愜窮城。氣若無假。昔命懸天。今也惟馬。惟此馬生。才博智贍。偵㠯瓶壺。𠜺㠯長壍。鍤未見鋒。火㠯起焰。薰尸滿窟。棓穴㠯斂。木石匱竭。萁稈空虛。瞷然馬生。傲若有餘。𦉹梁為礧。柿松為芻。守不乏械。歷有鳴駒。哀哀建威。身伏斧質。悠悠烈將。覆車喪器。戎釋我徒。顯誅我帥。㠯生易死。疇克不二。聖朝西顧。關右震惶。分我庾。化為寇糧。實賴夫子。思謩彌長。咸使有勇。致命知方。我雖末學。聞之前典。十世宥能。表墓旌善。思人愛樹。甘棠不翦。矧乃吾子。功深疑淺。兩造未具。儲隸蓋鮮。孰是勳庸。而不獲免。猾哉部司。其心反側。斲善害能。醜正惡直。牧人逶迤。自公退食。聞穢鷹揚。曾不戢翼。忘爾大勞。猜爾小利。苟莫開懷。于何不至。慨慨馬生。琅琅高致。發憤囹圄。沒而猶眡。嗚呼哀哉。安乎乎當作平出奇。破齊克完。張孟運籌。危趙獲安。人賴子。猶彼談單。如何吝嫉。搖之筆端。傾倉可賞。矧云私粟。狄隷可頒。況曰家僕。剔子雙龜。貫㠯三木。功存城。身死獄。凡爾同圍。心焉摧剝。扶老攜幼。街號巷哭。嗚呼哀哉。明明天子。旌㠯殊恩。光光寵贈。乃牙其門。司勳頒爵。亦兆後昆。死而有靈。庶慰冤魂。嗚呼哀哉。文選。
集／總集／全上古三代秦漢三國六朝文／全晉文　凡一百六十七卷　／卷九十三／潘岳　四　／司空密陵矦鄭袤碑(P.1996-2)
司空密陵矦鄭袤碑
公雖違華衮。猶朱其紱。文選齊竟陵王行狀注。
陳謨台階。翼和鼎實。顯績成于臺省。清風畼于所莅。故能老安少懷。遂至邇親。凡厥搢紳之士。所㠯挹酌洪流。含咀英芳者。猶旱苗之仰膏雨。湛露之晞朝陽也。銘曰。
於鑠元矦。則大垂象。弘操嶽峻。宇量深廣。允恭克讓。宣哲清朗。有始有卒。可大可久。言由忠信。行履孝友。光光金貂。再冠其首。赫赫皇符。仍折其部。義格皇穹。德冠羣后。清風顯烈。沒而不朽。蓺文類聚四十七。
集／總集／全上古三代秦漢三國六朝文／全晉文　凡一百六十七卷　／卷一百五十四／後涼／呂光(P.2353-2)
後涼
呂光
光字世明。略陽氐人。苻堅時、舉賢良。除美陽令。遷鷹揚將軍。從平燕。封都亭矦。入為太子右率。拜破虜將軍。遷步兵校尉。拜驃騎將軍。授都督西討諸軍事。㠯平西域功拜使持節散騎常侍、都督玉門已西諸軍事、安西將軍、西域校尉。還入姑臧。聞堅為姚萇所害。自稱使持節侍中、中外大都督、督隴右河西諸軍事、大將軍、領護匈奴中郎將、涼州牧、酒泉公。建元太安。㠯太元十四年僭即三河王位。改元麟嘉。㠯太元二十一年僭即天王位。改元龍飛。在位十年。隆安三年死。年六十三。諡曰懿武皇帝。廟號太祖。
集／總集／全上古三代秦漢三國六朝文／全晉文　凡一百六十七卷　／卷一百五十八／釋氏　二　／釋道安／合放光光讚略解序(P.2376-2)
合放光光讚略解序
放光光讚。同本異譯耳。其本俱出于闐國持來。其年相去無幾。光讚。于闐沙門祇多羅㠯泰康七年齎來。護公㠯其年十一月二十五日出之。放光分如檀。㠯泰康三年于闐為師送至洛陽。到元康元年五月乃得出耳。先光讚來四年。後光讚出九年也。放光。于闐沙門無叉羅執梵。竺叔蘭為譯。言少事約。刪削復重。事事顯炳。煥然易觀也。而從約必有所遺。於天竺辭及騰每大𥳑焉。光讚。護公執梵本。聶承遠筆受。言準天竺。事不加飾。悉則悉矣。而辭質勝文也。每至事首。輒多不便。諸反覆相明。又不顯灼也。攷其所出。事周密耳。互相補益。所悟實多。恨其寢逸涼土九十一年。幾至泯滅。乃達此邦也。斯經既殘不具竝。放光尋出。大行華京。息心居士翕然傳焉。中山支和上遣人於倉垣斷絹寫之。持還中山。中山王及眾僧。城南四十里幢旛迎經。其行世如是。是故光讚人無知者。昔在趙魏。併得其第一品。知有茲經。而求之不得。至此。會慧常進行慧辯等將如天竺。路經涼州。寫而因焉。展轉秦雍。㠯晉泰元元年五月二十四日乃達襄陽。尋之玩之。欣有所益。輒記其所長。為略解如左。般若波羅蜜者。成無上正真。道之根也。正者等也。不二入也。等道有三義焉。法身也。如也。真際也。故其為經也。㠯如為首。㠯法身為宗也。如者爾也。本末等爾。無能令不爾也。佛之興滅。緜緜常存。悠然無寄。故曰如也。法身者一也。常淨也。有無均淨。未始有名。故於戒則無戒無犯。在定則無定無亂。處智則無智無愚。泯爾都忘。二三盡息。皎然不緇。故曰淨也。常道也。真際者。無所著也。泊然不動。湛爾玄齊。無為也。無不為也。萬法有為。而此法淵默。故曰無所有者。是法之真也。由是其經萬行兩廢。觸章輒無也。何者。癡則無往而非徼。終日言盡物也。故為八萬四千塵垢門也。慧則無往
而非妙。終日言盡道也。故為八萬四千度無極也。所謂執大淨而萬行正。正而不害妙乎大也。凡論般若。推諸病之壃服者。理轍者也。尋眾藥之封域者。斷迹者也。高談其轍迹者。失其所㠯指南也。其所㠯指南。若假號章之不住五。通品之不貢高。是其涉百辟而不失午者也。宜精理其轍迹。又思存其所指。則始可與言智已矣。何者。諸五陰至薩云若。則是菩薩來往所現法慧。可道之道也。諸一相無相。則是菩薩來往所現真慧。明乎常道也。可道。故後章或曰世俗。或曰說已也。常道。則或曰無為。或曰復說也。此兩者同謂之智。而不可相無也。斯乃轉法輪之目要。般若波羅蜜之常例也。釋藏跡七。
集／總集／全上古三代秦漢三國六朝文／全晉文　凡一百六十七卷　／卷一百五十八／釋氏　二　／釋道安／摩訶鉢羅若波羅蜜經鈔序(P.2377-1)
摩訶鉢羅若波羅蜜經鈔序
昔在漢陰。十有五載。講放光經。歲常再徧。及至京師。漸四年矣。亦恆歲二。未敢墯息。然每至滯句。首尾隱沒。釋卷深思。恨不見護公叉羅等。會建元十八年。正車師前部王名彌第來朝。其國師字鳩摩羅跋提獻梵天品一部。四百二牒言二十千首盧。首盧三十二字梵數經法也。即審數之。凡十七千二百六十首盧。殘二十七字。都幷五十五萬二千四百七十五字。案。此數不合。當有脫誤。天竺沙門曇摩蜱執本。佛護為譯。對而檢之。慧進筆受。與放光光讚同者。無所更出也。其二經譯人所漏者。隨其失處。稱而正焉。其義異不知孰是者。輒併而兩存之。往往為訓其下。凡四卷。其一紙二紙異者。出別為一卷。合五卷也。譯梵為秦。有五失本也。一者。梵語盡倒而使從秦。一失本也。二者。梵經尚質。秦人好文。傳可眾心。非文不合。斯二失本也。三者。梵經委悉。至於歎詠。叮嚀反覆。或三或四。不嫌其煩。而今裁斥。三失本也。四者。梵有義說。正侶亂辭。尋說向語。文無㠯異。或千五百。剗而不存。四失本也。五者。事已全成。將更傍及。反騰前辭。已乃後說。而悉除此。五失本也。然般若經三達之心。覆面所
演。聖必因時俗有易案此二語有脫字。而刪雅古㠯適今時。一不易也。愚智天隔。聖人叵階。乃欲㠯千歲之上微言。傳使合百王之下末俗。二不易也。阿難出經。去佛未久。尊者大迦葉。令五百六通。迭察迭書。今離千年。而㠯近意量裁。彼阿羅漢。乃兢兢若此。此生死人而平平若此。豈將不知法者勇乎。斯三不易也。涉茲五失。經三不易。譯梵為秦。詎可不慎乎。正當㠯不聞異言傳令知會通耳。何復嫌大匠之得失乎。是乃未所敢知也。前人出經。支讖世高。審得梵本。難繫者也。叉羅支越。斲鑿之巧者也。巧則巧矣。懼竅成而混沌終矣。若夫㠯詩為煩重。㠯尚書為質朴。而刪令合今。則馬鄭所深恨者也。近出此撮。欲使不雜。推經言旨。唯懼失實也。其有方言古辭。自為解其下也。於常首尾相違句不通者。則冥如合符。厭如復析。乃見前人之深謬。欣通外域之嘉會也。於九十章。蕩然無措疑處。毫芒之閒。泯然無微疹。已矣乎。釋藏跡八。
集／總集／全上古三代秦漢三國六朝文／全北齊文　凡十卷　／卷七／斛律光(P.3865-1)
斛律光
光字明月。朔州敕勒部人。左丞相金子。神武擢為都督。遷征虜將軍衞將軍。封永樂縣子。進爵為伯。齊受禪。加開府儀同三司。別封西伯縣子。除晉州刺史。歷朔州刺史。加特進。乾明初除晉州刺史。皇建初進爵鉅鹿郡公。大寍初除尚書右僕射太子太保。河清中為司空。遷司徒。進太尉。又封冠軍縣公。天統初轉太將軍。除太保。襲父金爵咸陽王。別封武德郡公。遷太傅。武平中又封中山郡公。加右丞相幷州刺史。拜左丞相。又別封清河郡公。為祖珽所譖誅。周武入鄴。追贈上柱國崇國公。
集／總集／全上古三代秦漢三國六朝文／全隋文　凡三十六卷　／卷二十二／王劭　二　／舍利感應記別錄(P.4144-1)
雍州表云。仁壽二年五月十二日。京城內勝光寺大興善寺法界寺州公廨裏。及城治街巷。天雨銀屑。大如榆莢。小如麩等。表送奉獻。仁覺寺五月十二日未時。有風從西南來。如香氣𣱦氳。沙門及經生道俗等。竝悉俱聞。當夜雨寶屑天花。芭蕉枝葉。椶櫚莖幹土。人皆拾得。大小如前無異。仁壽二年六月五日夜。仁壽宮所慈善寺新佛堂內。靈光映現。形如鉢許。從前柱遶梁栿。眾僧覩見。仁壽二年六月五日夜。雨銀屑天花。琵琶葉上。及餘草頭上落地。仁壽二年六月八日。諸州送舍利沙門使還宮所。見旨相問慰勞訖。令九日赴慈善寺為慶光齋僧。眾至寺讚誦。旋繞行香。欲食。空裏微零。復雨銀屑天花。舍人崔君德令盛奉獻。京城內勝光寺模得陜州舍利石函變現瑞像娑羅雙樹等形相者。仁壽二年五月二十三日已後。在寺日日放光。連連相續。緣感即發。不止晝夜。城治道俗。遠來看人。歸依禮拜。闐門塞路。往還如市。遇斯光者。照動羣心。悲喜發意。其城內諸寺。外縣諸州。㠯絹素模將去者。或上轝放光。或在道映照。或至前所。開明現朗。光光色別。隨見不同。仁壽二年七月十五日。京城內延興寺灌寫釋迦金銅像丈六。其夜雨寶屑銀花。香氣甚異無比。
集／總集／全上古三代秦漢三國六朝文／全隋文　凡三十六卷　／卷二十九／闕名　一　／銘／杜乾緒等造像銘(P.4192-2)
杜乾緒等造像銘
大隋開皇十二年歲在壬子十二月壬申朔十日辛巳。蓋欲崇高志遠者。要須曠□□行。是㠯當今佛弟子大都邑主杜乾緒、都邑主張子元大都化主董難當、都化主杜郭生都邑等。雖須形居俗网。志棲方外。□巳□□□龍山之南。河水之西。雉水之東。吉祥□□敬造石像一軀。層龕比刃。巧盡百奇。珍□□□遠而望之。狀寶塔涌現於靈山。近而□□□祇薗之覩玉殿。迴睛注目。歸心有在。㠯此勝善。福閏皇家。□法治國。又願七世先靈。見生眷屬。類同沾澤。因茲福慶。刊記斯銘。其詞曰。
妙理難原。旨趣莫尋。淩□靡惻。孰笇其深。山開尤□□□𩄒金□既□徒泣雙林勇塔且淪祇薗匿□□□光光銅人閉景聖宇暫空□□□□像曜不曦像月為囧寶□□□□羅妙像瑑鏤碧崖相啚真□明眺高雲光埋月朖八万未踰真容何爽瞻相吮吟福景唯深王潤條□芳澤來今恩沾四□慶不有心言傳千載。不朽清音。碑拓本。
集／總集／全唐文／全唐文／卷二百七／閻朝隱／亳州錄事參軍事上騎都尉馮府君紀孝碑(P.2095-1)
亳州錄事參軍事上騎都尉馮府君紀孝碑
夫元亨利貞。開物之綱鍵也。典謨訓誥。設範之源流也。變通周於三古。而闕二字其情。浸潤洽於九區。而人乘其利。闕二字之捶。歲探其微。如箠之折。日取其半。萬代而不盡。府君之道歟。府君諱本。字闕二字長樂信都人也。周之為主。天子授以丕基。晉則有人。丞相登其寵渥。自後衣冠代起。組綬駢驅。邦家必聞。出幽都而獨秀。名教可樂。入魏國而先鳴。曾祖闕一字後魏外兵參軍北地郡丞。昂藏絕群。耿介負俗。其功可立。思奧主而吁噓。其道不行。視危邦而傲睨。祖悅。宇文朝驃騎將軍定安闕一字郎中令。與隋文帝有舊。辟命不出。去病以威名動俗。昇之驃騎。雍齒以故舊生釁。封以
什方。國步重清。出為嘉州峨眉縣令。仁恩浹於旋靶。信義流於闔棺。父賢。隋校書郎。國初率子弟應接義旗。加通議大夫檢校定州北平縣令。蒼疋篆籕之指歸。陰陽術數之城府。莫不備窮制造。妙盡精微。建功則與天會留。委質闕五字重規沓矩。驥闕一字鵬飛。為珠則漢水聯華。為玉則崑山動色。公波瀾萬仞。節目千丈。闕一字衣璧水。見科斗之為文。鼓闕七字成字。草隸斯盡。筋肉備存。或取以龜圖。或詳諸鳥跡。或理窮元妙。或思盡毫芒。以之象形。穎脫於前載。以之會意。闕九字解褐利州參軍。徙緜州參軍。頻丁父憂去職。結廬在墓。負土成墳。父兮母兮。鞠我育我。取敬取愛。以尊以嚴。事闕七字荼蓼陟屺岵而不見。行碎肝闕一字僅全毀滅之中。重起簪裾之內。服闋。遷淄州錄事闕二字乾封中入計。上臨軒問闕九字王是臨奇獸不入。九十百眾。日月歲資。艸秸盡有為之門。倉坵虛不急之事。闕二字庾壹粒積成九稔之儲露闕八字之產。陛下以損為未損。微臣以安為未安。爰下天書。載牧坰澤。有犯無隱。皆闕二字也。尋擢亳州錄事參軍。如闕八字如網提綱。得鳥期於一目。功無所蔽。過無所容。巡察使以清白聞。秩未進於闕二字名巳登於岱籙。以咸亨四
年闕六字春秋六十有四。人吏傷心。仰徽容其若疚。友朋交臂。顧支體其若失。夫人恒農楊氏。繼夫人上闕八字交接為國則土宇齊封。陽數奇。陰數偶。以久視元年五月廾二日。合祔於先塋。禮也。嗣子銀青光祿大夫闕六字留直昭文館敦直曾輿至孝。閔闕一字醇心。公才備於四科。帝獎隆於三篋。若韋闕一字之銘寶器。若李斯之篆銅人。挺生間起。角立傑出。兼張華之博物。若孔光之深慎。剖析凝滯。則明鏡見膽。鎔裁得失。則利劍吹毛。闕二字劬勞。未盡罔極之報。匍匐感咽。庶期不朽之文。朝隱竹簡舊遊。蓬山遺老。有企無愧。考行直書。迺銘其言。俾刻於石。冀東西南北闕夫子之墳焉。其辭曰。
瓜瓞緜緜。系於周年。畢公自出。畢萬是遷。仕晉何代。封魏何年。食邑命氏。馮鄉有焉。符運代起。水火更王。闕一字燕稱孤。入魏為相。士流模楷。名教宗匠。冠冕搢紳。允歸時望。光光郡丞。挺生其後。昂藏獨得。耿介是守。辭疾邱園。養高林藪。雖即千駟。非義不受。赫赫驃騎。聲雄五都。盈尺美玉。徑寸明珠。盧綰即舊。雍齒何辜。或出或處。與時並驅。爰降異靈。是生良宰。陰陽數術。篆籕文采。撟鷺未振。潛龍有待。以
忠事君。其跡斯在。鳳凰有雛。闕二字有駒。雛鳴鏘鏘。駒行昂昂。登闕一字冑子。擢於上庠。參卿軍事。其道逾光。盡節匡時。受命河洛。典茲刺舉。繩違景亳。物情刻刓。代務闕二字無謂我固。藏舟於壑。哀哀嗣子。惴惴餘生。孝友成性。忠貞令名。通於天地。感於神明。冀搖雄筆。以紀頌聲。千秋萬歲。灌木豐草。子孫盈門。軒車闕一字道。或青或紫。以拜以掃。披其遺文。與天同老。
集／總集／全唐文／全唐文／卷二百五十／蘇頲　一／封東嶽朝覲頌　并序(P.2525-1)
封東嶽朝覲頌并序
封祀之山。五在中國。泰嶽首之。昊穹之命。再集巨唐。皇帝受之。臨位十四年。考虞氏歲巡之義。頌周王時邁之什。十月辛酉。步自有洛。十一月戊戌。帳殿齋於岳趾。淵默以清。繹思而照。將紀功布度順斗承天精享也。己丑。宏觀軼區宇。盛儀振開闢。高臨建鳳。萬隊張皇以燭山。上御飛龍。百
神翕習以扶道。國台二。藩后四。髦士密侍。信臣高位。扈封臺。列升陛。不下五十。以聖言沖邈。瑤牒寶書。誓之旨曰。朕獲守丕業。恐不克駿命。惟上帝儲休。錫蒼生無疆之慶。朕之慶也。古則祕之。何哉。屬寒馳迅飆。露清終夕。若掃若鋤。晏然而巳。庚寅。天官次籙。王制協時。嚴高祖以配之。嗣高宗以陟之。冕裘立。珪璧序。潔罍俎。調鐘呂。倨勾於簨簴。戛擊乎柷敔。寶駢瑞兮物焜煌。空薄霄兮音容與。則纖塵不動。和氣充塞。日在於觀。天為之門。揚日大光。謂小天下。昭以抱戴。見之卿靄。郁郁紛紛。喜氣絪縕。當芝檢。引紫薰。大紫洞而三辰接。鬱蒼搖而萬歲聞。自下達上徯吾君。君之來兮望如雲。端兮晬。聖之門。至尊辛卯有事於社首。以泰折如泰壇。於穆我睿宗。侑而作主。奠獻嗚咽。天子之孝也。僉以金匱歸勛於祖禰。石䃭藏美於乾坤。戒咸秩則司存。癸巳。載大旂。合大樂。三陔崌以帷抗。四亞鏘而輅止。朝群牧。揆千官。厎邦賦。數庭實。華蟲辨等。車馬來覲。周人隨人。二王之賓。戎狄蠻貊。萬里重譯。必拱于著。執贄奉璋。雍雍昂昂。靡敢怠遑。乃建雞竿。伐鼉鼓。帝命出。皇恩溥。揚巽風。作解雨。施舍之。蕩滌之。宥法罪。除頗纇。澒湧洋溢。周流黮
䨴。不崇朝而遍者。與此山俱。疇翳而不拔。胡微而不鋪也。亦既稱壽。申命宗伯。咨爾頌焉。效古之刻石。臣頲稽首再拜而言曰。臣聞昔在帝堯。臣惟咎繇。聰明之謂聖。邁種之謂德。天若曰。依於巨唐。易姓者李。王於中華。崇功者唐。聖之澤。德之浸也。我唐祚之興。昌符誕膺。兩儀動。六葉承。皇帝宣高祖四宗之景烈。肈開元神武之明號。廣矣大矣。莫有不寧。罔有不俾。咸一德之輔。不貳心之臣。群后抗詞曰。臣聞先王因天事天。因地事地。因名山升中於天。陛下得天之經。得地之義。得人之行。行也者。孝莫大焉。兼三才以為政。孝也者。仁莫大焉。含萬物以為性。今三才貞。萬物亨。六典平。九功成。官不滔。獄不放。至於刑清。良有以也。因斯而談。清明在躬。志氣如神之睿者君也。四國于藩。四方于宣之美者臣也。有物有則。我君臣保乂之。原所由于前。設其教于後尒。往歲邦危中否。天討內難。陛下提三尺之劍。羾閶闔。絕勾陳。趨北軍。正北辰。然後翼翼乾乾。尊尊親親。立我蒸人。聖考所以付天下之公器。蹈汾陽之清塵。唐雖舊邦。其命維新。古者振兵釋旅。祠土祈穀。先事也。我是以幸太原。祭汾脽。耀金甲。肅邊鄙。虜馬讋而不敢南向。解嚴
京師。獲寶鼎。獻宗廟。戍人歸而盡務東作。報福京坻。於是乎爰佐五畤。郊天以奉時。爰崇九室。祫祖而敬思。昭格遲遲。神人允釐。無何。籍三脊。盛六穗。不召斯至。擁休之類。如山則委。曷月而祕。豈非享物降嘉司火也。立渾同度在璿也。陛下姑謂之薄。臣所未諭。且管氏詫齊。帝王凡八十九。湮淪鬱沒。孰若致美我高宗。勒岱甲子正六十。肸蠁葳蕤。故能應期我神武。惟繼代奉業。增高保鴻。缺乎中何也。即先后以權。暫阻於運。二宗紹復。未遑厥功。神闇之契。不在諸子。而當聖躬。固不可辭者審矣。帝曰俞。畏德之不稱。而左輔右弼。雜縉紳鴻碩之倫。抱蕝懷書。蒸雲吐霧。方集賢內殿。講議前席以論之。傳不云乎。君子勤禮。敬之至也。易不云乎。先王作樂。豫以動也。慎矣哉。禮樂之為用。故執禮者具。刪弊則質。宜之自我。變樂者理。去商何害。謙以為臣。二者洽而三讓之。制曰可。始嚴鹵簿。騰七萃。啟禁關。迴九重。以聽乎鸞聲之雍雍。匪疾匪徐。物有其容。動植讚。華夷觀。駢闐總樽。羨漫半散。出成皋。踰滎波。憑滑臺。眺洪河。遂並昆吾之墟。徜徉乎大舜之澤。瀕四瀆二濟入於兗。經九一三齊喬于岱。推二旬有六而頓行在。莫不皤皤華皓。如
藿傾陽。或牽以餼。或捧之觴。傴僂乎康莊。一以伸神武之今日。一以感乾封之舊章。迺餼歸之。觴舉之。慈且惠而與之驩。沸渭頡頏。矧國鄒魯。家洙泗。乘汶野而圖記可知。指泮林而頌聲不墜。以周公之故。將孔子之後。翹然希王者之屬車。聖人之清蹕。則久及信宿之意。巖巖所瞻。宗神曰天齊王。加一等於三事。戶二十。供王祀。環十里。禁人樵。報也大禋。旅之數重。褎成之祿。撫遺甿。賜之復。帝曰吁。夫艱難繫王業。休咎牽人事。況天監之。殊祥也。殊典也。不自滿而虔鞏於位。朕寶臣曰乾曜洎說。有初有終。時乃風。欽哉。汝作朕左右丞相。翳汝忠。益以嘉猷。補袞之闕。罔或怠。遂宏天封。煥天章。篆介邱而旋德陽。大饗乎群方。程後代。美其律。聲其實。墳作四而籍言七也。臣頲不敏。繼伯夷之直清。微太史之留滯。聆金奏同百獸之舞。振木鐸採萬人之詩。敢陳詩以頌曰。
天子聖兮天孫崇。登以封兮報以功。受命再。惟皇代。天之賚。人所載。士馬山嶪。戈矛山沓。禎符山雜。靈響山荅。天與人合。我鋪衍兮長粹清。太元冊兮太乙精。休光光我之慶成。舜四朝而禹萬國。莫之我京。
集／總集／全唐文／全唐文／卷二百七十／劉穆之／洛州滎陽縣頭陀逸僧識法師上頌聖主中興得賢令盧公清德文　并序(P.2746-1)
洛州滎陽縣頭陀逸僧識法師上頌聖主中興得賢令盧公清德文并序
粵允矣。於昭聖唐。天子中興。拓跡開統。迺建皇極。握乾符。驅駕百靈。總齊萬類。貴與天乎比壽。富與地乎侔資。日月迴薄。以淑清告象。陰陽變通。以樂和乘氣。龍不隱德。鳳不潛靈。懷生之徒。根著之物。咸遂其性。固能使河海靜默。宇宙文明。舊物維新。昌圖啟旦。大定禮樂。戢藏干戈。人學而
還淳。刑措而不用。覆燾之恩溥。生育之理足。於是邑老田父。擊壤而歌。張掖而儛。顧而為頌曰。康哉堂哉。迺聖迺神。代有非常之主。必有非常之臣。非常者。所謂殊尢傑出。與時偕運。則我賢令盧公其人焉。古曰聖主得賢臣。今見之矣。百里令長。親人之要者也。煩劇所鍾。賢良是責。故有四科堂室。孔甫稱乎冉求。三國股肱。趙武知乎邢伯。應星雷而鎮風雨。類父母而若神明。鄭產之開喻獲禽。魯恭之垂仁及獸。循聲流於簡牘。良政在於歌謠。斯焉取斯。之子之遠。若乃張英風於上國。宣懿範於中都。允升大猷。厥有成績。休光終不圉。盛德莫與京。觀其化焉。則盧公之心可知矣。公名正道。字真直。范陽人。昔元年景辰。上帝甄其九萬。正月甲子。太公課其八百。漢祖以同日相愛。利建藩維。魏祖以餘風可嘉。聿推楨幹。或清虛而循禮典。早識張華。或文思而發詩書。深知越石。曾祖昌衡。隋金州刺史儀同三司太子左庶子。風神澹雅。經史該博。宣六察而馳熊軾。翊三善而列鳳條。德為人表。行為士則。祖寶素。隋晉州別駕。有禮有法。於紀於綱。得管輅之清談。發王祥之雅詠。考安壽。皇朝朝散大夫襄州司馬綿州長史。蘭芬桂紫。月鑒霜
明。珠皐則洗幘擅奇。玉壘則題輿緝化。公五行秀氣。五色淳光。忠肅恭懿以立身。孝敬溫良以行已。涵珠孕璧。懸闞澤之高名。舞柏吟松。動嵇康之逸韻。文史足用。方朔之言有徵。器宇難量。叔則之才可覿。解褐調為冀州信都縣主簿。轉絳州太平縣丞。長河之間。彼汾之曲。朱鈎理劇。黃綬安卑。鴻漸於磐。鶯遷於木。敕授陝州司士參軍。又改汴州浚儀縣令。佐襜帷於陝服。式允清嚴。綰銅墨於梁城。克敷恩信。我皇紹膺丕業。嗣守珍期。明一之徽號聿崇。凡百之榮階式敘。神龍元年。制加朝散大夫。隨班例也。居無何。制為洛州新安縣令。又改滎陽縣令。爾其索亭舊邑。滎澤奧區。郊連北制。地按東里。上躔鶉火。旁控龍泉。神州則帶河泝洛。洪漕則通江達海。五方雲湊。公驟私奔。百族星稠。邀時射利。盤根錯節。允屬於升卿。先教後刑。必推於季子。公下鳧舄。用牛刀。承天理人。以居其職。尊五屏四。以制其範。開道途焉。設隄防焉。陳之以禮樂。導之以德義。宣柔嘉。恤孤寡。去末返本。利用厚生。至為濟濟庠塾。莘莘冠履。王渙之勸率佐吏。范甯之惠養生徒。人識廉讓之儀。家行俎豆之禮。其崇學有如此者。龍鱗促務。馬骨攘災。就穡占於五
星。納稼詳於十月。子奇之鑄器。童恢之易牛。其勸農有如此者。持寬濟猛。以禮代刑。兩造盡其根源。五聽窮其詞色。穿窬自息。請託不行。歸遇臘之囚。原復讐之罪。桴鼓罕施於道路。桎梏無用於狴牢。其政令有如此者。貌年巡戶。定賦徵徭。情偽必探。高卑咸若。心同懸鏡。自辨妍蚩。手類持衡。不差輕重。其平直有如此者。果行育德。循巳正身。徐邈之有常。石奮之無潤。冰壺載潔。塵甑自空。其清白有如此者。入其境則田疇自墾。草萊盡闢。此恭敬以信。故其人盡力也。入其邑則牆屋甚完。樹木甚茂。此忠信以寬。故其人不偷也。至其庭府。吏甚清明。諸下用命。此明察以斷。故其政不擾也。可謂季路為宰。復在於斯。任人以逸。從諫如流。耳目平而心氣和。四肢全而百工理。父事三人以教孝。兄事五人以教悌。可謂子賤為宰。復在於斯。固以得良吏之要津。行古人之至道。頃者年穀不登。時雨未降。聖皇減太官之膳。出幽圄之囚。是歌雲漢之詩。式備山川之禱。恐一物之失所。慮百姓之阻饑。徙有之無。遂起汛舟之役。賑貧救乏。爰行發廩之施。公上祗元澤。下罄丹誠。家到戶至。裒多益寡。優之柔之。撫之育之。里詠途歌。人安俗泰。雖雲行
載沐。旋符以夜之期。而風教特隆。寔荷如春之德。導揚庶美。字育群甿。惠化所以周洽。風流所以藉甚。豈直王譚在職。時叟號其無雙。張既臨官。京輔稱其第一而巳。河南道巡察使衛州司馬路敬潛以政術尢異奏聞。使乎使乎。得其人矣。是知韓稜之飛章已奏。徵入有期。焦貢之行雨載馳。願留難遂。丞馬據主簿解伯宗尉高賁司馬昭道等。並千將重寶。新甫貞柯。道可濟時。位不充量。溟海即鯤鵬所化。枳棘非鸞鳳所棲。翊贊多方。聲華有裕。望逸驥而將遠。撫留犢以增傷。孤我德而無鄰。勞我思而無極。爰有等慈寺頭陀逸僧識法師。俗姓桑氏。漢丞相之後秀也。天稟聰偉。生而俊奇。發願為國。敬造阿彌陀石碑像。并頌聖德。及鑄神鍾。鄉人前巴州曾闕一字縣尉劉虔獎錄事王虔福常守一佐史里正等。或簪纓著族。夙勞州郡之班。或仁義在躬。暫屈鄉閭之任。耕田鑿井。遭聖主之休明。孝道忠規。受君子之名教。以為呌丹閽而一借。未達由衷。樹翠碣而長懸。方存相質。惠我無疆之澤。徽烈允光。思君不樂之情。德音何已。殷溝作頌。文在茲乎。其詞曰。
大地山河。中天朝市。玉帛萬國。子男百里。惟索之亭。惟京
之水。膴膴原隰。森森杞梓。其一粵茲撫字。須彼仁賢。俗之化者。君之宰焉。操我利器。亨我小鮮。聞歌下邑。舞洽重泉。其二其政不嚴。其儀不忒。秩秩詩禮。光光道德。爰務耕桑。罕施徽纆。無偏無黨。有典有則。其三琴鳴宓賤。花發潘仁。俸惟計日。甑乃生塵。視人如子。臨事若神。秋鷹坐化。瑞雉行馴。其四自冬徂春。密雲不雨。曲降絲綍。載傾敖庾。沐蘭奠桂。救病濟窶。旋感月離。方期歲取。其五祝良何德。汲黯何功。達望千載。寧踰一同。既流膏雨。克播循風。聲聞於外。化協於中。其六鳳使載揚。驥途攸展。芳菊無絕。甘棠勿翦。式紀清芬。爰憑翠篆。歌詠不足。聊稱其善。其七
集／總集／全唐文／全唐文／卷三百五十／李白　四／唐漢東紫陽先生碑銘(P.3550-2)
唐漢東紫陽先生碑銘
嗚呼紫陽。竟夭其志以默化。不昭然白日而昇九天乎。或將潛賓皇王。非世所測。闕十一字挺列仙明拔之英姿。明堂平白。長耳廣顙。揮手振骨。百關有聲。殊毛秀采。居然逸異。闕十字而且達河龜鶴早世而蟪蛄延秋。元命乎。遭命乎。余長息三日。懵於變化之理。先生姓胡氏。闕六字族也。代業黃老。門清儒素。皆龍脫世綱。鴻冥高雲。但貴天爵。何徵閥閱。始
八歲經仙城山。闕十一字有清都紫微之遐想。九歲出家。十二休糧。二十遊衡山。雲尋洞府。水涉溟壑。神王闕八字召為威儀及天下採經使。因遇諸真人。授赤丹陽精石景水母。故常吸飛根。吞日魂。密而修之。闕六字所居苦竹院。置餐霞之樓。手植雙桂。棲遲其下。聞金陵之墟。道始盛於三茅。波乎四許華陽闕七字陶隱居傳昇元子。昇元子傳體元。體元傳貞一先生。貞一先生傳天師李含光。李含光合契乎紫陽。闕五字於神農之里。南抵朱陵。北越白水。稟訓門下者三千餘人。鄰境牧守。移風問道。忽遇先生之宴坐闕五字隱機雁行而前。為時見重。多此類也。天寶初。威儀元丹邱。道門龍鳳。厚禮致屈。傳籙於嵩山東京大唐闕二字宮三請固辭偃臥。未幾而詔書下責。不得已而行。入宮。一革軌儀。大變都邑。然海鳥愁臧文之享。猨狙裂周公之衣。志往跡留。稱疾辭帝。剋期離闕。臨別自祭。其文曰。神將猒余。余非猒世。迺顧命姪道士胡齊物。具平肩輿。歸骨舊土。王公卿士。送及龍門。入葉縣。次王喬之祠。目若有覩。泊然而化。天香引道。尸輕空衣。及本郡太守裴公以幡華郊迎。舉郭雷動。南闕三字開顏如生。觀者日萬。群議駭俗。至其年十月二十三日。
葬於郭東之新松山。春秋六十有二。先生含宏光大。不修小節。書不盡妙。鬱有崩雲之勢。文非夙工。時動雕龍之作。存也宇宙而無光。歿也浪化而蟬蛻。豈闕八字乎有鄉僧貞倩。雅仗才氣。請余為銘。余與紫陽神交。飽餐素論。十得其九。弟子元丹邱王闕等。咸傃鸞鳳之儀羽。想珠玉之雲氣。灑掃松月。載揚仙風。篆石頌德。與茲山不朽。其詞曰。
賢哉仙士。六十而化。光光紫陽。善與時而為龍蛇。固亦以生死為晝夜。有力者挈之而趨。劫運頹落。終歸於無。惟元神不滅。湛然清都。延陵既歿。仲尼嗚呼。青青松柏。離離山隅。篆石頌德。名揚八區。
集／總集／全唐文／全唐文／卷三百九十六／陳光(P.4044-1)
陳光
光。開元二十五年官太子司議郎。
集／總集／全唐文／全唐文／卷四百五／劉光(P.4141-2)
劉光
光。元宗時擢書判拔萃科。
集／總集／全唐文／全唐文／卷四百五十九／崔淙／五星同色賦　以昊天有成命為韻(P.4686-2)
五星同色賦以昊天有成命為韻
大儀設象。下土是保。作炯戒於人主。垂吉凶於穹昊。咎厥失政。休厥有道。盈縮之分足推。進退之心可考。或主德而有功必祐。或主法而有罪必討。為天之佐兮融融。作乾之緯兮杲杲。若乃縱橫天宇。經緯星躔。光芒井口。煜耀斗邊。乍聚乍散。或離或連。分道則熒熒冰散。周流則點點珠圓。其動也直。其靜也專。道濁則失位。時清則色妍。豈比夫二使獨能承命。七紀徒為麗天者也。今我后運乾之符。握坤
之紐。表正萬方。肇康九有。啟土繼聖。乃人和而歲阜。順時立政。故天長而地久。所以有倫有次。不淫不守。光光兮作邦之孚。崇崇兮作聖不朽。故我后修五禮。偃五兵。君臣一德。歌舞以行。斯倉斯廩。如坻如京。玉衡正。泰階平。遂使金也水也。不能知白而守黑。木也火也。不能全曜而自貞。乃並用而丕變。與黃中而同明。東為四方之首。胡不與歲而同色。水為五行之長。胡不助神以同榮。翳土也。是我皇之休運。乃昊天而有成。且玉燭常明。霜天若鏡。鄰月魄而璀璨。落天津而隱映。朝臨日道。助我后夙興之勤思。暮入天樞。表聖皇夜寐之勤政。有以見日月之貞觀。有以見天地之寶命。暫逢急景之時。更作重暉之詠。
集／總集／全唐文／全唐文／卷四百五十九／樊光(P.4693-1)
樊光
光。大歷時官硤石主簿。
集／總集／全唐文／全唐文／卷四百七十九／鄭雲逵／唐故劍州長史贈太僕少卿汝州刺史隴西李公神道碑銘　并序(P.4892-2)
唐故劍州長史贈太僕少卿汝州刺史隴西李公神道碑銘并序
夫蹈道而不獲乎上。育德而不尊其位。有之矣。在西漢有東海于公。在東漢有闕五字其闕一字也闕一字範闕一字福好德闕二字乃知道者善之闕一字德者福之闕一字茍茂其道。豐其德。而福不在乎其身。必鍾其後嗣。稽之行義。質諸聖謨。闕一字德於闕一字陳者李公其人矣。公諱廣業。字闕二字隴西成紀人也。惟我景皇帝仕魏八柱國唐國公。公五代祖也。若后稷肇封。將嗣八百之運。闕一字海州刺史亮惟我神堯皇帝受昊穹靈命。行敦敘之典。追封鄭王。贈司空。公高祖也。若夫闕一字沒廿方受勾闕一字之闕一字皇朝闕三字行臺尚書闕一字州牧淮安王神通。公曾祖也。若毛畢佐周翦商。功參十亂。皇朝左驍衛將軍淄川郡王李同。公王父也。闕一字皇太后臨朝。闕一字朱虛闕一字祿闕一字之竊威闕一字平闕一字以定國皇朝雲麾將軍璲。公之烈考也。原夫至道元氣之化成也。融而為川澤。結而為山阜。崇功大業之闕一字美也。散而為英雄。聚而為哲賢。惟公祖曾盛烈。昭配上元。儲孕福裕。鬱生才彥。闕二字中庸闕三字知闕二字服膺一善以闕二字能年踰弱冠。闕五字天子有事于郊丘。宗室陪位。國慶覃恩。釋褐授寧州參軍。闕一字而就列非闕三字後以序遷左威衛闕二
字參軍右金吾衛闕一字曹參軍許州扶溝縣丞右羽林司階陝王府典軍渭州別駕劍州長史。闕一字用體道沖讓闕一字聞政闕五字服闕八字抱關之祿故闕三字百轍自退焉珪組貴冑。對有慚德。本仁為行。施之則誠。於君為忠。在親為孝。闕一字歲丁雲麾憂。闕三字節力能闕四字滅性甘淡闕二字人無所加。洎府就禮經。衣裳外釋。蒞官居處。動思揚名。敬慎膚體。歸於闕四字鄉里過於刑賞信闕二字朋闕一字非久要公以微言既絕。是非莫分。春秋經旨。仲尼所志。三代之禮。家分糅雜。淹中之說。最符孔氏。故暢二闕一字旨義成一家師法。闕二字情性闕二字樂道。以開元十八年八月二日。終于劍州官舍。春秋五十有一。以其年十二月。遷祔于京兆府三原縣闕一字原鄉之北原先塋。禮也。嗚呼。以公之成德也。宜其臻闕二字登闕一字位而年屈中壽。位窮綱佐。仲尼有喪予之歎。其在茲乎。厥後闕二十七字少卿闕一字州刺史嗚呼。生得天爵之貴。歿有廟享之尊。盛矣哉。闕里之闕一字也。公之元子闕二字皇戶部尚書河東朔方六道節度都統。闕二字間秀風雲毓德。當莽卓盜國之際。總齊晉勤王之師。隱如長城。克固磐石。次子若水。皇金吾衛大將軍兼闕二字舍人闕九字巡
禁衛玉帳增威。宣導王言。彤庭讓德。公之元孫錡。即地官之冢嗣也。今任浙江西道都團練觀察處置及諸闕一字鹽鐵轉運等使銀青光祿大夫檢校禮部尚書使持節潤州諸軍事潤州刺史兼御史大夫。天挺俊哲。才為時生。承先王丕搆之闕一字貽燕翼無窮之烈。出作藩垣。入為柱石。總榷筦轉輸之任。亘吳楚服嶺之封。事絕爭承。賦皆合徹。利澤浹天下。衣食贍闕一字歸闕一字蕭闕五字河內闕六字惟皇祖懿德。為代師範。琬玉未刻。光靈不揚。謂雲逵嘗學舊史。庶聞前修。故纂闕一字緒業。闕二字銘表。其詞曰。
闕十八字憲憲李公。稟氣沖清。涉世居厚。閑邪性情。闕一字仁為重。撰德無形。負之致遠。克舉而誠。服膺中庸。樂闕四字言闕二字忠孝闕一字致書闕五字當味隱霧豹文。瑞時麟趾。德猷福履。翼子謀孫。祉流道廣。慶兆高門。光光前烈。顯顯後昆。于闕一字定國陳類長闕一字于陳伊何。闕二字而盛惟闕二字之奕代流慶。後之二葉。俱登八命。官同曳履。職傳戎柄。樹官貽遠。厥配孔明。至德參化。蒼穹闕一字禎。封表闕二字榮耀佳城。刻頌貞石。將來作程。
集／總集／全唐文／全唐文／卷五百三十／顧況　三／虎邱西寺經藏碑(P.5377-2)
虎邱西寺經藏碑
闔閭之葬海浦也。水銀為溟渤。黃金為鳧雁。精氣為白虎。是名虎邱。東晉王珣王珉。捨山造寺。生公忍死待西國經來之所也。山中塔廟。叔父有功。叔諱七覺。字惟舊。容相端靜。神龍初。八歲剃度。萬言一覽。學際天人。嘗以唵禪林萬法之母。法從數起。乃讀外書。小餘大餘。以為證據。維摩所謂通達善道。法華所謂通達大智。況受經於叔父。根鈍智短。曾不得乎少分。至德三年。示終本山。付囑門人澹交曰。此山法事。莫不圓對。而經藏猶闕。澹交僧珤俗姓何。廬江次宗。其冑奉佛。不敢廢師之命。自至德貞元。龍在戊寅。
紹建方畢。瞿曇教跡。不捨有表。不住無表。般若用中。壇攝其六。頂攝其四。譬如無根。安得有華。故覺華長者得定光如來授記。鹿仙長者得釋迦如來授記。寶手菩薩得空王如來授記。皆因造藏而得作佛。從虛空藏流出一切藏。一切藏流出四大藏。四大藏一億大藏。四億小藏。圍繞湧出。狀如蓮花。灌於四藏。流出十二藏。從十二藏。分為三藏。一聲聞藏。二菩薩藏。三真如性海藏。海水可量。虛空不可量。虛空可量。菩薩摩訶薩成就眾生變化隨感不可量。菩薩摩訶薩修行地位。有分劑故。故可量。諸佛真如性海。無分劑故。故不可量。灌於三藏。流出八萬四千藏。修多羅藏摩訶藏為上首。於是有法藏寶藏。甚深微密藏。妙花光雲等藏。藏無盡在色究竟天。眾生福薄。不得瞻覩謨呼羅摩海醯首羅大自在神。天樹雲音日輪速疾執金剛神。淨光光香雲最上光嚴身眾神。清淨華髻栴檀樹光足行神。雷音幢相雨花妙眼道場神。淨花普照無等光燄主空神。永斷迷惑普遊淨空主方神。示現宮殿樂勝莊嚴主晝神。普得淨光諸根嘗喜平等護音寂靜海音主夜神。其摩竭提國有金剛藏。中有摩尼珤王。變現自在。雨無盡珤嚴好花。是
諸菩薩演說如來廣大境界。慈目珤髻。發生喜樂。可愛樂正念天王十方海中一切珤王。吐雲彌覆。流出教綱。其佛號法水覺空如來。嚴持器仗夜乂王。力壞高山夜乂王。毘樓博乂。燄口海光龍王等。甚可怖畏鳩槃荼王。美目端嚴鳩槃荼王。日光天子。月光天子。星宿王天子。威德光明天子。各各恒沙恒沙眷屬相與掌護。其南海楞伽山下娑竭羅龍宮。其光明藏大地劫盡諸方等諸經。納於龍宮。其贍部洲大藏六萬卷。中藏六千卷。小藏四千卷。大悉地有空有不空。廣略平等。譬如萬法出一塵中。千論百疏。又如一塵流出。如帝釋宮殿因陀羅網一珠映八千億珠。法界義中。法身法性。百佛世界。細一毛端。析一毛端。成微塵數世界一一世界。法身演無量百千萬億諸佛法藏。是身為陀羅尼藏。湧法海藏。眾法珤藏。舍乘敷藏。花頂眾藏。密耶護藏。言頓顯也。此皆奢摩他毘鉢舍那定惠之力。觀見如來等藏。藏依識攝有舍藏。理發於心而形於藏。內外俱朗。不其然乎。斯文淳一。非敢戲論。光佛相好。贊佛功德。從佛知見中來。頌曰。
雪山紺宮。等虛空耶。叔父付囑。澹交續耶。妙華光雲。香普
熏耶。娑竭所指。摩醯護耶。喝剌呼嚧。歸命護耶。
集／總集／全唐文／全唐文／卷七百二十八／封敖／懿安皇太后哀冊文(P.7507-2)
懿安皇太后哀冊文
維大中二年歲次戊辰夏五月己未朔二十一日己卯。懿安皇太后崩于興慶宮冷井殿。旋殯于大內兩儀殿之西階。粵十一月丁未朔二十六日壬午。遷座于景陵之別寢。
命太尉具陳。祖饋殿廷。禮也。池紼就列。神攢啟封。晴霜拂禁。曙月彎空。叶龜謀之吉兆。儼蜃衛于行宮。皇帝孝本自天。禮期踰節。仰遺令之是稟。抑宸衷而敢越。宵載既備。祖庭爰設。緬行珮之徂征。駐轀輈之去轍。顧謂簡冊。克揚休烈。臣敖奉詔。敢獻文曰。
大圓清升。大方渾凝。日正陽德。月司陰職。人倫既分。伉云儷云。自甿之卑。達帝之尊。有國有家。以君以親。光光母后。列列門冑。鼎允中榮。天枝外秀。河祥岳祉。蘭香玉美。汾陽之孫。昇平之子。有命既集。來嬪帝宮。奉維城之中饋。光戚里之華容。赫赫憲皇。龍潛未躍。貽孫鍾紫極之慶。知子奉青宮之樂。惟后之明。執禮而行。莊敬必嚴于父道。盥漱將俟乎雞鳴。及二聖歸真。三光正色。日朗黃道。月盈霄極。中興是贊。陰教維則。時詠肅雍。功推輔翼。服澣濯以警其華煥。讓封拜以誠乎謙抑。蘋藻潔蠲于宗廟。葛藟吟諷于宮掖。高禖有慶。大電膺祥。誕元良而立極。纘丕構而圖昌。于是養素便殿。齋心洞房。宸嚴捧負。孝道輝光。噫馳飆兮未幾。迅朝露兮何常。人代之推遷莫極。仙家之日月猶長。婦事三朝。母臨五葉。禮益上載。恩方下接。無何秘籙求真。空
門悟劫。追弓劍之悠遠。感霜露之履涉。謂十地兮可躋。謂丹梯兮可躡。金屋不知其長往。彤管空遺乎舊法。嗚呼哀哉。姜嫄讓德。任姒推名。仰符軒耀。俯順坤靈。容範不邀乎箴史。婉娩自協乎柔明。終厭浮代。期歸福庭。謝明時于清禁。即修夜之元扃。嗚呼哀哉。蘭殿靈嚴。椒房幽寂。日下珠簾。塵生粉壁。禁樹暮兮煙慘。宮瓦寒兮霜白。瞻象設兮如在。捧褘褕兮成昔。嗚呼哀哉。車書畢會。容衛周陳。黃山指路。清渭臨津。姑射之雲霓自遠。鮒隅之簫鼓空聞。想冥冥于寥廓。徒望望于逡巡。嗚呼哀哉。天上無歸。人間一別。盼三清之縹緲。留四德之昭晰。詩著陰陽之詠。書徵卜筮之說。啟叶吉于新阡。爽同歸于故穴。雖壽宮相望。參差陵樹之煙。而仙路有期。繾綣瑤池之月。嗚呼哀哉。
集／總集／全唐文／全唐文／卷七百四十二／劉軻／大唐三藏大遍覺法師墖銘　并序(P.7681-2)
大唐三藏大遍覺法師墖銘并序
歲丁已開成紀年之明年。有具壽沙門曰令檢。自上京抵洛師。以縹囊盛三藏遺文傳記。訪余柴門于行修里。且曰。聞夫子斧藻群言舊矣。詎直專聲於班馬。能不為釋氏董狐耶。抑豈不聞貞觀初慈恩三藏之事乎。敢矢厥來旨云。三藏事跡載國史及慈恩傳。今墖在長安城南三十里。初高宗墖於白鹿原。後徙於此。中宗製影贊。諡大遍覺。肅宗賜墖額曰興教。因為興教寺。寺在少陵原之陽。年歲寖遠。墖無主。寺無僧。荒涼殘委。游者傷目。長慶初。有衲衣僧曇景始葺之。大和二年。安國寺三教談論大德內供奉賜紫義林。修三藏忌齋於寺。齋眾方食。見墖上有光。圓如覆鏡。道俗異之。林乃上聞。乃與兩街三學人共修身墖。兼礱一石於墖。至三年修畢。林乃化遺言於門人令檢曰。爾必求文士銘之。檢泣奉遺教。直以銘為請。非法允之冢嫡。誰何至此乎。軻三讓不可。乃略而銘之。三藏諱元奘。俗陳姓。河南緱氏人。曾父欽。後魏上黨太守。祖康。北齊國子博士。父
惠英。長八尺。美鬚眉。魁岸沈厚。號通儒。時人方漢郭林宗。有子四人。奘其季也。年十三。依兄捷出家於洛。屬隋季失御。乃從高祖神堯於晉陽。俄又入蜀。學攝論毗曇於基暹二法師。武德五年。受具於成都。精究篇聚。又學成實於趙州深。學俱舍於長安岳。於是西經前來者。無不貫綜矣。初中國學者。多以實相性空。通貫群說。俾彖象蹄笱。往往失魚兔於得意之路。至於星羅碁布。五法三性。析秋毫以矢名相。界地生彙。各有攸處。曾未暇也。大遍覺乃興言曰。佛理圓極。片言支說。未足師決。固是經來未盡。吾當求所未聞。俾跛眇兒視履。必使解行如函蓋。始可為具人矣。且法顯智嚴何人也。猶能孤遊天竺。而我安能坐致耶。初三藏之生。母氏夢法師白衣西去。母曰何去。曰求法。貞觀三年。忽夢海中蘇迷盧山遽凌波而入。乃見石蓮波外承足山。險不可上。試踴身騰踔。颯然飆舉。升中四望。廓澈無際。覺而自占曰。我西行決矣。至涼州。都督李大亮防禁特切。逼法師還京。法師乃宵遁。渡瓠蘆河。出玉門。經莫賀延磧。艱難險阻。仆而復起者。何止百十耶。自爾涉流沙。次伊吾。高昌王麴文泰遣貴臣以駝馬迓法師於白力城。王與太妃
及統師大臣等尊以師禮。王親跪於座側。俾法師躡肩而上。資贈甚厚。送至葉護可汗衙。又以廿四封書。通屈支等廿四國。獻花繒五百疋於可汗。稱法師是奴弟。欲求大法於婆羅門國。願可汗憐師如憐奴。其所歷諸國。為其王禮重。多此類也。自爾支提梵剎神奇靈跡。往往而有。法師皆瀝誠盡敬。耳目所得。孕成多聞。與夫世稱愽物者。何相萬耶。詳載如傳。惟至中印度𨚗爛陁寺。寺遣下座廿人明詳儀注者引參正法藏。即戒賢法師也。既入謁。肘膝著地。舐足已。然後起。法藏訊所從來。曰自支𨚗。欲依師學瑜伽論。法藏聞則涕泗曰。解我三年前夢金人之說。佇爾久矣。遂館於幼日王院覺賢房第四重閣。日供擔步羅果一百廿枚。大人米等稱是。其尊敬如此。法師既名流五印。三學之士。仰之如天。故大乘師號法師為摩訶天。小乘師號解脫天。乃白大法藏請留之。法師曰。師等豈不欲支𨚗之人開佛慧眼耶。不數日。東印度王抅摩迎法師。戒日王聞法師在抅摩處。遣使謂抅摩曰。急送支𨚗僧來。抅摩曰。我頭可得。僧不可得。戒日神武雄勇。名震諸國。乃怒曰。爾言頭可得。可將頭來。抅摩懼。乃嚴象軍二萬。船三萬。與法師同泝
殑伽河。築行宮於河北。抅摩自迎戒日於河南。戒日曰。支𨚗僧何不來。抅摩曰。大王可屈就。王既見法師。接足盡敬。且曰。弟子聞支𨚗國有秦王破陣樂。乃問秦王是何人。法師盛談太宗應天順人事。王曰。不如此。何以為支𨚗主。因令法師出制惡見論。然小乘外道。未即推伏。請於曲女城集五印沙門婆羅門等。兼十八國王。觀支𨚗法師之論。凡十八日。無敢當其鋒者。戒日知法師無留意。厚以象馬橐裝餞法師。又以素疊印書使達官送法師。所經諸國。令兵衛達漢境。法師卻次于闐。因高昌商胡入朝。附表奏自西域還。太宗特降天使迎勞。仍制于闐等道送法師。令燉煌迎於流沙。鄯部迎於沮沫。時帝在洛陽。敕西京留守梁國公元齡備有司迎待。是日宿於漕上。十九年春正月景子。留守自漕奉迎於都亭。有司頒諸寺帳輿花幡。送經於宏福。翌日。大會於朱雀街之南。陳列法師於西域所得經像舍利等。其梵文凡五百廿夾。六百五十七部。以廿馬負而至。自朱雀至宏福十餘里。傾都士女。夾道鱗次。若人非人。曾不知幾俱𦙁矣。壬辰。法師謁文武聖皇帝於洛陽宮。二月己亥。對於儀鸞殿。因廣問雪嶺已西諸國風俗。法師皆
備陳所歷。若指諸掌。太宗大悅。謂趙公無忌曰。昔符堅稱道安為神器。今法師出之更遠。時帝將征遼。法師請於嵩之少林翻譯。太宗曰。師西去後。朕為穆太后於西京造宏福寺。寺有禪院。可就翻譯。三月己巳。徙宏福。夏五月丁卯。法師方開貝葉。廿年秋七月。法師進新譯經論。仍請製經序。并進奉敕撰西域記十二卷。太宗美法師風儀。又有公輔才。俾法師裼緇褐襲金紫。法師因以五義褒揚聖德。乞不奪其志。遂問瑜伽十七地義。太宗謂侍臣曰。朕觀佛經。猶曕天望海。法師能於異域得是深法。非惟法師願力。亦朕與公等宿殖所會。及三藏聖教序成。神筆自寫。太宗居慶福殿。百寮陪位。坐法師。命宏文館學士上官儀對群寮讀之。廿二年夏六月。天皇大帝居春宮。又製述聖記及菩薩藏經後序。太宗因問功德何最。法師對以度人。自隋季天下祠宇殘毀。緇伍殆絕。太宗自此敕天下諸州寺。宜各度五人。宏福寺度五十人。戊申。皇太子宣令。請法師為慈恩上座。仍造翻經院。備儀禮自宏福迎法師。太宗與皇太子後宮等。於安福門執香爐。目而送之。至寺門。敕趙公英中書令褚引入。於殿內奏九部樂破陣舞。及百戲於庭而
還。廿三年夏四月。法師隨駕於翠微宮。談賞終日。太宗前席攘袂曰。恨相逢已晚。翌日。太宗崩於含風殿。高宗即位。法師還慈恩。專務翻譯。永徽三年春三月。法師於寺端門之陽造石浮圖。高宗恐功大難成。令改用磚墖。有七級。凡一百八十尺。層層中心。皆有舍利。冬十月。中宮方姙。請法師加祐。既誕。神光滿院。則中宗孝和皇帝也。請號為佛光王。受三歸。服袈裟。度七人。請法師為王剃髮。及滿月。法師進金字般若心經及道具等。顯慶二年春二月。駕幸洛陽。法師與佛光王發於駕前。既到館。於積翠宮終譯發智婆沙。法師早喪所天。因扈從還訪故里。得張氏姊。問塋壠已平矣。乃捧遺柩改葬於西原。高宗敕所司公給。備喪禮。盡飾終之道。洛下道俗赴者萬餘人。釋氏榮之。三年正月。駕還西京。敕法師徙居西明寺。高宗以法師先朝所重。禮敬彌厚。中使旁午。朝臣慰問及錫賚無虛日。法師隨得隨散。中國重於般若。前代雖翻譯猶未備。眾請譯焉。法師以功大恐難就。乃請於玉華宮翻譯。四年十月。法師如玉華。館於肅成院。五年春正月一日。始翻梵本。總廿萬偈。法師汲汲然常恐不得卒業。每厲譯徒。必當人百其心。至龍朔三
年方絕筆。法師翻般若後。精力刓耗。謂門人曰。吾所事畢矣。吾瞑目後。可以蘧蒢為親身物。門人雨泣。且曰。和上何遽發此言。法師曰。吾知之矣。麟德元年春正月八日。門人元覺夢一大浮圖倒。法師曰。此吾滅度之兆。遂命嘉尚法師具錄所翻經綸。合七十四部。總一千三百卅八卷。又造俱𦙁畫像彌勒像各一千幀。又造素像十俱𦙁供養悲敬上油各萬人。燒百千燈。贖數萬生。乃與寺眾辭。三稱慈尊。願生內眷。至二月五日夜。弟子光等問云。和上決定得生彌勒內眾否。頷云得生。俄而去。春秋六十九矣。初高宗聞法師疾作。御醫相望於道。及坊州奏至。帝哀慟。為之罷朝三日。敕坊州刺史竇師倫令官給葬事。又敕宜聽京城僧尼送至墖所。門人奉柩於慈恩翻經堂。道俗奔赴者日盈千萬。以四月十四日葬於滻東。京畿五百里內。送者百餘萬人。至總章二年四月八日。有敕徙於樊川北原。傷聖情也。法師長七尺。眉目若畫。直視不顧。端嚴若神。自大教東流。翻譯之盛。未有如法師者。雖滕蘭澄什康會竺護之流。無等級以寄言。其彬彬郁郁。已布唐梵新經矣。自示疾至於昇神。奇應不可殫紀。蓋莫詳位次。非上地其孰能如此
乎。又曰。
三藏之生。本乘願來。入自聖胎。出於鳳堆。大業之季。龍潛於并。孺子謁帝。與兄偕行。神堯奇之。善果度之。不為人臣。必為人師。師法未足。自洛徂蜀。學無常師。鳥必擇木。跡窮夷夏。更討身毒。寺入爛陁。師遇尸羅。王逢戒日。論得瑜伽。瑜伽師地。藏教泉府。蝟名數。璽抽聖緒。我握其樞。赤幡仍豎。名高曲女。歸我真主。主當文皇。臣當蔡梁。天下貞觀。佛氏以光。光光三藏。是護是付。付得其人。經綸彬彬。梵語華言。胡漢相宣。台臣筆受。御膝前席。積翠飛花。恩光奕奕。太宗序教。天皇述聖。揚於王庭。百辟流詠。三藏慰喜。靈祇介祉。蔑彼滕什。曾無此事。我功成矣。我名遂矣。脫屣玉華。昇神睹史。發棺開殮。天香馥馥。地位殊分。神人是卜。中南地高。樊川氣清。修墖者誰。林公是營。門人令撿。實尸其事。銘勒墖旁。撿真法子。
集／總集／全唐文／全唐文／卷八百二／沈光(P.8425-1)
沈光
光。吳興人。第進士。韋岫在閩。辟為從事。
集／總集／全唐文／全唐文／卷八百十七／楊光(P.8600-2)
欽定全唐文卷八百十七
楊光
光。中和時人。
集／總集／全唐文／全唐文／卷八百七十二／任光(P.9123-2)
任光
光。南唐乾德四年進士第一。任將仕郎縣尉。
集／總集／全唐文／全唐文／卷八百八十／徐鉉　三／蔣莊武帝冊(P.9202-1)
蔣莊武帝冊
維年日月。皇帝若曰。稽古皇極。訓民事神。詔大號以崇正直之威。垂大名以紀昭明之德。牲幣有數。典禮不愆。政是以和。神降之福。莫不由斯者已。若乃以死勤事。沒而不朽。
流光儲祉。蔣帝有焉。惟帝冥符靈氣。孕毓元造。嘉猷雄略。昭映前人。在昔潛耀大川。躍鱗下邑。著艱難之節。所以事君。彰變化之神。所以顯俗。惟德是輔。感而遂通。建福會昌。以戡時難。豐功厚德。以享帝郊。史臣執簡於無窮。工祝正辭於不絕。顧惟寡昧。祗嗣龐鴻。敢忘人謀。以叶靈貺。瞻言神岳。作鎮皇州。興運維新。符丕顯。而位極於炎昊。名謝於康惠。墜典未舉。予用慊焉。濮陽諸姬。實纂服之舊邦。剋亂除害。乃庇人之盛業。合為縟禮。申告祠庭。今使使某官持節奉冊追謚曰莊武帝。嗚呼。丹青懿烈。光光如彼。簡冊廟貌。昭昭如此。永為民正。無乏神主之望焉。
集／總集／全唐文／全唐文／卷九百二十一／貫休／舜頌(P.9597-1)
舜頌
高高歷山。有黍有粟。皇皇大舜。合堯元德。五典克從。四門
伊穆。大道將行。天下為公。臨下有赫。選賢用能。吾皇則之。無斁無逸。綏厥品彙。光光得一。千幅臨頂。十在隨蹕。大哉大同。為光為龍。吾皇則之。聖謨隆隆。納隍孜孜。孜孜切切。六宗是禋。五瑞斯列。排麟環鳳。披香立雪。四方納賮。九圍有截。昔救世師。降生竺乾。壽春亦然。萬年萬年。
集／總集／全唐文／全唐文／卷九百八十八／闕名　二十九／建幢銘(P.10229-2)
建幢銘
夫老釋之教。本乎利於人。故廣其門。而論於眾。得其門者尚鮮矣。日有故右神策軍裏樂防秋同正將兼押衙銀青光祿大夫檢校太子詹事上柱國董府君。公諱敘。洞達至理。敬崇佛書。積善承家。慶流於後。有嗣子曰瑾。未冠從仕。信義已立。孝闕三字瘵之際勵闕一字度家殯儀所須。完闕一字不賫卜筮叶吉。窆於斯原。卒哭之前。喪事云畢。夫人夏侯氏。灑泣喪次。撫孤訴天。緬公之平生。非善不作。思契神路。唯福是先。乃命工人。斲貞石。峰勢屹立。斯幢告成。亦以為
至哀飾也。故秉筆書事。昭乎闕五字
維彼闕一字人。維善是親。如影如響。昭昭福因。公之歿代。星歲闕一字改。令子成家。慶餘斯在。精魂悠悠。莫知何求。緬濟神路。斯幢乃修。闕一字名狀璧闕二字閒飾熒熒光光。頂載虛碧。松柏蒼蒼。龍虵亂行。貞石孤立。直墳之陽。斯幢之妙。幽明有闕一字萬古闕六字
集／總集／全唐文／全唐文／卷九百九十四／闕名　三十五／處士胡君墓誌銘(P.10303-1)
處士胡君墓誌銘
君諱佺。字尚真。安定人也。遠祖因宦。遂居介休。夫榱椽是佐。錯胡綜之文章。清白知名。見胡威之父子。光光懿烈。不替先風。簡牒詳諸。可略言矣。祖買。隋孝廉舉文林郎。幼洽詩書。長崇禮樂。太初玉樹。夙擅嘉聲。韋氏金籯。遽昇高第。父端。養素不仕。情貪野薜。志蔑裘裳。道在邱岑。跡存山水。君濯濯儀形。汪汪軌度。珠胎孕月。光彩絕倫。蘭若銜風。幽芳自遠。鄉里稱善。喻彼少游。文籍自娛。同夫孟陋。遺累囂滓。傲性煙霄。簪軒不介於懷。寵辱不驚其慮。歲臨辰巳。鄭康成於是云亡。月犯少微。謝慶緒俄而致隕。春秋七十。卒於私第。夫人石氏。穠荷比秀。美箭齊貞。宜其室家。和如琴
瑟。翰林之鳥。始雙飛而雙飛。龍門之桐。俄半生而半死。嗣子懷爽懷玉。岵屺長違。霜露增感。粵以開元三年歲次乙卯龍集單閼十月己酉朔二十五日癸酉。遷窆於介休縣東二十里平原。禮也。緜上山傍。昭餘澤右。懼陵谷而驟易。思封樹而永懷。乃為銘曰。
盤根安定。散葉汾壖。乃祖乃父。光後光前。惟君節概。業尚虛元。鬼瞰庭宇。鳥鳴座筵。不逢石髓。俄歸玉泉。一閟邱隴。長嗟逝川。
集／總集／全唐文／唐文拾遺／卷二十一／劉庭玲／大唐故安鄉郡長史黃府君夫人彭城劉氏龕銘　并序(P.10603-2)
大唐故安鄉郡長史黃府君夫人彭城劉氏龕銘并序
昔貴立德立言。垂範垂訓。光而不朽。其在茲乎。夫人諱字彭城人也。擾龍肇裔。斬虵不緒。保姓受氏。不隕其名。曾祖行之。唐蒲州永樂縣丞。祖延祐。安南都護。父含章。雍州長安縣尉。乃祖乃父。克岐克嶷。文史縱橫。衣冠疊耀。夫人柔儀穎晤。淑問載馳。年纔既笄。歸于江夏黃撝。公歷試郡縣。懷寶無時。屈已從人。推財重義。挹醍醐之正味。□般若之妙門。爰寫藏經。或崇塔廟。夫人虔事舅姑。恭勤夙夜。內則罔墜。中閨聿修。男女二人。不幸早犮。掌失□珠。帷空弁玉。若敖之鬼。不其餒而。伯道之魂。天何殄嗣。既而煢居累載。靜念安神。五福蹔愆。百齡俄奄。以天寶十三載□月廿一日。寑疾終於東京宣教里之私第。春葬於龍門南西山淨土村太平□律師之塔北長史之龕傍。合祔禮
也。九原悽愴。逝矣難迴。雨劍悲鳴。翻然冀曉。庭玲寸宦夢聞。哀苦交集。雪涕援翰。實曠徽音。偉蘭菊之長存。藹金石之無替。銘曰。
龍門峨峨兮白水湯湯。鶴林□□兮玄室光光。矧伊人兮宅兆。□幽魂兮□茫。何干齡兮□奄忽。緬萬□兮垂芳。石刻
集／總集／全唐文／唐文拾遺／卷四十九／文器／唐　缺□峰塔院銘(P.10935-1)
唐缺□峰塔院銘
□之有天下也。四維廓。九服寧。海若自晏。山戎不聳。詳夫甲子。蓋一百廾一載焉。缺七聖之丕業。膺千秋
之昌運。卻走馬。御飛龍。擊天鼓。撞地鍾。平章百姓。叶和缺日爾黎民。則我明府清源縣開國子王公。預茲選矣。公名□字臣忠。其先太原人也。周缺經綸皇朝水部員外主爵郎中陳鄂饒潤四州剌史𦵮國公之孫。前殿中少監司缺衣冠列地。威望通天。龍匣決雲之鋒。鳳臺照膽之鑒。北面受制。西江烹鮮。設五教缺塵無以點其厥教肅而成。其政嚴而理。一歲。輿人歌之曰。我有權暴。王公息之。我有缺□王公之惠。夫政也。善則有頌。明乃不欺。東里之聲未弭。西門之氣不滅。傳云誰嗣弗在缺木□□水火兼滲。既小徃以蒞人。亦大有以成歲也。由是百姓足。三教興。郊垙無猛獸為缺李聾俗薳聽於雲韶。盲群徒詢其雪乳。且夫月因指見。妙或色彰。弗示化城。胡憩商路。此缺乃白環興四代之慶。朱輪列十人之寵。善積先哲。澤流後昆。代出□□□僧家有陶朱之缺端閑德音和雅。爰在胎襁。早聞祥奇。弱丱遊京。真童削髮。嚴修缺三字石□行畢志雲缺路輪航八若之原恂恂善誘。孜孜匪懈。有若昆季前榮州資官縣缺三字前維州風流鎮缺□桐□沍寶碧襲一鳥之慶祉。知三鱣之禮經。挂黃綬於東門。翹缺三字西剎□行有序缺鄉□愛惠修㮈
苑之精廬。式憑慈善之力。以祐仁明之德。觀夫蓮龕聚日。菌閣凝霞。崢缺烏假道於罘罳。海乙賀翔於榱梲。傍聆地籟。俯閱雲根。花奪燭龍。桂侵陰兔。自非缺宴也乎輪奐孔熾。詭恠殊愽。前臨月殿。釋子鍾梵之場。郤負雲崗。藮人斧採之缺貞珉幢迥立。珤炬長明。光光如太白點天。若脩虹貫日。瑞花每雨忍草缺真趣也況金鋪色設。玉字湏鐫。幸簡墨以相授。寧謙讓而自缺□育王八万。帝釋三千。紛綸山海。煜燿人天。招提有識化下缺　金石苑
經／十三經／重刊宋本十三經注疏附校勘記／重栞宋本尚書注疏附挍勘記／虞書／附釋音尚書注疏卷第二／堯典第一(P.17-1)..[清嘉慶二十年(1815)南昌府學刊本]
附釋音尚書注疏卷第二尚書注疏卷第二古本作尚書卷第一古文尚書堯典第一虞書孔氏傳宋板作尚書正義卷第二國子祭酒上護軍曲阜縣開國子臣孔穎達奉勅撰古文尚書堯典第一○按釋文題曰堯典第一卷之一虞書孔氏傳唐石經二典為安國序同卷無尚書卷第一五字自第二卷以後乃始有之每篇篇名上俱無古文尚書四字岳本亦無古文尚書四字餘俱與古本同按卷數當依釋文記於篇數之下其篇名上當依正義及足利古本加古文尚書四字首行題尚書卷第幾係後人所增可刪安國序當依唐石經與二典同卷
孔穎達　疏
堯典第一○釋文凡十六篇十一篇亡五篇見存
[疏]古文尚書堯典第一○正義曰檢古本并石經直言堯典第一無古文尚書以孔君從隸古仍號古文故後人因而題於此以別伏生所出大小夏侯及歐陽所傳為今文故也堯典第一篇之名當與眾篇相次第訓為次也於次第之內而處一故曰堯典第一以此第一者以五帝之末接三王之初典策既備因機成務交代揖讓以垂無為故為第一也然書者理由舜史勒成一家可以為法上取堯事下終禪禹以至舜終皆為舜史所錄其堯舜之典多陳行事之狀其言寡矣禹貢即全非君言準之後代不應入書此其一體之異以此禹之身事於禪後無入夏書之理自甘誓巳下皆多言辭則古史所書於是乎始知五子之歌亦非上言典書草創以義而錄但致言有本名隨其事檢其此體為例有十一曰典二曰謨三曰貢四曰歌五曰誓六曰誥七曰訓八曰命九曰征十曰範堯典舜典二篇典也大禹謨臯陶謨二篇謨也禹貢一篇貢也五子之歌一篇歌也甘誓泰誓三篇湯誓牧誓費誓泰誓八篇誓也泰誓八篇誓也泰當作秦仲虺之誥湯誥大誥康誥酒誥召誥洛誥康王之誥八篇誥也伊訓一篇訓也說命三篇微子之命蔡仲之命顧命畢命冏命文侯之命九篇命也胤征一篇征也洪範一篇範也此各隨事而言益稷亦謨也因其人稱言以別之其太甲咸有一德伊尹訓道王亦訓之類盤庚亦誥也故王肅云不言誥何也取其徒而立功取其徒而立功徒當作徙非但錄其誥高宗肜日與訓序連文亦訓辭可知也西伯戡黎云祖伊恐奔告于受亦誥也武成云識其政事亦誥也旅獒戒王亦訓也金縢自為一體祝亦誥辭也梓材酒誥分出亦誥也多士以王命誥自然誥也無逸戒王亦訓也君奭周公誥召公亦誥也多方周官上誥於下亦誥也君陳君牙與畢命之類與畢命之類宋本同毛本命誤作公亦命也呂刑陳刑告王亦誥也書篇之名因事而立既無體例隨便為文其百篇次第於序孔鄭不同孔以湯誓在夏社前於百篇為第二十六鄭以為在臣扈後第二十九孔以咸有一德次太甲後第四十鄭以為在湯誥後第三十二孔以蔡仲之命次君奭後第八十三鄭以為在費誓前第九十六孔以周官在立政後第八十八鄭以為在立政前第八十六孔以費誓在文侯之命後第九十九鄭以為在呂刑前第九十七不同者孔依壁內篇次及序為文鄭依賈氏所奏別錄為次孔未入學官以此不同考論次第孔義是也
虞書
[疏]正義曰堯典雖曰唐事本以虞史所錄末言舜登庸由堯故追堯作典非唐史所錄故謂之虞書也鄭玄云舜之美事在於堯時是也案馬融鄭玄王肅別錄題皆曰虞夏書以虞夏同科雖虞事亦連夏此直言虞書本無尚書之題本無尚書之題也浦鏜云尚當夏字誤按浦挍是也也案鄭序以為虞夏書二十篇商書四十篇周書四十篇贊云三科之條五家之教是虞夏同科也其孔於禹貢註云禹之王以是功故為夏書之首則虞夏別題也以土為虞書則十六篇又帝告釐沃湯征汝鳩汝方於鄭玄為商書而孔并於胤征之下或以為夏事猶西伯戡黎則夏書九篇商書三十五篇此與鄭異也或孔因帝告以下五篇亡并註於夏書不廢猶商書乎別文所引皆云虞書曰夏書曰無并言虞夏書者又伏生雖有一虞夏傳以外亦有虞傳夏傳此其所以宜別也此孔依虞夏各別而存之莊八年左傳云夏書曰莊八年左傳云夏書曰閩本明監本同宋本毛本云作引案引字是也臯陶邁種德僖二十四年左傳引夏書曰地平天成二十七年引夏書賦納以言襄二十六年引夏書曰與其殺不辜寧失不經皆在大禹謨臯陶謨當云虞書而云夏書者以事關禹故引為夏書若洪範以為周書以箕子至周商人所陳而傳引之即曰商書也案壁內所得孔為傳者凡五十八篇為四十六卷三十三篇與鄭註同二十五篇增多鄭註也其二十五篇者大禹謨一五子之歌二胤征三仲虺之誥四湯誥五伊訓六太甲三篇九咸有一德十說命三篇十三泰誓三篇十六武成十七旅獒十八微子之命十九蔡仲之命二十周官二十一君陳二十二畢命二十三君牙二十四冏命二十五但孔君所傳值巫蠱不行以終前漢諸儒知孔本有五十八篇不見孔傳遂有張霸之徒於鄭註之外偽造尚書凡二十四篇以足鄭註三十四篇為五十八篇其數雖與孔同其篇有異孔則於伏生所傳二十九篇內無古文泰誓除序尚二十八篇分出舜典益稷盤庚二篇康王之誥為三十三增二十五篇為五十八篇鄭玄則於伏生二十九篇之內分出盤庚二篇康王之誥又泰誓三篇為三十四篇更增益偽書二十四篇為五十八所增益二十四篇者則鄭註書序舜典一汨作二九共九篇十一大禹謨十二益稷十三五子之歌十四胤征十五湯誥十六咸有一德十七典寶十八伊訓十九肆命二十肆命二十宋本肆命作伊陟○按鄭注本無伊陟宋板非是原命二十一武成二十二旅獒二十三冏命二十四以此二十四為十六卷以九共九篇其卷除八篇故為十六故藝文志劉向別錄云五十八篇藝文志又云孔安國者孔子後也悉得其書以古文又多十六篇篇即卷也即是偽書二十四篇也劉向作別錄班固作藝文志並云此言不見孔傳也劉歆作三統歷論武王伐紂引今文泰誓云丙午逮師又引武成越若來三月五日甲子咸劉
商王受並不與孔同亦不見孔傳也後漢初賈逵奏尚書疏云流為烏是與孔亦異也馬融書序云經傳所引泰誓泰誓並無此文泰誓竝無此文宋本無泰誓二字按無泰誓二字則謂漢之大誓經傳未有引之者也若有泰誓二字則謂經傳所引泰誓皆不見於漢之泰誓也二義竝通据泰誓疏引馬序云吾見書傳多矣所引泰誓而不在泰誓者甚多則此處宜有泰誓二字又云逸十六篇絕無師說是融亦不見也服虔杜預註左傳亂其紀綱並云夏桀時服虔杜預皆不見也鄭玄亦不見之故註書序舜典云入麓伐木註五子之歌云避亂於洛汭註胤征云胤征臣名又註禹貢引胤征云厥匪玄黃昭我周王又註咸有一德云伊陟臣扈曰又註典寶引伊訓云載孚在毫又曰征是三朡又註旅獒云獒讀曰豪謂是遒豪之長又古文有仲虺之誥太甲說命等見在而云亡其汨作典寶之等一十三篇見亡而云巳逸是不見古文也案伏生所傳三十四篇者謂之今文則夏侯勝夏侯建歐陽和伯等三家所傳及後漢末蔡邕所勒石經是也孔所傳者膠東庸生劉歆賈逵馬融等所傳是也鄭玄書贊云我先師棘子下生安國亦好此學我先師棘子下生安國亦好此學按子字衍文衞賈馬二三君子之業則雅才好博既宣之矣又云歐陽氏失其本義今疾此蔽冒猶復疑惑未悛是鄭意師祖孔學傳授膠東庸生劉歆賈逵馬融等學而賤夏侯歐陽等何意鄭註尚書亡逸並與孔異篇數並與三家同又劉歆賈逵馬融之等並傳孔學云十六篇逸與安國不同者良由孔註之後其書散逸傳註不行以庸生賈馬之等惟傳孔學經文三十三篇故鄭與三家同以為古文而鄭承其後所註皆同賈逵馬融之學題曰古文尚書篇與夏侯等同而經字多異夏侯等書宅嵎夷為宅嵎䥫宅嵎夷為宅嵎䥫宋本䥫作峓○按段玉裁云嵎䥫即禺銕銕者古文鐵字䥫者鐵之譌體也廣韻六脂云嵎峓山名書作嵎夷集韻云嵎銕東表之地又十二齊亦有銕字引字林云鐵名然則夷銕峓三字通用昧谷曰柳谷心腹腎腸曰憂腎陽心腹腎腸曰憂腎陽孫志祖云憂腎陽三字乃優賢揚之訛優賢揚歷語見魏志管寧傳及左思魏都賦又隸釋載漢成陽令唐扶頌亦有優賢颺歷之文劓刵劅剠云臏宮劓割頭庶剠是鄭註不同也三家之學傳孔業者漢書儒林傳云安國傳都尉朝子俊俊傳膠東庸生生傳清河胡常常傳徐敖敖傳王璜及塗惲惲傳河南桑欽至後漢初衞賈馬亦傳孔學故書贊云自世祖興後漢衞賈馬二三君子之業是也所得傳者三十三篇古經亦無其五十八篇及傳說絕無傳者至晉世王肅註書始似竊見孔傳故註亂其紀綱為夏太康時又晉書皇甫謐傳云姑子外弟梁柳邊得古文尚書故作帝王世紀往往載孔傳五十八篇之書晉書又云晉太保公鄭沖以古文授扶風蘇愉愉字休預預授天水梁柳字洪季即謐之外弟也季授城陽臧曹字彥始始授郡守子汝南梅賾字仲真又為豫章內史遂於前晉奏上其書而施行焉時巳亡失舜典一篇晉末范甯為解時巳不得焉至齊蕭鸞建武四年姚方興於大航頭得而獻之議者以為孔安國之所註也值方興有罪事亦隨寢至隋開皇二年購慕遺典購慕遺典宋本閩本明監本慕作募乃得其篇焉然孔註之後歷及後漢之末無人傳說至晉之初猶得存者雖不列學官散在民閒事雖久遠故得猶存
孔氏傳傳即註也以傳述為義舊說漢巳前稱傳
[疏]正義曰以
註者多門故云其氏以別眾家或當時自題孔氏亦可以後人辨之
昔在帝堯聦明文思光宅天下言聖德之遠著言聖德之遠著古本下有也字案古本句末有也字者甚多不可勝載顏氏家訓書證篇曰也是語已及助句之辭河北經傳悉略此字有不可無者如伯也執殳於旅也語之類儻削此文頗成廢闕又有俗學聞經傳中時須也字輒以意加之每不得所益誠可笑是此字已經後人任意增損今不悉挍○昔古也堯唐帝名馬融云謚也翼善傳聖曰堯聦千公反思息嗣反又如字下同著張慮反將遜于位讓于虞舜遜遁也老使攝遂禪之○遁本作遯徒遜反退也避也遂禪音時戰反讓也授也作堯典
[疏]昔在至堯典○正義曰此序鄭玄馬融王肅並云孔子所作孔義或然詩書理不應異夫子為書作序不作詩序者此自或作或否無義例也鄭知孔子作者依緯文而知也安國既以同序為卷檢此百篇凡有六十三序序其九十六篇明居咸有一德立政無逸不序所由直云咎單作明居伊尹作咸有一德周公作立政周公作無逸六十三序者若汨作九共九篇槀飫十一篇共序其咸又四篇同序其大禹謨臯陶謨益稷夏社疑至臣扈伊訓肆命徂后太甲三篇盤庚三篇說命三篇泰誓三篇康誥酒誥梓材二十四篇皆三篇同序其帝告釐沃汝鳩汝方伊陟原命高宗肜日高宗之訓八篇皆共卷類同故同序同序而別篇者三十三篇通明居無逸等四篇為三十七篇加六十三即百篇也序者以序別行辭為形勢言昔日在於帝號堯之時也此堯身智無不知聦也神無不見明也以此聦明之神智足可以經緯天地即文也又神智之運深敏於機謀即思也聦明文思即其聖性行之於外無不備知故此德充滿居止於天下而遠著德既如此政化有成天道沖盈功成者退以此故將遜遁避於帝位以禪其有聖德之虞舜史序其事而作堯典之篇言昔在者鄭玄云書以堯為始獨云昔在使若無先之典然也詩云自古在昔言在昔者自下本上之辭言昔在者從上自下為稱故曰使若無先之者據代有先之而書無所先故云昔也言帝者天之一名所以名帝帝者諦也言天蕩然無心忘於物我言公平通遠舉事審諦故謂之帝也五帝道同於此亦能審諦故取其名若然聖人皆能同天故曰大人大人者與天地合其德即三王亦大人不得稱帝者以三王雖實聖人內德同天而外隨時運不得盡其聖用逐迹為名故謂之為王禮運曰大道之行天下為公即帝也大道既隱各親其親即王也則聖德無大於天三皇優於帝豈過乎天哉然則三皇亦不能過天但遂同天之名但遂同天之名宋本同毛本遂作逐閩本初亦作遂後改逐案逐是也以為優劣五帝有為而同天三皇無為而同天三皇無為而同天岳本閩本明監本同毛本皇作王立名以為優劣耳但有為無為亦逐多少以為分三王亦順帝之則而不盡故不得名帝然天之與帝義為一也人主可得稱帝不可得稱天者以天隨體而立
名人主不可同天之體也無由稱天者以天德立號王者可以同其德焉所以可稱於帝故繼天則謂之天子其號謂之帝不得云帝子也言堯者孔無明解案下傳云虞氏舜名然堯舜相配為義既舜為名則堯亦名也以此而言禹湯亦名於下都無所解而放勳重華文命注隨其事而解其文以為義不為堯舜及禹之名據此似堯舜及禹與湯相類名則俱名不應殊異案鄭以下亦云虞氏舜名與孔傳不殊及鄭注中候云重華舜名則舜不得有二名鄭注禮記云舜之言充是以舜為號謚之名則下注云舜名亦號謚之名也推此則孔君亦然何以知之既湯類堯舜當為名而孔注論語曰予小子履云履是殷湯名是湯名履而湯非名也又此不云堯舜是名則堯及舜禹非名於是明矣既非名而放勳重華文命蓋以為三王之名同於鄭玄矣鄭知名者以帝繫云禹名文命以上類之亦名若然名本題情記意必有義者蓋運命相符名與運接所以異於凡平或說以其有義皆以為字古代尚質若名之不顯何以著字必不獲己以為非名非字可也譙周以堯為號皇甫謐以放勳重華文命為名案謚法翼善傳聖曰堯仁義盛明曰舜是堯舜謚也故馬融亦云謚也又曰淵源流通曰禹雲行雨施曰湯則禹湯亦是謚法而馬融云禹湯不在謚法故疑之將由謚法或本不同故有致異亦可本無禹湯為謚後來所加故或本曰除虐去殘曰湯是以異也檀弓曰死謚周道也周書謚法周公所作而得有堯舜禹湯者以周法死後乃追故謂之為謚謚者累也累其行而號也隨其行以名之則死謚猶生號因上世之生號陳之為死謚明上代生死同稱上世質非至善至惡無號故與周異以此堯舜或云號或云謚也若然湯名履而王侯世本湯名天乙者安國意蓋以湯受命之王依殷法以乙日生名天乙至將為王又改名為履故二名也亦可安國不信世本無天乙之名皇甫謐巧欲傅會云以乙日生故名履字天乙又云祖乙亦云乙日生復名乙引易緯孔子所謂天之錫命故可同名既以天乙為字何云同名乎斯又妄矣號之曰堯者釋名以為其尊高堯堯然物莫之先故謂之堯也謚法云翼善傳聖曰堯堯者以天下之生善因善欲禪之故二八顯升所謂為翼能傳位於聖人天下為公此所以出眾而高也言聦明者據人近驗則聽遠為聦見微為明若離婁之視明也師曠之聽聦也以耳目之聞見喻聖人之智慧兼知天下之事故在於聞見而巳故以聦明言之智之所用用於天地經緯天地謂之文故以聦明之用為文須當其理故又云思而會理也經云欽明此為聦明者彼方陳行事故美其敬此序其聖性故稱其聦隨事而變文下舜典直云堯聞之聦明不
云文思者此將言堯用故云文思彼要云舜德故直云聦明亦自此而可知也言光宅者經傳云光充也不訓宅者可知也不於此訓光者從經為正也下將遜于位傳云遜遁者以經無遜字故在序訓之○傳言聖德之遠著○正義曰聖德解聦明文思遠著解光宅天下○傳老使至禪之○正義曰老使攝者解將遜于位云遂禪之者解讓于虞舜也以己年老故遜之使攝之後功成而禪禪即讓也言攝者納於大麓是也禪者汝陟帝位是也雖舜受而攝之而堯以為禪或云汝陟帝位為攝因即直言為讓故云遂也鄭玄云堯尊如故舜攝其事是也
堯典言堯可為百代常行之道
[疏]堯典○正義曰序已云作堯典而重言此者此是經之篇目不可因序有名略其舊題故諸篇皆重言本目而就目解之稱典者以道可百代常行若堯舜禪讓聖賢禹湯傳授子孫即是堯舜之道不可常行但惟德是與非賢不授授賢之事道可常行但後王德劣不能及古耳然經之與典俱訓為常名典不名經者以經是揔名包殷周以上皆可為後代常法故以經為名典者經中之別特指堯舜之德於常行之內道最為優故名典不名經也其太宰六典及司寇三典者自由當代常行與此別矣
曰若稽古帝堯若順稽考也能順考古道而行之者帝堯能順考古道而行之者帝堯古本能上有言字堯下有也字曰放勳欽明文思安安勳功欽敬也言堯放上世之功化而以敬明文思之四德安天下之當安者○放方往反註同徐云鄭王如字勳許云反功也馬云放勳堯名皇甫謐同一云放勳堯字欽明文思馬云威儀表備謂之欽照臨四方謂之明經緯天地謂之文道德純備謂之思允恭克讓光被四表格于上下允信克能光充格至也既有四德又信恭能讓故其名聞充溢四外至于天地○被皮寄反徐扶義反聞音問本亦作問溢音逸
[疏]曰若至上下○正義曰史將述堯之美故為題目之辭曰能順考校古道而行之者是帝堯也又申其順考古道之事曰此帝堯能放效上世之功而施其教化心意恒敬智慧甚明發舉則有文謀思慮則能通敏以此四德安天下之當安者在於己身則有此四德其於外接物又能信實恭勤善能謙讓恭則人不敢侮讓則人莫與爭由此為下所服名譽著聞聖德美名充滿被溢於四方之外又至于上天下地言其日月所照霜露所墜莫不聞其聲名被其恩澤此即稽古之事也○傳若順至帝堯○正義曰若順釋言文詩稱考卜惟王洪範考卜之事謂之稽疑是稽為考經傳常訓也爾雅一訓一也孔所以約文故數字俱訓其末以一也結
之又巳經訓者後傳多不重訓顯見可知則徑言其義皆務在省文故也言順考古道者古人之道非無得失施之當時又有可否考其事之是非知其宜於今世乃順而行之言其行可否順是不順非也考古者自已之前無遠近之限但事有可取皆考而順之今古既異時政必殊古事雖不得盡行又不可頓除古法故說命曰事不師古以克永世匪說攸聞是後世為治當師古法雖則聖人必須順古若空欲追遠不知考擇居今行古更致禍災若宋襄慕義師敗身傷徐偃行仁國亡家滅斯乃不考之失故美其能順考也鄭玄信緯訓稽為同訓古為天言能順天而行之與之同功論語稱惟堯則天詩美文王順帝之則然則聖人之道莫不同天合德豈待同天之語然後得同之哉書為世教當因之人事以人繫天於義無取且古之為天經無此訓高貴鄉公皆以鄭為長非篤論也○傳勳功至安者○正義曰勳功欽敬釋詁文此經述上稽古之事放效上世之功即是考於古道也經言放勳放其功而已傳兼言化者據其勳業謂之功指其教人則為化功之與化所從言之異耳鄭玄云敬事節用謂之欽照臨四方謂之明經緯天地謂之文慮深通敏謂之思孔無明說當與之同四者皆在身之德故謂之四德凡是臣人王者皆須安之故廣言安天下之當安者所安者則下文九族百姓萬邦是也其敬明文思為此次者顧氏云隨便而言無義例也知者此先聦後明舜典云明四目達四聦先明後聦故知無例也今考舜典云濬哲文明又先文後明與此不類知顧氏為得也○傳允信至天地○正義曰允信格至釋詁文克能光充釋言文在身為德施之曰行鄭玄云不懈於位曰恭惟賢尚善曰讓惟賢尚善曰讓岳本惟作推案推字是也閩本以下並不誤恭讓是施行之名上言堯德此言堯行故傳以文次言之言堯既有敬明文思之四德又信實恭勤善能推讓下人愛其恭讓傳其德音故其名遠聞旁行則充溢四方上下則至于天地持身能恭與人能讓自己及物故先恭後讓恭言信讓言克交互其文耳皆言信實能為也傳以溢解被言其饒多盈溢故被及之也表裏內外相對之言故以表為外向不向上向不向上岳本宋本不作下案下字是也閩本以下並不誤至有所限旁行四方無復限極故四表言被上下言至四外者以其無限自內言之言其至於遠處正謂四方之外畔者當如爾雅所謂四海四荒之地也先四表後上下者人之聲名宜先及於人後被四表是人先知之故先言至人後言至于上下言至於天地喻其聲聞遠耳禮運稱聖人為政能使天降膏露地出醴泉是名聞遠達使天地効靈是亦格于上下之事
克明俊德以親九族能明俊德之士任用之以睦高祖玄孫之親○九族上自高祖下至玄孫凡九族馬鄭同
九族既睦平章百姓既巳也百姓百官言化九族而平和章明百姓昭明協和萬邦黎民於變時雍昭亦明也協合黎眾時是雍和也言天下眾民皆變化化上皆變化化上岳本閩本纂傳同毛本下化字作從又古本化下有今字按今或是令字之誤是以風俗大和是以風俗大和纂傳大作太按大字釋文不作音當讀如字纂傳恐非○黎力兮反
[疏]克明至時雍○正義曰言堯能名聞廣遠由其委任賢哲故復陳之言堯之為君也能尊明俊德之士使之助己施化以此賢臣之化先令親其九族之親九族蒙化巳親睦矣又使之和協顯明於百官之族姓百姓蒙化皆有禮儀昭然而明顯矣昭然而明顯矣岳本宋本昭作照閩本以下同又使之合會調和天下之萬國其萬國之眾人於是變化從上是以風俗大和能使九族敦睦百姓顯明萬邦和睦是安天下之當安者也○傳能明至之親○正義曰鄭玄云俊德賢才兼人者然則俊德謂有德又然則俊德謂有德又宋本又作人是也能明俊德之士者謂命為大官賜之厚祿用其才智使之高顯也以其有德故任用之以此賢臣之化親睦高祖玄孫之親上至高祖下及玄孫是為九族同出高曾皆當親之故言之親也禮記喪服小記云親親以三為五以五為九又異義夏侯歐陽等以為九族者父族四母族三妻族二皆據異姓有服鄭玄駁云異姓之服不過緦麻言不廢昏又昏禮請期云惟是三族之不虞恐其廢昏明非外族也是鄭與孔同九族謂帝之九族百姓謂百官族姓萬邦謂天下眾民自內及外從高至卑以為遠近之次也知九族非民之九族者以先親九族次及百姓百姓是羣臣弟子不宜越百姓而先下民若是民之九族則九族既睦民巳和矣下句不當復言協和萬邦以此知帝之九族也堯不自親九族而待臣使之親者此言用臣法耳豈有聖人在上疏其骨肉者乎若以堯自能親不待臣化則化萬邦百姓堯豈不能化之而待臣化之也且言親九族者非徒使帝親之亦使臣親之帝亦令其自相親愛故須臣子之化也○傳既巳至章明○正義曰既已義同故訓既為巳經傳之言百姓或指天下百姓此下句乃有黎民故知百姓即百官也百官謂之百姓者隱八年左傳云天子建德因生以賜姓謂建立有德以為公卿因其所生之地而賜之以為其姓令其收斂族親自為宗主明王者任賢不任親故以百姓言之周官篇云唐虞稽古建官惟百大禹謨云率百官若帝之初是唐虞之世經文皆稱百官而禮記明堂位云有虞氏之官五十後世所記不合經也平章與百姓其文非九族之事傳以此經之事文勢相因先化九族乃化百官故云化九族而平和章明謂九族與百官皆須導之以德義平理之使之協和教之以禮法章顯之使之明著○傳昭亦至大和○正義曰釋詁以昭為光光明義同經巳有明故云昭亦明也釋詁
以協為和和合義同故訓協為合也黎眾時是釋詁文雍和釋訓文堯民之變明其變惡從善人之所和惟風俗耳故知謂天下眾人皆變化化上故知謂天下眾人皆變化化上宋本閩本同毛本化作從山井鼎曰作化與注令○按疏釋經云其萬國之眾人於是變化從上唯此句從字諸本皆同無作化者是以風俗大和人俗大和即是太平之事也此經三事相類古史交互立文以親言既睦平章言昭明協和言時雍睦即親也章即明也雍即和也各自變文以類相對平九族使之親平百姓使之明正謂使從順禮義恩情和合故於萬邦變言協和明以親九族平章百姓亦是協和之也但九族宜相親睦百姓宜明禮義萬邦宜盡和協各因所宜為文其實相通也民言於變謂從上化則九族既睦百姓昭明亦是變上故得睦得明也
乃命羲和欽若昊天厤象日月星辰敬授人時敬授人時古本人作民注同按唐以前引此句未有不作民者疏云敬授下人以天時之早晚下人猶下民也知孔疏所据之本猶作民字後人因疏作人并經傳改之自開成石經以後沿譌至今舜典食哉惟時傳曰惟當敬授民時此未經改竄者重黎之後羲氏和氏世掌天地四時之官世掌天地四時之官史記集解無四時二字按疏意似亦無此二字故堯命之使敬順昊天昊天言元氣廣大星四方中星辰日月所會厤象其分節敬記天時以授人也此舉其目下別序之○羲和馬云羲氏掌天官和氏掌地官四子掌四時昊胡老反重直龍反少昊之後黎高陽之後日月所會謂日月交會於十二次也寅曰析木卯曰大火辰曰壽星巳曰鶉尾午曰鶉火未曰鶉首申曰實沈酉曰大梁戌曰降婁亥曰娵訾子曰玄枵丑曰星紀分命羲仲宅嵎夷曰暘谷宅居也東表之地稱嵎夷暘明也日出於谷而天下明日出於谷而天下明陸氏曰本或作日出於陽谷陽衍字○按史記集解有暘字故稱暘谷暘谷嵎夷一也羲仲居治東方之官○嵎音隅馬曰嵎海嵎也夷萊夷也尚書考靈耀及史記作禺銕暘音陽谷工木反又音欲下同馬云暘谷海嵎夷之地名日出於谷本或作日出於陽谷陽衍字寅賓出日平秩東作寅敬賓導秩序也歲起於東而始就耕謂之東作東方之官敬導出日平均次序東作之事以務農也○寅徐以真反又音夷下同賓如字徐音殯馬云從也出尺遂反又如字註同平如字馬作苹普庚反云使也下皆放此秩如字日中星鳥以殷仲春日中謂春分之日鳥南方朱鳥七宿殷正也春分之昏鳥星畢見以正仲春之氣節轉以推季孟則可知○中貞仲反又如字殷於勤反馬鄭云中也宿音秀下同見賢遍反下同厥民析鳥獸孳尾冬寒無事並入室處春事既起丁壯就功厥其也言其民老壯分析乳化曰孳交接曰尾○析星歷反孳音字乳儒付反說文云人及鳥生子曰乳獸曰產申命羲叔宅南交申重也南交言夏與春交舉一隅以見之此居治南方之官○重直用反平秩南訛平秩南訛按史記便程南譌集解引孔安國曰譌化也索隱曰為依字讀孔安國強讀為訛字正義亦云為音于偽反然則史文及注皆當作為今作譌非也至孔本經傳亦皆當作為若經文本是訛字可得云安國強讀耶又羣經音辨人部云偽化也音訛書平秩南偽蓋古文偽譌通用漢書王莽傳亦作南偽○按今本史記為作譌者妄依衞包所改尚書說詳段玉裁撰異敬致訛化也掌夏之
官平敘南方化育之事敬行其教以致其功四時同之四時同之纂傳時作方亦舉一隅○訛五和反日永星火以正仲夏永長也謂夏至之日火蒼龍之中星舉中則七星見可知以正仲夏之氣節季孟亦可知厥民因鳥獸希革因謂老弱因就在田之丁壯以助農也夏時鳥獸毛羽希少改易革改也分命和仲宅西曰昧谷昧冥也日入於谷而天下冥故曰昧谷昧谷曰西則嵎夷東可知此居治西方之官掌秋天之政也○昧武內反冥莫定反寅餞納日寅餞納日按餞納羣經音辨作淺內○補釋文挍勘記段玉裁云餞本是淺字開寶依唐石經改為餞餞安得訓為滅也案羣經音義水部云淺送也滅也書寅淺內日平秩西成餞送也日出言導日入言送因事之宜秋西方萬物成西方萬物成成上古本有咸字平序其政助成物助成物古本作助成萬物也宋本岳本作助成物也○餞賤衍反馬云滅也滅猶沒也宵中星虛以殷仲秋宵夜也春言日秋言夜互相備虛玄武之中星亦言七星皆以秋分日見以正三秋厥民夷鳥獸毛毨夷平也老壯在田與夏平也毨理也毛更生整理毛更生整理古本毛下有羽字○毛毨下先典反說文云仲秋鳥獸毛盛可選取以為器用也申命和叔宅朔方曰幽都平在朔易北稱朔亦稱方言一方則三方見矣北稱幽則南稱明北稱幽則南稱明宋本則作都按則字非也從可知也都謂所聚也易謂歲改易於北方平均在察其政以順天常上揔言羲和敬順昊天此分別仲叔各有所掌○別音彼列反下同日短星昴以正仲冬日短冬至之日昴白虎之中星亦以七星並見以正冬之三節厥民隩鳥獸氄毛隩室也民改歲入此室處以辟風寒鳥獸皆生而毳細毛以自溫焉鳥獸皆生而毳細毛以自溫焉岳本閩本明監本毛本而作耎陸氏曰耎如兖反本或作濡音儒是作而字誤也又宋板無焉字與疏標題不合○隩於六反馬云煖也氄如勇反徐又音而充反馬云溫柔貌辟音避耎如兗反本或作濡音儒毳尺銳反帝曰咨汝羲暨和帝曰咨汝羲暨和汝古本作女下皆同朞三百有六旬朞三百有六旬唐石經纂傳朞俱作期纂傳注同有六日以閏月定四時成歲咨嗟暨與也匝四時曰朞匝四時曰朞古本宋本匝俱作迊按迊匝並俗帀字一歲十二月月三十日正三百六十日除小月六為六日是為一歲有餘十二日未盈三歲足得一月則置閏焉以定四時之氣節成一歲之歷象○暨其器反朞居其反下同旬似遵反十日為旬匝子合反允釐百工庶績咸熙允信釐治釐治古本治作理下治百官同工官績功咸皆熙廣也言定四時成歲歷以告時授事則能信治百官眾功皆廣歎其善○釐力之反熙許其反興也
[疏]乃命至咸熙○正義曰上言能明俊德又述能明之事堯之聖德美政如上所陳但聖不必獨理必須賢輔堯以須臣之故乃命有俊明
之人羲氏和氏敬順昊天之命歷此法象其日之甲乙月之大小昏明遞中之星日月所會之辰定其所行之數以為一歲之歷乃依此歷敬授下人以天時之早晚其揔為一歲之歷其分有四時之異既舉揔目更別序之堯於羲和之內乃分別命其羲氏而字仲者令居治東方嵎夷之地也日所出處名曰暘明之谷於此處所主之職使羲仲主治之既主東方之事而日出於東方令此羲仲恭敬導引將出之日平均次序東方耕作之事使彼下民務勤種植於日晝夜中分刻漏正等天星朱鳥南方七宿合昏畢見以此天之時候調正仲春之氣節此時農事巳起不居室內其時之民宜分析適野老弱居室丁壯就功於時鳥獸皆孕胎卵孳尾匹合又就所分羲氏之內重命其羲氏而字叔者使之居治南方之職又於天分南方與東交立夏以至立秋時之事皆主之均平次序南方化育之事敬行其教以致其功於日正長晝漏最多天星大火東方七宿合昏畢見以此天時之候調正仲夏之氣節於時苗稼巳殖於時苗稼巳殖宋板巳作以按巳以古多通用農事尤煩其時之民老弱因一丁壯就在田野於時鳥獸羽毛希少變改寒時又分命和氏而字仲者居治西方日所入處名曰昧冥之谷於此處所主之職使和仲主治之既主西方之事而日入在於西方令此和仲恭敬從送既入之日平均次序西方成物之事使彼下民務勤收斂於晝夜中分漏刻正等天星之虛北方七宿合昏畢見以此天時之候調正仲秋之氣節於時禾苗秀實農事未閑其時之民與夏齊平盡在田野於時鳥獸毛羽更生巳稍整治又重命和氏而字叔者令居治北方名曰幽都之地於此處所主之職使和叔主治之平均視察北方歲改之事於日正短晝漏最少天星之昴西方七宿合昏畢見以此天時之候調正仲冬之氣節於時禾稼巳入農事閑暇其時之人皆處深隩之室鳥獸皆生耎毳細毛以自溫煖此是羲和敬天授人之實事也羲和所掌如是故帝堯乃述而歎之曰咨嗟汝羲仲羲叔與和仲和叔一朞之間三百有六旬有六日分為十二月則餘日不盡令氣朔參差若以閏月補闕令氣朔得正定四時之氣節成一歲之歷象是汝之美可歎也又以此歲歷告時授事信能和治百官使之眾功皆廣也歎美羲和能敬天之節眾功皆廣則是風俗大和○傳重黎至序之○正義曰楚語云少昊氏之衰九黎亂德人神雜擾不可方物顓頊受之乃命南正重司天以屬神火正黎司地以屬民使復舊常無相侵瀆其後三苗復九黎之惡其後三苗復九黎之惡宋本閩本同毛本惡作德按作惡與國語楚語異堯復育重黎之後不忘舊者使復典之以至于夏商據此文則自堯及商無他姓也堯育重黎之後是此羲和可知是羲和為重黎之後世掌大地之官文所出也呂刑先重後黎此文先羲後和
揚子法言云揚子法言云監本同閩本揚从木作楊按楊子雲之楊從木不從扌說詳段玉裁尚書撰異閩本亦從木是也羲近重和近黎是羲承重而和承黎矣呂刑稱乃命重黎與此命羲和為一事也故呂刑傳云重即羲也黎即和也羲和雖別為氏族而出自重黎故呂刑以重黎言之鄭語云為高辛氏火正則高辛亦命重黎故鄭玄於此注云高辛氏世命重為南正司天黎為火正司地據世掌之文據世掌之文宋本據作是用楚語為說也楚世家云重黎為帝嚳火正能光融天下啻嚳命曰祝融共工氏作亂帝嚳使重黎誅之而不盡帝乃以庚寅日誅重黎而以其弟吳回為重黎復居火正為祝融案昭二十九年左傳稱少昊氏有子曰重顓頊氏有子曰黎則重黎二人各出一帝而史記并以重黎為楚國之祖吳回為重黎以重黎為官號此乃史記之謬故束晳譏馬遷并兩人以為一謂此是也左傳稱重為句芒黎為祝融不言何帝使為此官但黎是顓頊之子其為祝融必在顓頊之世重雖少昊之胤而與黎同命明使重為句芒亦是顓頊時也祝融火官可得稱為火正句芒木官不應號為南正且木不主天火不主地而外轉稱顓頊命南正司天火正司地者蓋使木官兼掌天火官兼掌地南為陽位故掌天謂之南正黎稱本官故掌地猶為火正鄭答趙商云先師以來皆云火掌為地火掌為地按詩檜風正義引鄭志作火當為地當云黎為北正孔無明說未必然也昭十七年左傳郯子稱少昊氏以鳥名官自顓頊巳來乃命以民事句芒祝融皆以人事名官明此當顓頊之時也傳言少昊氏有四叔當為後代子孫非親子也何則傳稱共工氏有子曰句龍共工氏在顓頊之前多歷年代豈復共工氏親子至顓頊時乎明知少昊四叔亦非親子高辛所命重黎或是重黎子孫未必一人能歷二代又高辛前命後誅當是異人何有罪而誅何有罪而誅浦鏜云何疑既字誤許宗彥云何字絕句不容列在祀典明是重黎之後世以重黎為號所誅重黎是有功重黎之子孫也呂刑說羲和之事猶尚謂之重黎況彼尚近重黎何故不得稱之以此知異世重黎號同人別顓頊命重司天黎司地羲氏掌天和氏掌地其實重黎羲和通掌之也此云乃命羲和欽若昊天是羲和二氏共掌天地之事以乾坤相配天地相成運立施化者天資生成物者地天之功成其見在地故下言日中星鳥之類是天事也平秩東作之類是地事也各分掌其時非別職矣案楚語云重司天以屬神黎言地以屬人黎言地以屬人閩本同毛本言作司案所改是也天地既別人神又殊而云通掌之者外傳之文說呂刑之義以為少昊之衰天地相通人神雜擾顓頊乃命重黎分而異之以解絕地天通之言故云各有所掌天地相通人神雜擾見其能離絕天地變異人神耳非即別掌之下文別序所掌則羲主春夏和主秋冬俱掌天時明其共職彼又言至于夏商世掌天地胤征云羲和湎淫廢時亂日不知日食羲和同罪明其世掌天地共職可知顓頊命掌天地惟重黎
二人堯命羲和則仲叔四人者以羲和二氏賢者既多且後代稍文故分掌其職事四人各職一時兼職方岳以有四岳故用四人顓頊之命重黎惟司天地主岳以否不可得知設令亦主方岳蓋重黎二人分主東西也馬融鄭玄皆以此命羲和者命為天地之官下云分命申命為四時之職天地之與四時於周則冢宰司徒之屬六卿是也孔言此舉其目下別序之則惟命四人無六官也下傳云四岳即羲和四子舜典傳稱禹益六人新命有職與四岳十二牧凡為二十二人然新命之六人禹命為百揆契作司徒伯夷為秩宗臯陶為士垂作共工亦禹契之輩即是卿官卿官之外別有四岳四岳非卿官也孔意以羲和非是卿官別掌天地但天地行於四時四時位在四方平秩四時之人因主方岳之事猶自別有卿官分掌諸職左傳稱少昊氏以鳥名官五鳩氏即周世之卿官也五鳩之外別有鳳鳥氏歷正也班在五鳩之上是上代以來皆重歷數故知堯於卿官之外別命羲和掌天地也於時羲和似尊於諸卿後世以來稍益卑賤周禮太史掌正歲年以序事即古羲和之任也桓十七年左傳云日官居卿以底日猶尚尊其所掌周之卿官明是堯時重之故特言乃命羲和此乃命羲和重述克明俊德之事得致雍和所由巳上論堯聖性此說堯之任賢據堯身而言用臣故云乃命非時雍之後方始命之使敬順昊天昊天者混元之氣昊然廣大故謂之昊天也釋天云春為蒼天夏為昊天秋為旻天冬為上天毛詩傳云尊而君之則稱皇天元氣廣大則稱昊天仁覆閔下則稱旻天自上降監則稱上天據遠視之蒼蒼然則稱蒼天爾雅四時異名詩傳即隨事立稱鄭玄讀爾雅云春為昊天夏為蒼天故駁異義云春氣博施故以廣大言之夏氣高明故以遠言之秋氣或生或殺故以閔下言之冬氣閉藏而清察故以監下言之皇天者尊而號之也六籍之中諸稱天者以情所求言之耳非必於其時稱之然此言堯敬大四天故以廣大言之星四方中星者二十八宿布在四方隨天轉運更互在南方每月各有中者月令每月昏旦惟舉一星之中推舉一星之中宋本推作惟若使每日視之即諸宿每日昏旦莫不常中中則人皆見之故以中星表宿四方中星揔謂二十八宿也或以書傳云主春者張昏中可以種穀主夏者火昏中可以種黍主秋者虛昏中可以種麥主冬者昴昏中可以收斂皆云上告天子下賦臣人天子南面而視四方星之中知人緩急故曰敬授人時謂此四方中星如書傳之說孔於虛昴諸星本無取中之事用書傳為孔說非其旨矣辰日月所會者昭七年左傳士文伯對晉侯之辭也日行遲月行疾每月之朔月行及日而與之會其必在宿分二十八宿是日月所會之
處辰時也集會有時故謂之辰日月所會與四方中星俱是二十八宿舉其人目所見以星言之論其日月所會以辰言之其實一物故星辰共文益稷稱古人之象日月星辰共為一象由其實同故也日月與星天之三光四時變化以此為政故命羲和令以算術推步累歷其所行法象其所在具有分數節候參差不等敬記此天時以為歷而授人此言星辰共為一物周禮大宗伯云實柴祀日月星辰鄭玄云星謂五緯辰謂日月所會十二次者以星辰為二者五緯與二十八宿俱是天星天之神祇禮無不祭故鄭玄隨事而分之以此敬授人時無取五緯之義故鄭玄於此注亦以星辰為一觀文為說也然則五星與日月皆別行不與二十八宿同為不動也○傳宅居至之官○正義曰宅居釋言文禹貢青州云嵎夷既略青州在東界外之畔為表故云東表之地稱嵎夷也陰陽相對陰闇而陽明也故以暘為明谷無陰陽之異以日出於谷而天下皆明故謂日出之處為暘谷冬南夏北不常厥處但日由空道似行自谷故以谷言之非實有深谷而日從谷之出也而日從谷之出也宋本閩本纂傳並同毛本之作以據日所出謂之暘谷指其地名即稱嵎夷故云暘谷嵎夷一也又解居者居其官不居其地故云羲仲居治東方之官此言分命者上云乃命羲和揔舉其目就乃命之內分其職掌使羲主春夏和主秋冬分一歲而別掌之故言分命就羲和之內又重分之故於夏變言申命既命仲而復命叔是其重命之也所命無伯季者蓋時無伯季或有而不賢則外傳稱堯育重黎之後不忘舊者使復典之明仲叔能守舊業故命之也此羲和掌序天地兼知人事因主四時而分主四方故舉東表之地以明所舉之域地東舉嵎夷之名明分三方皆宜有地名此為其始故特詳舉其文羲仲居治東方之官居在帝都而遙統領之王肅云皆居京師而統之亦有時述職是其事也以春位在東因治於東方其實本主四方春政故於和仲之下云此居治西方之官掌秋天之政明此掌春天之政孔以經事詳故就下文而互發之○傳寅敬至務農○正義曰寅敬釋詁文賓者主行導引故賓為導也釋詁以秩為常常即次第有序故秩為序也一歲之事在東則耕作在南則化育在西則成熟在北則改易故以方名配歲事為文言順天時氣以勸課人務也春則生物秋則成物日之出也物始生長人當順其生長致力耕耘日之入也物皆成熟人當順其成熟致力收斂東方之官當恭敬導引日出平秩東作之事使人耕耘西方之官當恭敬從送日入平秩西成之事使人收斂日之出入自是其常但由日出入故物有生成雖氣能生物而非人不就勤於耕稼是導引之勤於收藏是從送之冬夏之文無此類者南北二方非日
所出入平秩南訛亦是導日之事平在朔易亦是送日之事依此春秋而共為賓餞故冬夏二時無此一句勸課下民皆使致力是敬導之平均次序即是授人田里各有疆埸是平均之也耕種收斂使不失其次序王者以農為重經主於農事寅賓出日為平秩設文故并解之也言敬導出日者正謂平秩次序東作之事以務農也鄭以作為生計秋言西成春宜言東生但四時之功皆須作力不可不言力作直說生成明此以歲事初起特言東作特言東作宋本同岳本閩本毛本特作時案作特非也以見四時亦當力作故孔以耕作解之鄭玄云寅賓出日謂春分朝日又以寅餞納日謂秋分夕日也○傳日中至可知○正義曰其仲春仲秋冬至夏至馬融云古制刻漏晝夜百刻晝長六十刻夜短四十刻晝短四十刻夜長六十刻晝中五十刻夜亦五十刻融之此言據日出見為說天之晝夜以日出入為分人之晝夜以昏明為限日未出前二刻半為明日入後二刻半為昏損夜五刻以裨於晝則晝多於夜復校五刻古今歷術與太史所候皆云夏至之晝六十五刻夜三十五刻冬至之晝四十五刻夜五十五刻春分秋分之晝五十五刻夜四十五刻此其不易之法也然今太史細候之法則校常法半刻也從春分至于夏至晝暫長增九刻半夏至至于秋分所減亦如之從秋分至于冬至晝暫短減十刻半從冬至至于春分其增亦如之又於每氣之間增減刻數有多有少不可通而為率漢初未能審知率九日增減一刻和帝時待詔霍融始請改之鄭注書緯考靈曜仍云九日增減一刻猶尚未覺悟也鄭注此云日長者日見之漏五十五刻日短者日見之漏四十五刻與歷不同故王肅難云知日見之漏減晝漏五刻不意馬融為傳巳減之矣因馬融所減而又減之故日長為五十五刻因以冬至反之取其夏至夜刻以為冬至晝短此其所以誤耳鳥南方朱鳥七宿者在天成象星作鳥形曲禮說軍陳象天之行前朱雀後玄武左青龍右白虎雀即鳥也武謂龜甲捍禦故變文玄武焉是天星有龍虎鳥龜之形也四方皆有七宿各成一形東方成龍形西方成虎形皆南首而北尾南方成鳥形北方成龜形皆西首而東尾以南方之宿象鳥故言鳥謂朱鳥七宿也此經舉宿為文不類春言星鳥揔舉七宿夏言星火獨指房心虛昴惟舉一宿文不同者互相通也釋言以殷為中中正義同故殷為正也此經冬夏言正春秋言殷者其義同春分之昏觀鳥星畢見以正仲春之氣節計仲春日在奎婁而入於酉地則初昏之時井鬼在午柳星張在巳軫翼在辰是朱鳥七宿皆得見也春有三月此經直云仲春故傳辨之云既正仲春轉以推季孟之月則事亦可知也天道左旋日體右行故星見之方與四時相逆春則南方見
夏則東方見秋則北方見冬則西方見此則勢自當然而書緯為文生說言春夏相與交秋冬相與互謂之母成子子助母斯假妄之談耳馬融鄭玄以為星鳥星火謂正在南方春分之昏七星中仲夏之昏心星中秋分之昏虛星中冬至之昏昴星中皆舉正中之星不為一方盡見此其與孔異也至于舉仲月以統一時亦與孔同王肅亦以星鳥之屬為昏中之星其要異者以所宅為孟月日中日永為仲月星鳥星火為季月以殷以正皆總三時之月讀仲為中言各正三月之中氣也以馬融鄭玄之言不合天象星火之屬仲月未中故為每時皆歷陳三月言日以正仲春以正春之三月中氣若正春之三月中當言以正春中不應言以正仲春王氏之說非文勢也孔氏直取畢見稍為迂闊比諸王馬於理最優○傳冬寒至曰尾○正義曰厥其釋言文其人老弱在室丁壯適野是老壯分析也孳字古今同耳字訓愛也產生為乳胎孕為化孕產必愛之故乳化曰孳鳥獸皆以尾交接故交接曰尾計當先尾後孳隨便言之○傳申重至之官○正義曰申重釋詁文此官既主四時亦主方面經言南交謂南方與東方交傳言夏與春交見其時方皆掌之春盡之日與立夏之初時相交也東方之南南方之東位相交也言羲叔所掌與羲仲相交際也四時皆舉仲月之候嫌其不統季孟於此言交明四時皆然故傳言舉一隅以見之春上無冬不得見其交接至是夏與春交故此言之○傳訛化至一隅○正義曰訛化釋言文禾苗秀穗化成子實亦胎生乳化之類故掌夏之官平序南方化育之事謂勸課民耘耨使苗得秀實敬行其教以致其功謂敬行平秩之教以致化育之功農功歲終乃畢敬行四時皆同於此言之見四時皆然故云亦舉一隅也夏日農功尤急故就此言之○傳永長至可知○正義曰永長釋詁文夏至之日日最長故知謂夏至之日計七宿房在其中但房心連體心統其名左傳言火中火見詩稱七月流火皆指房心為火故曰火蒼龍之中星特舉一星與鳥不類故云舉中則七星見可知計仲夏日在東井而入於酉地即初昏之時角亢在午氐房心在巳尾箕在辰是東方七宿皆得見也○傳因謂至革改○正義曰春既分析在外今日因往就之故言因謂老弱因就在田之丁壯以務農也鳥獸冬毛最多春猶未脫故至夏始毛羽希少改易往前革謂變革故為改也傳之訓字或先或後無義例也○傳昧冥至之政○正義曰釋言云晦冥也冥是暗故昧為冥也谷者日所行之道日入於谷而天下皆冥故謂日入之處為昧谷非實有谷而日入也此經春秋相對春不言東但舉昧谷曰西則嵎夷東可知然則東言嵎夷則西亦有地明矣闕其文所
以互見之傳於春言東方之官不言掌春夏言掌夏之官不言南方此言居治西方之官掌秋天之政互文明四時皆同○傳餞送至成物也○正義曰送行飲酒謂之餞故餞為送也導者引前之言送者從後之稱因其欲出導而引之因其欲人從而送之是其因事之宜而立此文也秋位在西於時萬物成熟平序其秋天之政未成則耘耨既熟則收斂助天成物以此而從送入日也以此而從送入日也閩本明監本同毛本入日作日入案入日誤倒也納入義同故傳以入解納○傳宵夜至三秋○正義曰宵夜釋言文舍人曰宵陽氣消也三時皆言日惟秋言夜故傳辨之云春言日秋言夜互相備也互者明也互者明也岳本者作著案著字是也閩本亦誤作者明日中宵亦中宵中日亦中因此而推之足知日永則宵短日短則宵長皆以此而備知也正於此時變文者以春之與秋日夜皆等春言出日即以日言之秋云納日即以夜言之亦事之宜也北方七宿則虛為中故虛為玄武之中星計仲秋日在角亢而入于酉地初昏之時斗牛在午斗牛在午閩本明監本同毛本牛作女女虛危在巳室壁在辰舉虛中星言之亦言七星皆以秋分之日昏時並見以正秋之三月○傳夷平至整理○正義曰釋詁云夷平易也俱訓為易是夷得為平秋禾未熟農事猶煩故老壯在田與夏平也毨者毛羽美悅之狀故為理也夏時毛羽希少今則毛羽復生夏改而少秋更生多故言更生整理○傳北稱至所掌○正義曰釋訓云朔北方也舍人曰朔盡也北方萬物盡故言朔也李巡曰萬物盡於北方蘇而復生故言北方是北稱朔也羲和主四方之官四時皆應言方於此言方者即三方皆見矣春為歲首故舉地名夏與春交故言南交秋言西以見嵎夷當為東冬言方以見三時皆有方古史要約其文互相發見也幽之與明文恒相對北既稱幽則南當稱明從此可知故於夏無文經冬言幽都夏當云明都傳不言都者從可知也鄭云夏不言曰明都三字摩滅也伏生所誦與壁中舊本並無此字非摩滅也王肅以夏無明都避敬致然即幽足見明闕文相避如肅之言義可通矣都謂所聚者總言此方是萬物所聚之處非指都邑聚居也易謂歲改易於北方者人則三時在野冬入隩室物則三時生長冬入囷倉是人之與物皆改易也王肅云改易者謹約蓋藏循行積聚引詩嗟我婦子曰為改歲入此室處王肅言人物皆易孔意亦當然也釋詁云在察也舍人曰在見物之察是在為察義故言平均在察其政以順天常以在察須與平均連言不復訓在為察故舜典之傳別更訓之三時皆言平秩此獨言平在者以三時乃役力田野當次序之冬則物皆藏入須省察之故異其文秋日物成就故傳言助成物冬日蓋藏天之常道故言順天常因明東作南訛亦是助生物類常道也上總言羲和敬順昊天此分別仲叔各有所掌明此
四時之節即順天之政實恐人以敬順昊天直是歷象日月嫌仲叔所掌非順天之事故重明之故重明之浦鏜云此下當脫日短至三節傳疏內有西方七宿則昴為中故昴為白虎之中星計仲冬日在斗入於申酉地則初昏之時奎婁在午胃昴在巳畢觜參在辰四十五字餘無攷○傳隩室至溫焉○正義曰釋宮云西南隅謂之隩孫炎云室中隱隩之處也隩是室內之名故以隩為室也物生皆盡野功咸畢是歲改矣以天氣改歲故入此室處以避風寒天氣既至故鳥獸皆生耎毳細毛以自溫焉經言氄毛謂附肉細毛故以耎毳解之○傳咨嗟至歷象○正義曰咨嗟暨與皆釋詁文也迊四時曰朞朞即迊也故王肅云朞四時是也然古時真歷遭戰國及秦而亡漢存六歷雖詳於五紀之論皆秦漢之際假託為之實不得正要有梗槩之言周天二百六十五度四分度之一周天二百六十五度四分度之一宋本二作三三字是也閩本以下皆不誤而日日行一度則一朞三百六十五日四分日之一今考靈曜乾鑿度諸緯皆然此言三百六十六日者王肅云四分日之一又入六日之內舉全數以言之故云三百六十六日也傳又解所以須置閏之意皆據大率以言之云一歲十二月月三十日正三百六十日也除小月六又為六日今經云三百六十六日故云餘十二日不成朞以一月不整三十日今一年餘十二日故未至盈滿三歲足得一月則置閏也以時分於歲故云氣節謂二十四氣時月之節歲揔於時故云歷象日月星辰敬授人時以相配成也六歷諸緯與周髀皆云日行一度月行十三度十九分度之七為每月二十九日過半日之於法分為日九百四十分日之四百九十九即月有二十九日半強為十二月六大之外有日分三百四十八有日分三百四十八宋本同毛本日作餘按餘字是也是除小月無六日又大歲三百六十六日小歲三百五十五日則一歲所餘無十二日今言十二日者皆以大率據整而計之其實一歲所餘正十一日弱也以為十九年七閏十九年年十一日則二百九日其七月四大三小猶二百七日況無四大乎為每年十一日弱分明矣所以弱者以四分日之一於九百四十分則一分為二百三十五分少於小月餘分三百四十八以二百三十五減三百四十八不盡一百一十三是四分日之一餘矣皆以五日為率其小月雖為歲日殘分所減雖為歲日殘分所減閩本明監本同毛本日作月猶餘一百一十三則實餘尚無六日就六日抽一日為九百四十分減其一百一十三分不盡八百二十七分以不抽者五日并三百六十日外之五日為十日其餘九百四十分日之八百二十七為每歲之實餘今十九年年十日得整日一百九十又以十九乘八百二十七分得一萬五千七百一十三以日法九百四十除之得十六日以并一百九十日為二百六日不盡六百七十三分為日餘今為閏月得七每月二十九日七月為二百三日又每四百九十九分以七乘之得三千四百九十三以日法九百四十分除之得三日以二百三日亦為二百六日以二百三日亦為二百六日按以字下疑脫并字不盡亦六百七十三為日餘亦相
當矣所以無閏時不定歲不成者若以閏無三年差一月則以正月為二月每月皆差九年差三月即以春為夏若十七年差六月即四時相反時何由定歲何得成乎故須置閏以定四時故左傳云履端於始序則不愆舉正於中民則不惑歸餘於終事則不悖是也先王以重閏焉王肅云斗之所建是為中氣日月所在斗指兩辰之閒無中氣故以為閏也○傳允信至其善○正義曰釋訓云鬼之為言歸也鄉飲酒義云春之為言蠢也然則釋訓之例有以聲相近而訓其義者釐治工官皆以聲近為訓他皆放此類也績功咸皆釋詁文熙廣周語文此經文義承成歲之下傳以文勢次之言定歷授事能使眾功皆廣歎其善謂帝歎羲和之功也
帝曰疇咨若時登庸疇誰庸用也誰能咸熙庶績順是事者將登用之○疇直由反放齊曰胤子朱啟明帝曰吁嚚訟可乎放齊臣名胤國子爵朱名啟開也吁疑怪之辭言不忠信為嚚又好爭訟可乎言不可○放方往反註同胤引信反馬云嗣也吁況于反徐往付反一音于嚚魚巾反訟才用反馬本作庸好呼報反下註同爭鬬也帝曰疇咨若予采采事也復求誰能順我事者○予音餘又羊汝反采七在反馬云官也復扶又反驩兠曰都共工方鳩僝功驩兠臣名都於歎美之辭共工官稱鳩聚僝見也歎共工能方方聚見其功○驩呼端反兠丁侯反共音恭注同僝仕簡反徐音撰馬云具也於音鳥稱尺證反帝曰吁靜言庸違象恭滔天靜謀滔漫也言共工自為謀言起用行事而違背之貌象恭敬而心傲很若漫天言不可用○滔吐刀反漫末旦反下同又末寒反背音佩傲五報反下同很恨懇反帝曰咨四岳四岳即上羲和之四子分掌四岳之諸侯故稱焉湯湯洪水方割湯湯流貌洪大割害也言大水方方為害○湯音傷洪音戶工反蕩蕩懷山襄陵浩浩滔天蕩蕩言之奔突蕩蕩言之奔突閩本同毛本之作水是也有所滌除懷包襄上也包山上陵浩浩盛大若漫天○浩胡老反滌大歷反上時掌反下民其咨有能俾乂俾使乂治也言民咨嗟憂愁病水困苦故問四岳有能治者將使之有能治者將使之古本作有能治者將使治也○俾必爾反僉曰於鯀哉僉皆也鯀崇伯之名朝臣舉之○僉七廉反又七劍反於音烏鯀故本反馬云禹父也朝直遙反帝曰吁
咈哉方命圮族方命圮族按羣經音辨匚部云匚放也甫妄切書匚命圮族凡言吁者皆非帝意咈戾圮毀族類也言鯀性很戾好此方名好此方名毛氏曰比作此誤○按纂傳作比與毛說合又爾雅釋詁虧壞圮垝毀也疏引此傳正作比孫志祖云疏兩言好此方直之名亦皆當改為比岳本亦誤作此命而行事輒毀敗善類○咈扶弗反忿戾也方如字馬云方放也徐云鄭王音放圮音皮美反戾音力計反岳曰异哉試可乃巳异巳也退也异已也退也古本作异已也已退也宋板岳本史記正義俱作异已已退也纂傳與今本同按今本之誤甚明纂傳疑後人妄改言餘人盡已唯鯀可試無成乃退無成乃退古本作無成功乃退也○异徐云鄭音異孔王音怡帝曰往欽哉勑鯀往治水命使敬其事堯知其性很戾圯族未明其所能而據眾言可試故遂用之九載績用弗成載年也三考九年功用不成則放退之
[疏]帝曰疇咨若予至九載績用弗成帝曰疇咨若予至九載績用弗成宋板作帝曰疇咨至弗成○正義曰史又序堯事堯任羲和眾功巳廣及其末年羣官有闕復求賢人欲任用之帝曰誰乎咨嗟嗟人之難得也有人能順此咸熙庶績之事者我將登而用之有臣放齊者對帝曰有胤國子爵之君其名曰朱其人心志開達性識明悟言此人可登用也帝疑怪歎之曰吁此人既頑且嚚又好爭訟豈可用乎言不可也史又記堯復求人帝曰誰乎咨嗟嗟人之難得也今有人能順我事者否乎言有即欲用之也有臣驩兠者對帝曰嗚乎歎有人之大賢也有臣共工之官者此人於所在之方能立事業聚見其功言此人可用也帝亦疑怪之曰吁此人自作謀計之言及起用行事而背違之貌象恭敬而心傲很若漫天言此人不可用也頻頻求人無當帝意於是洪水為災求人治之帝曰咨嗟嗟水災之大也呼掌岳之官而告以須人之意汝四岳等今湯湯流行之水所在方方為害又其勢奔突蕩蕩然滌除在地之物包裹高山乘上丘陵浩浩盛大勢若漫天在下之人其皆咨嗟困病其水矣有能治者將使治之羣臣皆曰嗚呼歎其有人之能惟鯀堪能治之帝又疑怪之曰吁其人心很戾哉好此方直之名命而行事輒毀敗善類言其不可使也朝臣已共薦舉四岳又復然之岳曰帝若謂鯀為不可餘人悉皆已哉言不及鯀也惟鯀一人試之可也試若無功乃黜退之言洪水必須速治餘人不復及鯀故勸帝用之帝以羣臣固請不得已而用之乃告勑鯀曰汝往治水當敬其事哉鯀治水九載鯀治水九載九下宋板空一字巳經三考而功用不成言帝實知人而朝無賢臣致使水害未除待舜乃治此經三言求人未必一時之事但歷言朝臣不賢為求舜張本故也○傳疇誰至用之○正義曰疇誰釋詁文庸聲近用故為用也馬融以羲和為卿官堯之末年皆以老死庶績多闕故求賢順四時之職欲用以代羲和孔於下傳云四岳即上羲和之四子帝就羲和求賢則所求者別代他官不代羲氏和氏孔以羲和掌天地之官正在敬順昊天告時授事而已其施政者乃是百官之事非復羲
和之職但羲和告時授事流行百官使百官庶績咸熙今云咸熙庶績順是事者指謂求代百官之闕非求代羲和也此經文承庶績之下而言順是事者故孔以文勢次之此言誰能咸熙庶績順是事者將登用之蓋求卿士用任也計堯即位至洪水之時六十餘年百官有闕皆應求代求得賢者則史亦不錄不當帝意乃始錄之為求舜張本故惟帝求一人放齊以一人對之非六十餘年止求一人也堯以聖德在位庶績咸熙蓋應久矣此繼咸熙之下非知早晚求之史自歷序其事不必與治水同時也計四岳職掌天地當是朝臣之首下文求治水者帝咨四岳此不言咨四岳者帝求賢者固當博訪朝臣但史以有岳對者言咨四岳此不言咨者但此無岳對故不言耳○傳放齊至不可○正義曰以放齊舉人對帝故知臣名為名為字不可得知傳言名者辯此是為臣之名號耳未必是臣之名也夏王仲康之時胤侯命掌六師顧命陳寶有胤之舞衣故知古有胤國胤既是國自然子為爵朱為名也馬融鄭玄以為帝之胤子曰朱也求官而薦太子太子下愚以為啟明揆之人情必不然矣啟之為開書傳通訓言此人心志開解而明達吁者必有所嫌而為此聲故以為疑怪之辭僖二十四年左傳曰口不道忠信之言為嚚是言不忠信為嚚也其人心既頑嚚又好爭訟此實不可而帝云可乎故吁聲而反之可乎言不可也唐堯聖明之主應任賢哲放齊聖朝之臣當非庸品人有善惡無容不知稱嚚訟以為啟明舉愚臣以對聖帝何哉將以知人不易人不易知密意深心固難照察胤子矯飾容貌但以惑人放齊內少鑒明未能圓備謂其實可任用故承意舉之以帝堯之聖乃知其嚚訟之事放齊所不知也驩兠薦舉共工以為比周之惡謂之四凶投之遠裔放齊舉胤子不為凶人者胤子雖有嚚訟之失不至滔天之罪放齊謂之實賢非是苟為阿比驩兠則志不在公私相朋黨共工行背其言心反於貌其罪並深俱被流放其意異於放齊舉胤子故也○傳采事至事者正義曰采事釋詁文上已求順時不得其人故復求順我事者順時順事其義一也史以上承庶績之下故言順時謂順是庶績之事此不可復同前文故變言順我帝事其意亦如前經當求卿士之任也順我事之下亦宜有登用之言上文巳具故於此略之○傳驩兠至其功○正義曰驩兠亦舉人對帝故知臣名都於釋詁文於即嗚字歎之辭也將言共工之善故先嘆美之舜典命垂作共工知共工是官稱鄭以為其人名氏未聞先祖居此官故以官氏也計稱人對帝不應舉先世官名孔直云官稱則其人於時居此官也時見居官則是巳被任用復舉之者帝求順事之人欲置之上位以為
大臣所欲尊於共工故舉之也鳩聚釋詁文僝然見之狀故為見歎共工能方方聚見其功謂每於所在之方皆能聚集善事以見其功言可用也若能共工實有見功則是可任用之人帝言其庸違滔天不可任者共工言是行非貌恭心很取人之功以為已功其人非無見功但功非已有左傳說驩兠云醜類惡物是與比周天下之人謂之渾敦言驩兠以共工比周妄相薦舉知所言見功非其實功也○傳靜謀至可用○正義曰靜謀釋詁文滔者漫浸之名浸必漫其上故滔為漫也共工險偽之人自為謀慮之言皆合於道及起用行事而背違之言其語是而行非也貌象恭敬而心傲很其侮上陵下若水漫天言貌恭而心很也行與言違貌恭心反乃是大佞之人不可任用也明君聖主莫先於堯求賢審官王政所急乃有放齊之不識是非驩兠之朋黨惡物共工之巧言令色崇伯之敗善亂常聖人之朝不才揔萃雖曰難之何其甚也此等諸人才實中品亦雖行有不善未為大惡故能仕於聖代致位大官以帝堯之末洪水為災欲責非常之功非復常人所及自非聖舜登庸大禹致力則滔天之害未或可平以舜禹之成功見此徒之多罪勳業既謝愆釁自生為聖所誅其咎益大且虞史欲盛彰舜德歸過前人春秋史克以宣公比堯辭頗增甚知此等並非下愚未有大惡其為不善惟帝所知將言求舜以見帝之知人耳○傳四岳至稱焉正義曰上列羲和所掌云宅嵎夷朔方言四子居治四方主於外事岳者四方之大山今王朝大臣皆號稱四岳是與羲和所掌其事為一以此知四岳即上羲和之四子也又解謂之岳者以其分掌四岳之諸侯故稱焉舜典稱廵守至于岱宗肆覲東后周官說廵守之禮云諸侯各朝於方岳之下是四方諸侯分屬四岳也計堯在位六十餘年乃命羲和蓋應早矣若使成人見命至此近將百歲故馬鄭以為羲和皆死孔以為四岳即是羲和至今仍得在者以羲和世掌天地自當父子相承不必仲叔之身皆悉在也書傳雖出自伏生其常聞諸先達其常聞諸先達宋板常作當虞傳雖說舜典之四岳尚有羲伯和伯是仲叔子孫世掌岳事也○傳湯湯至為害○正義曰湯湯波動之狀故為流貌洪大釋詁文刀害為割故割為害也言大水方方為害謂其徧害四方也○傳蕩蕩至漫天○正義曰蕩蕩廣平之貌言水勢奔突有所滌除謂平地之水除地上之物為水漂流無所復見蕩然惟有水耳蕩然惟有水耳宋板蕩然作蕩蕩然是也懷藏包裹之義故懷為包也釋言以襄為駕駕乘牛馬皆車在其上故襄為上也包山謂遶其傍上陵謂乘其上平地已皆蕩蕩又復遶山上陵故為盛大之勢揔言浩浩盛大若漫天然也天者無上之物漫者加陵之辭甚其盛大故云若漫天也○傳俾使乂治也
正義曰俾使乂治釋詁文○傳僉皆至舉之○正義曰僉皆釋詁文周語云有崇伯鯀即鯀是崇君伯爵故云鯀崇伯之名帝以岳為朝臣之首故特言四岳其實求能治者普問朝臣不言岳對而云皆曰乃眾人舉之非獨四岳故言朝臣舉之○傳凡言至善類○正義曰自上以來三經求人所舉者帝言其惡而辭皆稱吁故知凡言吁者皆非帝之所當意也咈者相乖詭之意故為戾也圮毀釋詁文左氏稱非我族類其心必異族類義同故族為類也言鯀性很戾多乖異眾人好此方直之名內有姦回之志命而行事輒毀敗善類何則心性很戾違眾用已知善不從故云毀敗善類詩稱貪人敗類與此同鄭王以方為放謂放棄教命易坤卦六二直方大是直方之事為人之美名此經云方故依經為說○傳异巳巳退也○正義曰异聲近已故為巳也已訓為止是停住之意故為退也○傳勑鯀至用之○正義曰傳解鯀非帝所意而命使之者堯知其性很戾圮族未明其所能夫管氏之好奢尚僭翼贊霸圖陳平之盜嫂受金弼諧帝業然則人有性雖不善才堪立功者而眾皆據之言鯀可試冀或有益故遂用之孔之此說據迹立言必其盡理而論未是聖人之實何則禹稱帝德廣運乃聖乃神夫以聖神之資聦明之鑒既知鯀性很戾何故使之治水者馬融云堯以大聖知時運當然人力所不能治下民其咨亦當憂勞屈己之是從人之非遂用於鯀李顒云堯雖獨明於上眾多不達於下故不得不副倒懸之望以供一切之求耳○傳載年至退之○正義曰釋天云載歲也夏曰歲商曰祀周曰年唐虞曰載李巡云各自紀事示不相襲也孫炎曰歲取歲星行一次也祀取四時祭祀一訖也年取禾穀一熟也年取千穀一熟也宋本閩本同毛本禾作米按說文年字從禾千聲故義取禾熟也載取萬物終而更始是載者年之別名故以載為年也舜典云三載考績三考黜陟幽明是三考九年也功用不成水害不息故放退之謂退使不復治水至明年得舜乃殛之羽山周禮太宰職云歲終則令百官各正其治而詔王廢置三年則大計羣吏之治而誅賞然則考課功績必在歲終此言功用不成是九年歲終三考也下云朕在位七十載而求得虞舜歷試三載即數登用之年至七十二年為三載即知七十載者與此異年此時堯在位六十九年鯀初治水之時堯在位六十一年若然鯀既無功早應黜廢而待九年無成始退之者水為大災天之常運而百官不悟謂鯀能治水及遣往治非無小益下人見其有益謂鯀實能治之日復一日以終三考三考無成眾人乃服然後退之故至九年祭法云鯀障洪水而殛死禹能脩鯀之功然則禹之大功顧亦因鯀顧亦因鯀宋板顧作頗是治水有益之驗但不能成功故誅殛之耳若然灾以運來時不可距假使興禹未必能治何以
治水之功不成而便殛鯀者以鯀性傲很帝所素知又治水無功法須貶黜先有很戾之惡復加無功之罪所以殛之羽山以示其罪若然禹既聖人當知洪水時未可治何以不諫父者梁主以為舜之怨慕由己之私鯀之治水乃為國事上令必行非禹能止時又年小不可干政也
帝曰咨四岳朕在位七十載堯年十六以唐侯升為天子在位七十年則時年八十六老將求代○朕直錦反馬云我也汝能庸命巽朕位巽順也言四岳能用帝命故欲使順行帝位之事○巽音遜馬云讓也岳曰否德忝帝位否不忝辱也辭不堪○否方久反又音鄙忝音他簟反曰明明揚側陋堯知子不肖有禪位之志故明舉明人在側陋者廣求賢也○肖音笑說文云肖骨肉相似也不似其先故曰不肖師錫帝曰有鰥在下曰虞舜師眾錫與也無妻曰鰥虞氏舜名在下民之中眾臣知舜聖賢恥己不若故不舉乃不獲己而言之○錫星歷反鰥故頑反虞舜虞氏舜名也馬云舜謚也舜死後賢臣錄之臣子為諱故變名言謚帝曰俞予聞如何俞然也然其所舉言我亦聞之其德行如何○俞羊朱反行下孟反下其行同岳曰瞽子父頑母嚚象傲無目曰瞽舜父有目不能分別好惡故時人謂之瞽配字曰瞍瞍無目之稱心不則德義之經為頑心不則德義之經為頑古本則作測岳本此句下有口不道忠信之言為嚚九字按前嚚訟傳云言不忠信為嚚傳例一訓不重出岳本恐非象舜弟之字傲慢不犮言並惡○瞽音古傲五報反瞍素后反稱尺證反又如字克諧以孝烝烝乂不格姦諧和烝進也言能以至孝和諧頑嚚昏傲使進進以善自治不至於姦惡○諧戶皆反烝之承反姦古顏反帝曰我其試哉言欲試舜觀其行迹女于時觀厥刑于二女女妻刑法也堯於是以二女妻舜觀其法度接二女以治家觀治國○女音而據反妻音于計反釐降二女于媯汭嬪于虞降下嬪婦也舜為匹夫能以義理下帝女之心於所居媯水之汭使行婦道於虞氏○媯音居危反汭音如銳反水之內也杜預注左傳云水之隈曲曰汭嬪音毗人反帝曰欽哉歎舜能脩已行敬以安人則其所能者大矣
[疏]帝曰咨四至欽哉○正義曰帝以鯀功不成又巳年老求得授位明聖代禦天災故咨嗟汝四岳等我在天子之位七十載矣言已年老不堪在位汝等
四岳之內有能用我之命使之順我帝位之事言欲讓位與之也四岳對帝曰我等四岳皆不有用命之德若使順行帝事即辱於帝位言已不堪也帝又言曰汝當明白舉其明德之人於僻隱鄙陋之處何必在位之臣乃舉之也於是朝廷眾臣乃與帝之明人曰有無妻之鰥夫在下民之內其名曰虞舜言側陋之處有此賢人帝曰然我亦聞之其德行如何四岳又對帝曰其人愚瞽之子其父頑母嚚其弟字象性又傲慢家有三惡其人能諧和以至孝之行使此頑嚚傲慢者皆進進於善以自治不至於姦惡言能調和惡人是為賢也帝曰其行如此當可任用我其召而試之哉欲配女與試之也即以女妻舜於是欲觀其居家治否也舜能以義理下二女之心於媯水之汭使行婦道於虞氏帝歎曰此舜能敬其事哉歎其善治家知其可以治國故下篇言其授以官位而歷試諸難○傳堯年至求代○正義曰徧檢今之書傳無堯即位之年孔氏博考羣書作為此傳言堯年十六以唐侯升為天子必當有所案據未知出何書計十六為天子其歲稱元年在位七十載應年八十五孔云八十六者史記諸書皆言堯帝嚳之子帝摯之弟嚳崩摯立摯崩乃傳位於堯然則堯以弟代兄蓋踰年改元據其改元年則七十載數其立年故八十六下句求人巽位是老將求代也此經文承績用不成之下計治水之事於時最急不求治水之人而先求代己者堯以身既年老臣無可任治水之事非己所能故求人代已令代者自治是虞史盛美舜功言堯不能治水以大事付舜美舜能消大災成堯美也○傳巽順至之事○正義曰巽順易說卦文帝呼四岳言汝能庸命四岳自謙言己否德故知汝四岳言四岳能用帝命故帝欲使之順行帝位之事將使攝也在位之臣四岳為長故讓位於四岳也○傳否不至不堪○正義曰否古今不字否古今不字浦鏜云當作否不古今字盧文弨云當作否古文不字○按浦義為長此釋傳否不也又前疏云孳字古今同耳亦此例忝辱釋言文已身不德恐辱帝位自辭不堪岳為羣臣之首自度既不堪意以為在位之臣皆亦不堪由是自辭而已不薦餘人故帝使之明舉側陋之處○傳堯知至求賢○正義曰此經曰上無帝以可知而省文也傳解四岳既辭而復言此者堯知子不肖不堪為主有禪位與人之志故令四岳明舉明人令其在側陋者令其在側陋者宋板令作今欲使廣求賢也鄭注雜記云肖似也言不如人也史記五帝本紀云堯知子丹朱之不肖不足授天下於是權授舜授舜則天下得其利而丹朱病授丹朱則天下病而丹朱得其利堯曰終不以天下之病而利一人而卒授舜以天下是堯知子不肖而禪舜之意也文王世子論舉賢之法云或以事舉或以言揚揚亦舉也故以舉解揚經之揚字在於二明之下傳進舉字於兩明之中經於明中宜有揚字言明舉明人於側陋之
處明下有揚故上闕揚文傳進舉於明上互文以足之也側陋者僻側淺陋之處意言不問貴賤有人則舉是令朝臣廣求賢人也堯知有舜而朝臣不舉故令廣求賢以啟之臣亦以堯知側陋有人故不得不舉舜耳此言堯知子不肖有志禪位然則自有賢子必不禪人授賢爰自上代堯舜而已非堯舜獨可彼皆不然將以子不肖時無聖者乃運值污隆非聖有優劣而緯候之書附會其事乃云河洛之符名字之錄何其妄且俗也○傳師眾至言之○正義曰師眾錫與釋詁文無妻曰鰥釋名云愁悒不寐目恒鰥鰥然故鰥字從魚魚目恒不閉王制云老而無妻曰鰥舜於時年未三十而謂之鰥者書傳稱孔子對子張曰舜父頑母嚚無室家之端故謂之鰥鰥者無妻之名不拘老少少者無妻可以更娶老者即不復更娶謂之天民之窮故禮舉老者耳詩云何草不玄何人不鰥暫離室家尚謂之鰥不獨老而無妻始稱鰥矣書傳以舜年尚少為之說耳虞氏舜名者舜之為虞猶禹之為夏外傳稱禹氏曰有夏則此舜氏曰有虞顓頊巳來地為國號而舜有天下號曰有虞氏是地名也王肅云虞地名也皇甫謐云堯以二女妻舜封之於虞今河東太陽山西虞地是也然則舜居虞地以虞為氏堯封之虞為諸侯及王天下遂為天子之號故從微至著常稱虞氏舜為生號之名前已具釋傳又解眾人以舜與帝則眾人盡知有舜但舜在下人之中未有官位眾臣德不及之而位居其上雖知舜實聖賢而恥已不若故不舉之以帝令舉及側陋意謂帝知有舜乃不獲巳而言之耳知然者正以初不薦舉至此始言明是恥己不若故不早舉舜實聖人而連言賢者對則事有優劣散即語亦相通舜謂禹曰惟汝賢是言聖德稱賢也傳以師為眾臣為朝臣之眾或亦通及吏人王肅云古者將舉大事訊羣吏訊萬人堯將讓位咨四岳使問羣臣眾舉側陋眾皆願與舜堯計事之大者莫過禪讓必應博詢吏人非獨在位王氏之言得其實矣鄭以師為諸侯之師帝咨四岳徧訪羣臣安得諸侯之師獨對帝也○傳俞然至如何○正義曰俞然釋言文然其所舉言我亦聞也其德行如何恐所聞不審故詳問之堯知有舜不召取禪之而訪四岳令眾舉薦者以舜在卑賤未有名聞率暴禪之則下人不服故鄭玄六藝論云若堯知命在舜舜知命在禹猶求於羣臣舉於側陋上下交讓務在服人孔子曰人可使由之人可使由之宋板同毛本人作民不可使知之此之謂也是解堯使人舉舜之意也○傳無目至並惡○正義曰周禮樂官有瞽矇之職以其無目使眂瞭相之是無目曰瞽又解稱瞽之意舜父有目但不能識別好惡與無目者同故時人謂之瞽配字曰瞍瞍亦無目之稱故或謂之為瞽瞍詩云矇瞍奏公
是瞍為瞽類大禹謨云祗載見瞽瞍是相配之文史記云舜父瞽瞍盲以為瞽瞍是名身實無目也孔不然者以經說舜德行美其能養惡人父自名瞍何須言之若實無目即是身有固疾非善惡之事輒言舜是盲人之子意欲何所見乎論語云未見顏色而言謂之瞽則言瞽者非謂無目史記又說瞽瞍使舜上廩從下縱火焚廩使舜穿井下土實井若其身自能然不得謂之無目明以不識善惡故稱瞽耳心不則德義之經為頑僖二十四年左傳文象舜弟之字以字表象是人之名號其為名字未可詳也釋訓云善兄弟為友孟子說象與父母共謀殺舜是傲慢不友言舜父母與弟並皆惡也此經光指舜身此經光指舜身宋本光作先是也因言瞽子又稱父頑者欲極其惡故文重也○傳諧和至于姦惡○正義曰諧和烝進釋詁文上歷言三惡此美舜能養之言舜能和之以至孝之行和頑嚚昏傲使皆進進於善道以善自治不至于姦惡以下愚難變化令慕善是舜之美行故以此對堯案孟子及史記稱瞽瞍縱火焚廩舜以兩笠自扞而下以土實井舜從旁空井出象與父母其分財物舜之大孝升聞天朝堯妻之二女三惡尚謀殺舜為姦之大莫甚於此而言不至姦者此三人性實下愚動罹刑網非舜養之久被刑戮猶尚有心殺舜餘事何所不為舜以權謀自免厄難使瞽無殺子之愆象無害兄之罪不至於姦惡於此益驗終令瞽亦允若象封有鼻是不至於姦惡也○傳言欲至行迹○正義曰下言妻舜以女觀其治家是試舜觀其行迹也馬鄭王本說此經皆無帝曰當時庸生之徒漏之也鄭玄云試以為臣之事王肅云試之以官鄭王皆以舜典合於此篇故指歷試之事充此試哉之言孔據古今別卷孔據古今別卷按今字當作文此言試哉正謂以女試之既善於治家別更試以難事與此異也○傳女妻至治國○正義曰左傳稱宋雍氏女於鄭莊公晉伐驪戎驪戎男女以驪姬以女妻人謂之女故云女妻也刑法釋詁文此巳下皆史述堯事非復堯語言女于時謂妻舜於是故傳倒文以曉民故傳倒文以曉民浦鏜云民恐明誤當屬下句是也堯於是以二女妻舜必妻之者舜家有三惡身為匹夫忽納帝女難以和協觀其施法度於二女以法治家觀治國將使治國故先使治家敵夫曰妻不得有二女言女于時者揔言之耳二女之中當有貴賤長幼劉向列女傳云二女長曰娥皇次曰女英舜既升為天子娥皇為后女英為妃然則初適舜時即娥皇為妻鄭不言妻者不告其父不序其正又注禮記云舜不告而娶不立正妃此則鄭自所說未有書傳云然案世本堯是黃帝玄孫舜是黃帝八代之孫計堯女於舜之曾祖為四從姊妹以之為妻於義不可世本之言未可據信或者古道質故也○傳降下至虞氏○正義曰降下釋詁文周禮九嬪之職掌婦學之法
嬪是婦之別名故以嬪為婦釐降未能以義理下之則女意初時不下故傳解之言舜為匹夫帝女下嫁以貴適賤必自驕矜故美舜能以義理下帝女尊亢之心於所居媯水之汭使之服行婦道於虞氏虞與媯汭為一地見其心下乃行婦道故分為二文言匹夫者士大夫已上則有妾媵庶人無妾媵惟夫妻相匹其名既定雖單亦通謂之匹夫匹婦媯水在河東虞鄉縣歷山西西流至蒲坂縣南入於河舜居其旁周武王賜陳胡公之姓為媯為舜居媯水故也舜仕堯朝不家在於京師而令二女歸虞者蓋舜以大孝示法使妻歸事於其親以帝之賢女事頑嚚舅姑美其能行婦道故云嬪於虞○傳歎舜至大矣○正義曰二女行婦道乃由舜之敬故帝言欽哉歎能脩己行敬以安民也能脩己及安人則是所能者大故歎之論語云脩己以安百姓堯舜其猶病諸傳意出於彼也
經／十三經／重刊宋本十三經注疏附校勘記／重栞宋本毛詩注疏附挍勘記／大雅／生民之什詁訓傳第二十四／附釋音毛詩注卷第十七　十七之三　五六／假樂(P.615-1)..[清嘉慶二十年(1815)南昌府學刊本]
假樂君子顯顯令德宜民宜人受祿于天假嘉也宜民宜人宜安民宜官人也箋云顯光也天嘉樂成王有光光之善德安民官人皆得其宜以受福祿於天保右命之自天申之申重也箋云成王之官人也羣臣保右而舉之乃後命用之又用天意申勑之如舜之勑伯禹伯夷之屬○右音又助也注同重直用反
[疏]假樂至申之○正義曰言上天嘉美而愛樂此君子成王也以其有光光然明察之善德宜於民而能安之宜於人而能官之以此能受其福祿於天是天嘉樂之也官人之事王政尤重故又更申說之言王所以能官人者待羣臣相保安素相委知乃自佑助而共舉之成王乃後命用之既用之為官又用天意申重戒勑之此其所以官人得其宜也○傳假嘉至官人○正義曰假嘉釋詁文民人散雖義通對宜有別皐陶謨云能安民能官人安民則惠黎民懷之其文與此相類故知宜民宜人是宜安民宜官人也○箋顯光至於天○正義曰顯光釋詁文下言受祿于天則嘉樂者是天嘉樂之故云天嘉樂成王有光光之善德光光雖為揔辭安民官人即亦善德之事也天不能自治下民立君以治民治民得宜則天降之福故云皆得其宜以受福祿於天○傳申重○正義曰釋詁文也○箋成王至之屬○正義曰官人之事王政尤重上文既言宜人故云成王之官人羣臣保佑而舉之保安也佑助也謂能相委知乃相助薦舉成王得其所舉乃命用之又用天意申勑之堯典云舜曰咨四岳有能奮庸熙帝之載使宅百揆僉曰伯禹作司空帝曰俞汝往哉帝曰咨四岳有能典朕三禮僉曰伯夷帝曰俞咨伯汝作秩宗既命羣官其下揔云帝曰咨汝二十有二人欽哉惟時亮天功是舜勑伯禹伯夷之事也僉曰是保佑也俞往是命之也亮天功是用天意申勑之也其事與此相類故云如舜之勑伯禹伯夷之屬彼所命者猶有垂益夔龍之等引之不盡故言之屬以包之
干祿百福子孫千億穆穆皇皇
宜君宜王冝君冝王唐石經小字本相臺本同案釋文云且君且王一本且作冝字正義云君王別文傳并言之者以其俱有冝文故揔而釋之言冝君者冝君天下冝王者冝王天下是正義本作冝字與一本同段玉裁云作冝為俗本也詳詩經小學宜君王天下也箋云干求也十萬曰億天子穆穆諸侯皇皇成王行顯顯之令德求祿得百福其子孫亦勤行而求之得祿千億故或為諸侯或為天子言皆相勗以道○且君且王一本且竝作宜字勗香玉反不愆不忘率由舊章箋云愆過率循也成王之令德不過誤不遺失循用舊典之文章謂周公之禮法○愆起連反
[疏]干祿至舊章○正義曰言成王能行光光之善德宜安民官人以此求天之祿則得百種之福子孫亦勤行善德以求天祿則得千億言其多無數也子孫以勤行得祿之故所以穆穆然皇皇然宜為諸侯之君宜為天子之王言其相勉以德上天福之常作人主保其邦國也又言成王所以蒙天之德澤及子孫者以其有光光善德勤行之不過誤不遺忘志唯循用舊典之文章言能遵用周公礼法故得福流子孫○傳宜君王天下○正義曰君王別文傳并言之者以其俱有宜文故揔而釋之言宜君者宜君天下宜王者宜王天下君則諸侯也亦以天下言之者以其與此天下之民為君其國亦在天下之中故同言之○箋干求至以道○正義曰干求釋言文十万曰億古數然也天子穆穆諸侯皇皇下曲礼文也求祿者必行善求之以文承上章故知成王行顯顯令德求祿得百福也知非子孫之數有千億者以此美成王能行善德不美其子孫眾多上言百福是福之眾多故知千億亦福之多數也宜君宜王文承千億之下故箋以勢接之言得祿故或為諸侯或為天子明得為天子諸侯即是千億之祿也又解得祿之由言皆相助勉力行道故福祿降之○箋愆過至礼法○正義曰愆過釋言文率循釋詁文以不愆不忘即是令德之事故本於上章言成王之令德也循用舊典之文章是用之以治天下也上章言宜民宜人則是王已涖政而遵用舊章事在制礼之後故知是周公之礼法也以其一代大典雖則新制永為舊章也周禮六官所存者五天地夏秋四官皆以正月之吉懸其所掌之法於象魏使萬民觀之哀三年左傳曰魯災季桓子至御公立于象魏之外命藏象魏曰舊章不可忘曰舊章不可忘閩本明監本毛本同案浦鏜云亡誤忘是也是謂周公之制六典之法為舊章也
經／十三經／重刊宋本十三經注疏附校勘記／重栞宋本左傳注疏附挍勘記／昭公／附釋音春秋左傳注疏卷第四十八／十七年(P.834-1)..[清嘉慶二十年(1815)南昌府學刊本]
附釋音春秋左傳注疏卷第四十八昭十七年盡十九年
杜氏注　　　孔穎達疏
經十有七年春小邾子來朝○夏六月甲戌朔日有食之○秋郯子來朝○八月晉荀吳帥師滅陸渾之戎○渾戶門反○冬有星孛于大辰大辰房心尾也妖變非常故書○孛音佩一音勃
[疏]注大辰至故書○正義曰釋天云大辰房心尾也大火謂之大辰李巡云大辰蒼龍宿之體最為明故曰房心尾也大火蒼龍宿心以候四時故曰辰孫炎曰龍星明者以為時候故曰大辰大火也心在中最明故曰大辰大火也心在中最明段玉裁據爾雅挍本也心作心也故時候主焉公羊傳曰孛者何彗星也彗為箒也言其狀似掃箒光芒孛孛然妖變之星非常所有故書之傳稱孛于大辰西經直書于大辰者雖在其星之西仍在大辰分度之內故直云于大辰
○楚人及吳戰于長岸吳楚兩敗吳楚兩敗此本楚字模糊據宋本宋殘本淳熙本岳本纂圖本補閩本作人非也莫肯告負故但書戰而不書敗也長岸楚地○岸五旦反
[疏]注吳楚至楚地○正義曰傳稱大敗吳師又云大敗楚師是兩皆大敗也縱使兩皆來告無肯自云負敗者故但書戰而不書敗也傳稱令尹陽匄則是楚之貴臣而云楚人者楚人恥其敗以賤者告也
傳十七年春小邾穆公來朝公與之燕季平子賦采叔采叔詩小雅取其君子來朝何錫與之以穆公喻君子
[疏]采叔采叔宋本以下正義三節揔入昭子曰節注下○正義曰采叔刺幽王慢諸侯也云采叔采叔筐之筥之君子來朝何錫子之雖無予之路車乘馬注云賜諸侯以車馬言雖無子之尚以為薄
穆公賦菁菁者莪菁菁者莪亦詩小雅取其既見君子樂且有儀以荅采叔○菁子丁反莪五河反樂音洛
[疏]菁菁者莪○正義曰菁菁者莪云既見君子樂且有儀既見君子者官爵之而得見也見則心既喜樂又以禮儀見接
昭子曰不有以國其能久乎嘉其能荅賦言其賢故能久有國
[疏]不有至久乎○正義曰言不有學問之人以治其國能長久乎能長久乎宋本能上重其國二字是也
○夏六月甲戌朔日有食之祝史請所用幣禮正陽之月日
食禮正陽之月日食纂圖本禮下衍也字當用幣於社故請之
[疏]注禮正至請之注禮正至請之宋本以下正義十節揔入平子弗從節注下○正義曰陰陽之氣運行於天一消一息周而復始十一月建子為陽始五月建午為陰始以易爻卦言之從建子之後每月一陽息一陰消至四月建巳六陰消盡六陽並盛是為純乾之卦正陽之月也從建午之後每月一陰息一陽消至十月建亥六陽消盡六陰並盛是為純坤之卦正陰之月也此年六月日食是夏之四月正陽之月也禮正陽之月日食諸侯當用幣於社故魯之祝史依禮法請所用之幣
昭子曰日有食之天子不舉不舉盛饌○饌仕眷反伐鼓於社責羣陰諸侯用幣於社請上公請上公宋本請誤謂淳熙本作責亦非伐鼓於朝退自責禮也平子禦之禦禁也○禦之魚呂反注同曰止也唯正月朔慝未作日有食之於是乎有伐鼓用幣禮也其餘則否大史曰太史曰石經宋本宋殘本岳本太作大是也○今訂正在此月也正月謂建巳正陽之月也於周為六月於夏為四月慝陰氣也四月純陽用事陰氣未動而侵陽灾重故月伐鼓用幣之禮也平子以為六月非正月故大史荅言在此月也○正音政慝他得反夏戶雅反下文當夏注當夏竝同
[疏]昭子至禮也○正義曰昭子雖不言正月而云日食之禮明此月即是正月也文十五年傳與此昭子之言正同是正法有此禮也殺牲盛饌曰舉故天子不舉謂去盛饌也郊特牲云社所以神地之道也祭土而主陰氣也則社是羣陰所聚論語云鳴鼓而攻之伐鼓者是攻責之事故為責羣陰亦以責上公也二十九年傳曰封為上公祀為貴神社稷五祀是尊是奉是社為上公之神尊於諸侯故諸侯用幣於社請上公亦所以請羣陰請令勿侵陽也然伐鼓於社云責羣陰用幣於社云請上公社文是一二注不同者以天子之尊無所不責故云責羣陰也諸侯南面之君於諸侯之內唯請上公故云請上公也○平子至則否○正義曰平子聞有此禮而不知正月是周之六月故止其請幣仍說正禮慝惡也人情愛陽而惡陰人情愛陽而惡陰諸本作情此本誤清今改正故謂陰為慝五月陰始生故四月陰未作也平子亦不識慝為陰義故語雖得禮而心不肯從平子葢以正月為歲首之月故云其餘則否○大史曰在此月也○正義曰大史以平子不識正月故為辨之所言慝未作所以行伐鼓用幣之禮正當在此月也因為說日食之禮引夏書以證之
日過分而未至過春分而未夏至三辰有災三辰
日月星也日月相侵又犯是宿故三辰皆為災○宿音秀於是乎百官降物降物素服
[疏]注降物素服○正義曰降物謂減其物采也昏義曰日食則天子素服知百官降物亦素服也古之素服禮無明文蓋象朝服而用素為之如今之單衣也近世儀注日食則擊鼓於大社天子單衣介幘辟正殿坐東西堂百官白服坐本司大常率官屬繞大廟過時乃罷
君不舉辟移時辟正寢過日食時樂奏鼓伐鼓
[疏]樂奏鼓○正義曰樂奏鼓與下瞽奏鼓一也樂謂作樂之人即瞽矇也奏訓進也孔安國尚書傳云瞽樂官樂官進鼓則伐之故杜云伐鼓也其日食王或有至社親伐鼓之時故周禮大僕云凡軍旅田役贊王鼓救日月食亦如之鄭玄云王通鼓佐擊其餘面則日食王有親鼓之時也
祝用幣用幣於社史用辭用辭以自責故夏書曰辰不集于房逸書也集安也房舍也日月不安其舍則食瞽奏鼓瞽樂師○瞽音古嗇夫馳庶人走車馬曰馳步曰走為救日食備也○嗇音色
[疏]故夏至人走○正義曰此尚書胤征文也彼云乃季秋月朔辰弗集于房彼季秋日食亦以此禮救之傳言唯正月朔日食乃有伐鼓用幣餘月則否引夏書而與夏書違者蓋先代尚質凡有日食皆用鼓幣周禮極文周家禮法見事有差降唯正陽之月特用鼓幣餘月則否○注逸書至則食○正義曰杜以鳥止謂之集故訓集為安也孔安國云房所舍之次集合也不合則日食可知與杜少異○注車馬至備也○正義曰杜以馳是馬疾行故云車馬曰馳步曰走孔安國云嗇夫主幣之官馳取幣禮天神嗇夫於周禮無文鄭注覲禮云嗇夫蓋司空之属也則官属司空庶人在官若胥徒之屬使之取幣而禮天神也眾人走共救日食之百役也嗇夫取幣未必馳車葢馳走相對變其文耳言禮天神者謂天子禮謂天子禮宋本子下有之字是也傳無天子禮天神之事文不具
此月朔之謂也當夏四月是謂孟夏言此六月當夏家之四月平子弗從昭子退曰夫子將有異志不君君矣不君君矣淳熙本作不君矣非也安君之灾故曰有異志
[疏]不君君矣○正義曰日食陰侵陽臣侵君之象救日食所以助君抑臣也平子不肯救日食乃是不君事其事也劉炫云乃是不復以君為君矣
○秋郯子來朝公與之宴昭子
問焉曰少暭氏鳥名官何故也少暭金天氏黃帝之子已姓之祖也問何故以鳥名官○少詩照反暭胡老反巳音紀又音祀
[疏]注少暭至名官注少皡至名官宋本以下正義廿二節揔入既而告人曰節注下○正義曰帝系云黃帝生玄嚻也史記云黃帝正妃生二子其後皆有天下其一曰玄嚻是為青陽降居江水言降居江水謂不為帝也此傳言其以鳥名官則是為帝明矣故世本及春秋緯皆言青陽即是少暭黃帝之子代黃帝而有天下號曰金天氏少暭氏身號金天氏代號也晉語稱青陽與黃帝同德故為姬姓黃帝之子十四人為十二姓其十二有姬有巳青陽既為姬姓則巳姓非青陽之後而世本巳姓出自少暭非青陽也事遠書亡不可委悉耳
郯子曰吾祖也我知之昔者黃帝氏以雲紀故為雲師而雲名黃帝軒轅氏姬姓之祖也黃帝受命有雲瑞故以雲紀事百官師長皆以雲為名號縉雲氏葢其一官也○長丁丈反縉音進
[疏]注黃帝至官也○正義曰史記云黃帝者少典之子名曰軒轅為天子代神農氏是為黃帝晉語云黃帝以姬水成為姬姓是姬姓之祖也以少暭之立以少暭之立宋本暭下有氏字是也有鳳鳥之瑞而以鳥紀事黃帝以雲紀事明其初受天命有雲瑞也雲之為瑞未能審也史記天官書曰若煙非煙若雲非雲郁郁紛紛蕭索輪囷是謂卿雲或作慶雲或作景雲孝經援神契曰德至山陵則景雲出服虔云黃帝受命得景雲之瑞故以雲紀事黃帝雲瑞或當是景雲也百官師長皆以雲為名號即是以雲紀綱諸事也雲為官名更無所出唯文十八年傳云縉雲氏有不才子疑是黃帝時官故云縉雲氏葢其一官也
炎帝氏以火紀故為火師而火名炎帝神農氏姜姓之祖也亦有火瑞以火紀事名百官
[疏]注炎帝至百官○正義曰帝系世本皆為炎帝即神農氏炎帝身號神農代號也譙周考古史以為炎帝與神農各為一人非杜義晉語云炎帝以姜水成為姜姓是為姜姓之祖也火之為瑞亦未審也
共公氏以水紀故為水師而水名共公以諸侯霸有九州者在神農前大暭後亦受水瑞以水名官○共音恭大音泰下大暭同
[疏]注共公至名官○正義曰共公氏霸有九州祭法文也此傳從黃帝向上逆陳之知共公在神農前大皡後也水之為瑞亦未審也
大暭氏以龍紀故為龍師而龍名大暭伏犠氏大皡伏犠氏宋本宋殘本犧作羲案賈公彥周禮正義序引注亦作羲風姓之祖也有龍瑞故以龍為官
[疏]
注大暭至命官○正義曰月令孟春云其帝大暭易下繫云包犠氏之王天下也即大暭身號伏犠代號也僖二十一年傳云任宿須句風姓也實司大暭知大暭是風姓之祖也龍之為瑞亦未審也此黃帝以上四代用雲火水龍紀事用雲火水龍紀事監本毛本雲火誤倒其官之名必用雲火水龍為之但書典散亡更無文紀其名不可復知故杜不須委說唯有縉雲見傳疑是黃帝官耳服虔云黃帝以雲名官葢春官為青雲氏夏官為縉雲氏秋官為白雲氏冬官為黑雲氏中官為黃雲氏炎帝以火名官春官為大火夏官為鶉火秋官為西火冬官為北火中官為中火共公以水名官春官為東水夏官為南水秋官為西水冬官為北水中官為中水大暭以龍名官春官為青龍氏夏官為赤龍氏秋官為白龍氏冬官為黑龍氏中官為黃龍氏此皆事無所見苟出肺腸少暭鳥紀不以五方名官焉知彼四代者皆以四時五方名官乎以縉為赤色則云夏官為縉雲焉知餘方不更為之目而直指青黃為名也以天文有大火鶉火即云春為大火夏為鶉火其餘何故直以西北名火也此皆虛而不經故不可采用
我高祖少暭摰之立也鳳鳥適至故紀於鳥為鳥師而鳥名鳳鳥氏歷正也鳳鳥知天時故以名歷正之官○摰音至
[疏]注鳳鳥至之官○正義曰釋鳥云鶠鳳其雌皇則此鳥雄曰鳳雌曰皇說文云鳳神鳥也山海經云丹穴之山有鳥焉其狀如鶴其狀而鶴宋本作如鶴監本毛本作如雞非也○今從宋本五采而文名曰鳳皇見則天下大安寧見則天下大安寧監本見字模糊重脩監本作兒誤也運斗樞云天樞德見則鳳皇翔中候握河紀云堯即政七十年鳳皇止庭伯禹拜曰昔帝軒提象鳳巢阿閣白虎通云黃帝時鳳皇蔽日而至止於東園終身不去諸書皆言君有聖德鳳皇乃來是鳳皇知天時也歷正主治歷數正天時之官故名其官為鳳鳥氏也故名其官為鳳鳥氏也毛本氏誤是當時名官直為鳥名而已其所職掌與後代名官所司事同所言歷正以下及司徒司寇工農之属皆以後代之官所掌之事託言之言爾時鳥名如今之此官也
玄鳥氏司分者也玄鳥燕也以春分來秋分去○燕於見反
[疏]注玄鳥至分去○正義曰說文云燕玄鳥也釋鳥云燕燕鳦郭璞曰詩云燕燕于飛一名玄鳥齊人呼鳦詩云天命玄鳥月令云玄鳥至之日是一名玄鳥也或單呼為燕或重名燕燕異方語也此鳥以春分來秋分去故以名官使之主二分
伯趙氏司至者也伯趙伯勞也以夏至鳴冬至止
[疏]注伯趙至至止○正義曰釋鳥云鶪伯勞也樊光曰春秋云伯趙氏司至伯趙鶪也以夏至來冬至去郭璞曰似鶷𪆰而
大此鳥以夏至來此鳥以夏至來宋本來下有鳴字是也冬至止去冬至止去浦鏜云止疑衍字故以名官使之主二至也月令仲夏之月鶪始鳴蔡邕云鶪伯勞也一曰伯趙應時而鳴為陰候也詩云七月鳴鵙者鄭玄云豳地晚寒鳥物之候從其氣焉王肅云七當為五古文五字似七故誤
青鳥氏司啟者也青鳥鶬鴳也青鳥鶬鴳也釋文亦作鴳云本亦作鷃宋本宋殘本淳熙本纂圖本作鷃正義同以立春鳴立夏止○鶬音倉鴳亦作鷃於諍反
[疏]注青鳥至夏止○正義曰青鳥鶬鷃爾雅無文先儒相說耳先儒相說耳閩本監本毛本相作傳宋本作相傳說耳是也立春立夏謂之啟此鳥以立春鳴立夏止故以名官使之主立春立夏
丹鳥氏司閉者也丹鳥鷩雉也以立秋來立冬去入大水為蜃上四鳥皆歷正之属官○鷩必滅反蜃市軫反
[疏]注丹鳥至属官○正義曰釋鳥雉之類有鷩雉樊光曰丹雉也少暭氏以鳥名官丹鳥氏司閉以立秋來立冬去入水為蜃周禮王享先公服鷩冕郭璞曰似山雞而小冠背毛黃腹下赤項綠色鮮明是解丹鳥為鷩雉也立秋立冬謂之閉此鳥以秋來冬去故以名官使之主立秋立冬也分至啟閉立四官使主之鳳皇氏為之長故云四鳥皆歷正之屬官也
祝鳩氏司徒也祝鳩鷦鳩也祝鳩鷦鳩也北宋刻釋文鷦作䳡本又作隹本或作䳡宋本宋殘本淳熙本作䳡說文鵻字注云祝鳩也从鳥隹聲按當作鵻鷦乃桃蟲非作鳩也鷦鳩孝故為司徒主教民○鷦音焦本又作焦本或作鷦子遙反又子堯反
[疏]注祝鳩至教民○正義曰釋鳥云隹其鳺鴀隹其鳺䲹閩本監本毛本隹誤佳宋本監本毛本䲹作鴀是也○今訂正舍人云隹一名夫不今楚鳩也樊光曰春秋云祝鳩氏司徒祝鳩即佳其夫不孝故為司徒郭璞曰今䳕鳩也詩云翩翩者佳毛傳云䳡夫不也䳡夫不也宋本亦作䳡監本毛本作鷦非一宿之鳥鄭玄云一宿者一意於其所宿之木又云夫不鳥之慤謹者人皆愛之則此是謹慤孝順之鳥故名司徒之官教人使之孝也
鴡鳩氏司馬也鴡鳩王鴡也鴡鳩王鴡也纂圖本閩本監本毛本王鴡作王鳩非也鷙而有別故為司馬主法制○鴡本作雎七徐反鷙音至本亦作摯下同別彼列反
[疏]注鴡鳩至法制○正義曰釋鳥云鴡鳩王鴡李巡云王鴡一名鴡鳩郭璞云鵰類今江東呼之為鶚好在江渚山邊食魚毛詩傳曰鳥鷙而有別鷙而有別釋文鷙本亦作摯古字同則鴡鳩是鷙擊之鳥又能雄雌有別也司馬主兵又主法制擊伐又當法制分明故以此鳥名官使主司馬之職
鳲鳩氏司空也鳲鳩鴶鵴也鳲鳩平均故為司空平水土○鴶本亦作秸簡八反又音吉鵴本亦作鞠居六反
[疏]注鳲鳩至水土正義曰釋鳥云鳲鳩鴶鵴樊光曰春秋云鳲鳩氏司空心平均故為司空郭璞曰今之布穀也孫炎曰方言云鳲鳩自關而東謂之戴勝陸機毛詩義疏云陸璣毛詩義疏云錢大昕云璣當作機說見前○今訂正今梁宋之間謂布穀為鴶鵴則布穀是鳲鳩明矣而楊雄云而揚雄云閩本監本揚作楊不誤段玉裁有辨詳尚書撰異○今訂正鳲鳩是戴勝鳲鳩是戴勝宋本鳲作鳴下引孫炎曰同也今戴勝自生宂中不巢生雄言非也詩云鳲鳩在桑其子七兮毛傳云鳲鳩之養其子朝從上下莫從上下平均如一是鳲鳩平均
故為司空尚書舜典云伯禹作司空帝曰禹汝平水土惟時懋哉是司空主平水土也
爽鳩氏司寇也爽鳩鷹也鷙故為司寇主盜賊○爽所仗丈
[疏]注爽鳩至盜賊○正義曰釋鳥云鷹鶆鳩樊光曰來鳩爽鳩也春秋曰爽鳩氏司寇鷹鷙故為司寇郭璞曰鶆當為爽字之誤耳左傳作爽鳩是也鷹是鷙擊之鳥司寇主擊盜賊故為司寇
鶻鳩氏司事也鶻鳩鶻鵰鶻鳩鶻鵰爾雅釋鳥疏引鵰作鵃岳本下有也字也春來冬去故為司事○鵰陟交反又陟留反又音彫
[疏]注鶻鳩至司事○正義曰釋鳥云鶌鳩鶻鵃舍人曰鶌鳩一名鶻鵃今之班鳩也樊光曰春秋云鶻鳩氏司事春來冬去孫炎曰鶻鳩一名鳴鳩鶻鳩一名鳲鳩重脩監本鶻誤月令云鳴鳩拂其羽郭璞云今江東亦呼為鶻鵃似山鵲而小短尾青黑色多聲即是此也舊說及廣雅皆云班鳩非也所論班鳩鳴鳩雖有異同其言春來冬去舊有此說國家營事繕治器物一年之間無時暫止故以此鳥名司事之官也司事謂營造之事於六官皆属司空此司空司事各為一官者古今代異猶如舜典司空與共公各為一官也
五鳩鳩民者也鳩聚也治民上聚故以鳩為名
[疏]注鳩聚至為民○正義曰鳩聚釋詁文也治民尚其集聚治民尚其集聚監本毛本尚作上非也惡其流散故以鳩為官名欲其聚斂民也
五雉為五工正五雉雉有五種西方曰鷷雉東方曰鶅雉南方曰翟雉北方曰鵗雉伊洛之南曰翬雉○種章勇反下同鷷音存又音遵本或作蹲鶅側其反翟音狄又音濁鵗本又作希如字一音丁里反翬許韋反
[疏]注五雉至翬雉○正義曰釋鳥雉之属十有四其說四方之雉西方曰鷷東方曰鶅南方曰翟南方曰翟宋本翟作北方曰鵗舍人曰釋四方之雉名也杜言四方之雉唯南方不同也釋鳥又云鸐山雉樊光曰其羽可持而舞詩云右手秉翟郭璞云長尾者爾雅之文翟與別而賈逵亦云南方曰翟雉則先儒相傳為說杜從之也釋鳥又云伊洛而南素質五采皆備成章曰翬李巡曰素質五采備具文章鮮明曰翬孫炎曰翬雉白質五采為文也傳言五雉必取五方伊洛土之中區明其取翬雉與四方之雉為五也賈逵云西方曰鷷雉攻木之工也東方曰鶅雉搏埴之工也南方曰翬雉攻金之工也北方曰鵗雉攻皮之工也伊洛而南曰翬雉設五色之工也樊光注爾雅四方之雉配工亦與賈同唯翬雉不配工耳案賈樊所言之工出於考工記耳而考工記更有刮摩之工凡有六工非唯五也且記是後世之書少暭時工未必如記所說又以工配雉無所馮據不可采用故杜不言
利器用正度量夷民者也夷平也○量音亮
[疏]
利器至民者○正義曰雉聲近夷雉訓夷夷為平故以雉名工正之官使其利便民之器用正丈尺之度斗斛之量所以平均下民也樊光服虔云雉者夷也夷平也使度量器用平也
九扈為九農正扈有九種也春扈鳻鶞夏扈竊玄秋扈竊藍冬扈竊黃棘扈竊丹行扈唶唶宵扈嘖嘖宵扈嘖嘖纂圖本毛本宵誤霄監本作宵桑扈竊脂老扈鷃鷃以九扈為九農之號各隨其宜以教民事○扈音尸鳻扶云反又如字鶞勑倫反唶側百反又子夜反又助額反嘖音責又音賾
[疏]注扈有至民事○正義曰釋鳥自春鳸鳻鶞至宵鳸嘖嘖至宵扈嘖嘖監本宵作宵毛本誤霄下同宋本扈作鳸上下文並同凡七鳸其文相次與此注正同李巡揔釋之云諸扈別春夏秋冬四時之名唶唶嘖嘖鳥聲貌也郭璞曰諸鳸皆因其毛色音聲以為名竊藍青色釋鳥又云鶨䳢老鳸鴳桑鳸竊脂注爾雅者舍人李巡孫炎郭璞皆斷老上属鳸下属解云鶨一名鵾老鴳一名鳸鳸雀也唯樊光斷鶨䳢為句以老下属注云春秋云九扈為九農正九扈者春扈夏扈秋扈冬扈棘扈行扈宵扈桑扈老扈是以老為下属唯鴳不重耳李巡云竊脂一名桑扈郭璞曰俗謂之青雀觜曲食肉觜白食肉宋本白作曲是也○今從宋本好盜脂膏因名云鄭玄詩箋云竊脂肉食陸機毛詩義疏云陸璣毛詩義疏云監本毛本璣作機是也竊脂青雀也好竊人脯肉及筩中膏故以名竊脂也諸儒說竊脂皆謂盜人脂膏也即如此言竊玄竊黃者豈復盜竊玄黃乎爾雅釋獸云爾雅釋獸云宋本爾上有案字虎竊毛謂之虦貓魋如小熊竊毛而黃竊毛皆謂淺毛竊即古之淺字但此鳥其色不純竊玄淺黑也竊藍淺青也竊黃淺黃也竊丹淺赤也四色皆具則竊脂為淺白也其唶唶嘖嘖則聲音為之名矣其春扈鳻鶞樊光云鳻鶞言分循也春扈分循五土之宜乃以人事名鳥其義未必然也爾雅老扈鴳字不重賈服皆云鷃鷃亦聲音為名也賈逵云春扈分循相五土之宜趣民耕種者也夏扈竊玄趣民耘苗者也秋扈竊藍趣民收斂者也冬扈竊黃趣民葢藏者也棘扈竊棘扈竊宋本監本毛本竊下有丹字是也為果驅鳥者也行扈唶唶晝為民驅鳥者也晝為民驅鳥者也宋本閩本監本毛本作晝山井鼎云晝作畫非也宵扈嘖嘖夜為農驅獸者也桑扈竊脂為蠶驅雀者也老扈鷃鷃趣民收麥令不得晏起者也舍人樊光注爾雅其言亦與賈同其意皆謂以扈為官還令依此諸扈而動作也然則趣民耕耘及收斂葢藏其事可得召民使聚而揔號令之其為果驅鳥為蚕驅雀豈得多置官方使之就果樹入蚕室為民驅之哉又晝驅鳥夜驅獸不可竟日通宵不可竟日通宵監本毛本可作免常在田野溥天之下何以可周且其言不經難可據信也杜云以九扈為九農之號各隨其宜以教民事以舊說不可采用又不能知其職掌故末言之
扈民無淫者也扈止也止民使不淫放自顓頊以來不能紀遠乃紀於近為民師
而命以民事則不能故也顓頊氏代少暭者德不能致遠瑞而以民事命官○顓音專頊許玉反
[疏]自顓至故也○正義曰傳言少暭摯之立也鳳鳥適至則鳳鳥以初立時至也因其初立而有此瑞鳥遂即以鳥紀事雲火水龍亦以初立而有此瑞用之以紀庶事自顓頊以來初立之時既無遠瑞不能紀於遠而乃紀於近天瑞遠民事近為民之師長而命其官以民事則為不能致遠瑞故
仲尼聞之見於郯子而學之於是仲尼年二十八
[疏]注年二十八○正義曰沈文何云襄三十一年注云仲尼年十歲計至此年二十七今云二十八誤
既而告人曰吾聞之天子失官學在四夷猶信失官官不脩其職也傳言聖人無常師
[疏]失官學在四夷○正義曰王肅云郯中國也故吳伐郯季文子歎曰中國不振旅蠻夷入伐吾亡無日矣孔子稱學在四夷疾時學廢也郯少暭之後以其後則遠以其國則小矣魯周公之後以其世則近以其國則大矣然其禮不如郯故孔子發此言也失官為所居之官不脩其職也仲尼學樂於萇弘問官於郯子是聖人無常師
○晉侯使屠蒯如周請有事於雒與三塗屠蒯晉侯之膳宰也以忠諫見進雒雒水也三塗山名在陸渾南○蒯苦怪反雒音洛萇弘謂劉子曰客容猛非祭也其伐戎乎陸渾氏甚睦於楚必是故也君其備之乃警戒備乃警戎備毛本警誤驚警戒以備戎也欲因晉以合勢○警音景九月丁卯晉荀吳帥師涉自棘津河岸名使祭史先用牲于雒陸渾人弗知師從之庚午遂滅陸渾數之以其貳於楚也陸渾子奔楚其眾奔甘鹿甘鹿周地周大獲先警戎備故獲宣子夢文公攜荀吳而授之陸渾故使穆子帥師獻俘于文官獻俘于文宮纂圖本監本毛本宮作公非也欲以應夢○俘芳夫反應應對之應○冬有星孛于大辰西及漢夏之
八月辰星見在天漢西今孛星出辰西光東及天漢○夏戶雅反下文同見賢遍反
[疏]注夏之至天漢注夏之至天漢宋本以下正義九節揔入鄭必不火注下○正義曰星孛文在冬下經傳皆無其月但冬以十月為初故以夏之八月解之也月令仲秋之月日在角昏牽牛中大辰是房心尾也其星處於東方之時在角星之北故以八月之昏角星與日俱沒大辰見於西方也天漢在箕斗之間於是時天漢西南東北邪列於天邪列於天監本毛本邪作斜大辰之星見在天漢之西也今孛星又出於大辰之西而尾東指光芒歷辰星而東及天漢也
申須曰彗所以除舊布新也申須魯大夫○彗似銳反又音息遂反
[疏]彗所至新也○正義曰彗埽箒也其形似彗故名焉箒所以埽去塵箒所以埽去塵毛本埽作掃非彗星象之故所以除舊布新也言此星見必有除舊之事
天事恒象天道恒以象類告示人今除於火火出必布焉諸侯其有火災乎今火向伏故知當須火出乃布散為災○向許亮反又作嚮梓慎曰往年吾見之是其徵也徵始有形象而微也火出而見前年火出時○見賢遍反下及注竝同今茲火出而章必火入而伏必火入而伏正義曰服虔注本火出而章必火火入而伏重火別句孫毓云賈氏舊本無重火字臧琳云當從服氏本有重火字為是梓慎以火彗之隱顯占諸侯之有災下云其居火也久矣其與不然乎言彗星隨火行巳二年矣諸侯之有火災必然而無疑也若作必火入而伏為火星入而彗伏則下文其與不然何所指乎賈景伯不重火字與漢志同隨火沒也
[疏]今茲至而伏○正義曰梓慎云往年吾見之是其徵也當時火出之時而彗星已見是隨火而行也今年火星之出而彗星章明是彗漸益長未即消滅必當火入之時與火俱伏也服虔注木火出而章必火火入而伏重火別句孫毓云賈氏舊文無重火字
其居火也久矣歷二年其與不然乎言必然也○與如字又音預火出於夏為三月謂昏見於商為四月於周為五月夏數得天得天正
[疏]注得天正○正義曰斗柄所指一歲十二月分為四時夏以建寅為正則斗柄東指為春南指為夏是為得天四時之正也若殷周之正則不得正
若火作其四國當之在宋衞陳鄭乎在宋衞陳鄭乎淳熙本鄭誤定石經在字上旁增六物之占四字案惠棟云當是晁公武據蜀石經增入御覽所引亦有此四字蜀時賈服左氏猶存此盖據賈服本也按范成大石經始末記有此一條然則惠云據蜀石經者是也宋大辰之虛也大辰大火宋分野○虛起居反下同分扶問反
[疏]宋大辰之虛○正義曰虛者舊居之處也陳為大皡之虛鄭為祝融之虛衞為顓頊之虛皆先王先公嘗居此地謂之虛可矣大辰星名非人居也而亦謂之虛者以天之十二次地之十二域大辰為大火之次是宋之區域故
謂宋為大辰之虛猶謂晉地為參虛
陳大皡之虛也大皡居陳木火所自出木火所自出淳熙本木誤禾閩本誤大鄭祝融之虛也祝融高辛氏之火正居鄭皆火房也房舍也星孛天漢星孛天漢石經宋本宋殘本淳熙本岳本纂圖本足利本天作及是也漢水祥也天漢水也衞顓頊之虛也故為帝丘衞今濮陽縣昔帝顓頊居之其城內有顓頊冡○濮音卜其星為大水衞星營室營室水也水火之牡也牡雄也○牡茂后反
[疏]水火之牡○正義曰獸曰牝牡牡是雄也陰陽之書有五行嫁娶之法火畏水故以丁為壬妃是水為火之雄
其以丙子若壬午作乎水火所以合也丙午火壬子水水火合而相薄水少而火多故水不勝火○薄本又作搏音博
[疏]注丙午至勝火○正義曰丙是火日午是火位壬是水日子是水位故丙午為火壬子為水水火合而相薄則是夫妻合而相親親則將行其意或水從火或火從水但彗在大辰為多及漢為少水少而火多故水不勝火火行其意水必助之故此丙子壬午之日當有火災
若火入而伏必以壬午尚未知今孛星當復隨火星俱伏不尚未知今孛星當復隨火星俱伏不淳熙本未誤禾監本孛誤字閩本不作下亦非故言若○復扶又反
[疏]若火至壬午○正義曰劉炫云丙子壬午雖俱是水火合日但二字之內先言彊先言彊監本彊誤疆宋本言下有者字若火入而伏則連秋至春歷大陰水用事雖同其欲水當先火故疑火入而伏則必以壬午也劉炫雖為此釋杜既無注其壬午之事理則未詳
不過其見之月火見周之五月鄭裨竈言於子產曰宋衞陳鄭將同日火若我用瓘斝玉瓚鄭必不火瓘珪也斝玉爵也瓚勺也欲以禳火○裨婢支反瓘古亂反斝古雅反瓚才旦反勺上若反禳本亦作攘如羊反下同○
[疏]注瓘珪至禳火○正義曰瓘是玉名此傳所云皆是成就之器故知瓘是珪也斝是爵名玉字在斝瓚之間知斝亦以玉為之故云斝玉爵也周禮典瑞云祼圭有瓚祼圭有瓚監本毛本祼誤裸鄭司農云於圭頭為器可以挹鬯祼祭謂之瓚國語謂之鬯瓚鄭玄云漢禮瓚槃大五升口徑八寸下有槃口徑一尺考工記玉人云祼圭尺有二寸有瓚以祀廟鄭玄云瓚如槃其柄用圭有流前注鄭玄詩箋云圭瓚之狀以圭為柄黃金為勺青金為外朱中央是瓚為勺共祭祀之器也裨竈欲用此三物以禳火
子產弗與以為天災流行
非禳所息故也為明年宋衞陳鄭災傳○吳伐楚陽匄為令尹卜戰不吉陽匄穆王曾孫令尹子瑕○匄古害反
[疏]卜戰不吉卜戰不吉宋本以下正義三節揔入楚人從節注下○正義曰陽匄心不決死戰必殺將將死是不吉也司馬子魚志在必死不以將死為凶故卜之得吉敗吳之後吳人敗之終是不吉○注穆王曾孫○正義曰依世本穆王生王子揚揚生尹尹生令尹匄
司馬子魚曰我得上流何故不吉子魚公子魴也順江而下易用勝敵○魴音房易以豉反且楚故司馬令龜旦楚故司馬令龜石經馬字以下一行計九字我請改卜令曰魴也以其屬死之魴也以其屬死之諸本作魴鄭氏周禮大卜注引作鮒周禮音義云鮒左傳作魴楚師繼之尚大克之吉得吉兆戰于長岸子魚先死楚師繼之大敗吳師獲其乘舟餘皇獲其乘舟餘皇李善注文選江賦引傳文及注並作艅艎用俗字餘皇舟名○乘如字又繩證反下同使隨人與後至者守之環而塹之及泉環周也○環如字又音患塹七豔反盈其隧炭陳以待命隧出入道○隧音遂下同炭叶旦反
[疏]注隧出入道○正義曰守舟者雖環而塹之塹猶不合有出入之路故滿路置火以防吳人也
吳公子光光諸樊子闔廬○闔戶臘反廬力居反請於其眾曰喪先王之乘舟豈唯光之罪眾亦有焉請藉取之以救死藉眾之力以取舟○喪息浪反眾許之使長鬣者三人長鬣多髭鬚長鬣多髭鬚宋本宋殘本髭作頿鬚作須是也與吳人異形狀詐為楚人○鬣力輒反髭子斯反鬚音須潛伏於舟側曰我呼皇則對我呼皇則對諸本皇下有餘字此本誤脫師夜從之師吳師也○呼呼路反又如字下同三呼皆迭對迭更也○迭待結反又音弟更音庚楚人從而殺之楚師亂吳人大敗之取餘皇以歸傳言吳光有謀
集／總集／文選／卷第二十　詩甲之二／獻詩／曹子建上責躬詩　并表／責躬詩(P.929)
責躬詩四言
曹子建
於穆顯考，時惟武皇。毛詩曰：於穆清廟。禮記曰：王立七廟，曰顯考廟。毛詩曰：時惟鷹揚。武皇，謂曹操也。受命于天，寧濟四方。毛詩序曰：文王受命作周也。鄭玄曰：受天命而王天下也。傅毅明帝頌，表曰：體天統
物，寧濟蒸民。朱旗所拂，九土披攘。李陵與蘇武書曰：雷鼓動天，朱旗翳日。登徒子好色賦曰：周覽九土。漢火德，操為漢臣，故建朱旗也。時獻帝在故。玄化滂流，荒服來王。廣雅曰：玄，道也。謂道德之化也。蔡邕陳留太守頌曰：玄化洽矣。尚書曰：四夷來王。超商越周，與唐比蹤。商、周用師，故云超越；唐、虞禪讓，故云比蹤。篤生我皇，奕世載聰。我皇，文帝也。毛詩曰：篤生武王。國語，祭公謀父曰：奕世載德。武則肅烈，文則時雍。毛詩曰：相土烈烈。毛萇曰：相土，契孫也。鄭玄曰：威武之盛，烈烈然也。尚書曰：黎民於變時雍。孔安國曰：雍，和也。受禪于漢，君臨萬邦。魏受漢禪，已見魏都賦。尚書曰：君臨周邦。又曰：協和萬邦。萬邦既化，率由舊則。毛詩曰：不愆不忘，率由舊章。鄭玄曰：率，循也。廣命懿親，以藩王國。爾雅曰：命，告也。尊君令謂之命。左氏傳，富辰諫王曰：昔周公封建親戚，以藩屏周，不廢懿親。毛詩曰：生此王國。帝曰爾侯，君茲青土。魏志曰：建安十九年，植封臨淄侯。臨淄屬齊郡，舊青州之境。尚書，帝曰爾諧。漢書，封齊王曰：受茲青土。奄有海濱，方周于魯。毛詩曰：奄有龜蒙。毛萇曰：奄，大也。尚書曰：青州海濱廣斥。孔安國曰：濱，涯也。論語注曰：方，比方也。毛詩曰：建爾元子，俾侯于魯。車服有輝，旗章有敘。尚書曰：車服以庸。國語曰：為車服旗章以旌之。毛詩曰：庭燎有煇。注「庭燎有煇」　袁本「煇」作「輝」。案：正文作「輝」，「輝」、「煇」同字，袁本是也。茶陵本亦作「煇」，蓋皆依今詩字改也。禮記曰：以為旗章，以別貴賤。鄭玄曰：章，幟也。應劭漢官典職，楊喬曰：威儀有序。濟濟儁乂，我弼我輔。毛詩曰：濟濟多士。尚書曰：儁乂在官。尚書大傳曰：天子有四鄰，左輔右弼。伊余小子，恃寵驕盈。毛詩曰：閔予小子。班固漢書景十三王述曰：膠東不亮，常山驕盈。舉挂時網，動亂國經。家語，孔子曰：治天下國家有九經，其所以行者一也。作蕃作屏，先軌是隳。孔安國尚書傳曰：隳，廢也。傲我皇使，犯我朝儀。魏志曰：
黃初二年，注「魏志曰黃初二年」　陳云「志」當作「書」。此王沈魏書，見國志注。案：所校是也。各本皆譌。植就國。使者灌均希旨，奏植醉酒勃逆，劫脅使者。有司請治罪，帝以太后故，貶爵安鄉侯。國有典刑，我削我黜。植集曰：博士等議，可削爵土，免為庶人。尚書曰：象以典刑。韋孟諷諫詩曰：輕此削黜。將寘于理，元兇是率。魏志曰：有司請罰植罪。廣雅曰：將，欲也。周易曰：寘于叢棘。毛萇詩傳曰：寘，致也。司馬遷書曰：遂下于理。鄭玄禮記注曰：理，治獄之官。儀禮曰：注「儀禮曰」　案：「禮」下當有「注」字。各本皆脫。率，導也。明明天子，時惟篤類。魏志，詔云：植，朕之同母弟，骨肉之親，舛而不殊，注「舛而不殊」　何校「舛」改「舍」，「殊」改「誅」。陳云國志作「捨而不誅」。細尋恐如李注所引為得，謂植雖有過，不忍遽絕耳。又「骨肉之親，析而不殊」，漢宣帝封海昏侯詔中語也。今案：陳校是也。考求通親親表云：「骨肉之恩，爽而不離。」李彼注引漢書「粲而不殊」。如淳曰「粲」或為「散」，此「舛」與「爽」、「粲」、「散」、「析」互異而義皆同。漢書宣紀作「粲」，武五子傳作「析」，當各依其舊。今國志蓋誤，而何據之，非矣。又荀悅漢紀，宣帝詔作「捨而不誅」，亦後人所改。其改封植。毛詩曰：明明天子，令問不已。又曰：孝子不匱，永錫爾類。鄭玄曰：長以與汝之族類也。不忍我刑，暴之朝肆。殺人陳其尸曰肆。論語，子服景伯曰：吾力猶能肆諸市朝。杜預左氏傳注曰：肆，市列也。違彼執憲，哀予小臣。韋孟諷諫詩曰：明明群司，執憲靡顧。楊雄交州箴曰：牧臣司交，敢告執憲。儀禮曰：小臣正辭。改封兗邑，于河之濱。魏志曰：帝以太后故，貶爵安鄉侯。又曰：黃初二年，改封鄄城，屬東郡，舊兗州之境。尚書曰：濟河惟兗州。植表曰：行至延津，受安鄉印綬。股肱弗置，有君無臣。尚書大傳曰：股肱惟臣。荒淫之闕，誰弼予身？韋孟諷諫詩序曰：王戊荒淫不遵道，作諷諫詩。煢煢僕夫，于彼冀方。植集曰：詔云，知到延津，遂復來。求出獵表曰：臣自招罪舋，徙居京師，待罪南宮。然植雖封安鄉侯，猶住冀州也。時魏都鄴，鄴，冀州之境也。一云時魏以雒為京師，比堯之冀方也。大戴禮曰：驪駒在門，僕夫具存。毛萇詩傳曰：于，往也。尚書，五子之歌曰：惟彼陶唐，有此冀方。嗟余小子，乃罹斯殃。赫赫天子，恩不遺物。謂至京師，蒙恩得還也。植求習業表曰：雖免大誅，得歸本國。毛詩曰：赫赫在上。周易曰：曲成萬物而不遺。冠我玄冕，要我朱紱。周禮曰：王之五冕，皆玄冕朱裏。毛詩曰：朱茀斯皇。茀與紱同。禮記曰：諸侯佩山玄玉而朱組綬。蒼頡篇曰：紱，綬也。魏志曰：朱紱
光大。注「魏志曰朱紱光大」　袁本、茶陵本無此七字。案：二本是也。考國志下文「光光大使，我榮我華」，作「朱紱光大，使我榮華」。然則「朱紱光大」乃「光光大使」句之異，不應以注此明甚矣。必或記於旁，而尤延之誤取耳。又案：善下文注引「光光常伯」，是選本無誤。今國志自不與善同，何、陳皆用國志校者，亦非。當各依本書。餘所有異同，準此。 光光大使，我榮我華。楊雄侍中箴曰：光光常伯，儵儵貂璫。文子曰：有榮華必有愁悴。剖符受土，王爵是加。魏志曰：黃初三年，立為鄄城王。四年，封雍丘王。喻巴蜀檄曰：剖符而封，析珪而爵。仰齒金璽，俯執聖策。左氏傳，羽父曰：寡人若朝于薛，不敢與諸任齒。杜預曰：齒，列也。漢書曰：諸侯王皆金璽。史記曰：高祖封三王，皆以策書。皇恩過隆，祗承怵惕。西京賦曰：皇恩溥。尚書曰：祗承于帝。又曰：怵惕惟厲。咨我小子，頑凶是嬰。說文曰：嬰，繞也。逝慚陵墓，存愧闕庭。匪敢傲德，寔恩是恃。威靈改加，足以沒齒。班固漢書述曰：震我威靈，五世來服。四子講德論曰：聖德隆盛，威靈外覆。論語，子曰：管仲奪伯氏駢邑三百，沒齒無怨言。孔安國曰：齒，年也。昊天罔極，生命不圖。言生之夭壽，不可預謀也。毛詩曰：欲報之德，昊天罔極。家語，孔子曰：分於道謂之命。毛詩傳曰：不慮不圖。注「毛詩傳曰不慮不圖」　陳云「傳」當作「箋」。案：「雨無正，弗慮弗圖」，箋云「而不慮不圖」，此引之以注「不圖」也。 嘗懼顛沛，抱罪黃壚。論語曰：顛沛必於是。馬融曰：顛沛，僵仆也。淮南子曰：上際九天，下契黃壚。高誘曰：泉下有壚山。願蒙矢石，建旗東嶽。左氏傳曰：荀偃親受矢石。東嶽鎮吳之境。子建詩曰：我心常怫鬱，思欲赴太山。與此義同。庶立毫氂，微功自贖。漢書音義曰：十毫為氂。班超上疏曰：冀立微功，以自陳効。危軀授命，知足免戾。論語，子曰：見危授命，亦可以為成人矣。左氏傳，太史克曰：庶幾免於戾乎。甘赴江湘，奮戈吳越。天啟其衷，得會京畿。左氏傳，呂相曰：天誘其衷。杜預曰：衷，中也。遲奉聖顏，如渴如飢。遲，猶思也。張奐與許季師書曰：不面之闊，悠悠曠久，飢渴之念，豈當有忘。毛詩曰：憂心烈烈，載飢載渴。心之云慕，愴矣其悲。天高聽卑，皇肯照微。史記，子韋謂宋景公曰：天高聽卑。爾雅曰：皇，君也。又曰：肯，可也。班固說東平王蒼曰：願隆照微之明，信日之聽。
集／總集／文選／卷第二十五　詩丁之一／贈答三／劉越石答盧諶詩　并書(P.1168)
厄運初遘厄運初遘　案：「遘」當作「構」。袁本注作「構成也」，見下。其五臣銑注乃云「遘，遇也」。各本所見，皆以五臣亂善而失著校語。尤因此并改注字，益非。，陽爻在六。言晉之遇災也。毛萇詩傳曰：遘，成也注「毛萇詩傳曰遘成也」　袁本「遘」作「構」。案：「構」字是也。所引小雅四月傳文。茶陵本刪去此八字，大誤。。陽爻在六，謂乾上九也。周易曰：上九，亢龍有悔，盈不可久也。乾象棟傾，坤儀舟覆。乾坤，謂天地。左氏傳，子產謂子皮曰：子於鄭國，棟也。棟折榱崩，僑將厭焉。戰國策，或謂公叔曰：塞漏舟而輕陽侯之波，則舟覆矣。橫厲糾紛，群妖競逐。言劉聰之構逆也。橫厲，從橫猛厲也。糾紛，亂貌也。楚辭曰：櫂舟航以橫厲。范曄後漢書，岑彭曰：四方蜂起，群雄競逐。火燎神州，洪流華域。火燎、洪流，以喻亂也。尚書曰：若火之燎于原。河圖括地象曰：崑崙東地方千里，名曰神州。孟子曰：洪水橫
流，氾濫天下。彼黍離離，彼稷育育。毛詩曰：彼黍離離，彼稷之苗。毛萇詩傳曰；育，長也。哀我皇晉，痛心在目。其一。左氏傳，呂相曰：是用痛心疾首也。天地無心，萬物同塗。無心，謂無心愛育萬物，即不仁也。同塗，謂皆為芻狗也，已見下句。禍淫莫驗，福善則虛。尚書曰：天道福善禍淫。逆有全邑，義無完都。逆，謂劉聰。義，謂晉室。英蘂夏落，毒卉冬敷。英蘂以喻晉朝，毒卉以比胡寇也。王逸離騷序曰：善馬香草注「善馬香草」　何校「馬」改「鳥」，是也。各本皆誤。，以配忠貞。惡禽醜物，以比讒佞也。如彼龜玉，韞櫝毀諸。論語，孔子曰：虎兕出於柙，龜玉毀於櫝中，是誰之過與？又曰：有美玉於斯，韞櫝而藏諸。馬融曰：韞，藏也。芻狗之談，其最得乎？其二。老子曰：天地不仁，以萬物為芻狗。聖人不仁，以百姓為芻狗。結芻為狗也，言天地不愛萬物，類祭祀之棄芻狗也。然此與談老者不同，彼美而此怨耳。咨余軟弱，弗克負荷。漢書曰：王尊之子伯，為京兆尹，軟弱不勝任。左氏傳，鄭子產曰：古人有言，其父析薪，其子弗克負荷。軟，奴亂切。愆舋仍彰，榮寵屢加。孔安國尚書傳曰：諐，過也。杜預左氏傳注曰：舋，瑕隙也。威之不建，禍延凶播。威之不建，謂為聰所敗，而父母遇害也。凶播，琨自謂也，言遭凶禍而遷播。協韻，補何切。聲類曰：播，散也。忠隕于國，孝愆于家。范曄後漢書，世祖誡馮勤曰：能盡忠於國。又，明帝詔曰：陰興在家仁孝。杜預左氏傳曰注「杜預左氏傳曰」　陳云「傳」下脫「注」字，是也。各本皆脫。：愆，失也。斯罪之積，如彼山河。言高深也。毛詩曰：如山如河。斯舋之深，終莫能磨。其三。毛詩曰：白圭之玷，尚可磨也。郁穆舊姻，嬿婉新婚。臧榮緒晉書曰：琨妻，即諶之從母也。新婚，未詳。毛詩曰：不思舊姻。又曰：嬿婉之求。又曰：覯爾新婚。裹糧攜弱裹糧攜弱　袁本、茶陵本此上有「不慮其敗唯義是敦」八字，云善無此二句。案：各本所見皆非也。詳詩每章十二句，傳寫共脫三處，非善自無。下二處皆經尤校改正之，唯此仍其舊，為失於檢照也。又疑善尚有注，為并脫一節，今注莫可考。，匍匐星奔。左氏傳，晉趙穿曰：裹糧坐甲，固敵是求。毛詩曰：凡民有喪，匍匐救之。星奔，言疾也。未輟爾駕，已隳我門。二族偕覆，三孽並
根。王隱晉書曰：劉聰圍晉陽，令狐泥以千餘人為鄉導，琨求救猗盧，未至，太原太守高嶠反應聰，逐琨。琨父母年老，不堪鞍馬，步檐不免，為泥所害。何法盛晉錄曰：劉粲悉害諶父母。三孽，謂琨之兄子也。張晏漢書曰注「張晏漢書曰」　何校「書」下添「注」字，是也。各本皆脫。：孺子為孽。一曰謂劉聰、劉曜、劉粲也。班固漢書曰：三孽之起，本根既朽。音義曰：孽，木斬而復特生，喻魏、齊、韓滅而復更生也。何休公羊傳注曰：孽，猶樹之孽生者也。長慚舊孤，永負冤魂。其四。結上二句也。舊孤，謂三孽也。冤魂，謂二族也。王隱晉書曰：琨遣兄子演領兗州，石勒圍演於三臺，突圍得免。後演治稟丘，遂不守。兄少子及演妻息盡為所虜也。亭亭孤幹，獨生無伴。孤幹，孤生之竹，以喻諶。宋玉笛賦曰：倚篠異幹注「倚篠異幹」　何校「倚」改「奇」，是也。各本皆誤。。王逸楚辭注曰：伴，侶也。綠葉繁縟，柔條脩罕。說文曰：縟繁，采飾也。宋玉笛賦曰；罕節簡枝。朝採爾實，夕捋爾竿。字林曰：竿，木梃也。協韻，公旦切。竿翠豐尋，逸珠盈椀。豐尋，言節長盈尋也。說文曰：豐，滿也。應劭漢書注曰：八尺曰尋。珠，即以喻德也。逸，謂過於眾類。盈椀，言多也。寔消我憂，憂急用緩。逝將去乎？庭虛情滿。其五。去，謂之匹磾之所也。逝將，已見上文。白虎通曰：哀通憤滿。虛滿伊何，蘭桂移植虛滿伊何蘭桂移植　袁本、茶陵本有校語云善無此二句。案：二本所見非也。傳寫誤脫，說見上。尤校改正之，其脩補之跡尚存也。又疑善亦尚有注，莫可考。。茂彼春林，瘁此秋棘。春林，以喻匹磾。秋棘，琨自喻也。有鳥翻飛，不遑休息。鳥謂鳳，以喻諶也。毛詩曰；肇允彼桃蟲，拚飛惟鳥。匪桐不棲，匪竹不食。鄭玄毛詩箋曰：鳳皇之性，非梧桐不棲，非竹實不食。括地圖曰：鳳皇食竹實。永戢東羽，翰撫西翼。戢，歛也。翰，高飛也。我之敬之，廢歡輟職。其六。毛詩曰：我之懷矣。又曰：敬之敬之。音以賞奏，味以殊珍。呂氏春秋曰：鍾期死，而伯牙乃破琴絕絃，以為世無復賞音者也。淮南子曰：珍其味，人之所美也。文以明言，言以暢神。左氏傳，仲尼曰：志有之，言以足志，文以足言。家語，孔子曰：言說者，情
之導也。王肅曰：所以導達其情也。之子之往，四美不臻。毛詩曰：之子于征。四美，音、味、文、言也。澄醪覆，絲竹生塵。謂音、味也。淮南子曰：酒澄而不飲。禮記曰：絲竹，樂之器也。素卷莫啟，幄無談賓。謂文、言也。既孤我德，又闕我鄰。其七。光光段生，出幽遷喬光光段生出幽遷喬　袁本、茶陵本有校語云善脫此二句。案：傳寫誤，尤校改正之，說見上。此二句善注各本具存，益足證非善自無也。凡袁、茶陵二本據所見為校語，未嘗謂善真如此，讀者每誤認，觀此可曉然矣。。臧榮緒晉書曰：鮮卑段匹磾，自號大將軍。楊雄侍中箴曰：光光常伯。毛詩曰：出自幽谷，遷于喬木。范曄後漢書，順帝詔曰：楊倫出幽升喬，寵以蕃傅。資忠履信，武烈文昭。閑居賦曰：資忠履信以進德。漢武帝贈故朱崖太守董廣詔曰：伐叛柔服，文昭武烈。曹植令曰：相者文德昭，將者武功烈。旍弓騂騂，輿馬翹翹。孟子曰：夫招大夫以旌注「夫招大夫以旌」　袁本、茶陵本「旌」作「旍」。案：正文作「旍」。「旍」即「旌」字。陳云上「夫」字衍，是也。各本皆衍。。左氏傳，陳敬仲曰：詩曰：翹翹車乘，招我以弓。杜預云：逸詩也。翹翹，遠也。毛詩曰：騂騂角弓。毛萇曰：騂騂，調利也。乃奮長縻，是轡是鑣。廣雅曰：縻，索也。說文曰：鑣，馬勒傍鐵也。何以贈子？竭心公朝。毛詩曰：何以贈之？鸚鵡賦曰：苟竭心於所事。曹子建求親親表曰：執政不廢於公朝也。何以敘懷？引領長謠。其八。左氏傳云：穆叔謂晉侯曰：引領西望曰：庶幾乎。
集／總集／文選／卷第四十　彈事　牋　奏記／牋／阮嗣宗為鄭沖勸晉王牋(P.1831)
故聖上覽乃昔以來禮典舊章，開國光宅，顯茲太原。毛詩曰：率由舊章。周易曰：大君有命，開國承家。明公宜承聖旨，受茲介福，允當天人。易曰：受茲介福，以中正也。左氏傳，楚子曰：軍志云，允當即歸。元功盛勳，光光如彼；國土嘉祚，巍巍如此。內外協同，靡諐靡違。由斯征伐，則可朝服濟江，掃除吳會；國語曰：齊教大成，定三革，隱五刃，朝服以濟河，而無怵惕焉，文事勝矣。西塞江源，望祀岷山。漢書曰：江水祀蜀，塞特牲，亦牛犢。塞，謂報神恩也。禮記曰：東巡狩，望祀山川。漢書曰：秦并天下，令祠官祠瀆山。瀆山，蜀之岷山也。迴戈弭節，以麾天下，長楊賦曰：迴戈聊指注「迴戈聊指」　案：「聊」當作「邪」，各本皆誤。，南越相夷；靡節西征，羌、僰東馳。今以靡為弭，誤也。遠無不服，邇無不肅。國語，祭公謀父曰：近無不聽，遠無不服。今大魏之德今大魏之德　袁本、茶陵本無「今」字。陳云「今」晉書作「令」，為是。案：此尤校添而復譌其字耳。，光于唐虞；明公盛勳，超於桓文。然後臨滄州而謝支伯，登箕山而揖許由，豈不盛乎！莊子曰：舜讓天下於子州支伯，子州支伯曰：予有幽憂之病，方且治之，未暇治天下。支或為交。呂氏春秋曰：昔堯朝許由於沛澤之中，請屬天下於夫子，許由遂之箕山之下。至公至平，誰與為鄰？仲長子昌言曰：人主臨之以至公。莊子，魯侯曰：其道幽遠而無人，吾誰與之為鄰注「吾誰與之為鄰」　袁本、茶陵本無「之」字，是也。所引山木篇文。。何必勤勤小讓也哉！沖等不通大體，敢以陳聞。
集／總集／文選／卷第四十七　頌　贊／贊／袁彥伯三國名臣序贊(P.2121)
公達潛朗，思同蓍蔡。法言曰：樗里之智也，使知國若葬，吾以疾為蓍蔡也注「吾以疾為蓍蔡也」　袁本「蔡」作「龜」，是也。茶陵本亦作「蔡」。案：此蓋因正文而改。。運用無方，動攝群會。爰初發跡，遘此顛沛。神情玄定，處之彌泰。魏志曰：荀攸與議郎何顒等謀殺卓，垂就而覺，收顒、攸繫獄，顒憂懼自殺，攸言語飲食自若。會卓死，得免。班固漢書述曰：子明光光，發跡西疆。蔡邕楊復碑曰：景命不延，遘此顛沛。愔愔幕裏，筭無不經。魏志，荀攸自從太祖征伐，常謀謨幃幄，時人及子弟，莫知其所言。左氏傳，右尹革曰注「右尹革曰」　陳云「尹」下脫「子」字，是也。各本皆脫。：祈昭之愔愔。亹亹通韻，跡不暫停。雖懷尺璧，顧哂連城。史記，趙惠文王得和氏璧，秦昭王聞之，使人遺趙王書，願以十五城易璧。知能拯物，愚足全生。魏志曰：魏國初建，攸為尚書令，從征孫權，薨。太祖每稱公達外愚內智，外怯內勇，外弱內強，不伐善，無施勞，知可及，愚不可及。新序，溫斯子曰：古者有愚以全身。莊子曰：可以全生。
集／總集／文選／卷第五十六　箴　銘　誄上／誄上／曹子建王仲宣誄　并序(P.2433)
我王建國，百司儁乂。周禮曰：維王建國。尚書曰：俊乂在官。君以顯舉，秉機省闥。戴蟬珥貂，朱衣皓帶。魏志曰：魏國建，拜粲侍中。蔡邕獨斷曰：侍中常侍皆冠惠文，加貂附蟬也。入侍帷幄，出擁華蓋。劉歆遂初賦曰：奉華蓋於帝側。榮曜當世，芳風晻藹。漢書曰：韋玄成繼父相位，封侯，榮當世焉。禰衡顏子碑曰：秀不實，振芳風也。嗟彼東夷，東夷謂吳。憑江阻湖。騷擾邊境，勞我師徒。光光戎路，霆駭風徂。君侍華轂，輝輝王塗。漢書，劉向上封事曰：今王氏一姓，乘朱輪華轂者二十三人。蔡邕劉寬碑曰：統艾三事，以清王塗也。思榮懷附，望彼來威。言仲宣思念寵榮，志在懷附異類，望彼吳國畏威而來也。漢書曰：王尊懷來徼外，蠻夷歸附其威信也。如何不濟，運極命衰，寢疾彌留，吉往凶歸。嗚呼哀哉！魏志
曰：建安二十一年，從征吳。二十二年春，道病卒。尚書，王曰：病日臻，既彌留。翩翩孤嗣，號慟崩摧。蔡邕袁成碑曰：呱呱孤嗣，含哀長慟。發軫北魏，遠迄南淮。經歷山河，泣涕如頹。楚辭曰：登山長望中心悲，怨彼青青泣如頹。哀風興感，行雲徘徊。游魚失浪，歸鳥忘栖。嗚呼哀哉！
集／總集／文選／卷第五十七　誄下　哀上／誄下／潘安仁馬汧督誄　并序(P.2454)
安平出奇，破齊克完。史記曰：田單者，齊諸田疏屬也。燕破齊，田單東保即墨。燕引兵圍即墨。田單乃收城中得千餘牛，為絳繒衣，畫以五采龍文，束兵刃其角，而灌脂束葦於尾，燒其端。鑿城數十穴。夜縱牛，壯士五千人隨其後。牛尾熱，怒而奔燕。燕軍夜大驚。尾炬火光明炫燿，燕軍視之，皆龍文，所觸盡死傷。五千人因銜枚擊之，燕軍大敗駭走。齊人遂夷殺其將騎劫。而齊七十餘城皆復為齊。襄王封田單，號曰安平君。太史公曰：兵善者出奇無窮。張孟運籌，危趙獲安。戰國策曰：智伯從韓、魏兵以攻趙，圍晉陽，決晉水以灌之。襄子謂張孟談曰：士大夫病，吾不能守矣。孟談於是陰見韓、魏之君曰：今智伯率二君而伐趙，趙亡則君次之。二君曰：我知其然。即與張孟談陰約三軍與之期曰：夜遣人入晉陽。趙氏殺守隄之吏，而決水灌智伯，智伯軍救水而亂，韓、魏翼而擊之，襄子將卒犯其前，大敗智氏軍而擒智伯。智伯身死國亡，地分為三。漢書，高祖曰：運籌策於帷幄之中。汧人賴子，猶彼談單。如何吝嫉，搖之筆端？吝嫉，謂有司貪吝嫉妒也。論衡曰：文吏搖筆，考跡民事。韓詩外傳曰：避文士之筆端。傾倉可賞，矧云私粟？狄隸可頒，況曰家僕？周禮有蠻隸、夷隸。鄭玄曰：征蠻夷所獲也。頒，賦也。頒與班古字通。剔子雙龜，貫以三木。為督守及關中侯，故雙龜也。司馬遷答任少卿書曰：魏其，大將也，衣赭關三木。功存汧城，身死汧獄。凡爾同圍，心焉摧剝。扶老攜幼，街號巷哭。嗚呼哀哉！戰國策曰：薛人扶老攜幼迎孟嘗君。劉縚聖賢本紀曰：子產卒，國人哭於巷。婦人泣於機。
明明天子，旌以殊恩。毛詩曰：明明天子，令聞不已。光光寵贈，乃牙其門。司勳頒爵，亦兆後
昆。周禮曰：凡有功者，祭于大蒸，司勳詔之，尚書曰：垂裕後昆。死而有靈，庶慰冤魂。嗚呼哀哉！
子／類書／藝文類聚／卷第三／歲時部上／秋(P.48)
秋
爾雅曰．秋為白藏．一曰收成．　禮記曰．孟秋之月．涼風至．白露降．寒蟬鳴．鷹乃祭鳥．仲秋之月．鴻鴈來．玄鳥歸．羣鳥養羞．季秋之月．鴻鴈來賓．雀入大水為蛤．菊有黃花．豺乃祭獸．　尸子曰．秋為禮．西方為秋．秋．肅也．萬物莫不禮肅．敬之至也．　毛詩曰．秋日凄凄．百草具腓．　又曰．一日不見．如三秋兮．　春秋考異郵曰．立秋趣織鳴．　尚書曰．分命和仲．宅西．曰昧谷．寅餞納日．平秩西成．宵中星虛．以殷仲秋．　周書時訓曰．立秋之日．涼風至．後五日．白露降．後五日．寒蜩鳴．涼風不至．國無嚴政．白露不降．民多欬病．寒蜩不鳴．人臣力爭．白露之日．鴻鴈來．後五日．玄鳥歸．後五日．羣鳥養羞．鴻鴈不來．遠人背叛．玄鳥不歸．室家離散．羣鳥不羞．臣下驕慢．秋分之日．雷乃始收．後五日．蟄蟲坯戶．後五日．水始涸．雷乃不收．諸侯淫汰．蟄蟲不坯．民靡有賴．水不始涸．介蟲為害．　周官曰．司裘．掌為大裘．以供王祀天之服．仲秋獻良裘．季秋獻功裘．　又曰．籥章．掌仲秋擊土鼓．籥豳詩．以迎寒．　皇覽逸禮曰．秋則衣白衣．佩白玉．乘白輅．駕白駱．載白旗．以迎秋于西郊．　詩含神霧曰．秦．地處仲秋之位．男懦弱．女高膫．白色秀身．音中商．其言舌舉而仰．聲清以揚．　文子曰．日月欲明．浮雲蓋之．叢蘭欲修．秋風敗之．　淮南子曰．孟秋之月．西宮御女白色．衣白采．撞白鍾．其兵鉞．其畜狗．八月官尉．其樹柘．九月官候．其樹槐．　漢書曰．孫寶○原訛實．據本書九十一卷鷹篇引改．為京兆尹．以立秋日．署侯文為東部督郵．入見．勑曰．今鷹隼始
擊．當從天氣．取姦惡．以成嚴霜之誅．掾部其有人乎．　尚書考靈耀曰．虛星為秋候．昴為冬期．陰氣相佐．德乃不邪．子助母收．母合子符．虛星．北方宿也．昴星．西方宿也．陰稱母也．　續漢禮儀志曰．立秋之日．白郊畢．始揚武．斬牲於郊東門．以薦陵廟．其儀．乘輿御戎輅．白馬朱鬣．騁．執弩射牲．牡○續漢志作牲．以鹿麛．太宰令謁者各一人．載獲車．馳駟送陵廟．還宮．遣使者齎束帛．以賜武官．肆兵．習戰陣之儀．斬牲之禮．名曰貙劉．　世說曰．張季鷹辟齊王東曹掾．在洛．見秋風起．因思吳蓴菜羹鱸魚鱠．曰．人生貴適志耳．何能從宦數千里．以要名爵．遂命駕便歸．俄而齊王敗．時人皆謂之為見機而作．　楚辭九懷曰．秋風兮蕭蕭．舒芳兮振條．　又曰．悲哉．秋之為氣也．蕭瑟兮草木搖落而變衰．憭慄兮若在遠行．登山臨水兮送將歸．穴寥兮天高而氣清．寂慘兮收潦而水清．　又曰．嫋嫋兮秋風．洞庭波兮木葉下．　又曰．皇天平分四時兮．竊獨悲此凜秋．白露既下降百草兮．淹離被此梧楸．　又曰．秋既先戒以白露兮．冬又申之以嚴霜．　淮南子曰．春女悲．秋士哀．知物化矣．　風土記曰．鳴鶴戒露．白鶴也．此鳥性儆．至八月．白露降．即高鳴相儆．【詩】晉左思雜詩曰．秋風何烈烈．白露為朝霜．柔條旦夕勁．綠葉日夜黃．明月出雲崖．皎皎流素光．披軒臨前庭．嗷嗷晨鴈翔．　晉孫綽詩曰．蕭瑟仲秋月．飈唳風雲高．山居感時變．遠客興長謠．疎林積涼風．虛岫結凝霄．湛露灑庭林．密葉辭榮條．撫葉悲先落．攀松羨後凋．　晉江逌詩曰．祝融解炎轡．蓐收起涼駕．高風催節變．凝露督物化．長林悲素秋．茂草思朱夏．鳴鴈薄雲嶺．蟋蟀吟深榭．寒蟬向夕號．驚飈激中夜．　宋孝武初秋詩曰．夏盡炎氣微．火息涼風生．綠草未傾色．白露已盈
庭．遠視秋雲發．近聽寒蟬鳴．運移矜物化．川上感余情．　又秋夜詩曰．局景薄西隅．升月照東垂．肅肅風盈幙．泫泫露傾枝．側聞飛壺急．坐見河宿移．覩辰念節變．感物矜乖離．　宋謝惠連懷秋詩曰．平生無志意．少小嬰憂患．如何乘○馮校本作辛．苦心．矧復值秋晏．皎皎天月明．弈弈河宿爛．蕭瑟含風蟬．寥唳度雲鴈．寒商動清閨．孤燈曖幽幔．耿介繁慮積．展轉長宵半．夷陰難豫謀．倚伏昧前筭．未知古人心．且從性所玩．賓至可命觴．朋來當染翰．頹魄不再圓．傾羲無兩旦．金石終銷毀．丹青蹔彫煥．各勉玄髮歡．無貽白首歎．　宋南平王劉鑠歌詩曰．昊天清且高．秋氣發初涼．白露下微津．明月流素光．凝煙泛城．凄風入軒房．朱華先零落．綠草就芸黃．纖羅還笥篋．輕紈改衣裳．　宋鮑照秋日詩曰．枯枝葉易零．疲客心易驚．今茲亦何早．已聞絡緯鳴．迴風滅且起．卷蓬息復征．悽悽簟上寒．慄慄帳裏清．物色延暮思．霜露逼朝榮．白楊方蕭瑟．長歎從此生．　宋湯惠休歌詩曰．秋風嫋嫋入曲房．羅帳含月思心傷．蟋蟀夜鳴斷人腸．長夜思君心飛揚．他人相思君相忘．錦衾瑤席為誰芳．　又歌思引曰．秋寒依依風過河．白露蕭蕭洞庭波．思君末光光已滅．眇眇悲望如思何．　梁簡文帝秋詩曰．羽翣晨猶動．珠汗晝恆揮．秋風忽嫋嫋．向夕引涼歸．浮陰即染浪．清氣始乘衣．卷幌通河色．開窗引月暉．晚花欄下照．疎螢簟上飛．直置猶如此．何況送將歸．　又秋夜詩曰．高秋渡函谷．墜露下芳枝．綠潭倒雲氣．青山銜月規．花心風上轉．葉影樹中危．外遊獨千里．夕歎誰共知．　又秋夜詩曰．螢飛夜的的．蟲思夕喓喓．輕露沾懸井．浮煙入綺寮．檐重月沒早．樹密風聲饒．池蓮翻罷葉．霜篠生寒條．端坐彌茲漏．離憂積此宵．　又
秋晚詩曰．浮雲出西嶺．落日下西江．促陰橫隱壁．長暉斜度窗．亂霞圓綠水．細葉影飛釭．　梁蕭曄奉和詩曰．副君乘暇景．臨秋坐北宮．杏梁照初月．蓮池引夕風．清暉洞澡井．流香入綺籠．鵲聲時徙樹．螢光乍滅空．涼氛散簟席．露色變林叢．　梁范雲贈俊公道人詩曰．秋蓬飄秋甸．寒藻泛寒池．風條振風嚮．霜葉斷霜枝．幸及清江滿．無使明月虧．月虧君不來．相期竟悠哉．　梁沈約秋夜詩曰．月落宵向分．紫煙鬱氛氳．曀曀螢入霧．離離鴈出雲．巴童闇理瑟．漢女夜縫裙．新知樂如是．久要詎相聞．　梁庾肩吾奉和便省餘秋詩曰．前對金精坡．傍臨圓水池．照影礙浮葉．看山通迴枝．鴈行連霧盡．雨足帶雲移．　梁吳筠秋念詩曰．團團珠暉轉．炤炤漢陰移．箕風入桂露．璧月滿瑤池．樹青草未落．蟬涼葉已危．還深長夜想．顧憶臨邛巵．芳杜果蕪沒．纓帶欲何為．　梁鮑泉秋日詩曰．露色已成霜．梧楸欲半黃．鷰去櫩恆靜．蓮寒池不香．夕烏飛向月．餘蚊聚逐光．旅情恆自苦．秋夜漸應長．【賦】晉潘岳秋興賦序曰．晉十有四年．余春秋三十有二．始見二毛．以太尉掾寓直于散騎之省．高閣連雲．陽景罕曜．珥蟬冕而襲紈綺之士．此焉遊處．僕野人也．偃息不過茆屋茂林之下．談話不過農夫田父之客．攝官承乏．猥廁朝列．夙興晏寢．匪遑底寧．譬猶池魚籠鳥．而有江湖山藪之思．於是染翰操紙．慨然而賦．于時秋也．以秋興命篇．四運忽其代序．萬物紛以迴薄．覽華蒔之時育．察盛衰之所託．○原訛記．據馮校本改．感冬索以春敷．嗟夏茂而秋落．雖末事之榮悴．伊人情之美惡．嗟秋日之可哀．良無愁而不盡．野有歸鷰．隰有翔隼．遊氛朝興．槁葉夕殞．於是乃屏輕箑．釋纖絺．藉莞蒻．御袷衣．庭樹槭以灑落．勁風戾而吹帷．蟬嘒
嘒．以寒吟．鴈飄飄而南飛．天晃朗而彌高．日悠陽而浸微．何微陽之短晷．覺涼夜之方永．月朣朧以含光．露凄清以凝冷．熠燿粲於階闥．蟋蟀鳴於軒屏．聽離鴻之晨吟．望流火之餘景．宵耿介而不寐．獨展轉於華省．悟歲時之遒盡兮．慨俛首而自省．班鬢彪以承弁兮．素髮颯以垂領．且歛袵以歸來兮．忽投紱以高厲．耕東臯之沃壤．輸黍稷之餘稅．逍遙乎山川之阿．放曠乎人間之世．優哉遊哉．聊以卒歲．晉盧諶感運賦曰．朱明送夏．白藏迎秋．微涼漸屆．溽暑日收．氣而浸冷．霜微微而日華．翠葉紛以朝落．朱華慘以夕捐．　晉江逌述歸賦曰．時運逝其何速．素秋奄以告季．虛柳中於昏日．羲和宿于房位．微寒凄其薄人．凝霜粲兮朝墜．林飄飄以灑葉．隰芒芒而摧穟．菊發華於高丘．鴈辭北以南莅．　宋袁淑秋晴賦曰．是月也．聲晷合．朝夜分．霆收耀．虹戢文．炎都褰埃．旻寓滌氛．○原訛氣．據馮校本改．曳悲泉之凝霧．轉絕垠之嚴雲．　宋沈勃秋覉賦曰．於時朱雲弛辰．金祗御歲．菊圖縟於園沼．橘倒飾於池例．草改皃而傾蕡．林伐狀而搖蔕．潭氣而威荷．露危光而嚴蕙．　梁簡文帝秋興賦曰．秋何興而不盡．興何秋而不傷．傷二情之本背．更同來而匪方．復有登山望別．臨水送歸．洞庭之葉初下．塞外之草前衰．攸征人與行子．必承臉而霑衣．紛吾閑居有怡．優遊多暇．乃息書幌之勞．以命北園之駕．爾乃從玩池曲．遷坐林間．淹留而蔭丹岫．徘徊而搴木蘭．為興未已．升彼懸崖．臨風長想．馮高俯窺．察游魚之息澗．憐驚禽之換枝．聽夜籤之響殿．聞懸魚之扣扉．將據梧於芳杜．欲留連而不歸．　又臨秋賦曰．火歇兮秋氣生．風起兮秋潦清．覽時興而自得．聊飛轡而娛情．遵二條之廣路．背九仞之高城．爾乃登長坂．
息余驥．攬筆舒情．吟屬思．草色雜而香同．樹影齊而花異．遙峯迢遰．縈沙斷絕．雲出山而相似．水含天而難別．　梁江淹四時賦曰．及夫秋風一至．白露團團．明月生波．營○本集作螢．光迎寒．眷庭中之梧楸．念機上之羅紈．　晉夏侯湛秋可哀曰．秋可哀兮．哀秋日之蕭條．火迴景以西流．天既清而氣高．壤含素霜．山結玄霄．月延路以增夜．日遷行以收暉．屏絺於笥匣．納綸縞以授衣．秋可哀兮．哀新物之陳蕪．綢篠朔以歛稀．密葉摵以隕疎．鴈擢翼於太清．鷰蟠形乎榛墟．秋可哀兮．哀良夜之遙長．月翳翳以隱雲．時籠籠以投光．映前軒之疎幌．炤後帷之閑房．拊輕衾而不寐．臨虛檻而褰裳．感時邁以興思．情愴愴以含傷．　又秋夕哀曰．秋夕兮遙長．哀心兮永傷．結帷兮中宇．屣履兮閑房．聽蟋蟀之潛鳴．覩遊鴈之雲翔．尋修廡之飛檐．覽明月之流光．木蕭蕭以被風．階縞縞以受霜．玉機兮環轉．四運兮驟遷．銜恤兮迄今．忽將兮涉年．日往兮哀深．歲暮兮思繁．　晉湛方生秋夜詩○馮校本作清．曰．悲九秋之為節．物凋悴而無榮．嶺頹鮮而殞綠．木傾柯而落英．履代謝以惆悵．覩搖落而興情．信臯壤而感人．樂未畢而哀生．秋夜清兮．何秋夕之轉長．夜悠悠而難極．月曒曒而停光．播商氣以清溫．扇高風以革涼．水激波以成漣．露凝結而為霜．凡有生而必凋．情何感而不傷．苟靈符之未虛．孰茲戀之可忘．何天懸之難釋．思假暢之冥方．拂塵衿於玄風．散近滯於老莊．攬逍遙之宏維．總齊物之大綱．同天地於一指．等大山於毫芒．萬慮一時頓渫．情累豁焉都忘．物我泯然而同體．豈復壽夭於彭殤．　宋謝琨秋夜長曰．秋夜長兮．雖欣長而悼速．送晨暉於西嶺．迎夕景於東谷．夜既分而氣高．風入林而傷綠．鷰翩翩以辭
宇．鴈邕邕而南屬．　宋蘇彥秋夜長曰．晨暉電流以西逝．閑宵漫漫其未央．牛女隔河以延佇．列宿雙景以相望．輕雲飄霏以籠朗．素月披曜而舒光．時禽鳴於庭柳．節蟲吟於戶堂．零葉紛其交萃．落英颯以散芳．覩遷化之遒邁．悲榮枯之靡常．貞松隆冬以擢秀．金菊吐翹以凌霜．　宋何瑾悲秋夜曰．欣莫欣兮春日．悲莫悲兮秋夜．伊之秋夜可悲．增懷於遠情．歎授衣於豳詩．感蕭瑟於宋生．天廖廓兮高褰．氣凄肅兮厲清．鷰泝陰兮歸飛．鴈懷陽兮寒鳴．霜凝條兮漼漼．露霤葉兮泠泠．　宋伏系之秋懷曰．於是景宇肅澄．風高木歛．凄氣夕衰．零露晨湛．澤收潤而草枯．葉驟墜而庭掩．鴈偕來以希陽．鷰遊逝而投險．豈微物之足懷．傷頹齡之告漸．
子／類書／藝文類聚／卷第四／歲時部中／元正(P.58)
藝文類聚卷第四○本卷宋本缺．據明本補．
歲時中　元正　人日　正月十五日　月晦　寒食　三月三　五月五　七月七　七月十五　九月九
元正
尚書曰．月正元日．舜格于文祖．　列子曰．邯鄲之民．以正月之旦．獻鳩於簡子．簡子大悅．厚賞之．客問其故．簡子曰．正旦放生．示有恩也．　孔叢子曰．邯鄲民以正月旦獻爵於趙王．而綴以五采．王大悅．東觀漢記曰．戴憑為侍中．正旦朝賀．帝令羣臣說經義．不通者奪其席．憑遂重五十餘席．事具講論篇．漢書曰．鮑宣字子都．哀帝時．正旦日蝕．宣上書諫曰．陛下父事天．母事地．子養黎民．父虧明．母震動．子訛言．今日蝕三陽始．小民正月朔旦．尚惡敗器物．况日虧缺乎．　漢雜事曰．正月朝賀．三公奉璧上殿．嚮御坐北面．太常使贊曰．皇帝為君興．三公伏．皇帝坐．乃前進璧．　典略曰．明帝使博士馬均．作司南車．水轉百戲．正月朝．造巨獸魚龍蔓延．弄馬倒騎．備如漢西京故事．　魏略曰．正始元年．商風大起數十日．發屋折樹．動太極殿東閣．正旦大會．又甚．傾床案．曹休將誅之徵也．　王渾集曰．詔問明正旦會．四方計吏入見．臨朝當何所宜．渾奏．舊正會計吏軒下．中書令宣詔．問方土所宜．士人賢才．隱伏未達．
風俗好尚．禮教之宜．勤農務本．以盡墾殖之利．刑獄清理．無枉濫之失．郡守長吏．勤心治政．為民興利除害．訓化之績．授以紙筆．意陳聞見．以明聖旨垂心四遠．　晉咸康起居注曰．十二月庚子．詔曰．正會日．百寮增祿．賜醽酒．人二升．　世說曰．元帝正會．引丞相王導登御牀．王公固辭．中宗引之彌苦．文獻曰．使太陽與萬物同暉．臣下何以仰瞻．帝乃止．　鄧德明南康記曰．昔有盧耽．仕州為治中．少學仙術．善解飛騰．每夕．輙凌虛歸家．曉則還州．嘗元會至晚．不及朝列．化為白鵠．至閣前．徊翔欲下．威儀以箒擲之．得一隻履．耽驚還就列．內外左右．莫不駭異．時步騭為廣州刺史．意甚惡之．便以狀列聞．遂至誅滅．　裴玄新語曰．正朝．縣官殺羊．懸其頭於門．又磔雞以副之．俗說以厭癘氣．玄以問河南伏君．伏君曰．是土氣上升．草木萌動．羊齧百草．雞啄五穀．故殺之以助生氣．【詩】魏陳思王曹植元會詩曰．初歲元祚．吉日惟良．乃為嘉會．宴此高堂．衣裳鮮潔．黼黻玄黃．珍膳雜遝．充溢圓方．俯視文軒．仰瞻華梁．願保茲善．千載為常．歡笑盡娛．樂哉未央．皇室榮貴．壽考無疆．　晉荀勗正大會行禮歌詩曰．於皇元首．羣生資始．履端大享．敬御福祉．肆覲羣后．爰及卿士．欽順時財．允也天子．　又曰．明明天子．臨下有赫．四表宅心．惠浹荒貊．柔遠能邇．孔淑不逆．來格祁祁．邦家是若．　又曰．光光邦家．天篤其祜．丕顯喆命．顧予三祖．世德作求．奄有九土．思我皇度．彝倫攸序．　晉曹毗正朝詩曰．靈春散初澤．棼熅青陽舒．佳袍忽已故．今載奄復初．軟節暢宇宙．和風被八區．　晉劉和妻王氏正朝詩曰．稔冉冥機運．迅矣四節經．太簇應玄律．青陽兆初正．　晉傅克妻辛氏元正詩曰．元正啟令節．嘉慶肇自茲．咸奏萬年觴．小
大同悅熙．　晉荀勗正會公王上壽酒歌曰．踐元辰．延顯融．獻羽觴．祈令終．我皇壽而隆．我皇茂而嵩．本枝奮百世．休祚鍾聖躬．【賦】晉傅玄朝會賦曰．考夏后之遺訓．綜殷周之典制．採秦漢之舊儀．肇元正之嘉會．於是先期戒事．衆發允勑．萬國咸享．各以其職．翼翼京邑．巍巍紫極．前三朝之夜中．庭燎晃以舒光．華燈若乎火樹．熾百枝之煌煌．俯而察之．如亢燭龍而炤玄方．仰而觀焉．若披丹霞而鑒九陽．【頌】晉劉臻妻正旦獻椒花頌曰．遊穹周迴．三朝肇建．青陽散暉．澄景載煥．美哉靈葩．爰采爰獻．聖容映之．永壽於萬．
子／類書／藝文類聚／卷第四／歲時部中／三月三日(P.62)
三月三日
應劭風俗通曰．按周禮．女巫掌歲時以祓除疾病．禊者潔也．故於水上盥潔之也．巳者祉也．邪疾已去．祈介祉也．　韓詩曰．三月桃花水之時．鄭國之俗．三月上巳．於溱洧兩水之上．執蘭招魂續魄．拂除不祥．　漢書曰．太后春幸蠶舘．率皇后列侯夫人桑．遵灞水而祓除．　續漢書禮儀志曰．三月上巳．官民
皆潔於東流水上．自洗濯．祓除宿垢．為太潔．　魏志曰．袁紹三月上巳．大會賓徒於薄落津．聞魏郡兵及黑山賊于毒等數萬人．共覆鄴城．殺守．坐中客家在鄴者．皆憂怖失色．或起而立．紹容貌自若．不改常度．　竹林七賢論曰．王濟嘗解禊洛水．明日．或問王曰．昨遊有何語議．濟曰．張華善說史漢．裴逸民敍前言往行．袞袞可聽．事具談論部．　夏仲御別傳曰．仲御詣洛．到三月三日．洛中公王以下．莫不方軌連軫．並至南浮橋邊禊．男則朱服耀路．女則錦綺粲爛．仲御時在船中．曝所市藥．雖見此輩．穩坐不搖．賈公望見之．深奇其節．願相與語．此人有心膽．有似冀缺．走問船中安坐者為誰．仲御不應．重問．徐乃答曰．會稽北海間民夏仲御．　晉中興書曰．玉導謂從兄敦曰．王仁德未著．而名位猶輕．兄威名日已振．宜有以共相匡舉．會三月三日．中宗出禊．乘肩輦．敦導並騎從．紀瞻使人覘之．既聞敦導騎從．乃大驚．自出拜於道左．中宗從容謂導曰．卿吾之蕭何也．　續搜神記曰．盧充獵．見麞．便射中之．隨逐不覺遠．忽見一里門．如府舍．問鈴下．鈴下對曰．崔少府也．進見少府．少府語充曰．尊府君為索小女婚．故相迎耳．三日畢．車送充至家．母問．具狀以對．與崔別後四年．充三月三日臨水戲．遙見水傍有犢車．充往開車戶．見崔女與三歲男共載．情意如初．抱男兒還充．又與金鋺別．　雜五行書曰．欲知蠶善惡．常以三月三日．天陰而無日．不見雨．蠶大善．　續齊諧記曰．晉武帝問尚書郎摯虞曰．三日曲水．其義何指．答曰．漢章帝時．平原徐肇．以三月初生三女．至三日俱亡．一村以為怪．乃相攜之水濱盥洗．遂因水以汎觴．曲水之義起於此．帝曰．若如所談．便非好事．尚書郎束晳曰．仲治小生．不足以知此．臣請說其始．
昔周公城洛邑．因流水以汎酒．故逸詩云．羽觴隨波．又秦昭王三日置酒河曲．見有金人出．奉水心劍曰．令君制有西夏．及秦霸諸侯．乃因此處立為曲水祠．二漢相緣．皆為盛集．帝曰．善．賜金五十斤．左遷仲治為陽城令．【詩】晉張華三月三日後園會詩曰．暮春元日．陽氣清明．祁祁甘雨．膏澤流盈．習習祥風．啟滯導生．禽鳥逸豫．桑麻滋榮．纖條被綠．翠華含英．於皇我后．欽若昊乾．順時省物．言觀中園．讌及羣辟．乃命乃延．合樂華池．祓濯清川．汎彼龍舟．泝遊渚源．　又上巳篇曰．仁風導和氣．勾芒御昊春．姑洗應時月．元巳啟良辰．密雲蔭朝日．零雨灑微塵．飛軒遊九野．置酒會衆賓．　晉潘尼三日洛水作詩曰．晷運無窮已．時逝焉可追．斗酒足為歡．臨川胡獨悲．暮春春服成．百草敷英蕤．聊為三日遊．方駕結龍旂．廊廟多豪俊．都邑有豔姿．朱軒蔭蘭臯．翠幕映洛湄．臨岸濯素手．涉水搴輕衣．鈎出比目．舉弋落雙飛．羽觴乘波進．素卯隨流歸．　晉王濟平吳後三月三日華林園詩曰．蠢爾長虵．荐食江汜．我皇神武．汎舟萬里．迅雷電邁．弗及掩耳．思樂華林．薄采其蘭．皇居偉則．芳園巨觀．仁以山悅．水為智歡．清池流爵．祕樂通玄．物以時序．情以化宣．　晉閭丘冲三月三日應詔詩曰．暮春之月．春服既成．升陽土潤．冰渙川盈．餘萌達壤．嘉木敷榮．后皇宣遊．既宴且寧．光光華輦．詵詵從臣．微風扇穢．朝露翳塵．上蔭丹幄．下藉文茵．臨川浥盥．濯故潔新．俯鏡清流．仰睇天津．藹藹華林．嚴嚴景陽．業業峻宇．奕奕飛梁．垂蔭倒景．若若翔．浩浩白水．汎汎龍舟．皇在靈沼．百辟同遊．擊櫂清歌．鼓枻行酬．聞樂咸和．具醉斯柔．在昔帝虞．德被遐荒．干戚在庭．苗民來王．今我哲后．古聖齊芳．惠此中國．以綏四方．元首既明．股肱
惟良．樂酒今日．君子惟康．　晉王讚三月三日詩曰．招搖啟運．寒暑代新．亹亹不舍．如彼行雲．猗猗季月．穆穆和春．皇儲降止．宴及嘉賓．嘉賓伊何．具惟姻族．如彼葛藟．衍于樛木．郁郁近侍．巖巖台嶽．庶寮鱗次．以崇天祿．如彼崑山．列此琚玉．巍巍天階．亦降列宿．右載元首．左光儲副．大祚無窮．天地為壽．晉陸機詩曰．遲遲暮春日．天氣柔且嘉．元吉隆初巳．濯穢遊黃河．　晉阮脩上巳會詩曰．三春之季．歲惟嘉時．靈雨既零．風以散之．英華扇耀．翔鳥羣嬉．澄澄綠水．澹澹其波．脩岸逶迤．長川相過．聊且逍遙．其樂如何．坐此脩筵．臨彼素流．嘉肴既設．舉爵獻酬．彈箏弄琴．新聲上浮．水有七德．智者所娛．清瀨瀺灂．菱葭芬敷．此芳鈎．引彼潛魚．委芳美．君子戒諸．　晉孫綽三月三日詩曰．姑洗斡運．首陽穆闡．嘉卉萋萋．溫風煖煖．言滌長瀨．聊以遊眼．縹渶流．綠柳蔭坂．羽從風飄．鱗隨浪轉．　晉庾闡三月三日詩曰．心結湘川渚．目散沖霄外．清泉吐翠流．綠醽漂素瀨．悠想眄長川．輕瀾眇如帶．　又三月三日臨曲水詩曰．暮春濯清巳．遊鱗泳一壑．高泉吐東岑．洄瀾自淨澩．臨川疊曲流．豐林映綠薄．輕舟飛觴．鼓枻觀魚躍．　宋顏延之三日侍遊曲阿後湖詩曰．虞風載帝狩．夏諺頌王遊．春方動宸駕．望幸傾五州．山祗蹕嶠路．水若驚滄流．神御出瑤軫．天儀降藻舟．萬軸胤行衞．千翼泛飛浮．雕雲麗琁蓋．祥飈被采斿．江南進荊艷．河徼獻趙謳．　又詔宴曲水詩曰．道隱未形．治彰既亂．帝跡懸衡．皇流共貫．惟王創物．永錫洪筭．仁固開周．義高登漢．祚融世哲．葉光列聖．太上正位．天臨海鏡．帝體麗明．儀辰作貳．居彼東朝．金昭玉粹．德有潤身．體不諐器．開榮灑澤．舒虹爍電．伊思鎬飲．每懷洛宴．郊餞有疆．君舉有禮．
幕帳蘭甸畫流高陛．分庭薦樂．析波浮醴．豫同夏諺．事兼出濟．　又三月三日詔宴西池詩曰．河岳曜圖．聖時利見．於赫有皇．升中納禪．載貞其恆．載通其變．大哉人文．至矣天睠．昭哉儲德．靈慶攸繁．明兩紫宸．景物乾元．帝宗菴藹．惟城惟蕃．袞衣善職．彤弓受言．飾館春宮．稅鑣青輅．長筵逶迤．浮觴沿泝．宋謝靈運三月三日侍宴西池詩曰．詳觀記牒．鴻荒莫傳．降及雲鳥．曰聖則天．虞承唐命．周襲商艱．江之永矣．皇心惟眷．矧乃暮春．時物芳衍．濫觴逶迤．周流蘭殿．禮備朝容．樂闋夕宴．　宋謝惠連三月三日曲水集詩曰．四時著平分．三春稟融爍．遲遲和景婉．夭夭園桃灼．攜朋斯郊野．昧旦辭廛郭．斐雲興翠嶺．芳飈起華薄．解轡偃崇丘．藉草繞迴壑．際渚羅時蔌．託波汎輕爵．　齊謝朓為皇太子侍華光殿曲水宴詩曰．傍求遂古．逖聽鴻名．大寶曰位．得一為貞．朱綈叶祉．綠字摛英．升配同貫．進讓殊聲．大橫將屬．會昌已命．國步中阻．震居膺慶．璽劍克傳．龜玉增映．玄塞北靡．丹徼南極．浮毳駕風．非泳非陟．西京藹藹．東都濟濟．秋祓濯流．春禊浮醴．初吉云獻．上除方啟．昔駕陽穎．今歡雲陛．嘉樂舊矣．芳宴在斯．載留神矚．有睟天儀．龍精已映．威仰未移．葉依黃鳥．花落春池．高宴弘敞．禁林稠密．青隥崛起．丹樓間出．翠葆隨風．金戈動日．惆悵清管．徘徊輕佾．灞滻入筵．河淇流阼．媧○本集作海．若來往．觴肴沿泝．歡飫有終．清光欲暮．輕軺迴首．華組徐步．　又為人作三日侍華光殿曲水宴詩曰．神理內寂．機象外融．遺情汾水．垂冕鴻宮．樹以司牧．匪我求蒙．徒勤日用．誰器玄功．當宁日昃．求衣未明．抵璧焚翠．銷劍隳城．九疇式序．三辟載清．麗景則春．儀方在震．重聖積厚．金式瓊潤．祓穢河浦．張樂春疇．既停龍駕．亦汎鳧
舟．初鸎命曉．朝華開夜．飾陛導源．迴伊流灞．閒館巖敞．長廊水架．金觴搖蕩．玉俎推移．筵浮水豹．席擾雲螭．歡茲廣宴．穆是天儀．　梁簡文帝三日侍宴林光殿曲水詩曰．芳年留帝賞．應物動天襟．挾苑連金陣．分衢度羽林．帷宮對廣掖．層殿邇高岑．風旗爭曳影．亭臯共生陰．林花初墮蔕．池荷欲吐心．　又三日率爾成詩曰．芳年多美色．麗景復妍遙．握蘭唯是旦．採艾亦今朝．迴沙溜碧水．曲岫散桃夭．綺花非一種．風絲亂百條．雲起相思觀．日照飛虹橋．繁華炫姝色．燕趙豔妍妖．金鞍汗血馬．寶髻珊瑚翹．蘭聲起縠袖．蓮錦束瓊腰．相看隱綠榭．見人還自嬌．玉桂鳴羅薦．渠椀泛迴潮．洛濱非拾羽．滿握詎貽椒．　又三日侍皇太子曲水宴詩曰．震德協靈．年芳節淑．濯伊臨灞．蕩心愉目．驤騎晨野．摐金曉陸．蕙氣卷旌．神飈擎轂．曾岑偃蹇．聳觀岧嶢．煙生翠幕．日照綺寮．銀華晨散．金芝暮搖．綠水動葉．丹距映條．顧惟菲薄．徒承恩裕．藝學未優．聲績不樹．豈辨河書．寧摛淮賦．徒偶羣龍．終慚並馭．　又曲水聯句詩曰．春色明上巳．桃花落繞溝．波迴巵不進．綸下鉤時留．臣導．絳水時迴岸．花觴轉更周．陳肴渡玉俎．垂餌下銀鈎．王卿．迴川入帳殿．列俎間芳洲．漢艾凌波出．江楓拂岸游．庾肩吾．王生迴水碓．蔡嫗蕩輕舟．岸燭斜臨水．波光上映樓．殿下．　梁沈約三日侍鳳光殿曲水宴詩曰．光遲蕙敏．氣婉椒臺．皇心愛矣．帝曰遊哉．玉鸞徐騖．翠鳳輕迴．別殿廣臨．離宮洞啟．川祗奉壽．河宗相禮．清洛漸筵．長伊流陛．洄盪嘉羞．搖漾芳醴．輕歌易繞．弱舞難持．素雲留管．玄鸖停絲．引思為歲．歲亦陽止．叨服賁身．身亦昌止．徒勤丹漆．終愧文梓．　又上巳華光殿詩曰．於維盛世即軒媯．朝酆宴鎬復在斯．朝光灼爍映蘭池．春風婉
轉入細枝．時鸎顧暮聲合離．輕波微動漾羽巵．河宗海若生蛟螭．浮梁徑度跨迴漪．朱顏始洽景將移．安得壯士駐奔曦．　又侍林光殿曲水宴詩曰．宴鎬鏘玉鑾．遊汾舉仙軷．榮光泛采旄．脩風動芝蓋．淑氣婉登辰．天行聳雲斾．帳殿臨春蘌．帷宮繞芳薈．漸席周羽觴．分墀引迴瀨．穆穆寶化昇．濟濟皇陛泰．將御遺風軫．遠侍瑤臺會．　又三日率爾成篇詩曰．麗日屬元巳．年芳具在斯．開花已匝樹．流鸎復滿枝．洛陽繁華子．長安輕薄兒．東出千金堰．西臨鴈鶩陂．遊絲映空轉．高楊拂地垂．綠幘文照曜．紫鷰光陸離．清辰戲伊水．薄暮宿蘭池．象筵鳴寶瑟．金缾汎羽巵．寧憶春蠶起．日暮桑欲萎．　梁劉孝綽三日侍華光殿曲水宴詩曰．薰祓三陽暮．濯禊元巳初．皇心腃樂飲．帳殿臨春渠．豫遊高夏諺．凱樂盛周居．復以禁林日．丰茸花樹舒．羽觴環階轉．清瀾傍席疏．妍歌已嘹亮．妙舞復紆餘．九成變絲竹．百戲起龍魚．　又三日侍安成王曲水宴詩曰．匯澤良孔殷．分區屏中縣．躡跨兼流采．矜唯邇封甸．吾王奄酆畢．折圭承羽傳．不資魯俗移．何待齊風變．東山富遊士．北土無遺彥．一言白璧輕．片善黃金賤．餘辰屬上巳．清祓追前諺．持此陽瀨遊．復展城隅宴．芳洲亘千里．遠近風光扇．方歡厚德重．誰言薄遊倦．　梁劉孝威侍宴樂遊林光殿曲水詩曰．蒸哉軒頊．赫矣堯心．女媧補石．重華棄金．湯羅禹扇．羲瑟農琴．皇乎備矣．受命君臨．試舟五反．和樂九成．鈎楯祕戲．協律新聲．丹盃水激．絳采坯榮．天吳還往．海若逢迎．又三日侍皇太子宴詩曰．二龍巡夏代．八駿馭周朝．豫遊光帝則．樂飲盛民謠．皇儲遵洛禊．濫觴追灞橋．掌祓開神蘌．司馬動鑾鑣．周旗交彩毦．晉皷雜清簫．旌宮臨廣隰．藻衞爍巖椒．蘭樽沿曲折．靈若泝
迴潮．　梁庾肩吾三日侍蘭亭曲水宴詩曰．榮星依夜動．鑾駕忽朝遊．旌門臨苑樹．相風生鳳樓．春生露泥泥．天覆雲油油．桃花舒玉澗．柳葉暗金溝．禊川分曲洛．帳殿掩芳洲．湧躍赬魚出．參差絳棗浮．百戲俱臨水．千鍾共逐流．　北齊邢子才三日華林園公宴詩曰．迴鑾自樂野．弭蓋屬瑤池．五丞接光景．七友樹風儀．芳春時欲遽．覽物惜將移．新萍已冒沼．餘花尚滿枝．草滋徑蕪沒．林長山蔽虧．方筵羅玉俎．激水漾金巵．歌聲斷且續．舞袖合還離．　隋盧思道上巳禊飲詩曰．山泉好風景．城市猒囂塵．聊持一罇酒．共尋千里春．餘光下幽桂．夕吹舞青蘋．何言出關後．重有入林人．【賦】後漢杜篤祓禊賦曰．王侯公主．暨乎富商．用事伊雒．帷幔玄黃．於是旨酒嘉肴．方丈盈前．浮棗絳水．酹酒醲川．若乃窈窕淑女．美媵豔姝．戴翡翠．珥明珠．曳離袿．立水涯．微風掩壒．纖穀○全後漢文二十八作縠．低徊．蘭蘇盻蠁．感動情魂．若乃隱逸未用．鴻生俊儒．冠高冕．曳長裾．坐沙渚．談詩書．詠伊呂．歌唐虞．　晉成公綏洛禊賦曰．考吉日．簡良辰．祓除解禊．同會洛濱．妖童媛女．嬉游河曲．或振纖手．或濯素足．臨清流．坐沙場．列罍樽．飛羽觴．　晉張協洛禊賦曰．夫何三春之令月．嘉天氣之氤氳．和風穆以布暢．百卉曄而敷芬．川流清泠以汪濊．原隰葱翠以龍鱗．游魚瀺灂於淥波．玄鳥皷翼於高雲．美節慶之動物．悅羣生之樂欣．故新服之既成．將禊除於水濱．於是縉紳先生．嘯儔命友．攜朋接黨．冠童八九．主希孔墨．賓慕顏柳．臨涯詠吟．濯足揮手．乃至都人士女．弈弈祁祁．車駕岬嵑．充溢中逵．粉葩翕習．緣阿被湄．振袖坐風．接袵成幃．若夫權戚之家．豪侈之族．采騎齊鑣．華輪方轂．青蓋雲浮．參差相屬．集乎長洲之浦．曜乎洛川之曲．遂
乃停輿蕙渚．稅駕蘭田．朱幔虹舒．翠幕蜺連．羅樽列爵．周以長筵．於是布椒醑．薦柔嘉．祈休吉．蠲百痾．漱清源以滌穢兮．攬綠藻之纖柯．浮素卯○太平御覽八十五作卵．以蔽水．灑玄醪於中河．　晉褚爽禊賦曰．伊暮春之令月．將解禊於通川．淩元巳之清晨．遡微風之泠然．川迴瀾以澄映．嶺插崿以霏烟．輕霞舒於翠崖．白雲映乎青天．　晉夏侯湛禊賦曰．羨暮春之嘉辰．美靈氣之和柔．結方軌之奏路．敷令節而宣遊．爾乃鈴鳴擢翠．旗垂繁纓．微雲乘軒．清風卷旌．飛輪焱起．良馬電驚．車駕鱗萃．男女霧會．服煥羅縠．翠翳連蓋．榮香丸於素襟．結九齡乎時外．粲爛虺韡．混曄發越．若乎朝春挺葩．夕霞抱月．爾乃臨清流．背綠柯．雲幕高接．丹組四羅．　晉阮瞻上巳會賦曰．臨清川而嘉讌．聊假日以遊娛．蔭朝雲而為蓋．託茂樹以為廬．好脩林之蓊鬱．樂草莽之扶疎．列四筵而設席．祈吉祥於斯塗．酌羽觴而交酬．獻遐壽之無疆．同歡情而悅豫．欣斯樂之愷慷．發中懷而弦歌．託情志於宮商．　梁蕭子範家園三日賦曰．春亦暮止．田家上巳．時將磔於九門．節方郊於七里．扇習習之和風．照遲遲之華晷．飛玄翮之土鷰．奪丹胷之山雉．聊結新而濯故．式東流之前軌．居免上漏．樹非榛栗．既無擇於爽塏．曾不訪於凶吉．右瞻則青溪千仞．北覩則龍盤秀出．與歲月而荒茫．同林藪之蕪密．懽茲嘉月．悅此時良．庭散花蘂．傍插筠篁．灑玄醪於沼沚．浮絳棗於泱泱．觀翠輪之出沒．戲青舸之低昂．　周庾信三月三日華林園馬射賦曰．于時玄鳥司曆．蒼龍馭行．羔獻冰開．桐華萍合．皇帝幸於華林之園．千乘雷動．萬騎雲屯．落花與芝蓋同飛．楊柳與春旗一色．乃命羣臣．陳大射之禮．騶虞九節．狸首七章．於是選朱汗之馬．校黃金之埒．
紅陽飛鵲．紫鷰陸沈．唐成公之驌驦．海西侯之千里．莫不飲羽銜竿．吟猨落鴈．鍾鼓振地．埃塵漲天．綵則錦市俱移．錢則銅山合徙．實天下之至樂．景福之歡欣者也．歲次昭陽．月在大梁．其日上巳．其時少陽．春吏司職．青祗効祥．徵萬騎於平樂．開千門於建章．皇帝翊四校於仙園．迴六龍於天苑．華蓋平飛．風烏細轉．帷宮宿設．帳殿開筵．傍臨細柳．斜界宜年．河漘薙草．渭口澆泉．塴雲五色．的暈重圓．陽管既調．春絃實撫．玉律調鍾．金錞節鼓．於是咀銜拉鐵．逐日追風．並試長秋之埒．俱下蘭池之宮．鳴鞭則汙赭．入埒則塵紅．變三驅而畫鹿．登百尺而懸熊．禮正六耦．詩歌九節．弓如明月對堋．馬似浮雲向埒．鴈失羣而行斷．猨求林而路絕．乃有六郡雄才．五陵高選．新迴馬邑之兵．始罷龍城之戰．尚帶流星．猶乘奔電．始聽鼓而唱籌．即移竿而摽箭．熊耳刻杯．浮雲畫罍．水衡之錢山積．織室之錦霞開．司筵賞至．酒正杯來．既而日下澤宮．筵闌相圃．悵從蹕之留歡．眷迴鑾之餘武．【序】晉王羲之三日蘭亭詩序曰．永和九年．歲在癸丑．暮春之初．會于會稽山陰之蘭亭．脩禊事也．羣賢畢至．少長咸集．此地有崇山峻嶺．茂林脩竹．又有清流激湍．映帶左右．引以為流．流觴曲水．列坐其次．雖無絲竹管絃之盛．一觴一詠．亦足以暢敍幽情．是日也．天朗氣清．惠風和暢．仰觀宇宙之大．俯察品類之盛．所以遊目騁懷．足以極視聽之娛．信足樂也．　晉孫綽三日蘭亭詩序曰．古人以水喻性．有旨哉斯談．非以停之則清．混之則濁耶．情因所習而遷移．物觸所遇而興感．故振轡於朝市．則充屈之心生．閑步於林野．則遼落之志興．仰瞻羲唐．邈已遠矣．近詠臺尚．顧深增懷．為復於曖昧之中．思縈拂之道．屢借山水．以化其鬱結．永一
日之足．當百年之溢．以暮春之始．禊于南澗之濱．高嶺千尋．長湖萬頃．隆屈澄汪之勢．可為壯矣．乃席芳草．鏡清流．覽卉木．觀魚鳥．具物同榮．資生咸暢．於是和以醇醪．齊以達觀．泱然兀矣．焉復覺鵬鷃之二物哉．　宋顏延之三日曲水詩序曰．夫方策既載．皇王之跡已殊．鐘石畢陳．舞詠之情不一．雖淵流遂往．詳略異聞．然其宅天衷．立民極．莫不崇尚其道．神明其位．拓世貽統．固萬葉而為量者也．有宋函夏．帝圖弘遠．高祖以聖武定鼎．規同造物．皇上以叡文承曆．景屬宸居．隆周之卜既永．宗漢之兆在焉．正體毓德於少陽．上宰宣哲於元輔．晷緯昭應．山瀆效靈．五方雜遝．四隩來暨．赬莖素毳并柯共穗之瑞．史不絕書．棧山航海逾沙軼漠之貢．府無虛月．日躔胃維．月軌青陸．皇祗發生之始．后王布和之辰．思對上靈之心．以惠庶萌之願．加以二王于邁．出餞戒吉．有詔掌故．爰命司曆．獻陳洛飲之禮．具上巳之儀．南除輦道．北清禁林．左關巖隥．右梁潮源．略亭臯．跨芝廛．苑大液．懷曾山．松石峻峗．葱翠陰烟．游泳之所攢萃．翔驟之所往還．閱水環階．引池分席．春官聯事．蒼靈奉塗．然後升祕駕．胤緹騎．撫玉鑾．發流吹．以降于行所．禮也．龍文飾轡．青翰侍御．華裔殷至．觀聽騖集．揚袂風山．舉袖陰澤．靚粧藻野．袨服縟川．故以隱賑外區．煥衍都內者矣．上膺萬壽．下禔百福．布筵稟和．闔堂依德．情盤景遽．歡洽日斜．悵釣臺之未臨．慨酆宮之不懸．方且排鳳闕以高遊．開爵園而廣宴．並命在位．展詩發志．則夫誦美有章．陳信無愧者歟．　齊王融三日曲水詩序曰．臣聞出豫為象．鈞天之樂張焉．時乘既位．御氣之駕翔焉．是以得一奉宸．逍遙襄城之域．體元則大．悵望姑射之阿．然窅眇寂寥．其獨適者也．至如夏后兩龍．載
驅璿臺之上．穆王八駿．如舞瑤水之陰．亦有饗云．固不與萬民共也．我大齊之握機創曆．誕命建家．接禮貳宮．考庸太室．昭華之珍既徙．延喜之玉攸歸．革宋受天．保生萬國．度邑靜鹿丘之歎．遷鼎息大坰之慚．駿發開其遠祥．定爾固其洪業．皇帝體膺上聖．運鍾下武．冠五行之秀氣．邁三代之英風．昭章雲漢．暉麗日月．猶且具明廢寢．昃晷忘飱．懼負重於春冰．懷御奔於秋駕．儲后睿哲在躬．妙善居質．內積和順．外發英華．斧藻至德．琢磨令範．若夫族茂麟趾．宗固磐石．跨蹍昌姬．韜軼炎漢．元宰比肩於尚父．中鉉繼踵乎周南．分陝流勿剪之歡．來仕允克施之譽．本枝之盛如此．稽古之政如彼．故免羣生於湯火．納百姓於休和．引鏡皆明目．臨池無洗耳．冥之怨既缺．薖軸之疾已消．讒莠蔑聞．攘爭揜息．稀鳴桴於砥路．鞠茂草於圓扉．侮食來王．左言入侍．一尉候於西東．合車書於南北．偃革辭軒．銷金罷刃．天瑞降．地符升．澤馬來．器車出．江海呈象．龜龍載文．功既成矣．世既貞矣．信可以優遊暇豫．作樂崇德者歟．于時青鳥司開．條風發歲．粵斯上巳．惟暮之春．禊飲之日在茲．風舞之情咸蕩．載懷平圃．乃睠芳林．芳林園者．福地奧區之湊．丹陵若水之舊．殷殷均乎姚澤．膴膴尚於周原．飛觀神行．虛簷雲搆．離房乍設．層樓間起．負朝陽而抗殿．跨靈沼而浮榮．鏡文虹於綺疏．浸蘭泉於玉砌．幽幽叢薄．秩秩斯干．新萍泛沚．華桐發岫．雜夭采於柔荑．亂嚶聲於錦羽．禁軒承幸．清宮俟宴．緹帷宿置．帟幕宵懸．既而滅宿登○文選四十六作澄．霞．登光辨色．徐鑾警節．鳴鐘暢音．七萃連鑣．九斿齊軌．爾乃迴輿駐早．○文選作罕．岳鎮川渟．睟容有穆．賓儀式序．授几肆筵．因流波而成次．蕙肴芳醴．任激水而推移．葆佾陳階．金匏在席．戚
奏翹舞．籥動邠詩．召鳴鳥于山．追伶倫於嶰谷．清歌有闋．羽觴無筭．上陳景福之賜．下獻南山之壽．信凱宴於在藻．知和樂於食苹．　梁簡文帝三日曲水詩序曰．竊以周城洛邑．自流水以禊除．晉集華林．同文軌而高宴．莫不禮具義舉．沓矩重規．昭動神明．雍熙鍾石者也．皇太子生知上德．英明在躬．智湛靈珠．辯均河注．騰茂實於三善．振嘉聲於八區．是節也．上巳屬辰．餘萌達壤．倉庚應律．女夷司候．爾乃分階樹羽．疏泉泛爵．蘭觴沿泝．蕙肴來往．賓儀式序．盛德有容．吹發孫枝．聲流嶰谷．舞豔七盤．歌新六變．遊雲駐綵．仙鶴來儀．都人野老．雲集霧會．結軫方衢．飛軒照日．
子／類書／藝文類聚／卷第十二／帝王部二／漢武帝(P.230)
漢武帝
漢書曰．孝武皇帝諱徹．景帝中子也．元封元年．行自雲陽．北歷上郡西河五原．出長城．登單于臺．臨北河．勒兵十八萬騎．旌旗千餘里．威震匈奴．還．登封泰山．又自潯陽浮江．親射蛟江中．獲之．舳艫千里．又
登之罦．東來(漢書武紀注作萊．)有之罦山祠．浮大海．山稱萬歲．　又曰．漢承百王之弊．高祖撥亂反正．文景務在養民．至于稽古禮文之事．猶多闕焉．孝武初立．卓然罷黜百家．表章六經．遂疇咨海內．舉其俊民．與之立功．興太學．修郊祀．改正朔．定曆數．協音律．作詩樂．建封禪．祀百神．號令文章．煥焉可述．後嗣得遵洪業．而有三代之風．如武帝之雄材大略．不改文景之恭儉．以濟斯民．雖詩書所稱．何有加焉．　荀悅漢紀曰．武皇帝恢萬世業．內脩文學．外曜武威．延天下之士．濟濟盈朝．興事創制．無所不施．先王之風．粲然存矣．然猶好其文．未盡其實．發其始．不克其終．奢侈無限．窮兵極武．百姓空竭．萬民罷弊．當此之時．天下騷然．海內无聊．而孝文之業衰矣．　劉歆七略曰．孝武皇帝．勑丞相公孫弘．廣開獻書之路．百年之間．書積如丘山．故外則有太常太史博士之藏．內則有延閣廣內祕室之府．　桓子新論曰．漢武帝材質高妙．有崇先廣統之規．故即位而開發大志．考合古今．模獲前聖故事．建正朔．定制度．招選俊傑．奮揚威怒．武義四加．所征者服．興起六藝．廣進儒術．自開闢以來．唯漢家最為盛焉．故顯為世宗．可謂卓爾絕世之主矣．然上多過差．既欲斥境廣土．又乃貪利爭物之無益者．聞西夷大宛國有名馬．即大發軍兵．攻取歷年．士衆多死．但得數十疋耳．又歌兒衞子夫．因幸愛重．乃陰求陳皇后過惡而廢退之．即立子夫．更其男為太子．後聽邪臣之譖．衞后以憂死．太子出走滅亡．不知其處．信其巫蠱．多徵會邪僻．求不急之方．大起宮室．內竭府軍．○太平御覽八十八作庫．外罷天下．百姓之死亡．不可勝數．此可謂通而蔽者也．　典論曰．孝武承四世之遺業．遇中國之殷阜．府庫餘金錢．倉廩畜腐粟．因此有意乎
滅匈奴．而得清邊境矣．故即位之初．從王恢之畫．設馬邑之謀．自元光以迄征和．四五十載之間．征匈奴四十餘舉．盛餘○二字御覽八十八引無．此有譌脫．踰廣漢．絕梓嶺．封狼居．禪姑幕．梁北河．觀兵潮○御覽八十八作瀚．海．刈單于之旗．剿閼氏之首．探符離之窟．掃五王之庭．納休屠昆耶之附．獲祭天金人之寶．斬名王以千數．馘酋虜以萬計．既窮追其散亡．又摧破其積聚．虜不暇於救死扶傷．疲困於孕重墮殞．元封初．躬執武節．告以天子自將．懼以兩越之誅．彼時號為威震匈奴矣．【述】後漢班固武帝述曰．世宗曄曄．思弘祖業．疇咨熙載．髦俊並作．厥作伊何．百蠻是攘．恢我疆宇．薄于四荒．武功既抗．亦迪斯文．憲章六學．統一聖真．封禪郊祀．祭旅百神．協律改王．饗茲永年．【贊】魏陳王曹植漢武帝贊曰．世宗光光．文武是攘．威震百蠻．恢拓土疆．簡定律曆．辨脩舊章．封天禪土．功越百王．　周庾信漢武帝聚書贊曰．獻書路廣．藏書府開．秦儒出谷．漢簡吹灰．芝泥印上．玉匣封來．坐觀風俗．不出蘭臺．
子／類書／藝文類聚／卷第四十七／職官部三／司空(P.839)
司空
春秋元命包曰．危東六星．兩兩而比．曰司空．主水．　尚書曰．僉曰．伯禹作司空．帝曰．俞．咨禹．汝平水土．惟時懋哉．　又曰．司空掌邦土．居四民．時地利．　禮記曰．司空執度．度地以居民．量地遠近．興事任力．　尚書刑德放曰．禹長於地理．水泉九州．得括象圖．故堯以為司空．　家語曰．孔子初仕為中都宰．二年．定公以為司空．乃別五土之性．而物其所生之宜．咸得厥所．　漢書曰．御史大夫．秦官．副丞相．成帝綏和九年．更名大司空．祿比丞相．　東觀漢記曰．杜林代張純為大司空．務於無為．弟五倫為司空．奉公不撓．言事無所依違．　續漢書曰．張奮為司空．時歲災旱．祈雨不應．乃上表．即時引見．復口陳時政之宜．帝召太尉司徒．幸洛陽獄．錄囚徒．大雨三日．　又曰．王梁．字君嚴．赤伏符曰．王梁作玄武．玄武水神．大司空水土之官也．於是拜梁為大司空．　袁宏漢紀曰．弟五倫為司空．有人與倫千里馬者．倫雖不取．每三公有所選舉．倫心不忘也．然亦終不用．　華嶠後漢書曰．伏恭為太僕．帝臨辟雍．於行禮中．拜恭為司空．儒者以為榮．　魏志曰．徐邈拜司空．歎曰．三公論道之官．無其人則闕．豈可以老病忝之哉．固辭不受．　典略曰．禹為司空．披九山．通九澤．決九川．定九州．使各以其職來貢．　華陽國志曰．趙瑤．字元珪．自扶風太守來之郡．司空張溫謂曰．弟五倫○太平御覽二百零八作伯．此訛．魚從蜀郡為司空．今掃吾第．以待足下．　荀氏家傳曰．荀爽．字德明．董卓徵公．公到府三日．策拜司空．起巖穴九十五日．
而為台司．世人號曰白衣登三公．　晉中興書曰．陸玩．字士瑤．王導郄鑒庾亮相繼殂．朝野憂懼．咸以為三良既沒．國基墜矣．於是遷玩侍中司空．給羽林四十人．玩比陳讓．不聽．既拜．歎息謂賓客曰．以我為三公．是天下無人也．談者以為知言．　齊職儀曰．司空．品秩冠服同太宰．舜以禹為司空．成王以毛公為司空．宋以武公之諱．改司空為司城．楚改司空為莫敖．秦置御史大夫．省司空．【贊】魏楊脩司空荀爽述贊曰．生應正性．體含中和．篤誠宣於初言．明允朗於始察．是以在童齓而顯奇．漸一紀則布名．頃幼○疑當作項他．之可師．甘羅之少者．何以踰公之性量乎．砥心六經．探索道奧．瞻乾坤而知陰陽之極．載而集之．獨說十萬餘言．士林景附．羣英式慕．由毛羽之宗鵬鸞．衆山之仰五岳也．昔楚思叔敖而作歌．鄭謳子產而興歎．瞻望弗及．作詞告思．詞曰．爰在大漢．挺荀作貞．其德允明．誕發幼齡．行蠲體絜．如玉之瑩．確乎其志．乃勵乃清．遂陟司空．天子是毗．惟君之德．朋僚所咨．清水平土．茂哉是力．將混六合．繩以正直．散以禮樂．夙以道德．　晉孫綽賀司空脩○初學記十一作循．像贊曰．公應天縱之德．系命世之期．質與荊玉參貞．鑒與南金等照．若其好學之性．不勸而成．弱不珍玩．雅好博古．慨洙泗之邈遠．悼禮樂之不舉．於是覃思深講．銳精幽贊．雖齊孝之歸孟軻．漢王之宗仲舒．無以加焉．贊曰．思文公侯．誕保休祥．素質玉絜．華藻金章．總角韞德．被褐韜光．自昔喪亂．征鼓日震．禮樂藏器．詩書蒙塵．哲人遐慨．垂幙澄神．仰觀洙泗．揚波絕津．方曜金鉉．協贊衡機．旻天不弔．曾不憖遺．搢紳頹範．皇德莫毗．公之云徂．華裔同悲．【箴】漢楊雄司空箴曰．昔彼坤靈．併天作合．分制五服．盡為萬國．乃立地官．空惟是
職．烈烈儁乂．翼翼王臣．臣當其官．官當其人．九一之政．七賦以均．【銘】後漢蔡邕東海銘曰．橋玄為司空公．越在先民．毗佐天子．罔不著其股肱．畢其思心．式率天行．式昭德音．【表】宋謝莊東海王讓司空表曰．臣側觀前載．與窺洪典．三事之授．惟帝其難．臣乘少籍長久．分踰涯量．出滿入泰．每究榮光．不悟乾燭方遠．義路同遺．下參弘化．上尸燮理．自非德仞具瞻．聲湛民詠．未有妄臻此澤．空集茲靈．齊孔稚珪為王敬則讓司空表曰．故李通豪贍．以親寵登司．王基才勇．與聲華入選．先帝擢臣以榮華．陛下伸臣以富貴．遂得北帶五州．東跨六郡．內亞三鼎．外齊四岳．蟬佩之映．則左右交暉．龜組之華．則縱橫吐耀．輕輪徐動．則劍騎如雲．飛蓋暫停．則歌鍾成列．摐金龍吹鬱其前．鳴笳鳳管疊其後．鄧禹若不遭漢光．則南陽之掾吏．微臣若不逢明聖．則孤城之式客．豈可加以正台之席．登以論道之寄．啟黃扉而燮五緯．躡青帷而調四序．　梁劉孝儀為臨川王解司空表曰．臣以庸薄．謬竊隆重．職班三事．任緫六條．衣袞坐槐．既闕論道．馳傳憩棠．尤慚為政．而俯司土地．仰燮陰陽．棟橈之譏已彰．愆伏之咎爰著．今水沴乃作．旱魃為災．山無薈蔚．雲成煙火．陛下曲私．未垂策免．臣職是當．逃責．○太平御覽二百零八作於何逃責．乞降茲台步．協此天人．　梁江淹為齊高帝讓司空表曰．臣聞日發星迴．昊天無以爽其節．山盈川沖．厚地不能虧其度．陛下停若鏡之明．流如雲之曖．方求士於版巖．宜思賢於蜀肆．　又北齊邢子才為司空景讓表曰．屬平分廣施．造物多品．長短入用．小大見收．連采台階．堪均鼎足．昨見謫見垂象．災起潛伏．此之為累．非直微躬．【碑】後漢蔡邕司空袁逢碑曰．凡所臨君．明而先覺．故能教不
肅而化成．政不嚴而事治．其惠和也晏晏然．其博大也洋洋焉．信可謂兼三才而該剛柔．無射於人斯矣．銘曰．天鑒有漢．賜茲世輔．顯允厥德．昭胤休序．峨峨雍宮．禮樂備舉．穆穆天子．孝敬允敍．降拜屏著．奉饋西序．威儀聿脩．化溢區宇．乃尹京邑．緫齊禁旅．　又為司空房楨碑銘曰．公言非法度．不出於口．行非至公．不萌於心．治身則伯夷之潔也．儉嗇則季文之約也．盡忠則史魚之直也．剛平則山甫之勵也．緫茲四德．式是百辟．夙夜匪懈．以事一人．枉絲髮．樹私恩．不為也．討無禮．當彊禦．弗避也．是以功隆名顯．在世孤特．不獲愷悌寬厚之譽．享年垂老．至于積世．門無立車．堂無宴客．衣不變裁．食不兼味．雖易之貞厲．詩之羔羊．無以加也．明明在公．寔惟房后．誕應正德．式作漢輔．邪慝是仇．直亮是與．剛則不吐．柔則不茹．媚茲天子．以靖○原訛請．據馮校本改．土宇．　晉潘岳司空鄭袞碑曰．陳謨台階．翼和鼎實．顯績成于臺省．清風暢于所莅．故能老安少懷．遠至邇親．凡厥搢紳之士．所以挹酌洪流．含咀英芳者．猶旱苗之仰膏雨．湛露之晞朝陽也．銘曰．於鑠元侯．則天垂象．弘操岳峻．宇量深廣．允恭克讓．宣哲清朗．有始有卒．可大可久．言由忠信．行履孝友．光光金貂．再冠其首．赫赫皇符．仍拆其部．義格皇穹．德冠羣后．清風顯烈．沒而不朽．　晉孫綽庾司空冰碑曰．君喻嵩巖之玄精．挹清瀨之潔流．貞質謀於白珪．明操勵於南金．雖名器未極．而任盡臣道．正身提衡．鈐括百揆．知無不為．謀必鮮過．端委待旦．則有心宣孟．以約訓儉．則擬議季文．君平恆無私．己謙寡欲．當世之所難．於君易之矣．於是慨然遠覽．量己而退．高挹帷幙．投迹藩屏．夫良玉以經焚不渝．故其貞可貴．竹柏以蒙霜保榮．故見殊列樹．治而不亂者有
矣．未有亂而彌治者也．考終以證始．即事以徵心．少長能一其度．貴賤不二其道．文康之雅量．於是乎弘著矣．銘曰．洋洋俊潁．巖巖神嵩．流滌淳氣．頗扇祥風．篤生公侯．情靈德充．臨川擬潔．仰華思崇．履險思夷．處滿思沖．方恢遠猷．皇極是贊．繁霜夏被．脩梧摧幹．人之云徂．朝野咸歎．儀形永戢．光風長煥．梁劉孝綽司空安成康王碑銘曰．昔者重華文命．並胄高陽之苗．豐邑舂陵．俱纂帝堯之緒．而虞夏革運．姚姒之姓已分．高光再興．大漢之名無改．如我皇家．梁齊代建．異文叔之紹開．起自王族．非伯禹之更姓．公則本枝別幹．誕自河岳．五百之期．實膺命世．卜商有問．是謂色難．承志望顏．在公斯易．至如文琰之對食餘．幼權之言爵里．衞子之朗月映山．杜生之凝脂點漆．惟公具美．歷駕前修．峨峨焉非岳陵之所至．浩浩焉緫江漢而為長．故能擊水三千．摶風九萬．排天關而俯眡．掩浮雲而上征．皇帝甄名挺聖．河洛有徵．握衡含樞．奄一時夏．利建藩屏．固葉深根．郕霍酆郇．方周啟祚．封公為安成王．食邑二千戶．允同衞叔．賜寶器於商郊．殊異應侯．戲桐珪於汾水．乃公為平西將軍荊州刺史．楚之對齊．屈完引城池之固．荊之比宋．墨翟陳輦路之殊．品金作貢．不異淮海．珠璣犀象．又無求於晉國．況以雲夢九百之宏侈．章華三休之巨麗．公禦煩以寡．居高而降．執沖虛之道．無矜滿之情．其為政也．莊敬足以範物．慈惠足以庇民．剛毅足以威暴．清貞足以勵俗．天鑒十七年薨．春秋四十有五．凡我庶民．竊親高義．況復祗承帝命．來仕王家．兔園晚春．叨從者之賜．高唐暮天．而奉作賦之私．常懼慶雲之惠不酬．而搖落奄至．豈謂經塵之効莫展．而峻極先頹．思所以立言貞石．貽厥長世．銘曰．昔在文韶．五賢二聖．漢藩魏
屏．微風不競．於赫我梁．德符姬姓．康王康叔．異時同盛．爰自妙年．令問不已．一孝一悌．寔光行始．義府文場．詞人髦士．波瀾莫際．牆仞難窺．用茲先覺．導此後知．德大心小．居高志卑．再握不倦．三吐忘疲．飛龍在天．肇基宛瀆．地猶小胏．民同世復．皇情睠正．屬難推轂．允矣宗英．移藩改牧．誰謂路永．江漢已浮．彼蒼不惠．遽反成周．川迴泝舳．塗引歸旒．【墓誌】宋謝莊司空何尚之墓誌曰．遠源長瀾．自晉徂韓．潛川韜玉．霍岫騰鸞．處華民瞻．出光帝難．寂寞壽仁．茫昧報施．調於飪歸．經難褰寄．晻暎留芳．烟熅作義．　陳徐陵司空章昭達墓誌銘曰．周原膴膴．佳氣葱葱．王業攸興．帝圖斯盛．在昔光武佐命．鄰縣者鄧侯．高祖元臣．同郡者蕭相．公台輔之量．便著綺紈．瑚璉之姿．無待雕琢．起家為東宮直前．所奉之君．則梁簡文皇帝．既而黑山巨盜．憑陵上國．白水彊胡．虔劉中夏．公傾其產業．慕是驍雄．思報皇儲．累殲鯨寇．屬幽○本集作豳．風有象．代邸方降．搜荊楚之英才．資班輸之妙略．百樓忽起．登雲霄而俯臨．萬弩俱張．隨雷霆而並震．揚兵於九天之上．決勝於千里之中．殪彼羣兇．皆無旋踵．陳寶應至懷反叛．客引周迪．資其食力．更事窺窬．公奉詔崇朝．飲冰將力．前茅後勁．步驟奔馳．仍向甌閩．殄其巢窟．若夫鳴虵之洞．深谷隱於蒼天．飛猨之嶺．喬樹參於雲日．宜越艇而登嶠．蒙燕犀而涉江．威武紛紜．震山風海．於是咸俘偽帥．悉據高墉．爰洎滄溟．莫不懲乂．既而齊人無信．將謀郢藩．鬬艦戈舡．窺江淹漢．公纔聞羽檄．遽稟師期．馳襲荊鄖．應時燒蕩．方欲宣威隴汧．大討梁華．屬上將之韜光．逢中台之掩曜．大建三年．薨於軍幕．爾乃青烏相墓．白鶺標墳．林有逃車．樹同華蓋．前旍熊軾．後乘龍轜．介士發三河之民．哀鐃
同駟馬之曲．長安傳坐．恩禮盛於西京．襄陽墮淚．悲慟喧於南峴．【誄】後漢張衡司空陳公誄曰．敬仲初育．發繇卜筮．鳳飛觀國．流光末裔．天祚明德．德茂于公．入孝出友．爰肅爰邕．兼學多識．窮理知機．德音孔昭．飜爾灰飛．賦政二城．還集皇闈．公寔省之．亹亹庶績．公寔靜之．藹藹百僚．公寔愍之．乃陟司空．纂禹之跡．導楊徽庸．致訓京畿．協和萬邦．萬邦既協．殊服來同．眇論前績．莫與比蹤．【行狀】梁任昉齊司空曲江公行狀曰．公稟靈景宿．擅氣中和．一匱初登．東岳之功可監．埏埴在器．瑚璉之姿先表．豈惟荊南有聖童之目．襄城著孔甫之稱而已哉．故以羽儀宗家．冠蓋後進．路叔之一日千里．北海之稱美共治．方斯蔑如也．志學之年．偏治經記．登隆千載．網羅百氏．藻斯贍逸．蔚為詞宗．延賈誼而升堂．攜相如而入室．加以翰牘精辯．發言有章．持論從容．辭無矜尚．自河洛丘墟．歷載二百．俾我逢掖．遂淪左衽．晉宋所以遺恨．祖宗是用顧懷．公自荷方任．志在剋復．將欲使功遂之日．身退有所．爰乃卜宇金陵．縈帶林壑．用辭聊城之賞．以為疏韓之館．人謝運往．遂輟遠圖．　梁沈約齊司空柳世隆行狀曰．公稟靈華岳．幼挺珪璋．清襟素履．發乎齠丱．及長風質洞遠．儀止祥華．動容合矩．吐言被律．時沈攸之狼據陝西．氣陵物上．而太祖登庸作宰．天歷在躬．攸之播封豕之情．緫令荊之力．兕甲十萬．鐵馬千羣．水陸長騖．志窺皇邑．公抗威川涘．勇略紛紜．顯晦有方．出沒無緒．攸之乃反旆亘圍．親受矢石．增櫓乘埤．嚴衝駕雉．雲輣俯闞．地穴斜通．半藏晚餐．負戶晨汲．公乃綏衆以武．應敵以奇．靈鋒電曜．威策雲舉．事切三版之危．氣損九天之就．殘寇外老．逆黨內離．焚舟委甲．掬指宵遯．公風標秀徹．器範弘潤．茂乎辭
彩．雅善鼓琴．摛純蔡之高芬．纂鍾稽之妙曲．雖嬰拂世務．而素業無改．臨姑蘇而想八桂．登衡山而望九嶷．七紆邦組．三臨蕩甸．五職瑞扇．一司百揆．固可以齊衡八凱．方駕五臣．
子／類書／藝文類聚／卷第五十／職官部六／令長(P.907)
令長
左傳曰．子皮使尹何○原訛問．據馮校本改．為邑．子產曰．少．未知可否．子皮曰．使夫往而學焉．夫亦愈知治矣．子產曰．不可．人之愛人．求利之也．今吾子愛人則以政．猶未能操刀而使割也．其傷實多．子之愛人．傷之而已．　晏子春秋曰．景公使晏子為阿宰．三年而毀聞於國．公不悅．召而免之．嬰謝曰．嬰知過矣．請復阿．三年而譽必聞於國．公召而賞之．辭而不受．公問其故．對曰．昔者嬰之所治當賞．而今所以治當誅．是故不敢受．　說苑曰．宓子賤治單父．彈琴．身不下堂．單父治．巫馬期亦治單父．以星出．以星入．日夜不處．以身親之．而單父亦治．巫馬期問其故．宓子曰．我之謂任人．子之謂任力．任力者勞．任人者佚．　又曰．晉平公問趙武曰．中牟三國之股肱．邯鄲之肩髀也．寡人欲其良令也．其令空．誰使而可．趙
武曰．邢子可．公曰．邢子非子之讎邪．對曰．私讎不入公門．又問曰．中府之令空．誰使而可．趙武曰．臣子可．故外舉不避讎．內舉不避子．　新序曰．昔子奇年十八．齊君使之治阿．既行矣．悔之．使使追之．未到阿．及之還之．已到．勿還也．使者及之而不還．君問其故．對曰．臣見所以共載者白首也．夫以老者之智．以少者決之．必能治阿矣．是以不還．　史記曰．西門豹為鄴令．會長老．問民所疾苦．禁巫祝為河伯取民之女為婦．鑿渠十二．灌溉民田．到今皆得水利．　漢書曰．焦延．字子貢．為小黃令．以伺候先知．姦邪盜賊不得發．愛養利民．當遷．三老官屬上書．願留延．有詔許之．　又曰．蕭育為茂陵令．會課．育第六．而陳令郭舜殿．見責問．育為之請．扶風怒曰．君課第六．裁自脫．何暇為之左右．及罷．傳召茂陵令詣後曹．當以職事對．育徑出．曹書佐隨牽育．育按佩刀曰．蕭育杜陵男子．何能詣曹也．遂趨出．欲去官．明旦．詔召入．拜為司隸校尉．育過扶風府門．官屬掾吏數百人．拜謁車下．　又曰．召信臣以明經甲科為郎．出補穀陽令．舉高第．選上蔡長．其治視民如赤子．所居見稱述．　司馬彪續漢書曰．牟融舉茂才．為豐令．視事三年．政化流行．縣無獄訟．吏畏而愛之．治有異迹．為州郡最．　又曰．卓茂遷密令．其治民．舉善而教．不能則勸．口不出惡言．勞心憂念．吏民知其有緩急．以恩信待吏．吏畏而愛之．不忍欺也．元始中．天下蝗．河南二十縣蝗．獨不入密界．督郵書言．太守大怒．自出案行密界中．實然．乃驚．　又曰．魯恭為中牟令．導民以孝．推誠而治．建初中．郡國螟傷稼．犬牙緣界．不入中牟．河南尹袁安．疑其不實．遣仁恕掾肥親往察驗之．恭隨行阡陌．俱坐桑下．有雉止其傍．有童兒．親曰．何不擊之．兒曰．雉方將鶵．親矍然而
起．與恭訣曰．所以來者．欲察治之善惡爾．今蟲不犯境．此一異也．化及鳥獸．此二異也．豎子有仁心．此三異也．久留徒擾賢者．可○太平御覽二百六十七作耳．當屬上為句．還府．以狀白安．美其治．以勵屬縣．　又曰．孔奮守姑臧長．治有異道．時天下擾亂．河西獨安．而姑臧市日四合．為河西富縣．每前長居官數月．輒致貲產．奮在姑臧積四歲．財產不增．奮素孝．自來為長時．供養至謹．在姑臧．唯母極膳．妻子飲食但葱韭．　又曰．蔡肜除偃師長．視事五年．縣無盜賊．州課第一．遷襄賁令．時盜賊抄掠．肜到官．誅姦猾．縣界清靜．詔書增秩一等．賜縑百疋．冊書勉勵．　又曰．劉寵除東平陵令．是時民俗奢泰．寵到官躬儉．訓民以禮．上下有序．都鄙有章．視事數年．以母病棄官歸．百姓士女．攀車距輪．充塞道路．車不得前．乃輕服潛遁．　又曰．劉騊○太平御覽二百六十七作劉駼騊．按當作劉騊駼．為溳○御覽作湞．陽長．政化大行．道不拾遺．以病去官．童謠歌曰．悒然不樂．思我劉君．何時復來．安此下民．　又曰．虞詡為朝歌長．故舊皆弔．詡曰．難者不避．易者不從．不遇盤根錯節．何以別其利器乎．　又曰．公孫述補清水長．太守以其能．使兼治五縣．政事循理．姦盜不發．郡中謂有神明．　又曰．虞延除細陽令．每至歲時伏臘．休遣徒繫．各使還家．並感其恩．應期歸．有一囚．於家被病．自載詣獄．既至城門而死．　又曰．董宣為洛陽令．寧平公主乳母奴．白日殺人．因匿主家．吏不能得．及主出行．以奴驂乘．宣於太○太平御覽二百六十六作大．夏門亭候之．乃駐車叩馬．以刀畫數主失者三．叱奴下車．格殺之．主即馳車入宮．上大怒．召宣．令欲死乎．宣叩頭曰．臣奉法之吏．不敢縱法．不欲死也．上曰．捶之．宣曰．願一言．死無恨．上曰．何言．宣曰．陛下聖德中興．而縱奴殺
良民．以奴殺臣．臣死之後．陛下何以治天下．捶殺臣．不如臣自殺．即以頭撐楹．流血被面．上令小黃門持之．曰．癡令．叩頭謝主．宣不從．上頓癡令頭．宣兩手據地．不肯低頭．上勑強項令出．詣太官賜食．事具公主部．　又曰．鄭弘為縣令．政化大行．民王逢．得路遺寶物．縣於衢道．求主還之．　又曰．胡紹為河內懷令．三日一視事．十日一詣倉○太平御覽二百六十七倉下有受字．俸米．於閤外炊作乾飯食之．不設釜竈．得一彊盜．問其黨與．得數百人．皆誅之．○原作姦．據馮校本改．政教清平．為三河表．　又曰．劉昆除江陵令．時縣連火災．昆輒向火叩頭．多能降雨止風．具火部．　益部耆舊傳曰．閻憲為綿竹令．有男子杜成．夜行．於路得遺裝．開視有錦二十疋．明早送詣吏曰．縣有明府君．犯此則慙．　風俗通云．俗說．孝明帝時．尚書郎河東王喬．遷為鄴令．喬有神．每月朔．常詣臺朝．明帝怪其來數而無車騎．密令太子○風俗通子字無．史候望．言臨至時．常有雙鳧從東南來．因伏伺．見鳧舉羅．但得一隻舃．使尚方識視．四年中所賜尚書郎屬履也．事具神仙部．　魯國先賢傳曰．孔翊為洛陽令．置水庭前．得囑託書．皆投水中．一無所發．【詩】晉潘岳懷縣詩曰．小國寡人民．終日寂無事．白水過庭激．綠槐夾門植．信美非吾土．秪攪懷歸志．眷然顧鞏洛．山川邈離異．願言還舊鄉．畏此簡書忌．　晉河陽令潘安仁詩曰．密生化單父．子奇莅東阿．桐鄉建遺勳．武城播弦歌．逸驥騰夷路．潛龍躍海波．弱冠步鼎鉉．既立宰三河．徒美天姿茂．豈謂人爵多．　陳陰鏗罷故章縣詩曰．秩滿三秋暮．舟虛一水濱．漫漫遵歸道．悽悽對別津．晨風下散葉．岐路起飛塵．長岑舊知遠．萊蕪本自貧．被裏恆客吏．正朝不繫民．唯當有一犢．留持贈後人．【頌】後漢
蔡邕陳留太守行小黃縣頌曰．大顥為政．建時春陽．我君勸止．戾茲小黃．濟濟羣吏．攝齊升堂．乃訓乃厲．示之憲方．原罪以心．察獄以情．欽于刑濫．惟務求輕．有辜小罪．放死從生．玄化洽矣．黔首用寧．惟以作頌．式昭德聲．　又考城縣頌曰．曖曖玄路．北至考城．勸茲穡民．東作是營．農桑之業．為國之經．我君勤心．德音邈成．率爾苗民．慎不敬聽．女執伊筐．男執其耕．申戒羣僚．務在寬平．罪人赦宥．囹圄用清．晉江偉襄邑令傅渾頌曰．君稟二儀之醇粹．履元亨之貞和．比德金玉．而堅白不磨．自處戶庭．而名稱家邦．不出門庭．而聲播諸華矣．弱冠而應式敍．起家而君斯民．其為政也．同勵秋霜．等惠春仁．刑不濫疎．賞不僭親．儀天地之簡易．則大道之清純．是以其道易行．其教易遵也．凡我士民．襁老攜幼．惴惴而懷君之恩．顒顒而戀君之德．相與援衡軒而雨涕．若赤子於父母也．明明君侯．臨下有赫．克隆有光．惠我咫尺．于以具瞻．有觀其宅．乃冰其清．乃玉其白．風抗其高．雲垂其澤．宛荊未清．淮夷孔熾．春日萋萋．我車既備．光光我君．爰登其司．微微襄魯．有坰○原作．據馮校本改．斯記．君有遺愛．民有餘思．敢揚斯頌．垂之來志．【贊】晉孫綽孔松楊象贊曰．君德器純固．基宇高邃．荊玉不及喻其溫．南金未能方其勵．夫其溫恭篤誠．善誘勤勸．外身崇物．非躬厚人．指撝必謙．動靜克讓．允有古賢之風流．乃祖之遺人矣．肇階方尺．臨政弊邑．絜齊冬冰．澤侔春露．於穆我后．含和體純．行範乃祖．德冠搢紳．降迹垂化．澤侔三春．超然遐舉．遺愛在民．　晉孫楚梁令孫侯頌曰．於穆君侯．英才宣朗．神鑒將來．思通既往．受佐陝西．臨我邦壤．聲之所振．下應如響．明斷決疑．易於指掌．野有寇盜．惟侯屏之．我有田疇．惟侯闢之．古人慎
獄．惟侯平之．凡此三惠．如何勿思．【啟】梁任孝恭辭縣啟曰．但以執笏丹墀．累飛庭葉．垂纓禁裏．屢改欄花．顧慕階墀．不願違奉．不使戀主之心．施於犬馬．傾日之志．偏在葵藿．　梁劉孝儀除建康令謝啟曰．所恐長安少年．易為操彈．渭城游徼．矜其獨勇．清路道奴．固知難摺．輕綏飛駕．且見為榮．
子／類書／藝文類聚／卷第五十六／雜文部二／詩(P.1002)
藝文類聚卷第五十六
雜文部二　詩　賦
詩
毛詩序曰．詩者．志之所之也．在心為志．發言為詩．　春秋說題辭曰．在事為詩．未發為謀．　漢書曰．誦其言謂之詩．　文章流別論曰．書云．詩言志．歌永言．言其志謂之詩．古有採詩之官．王者以知得失．史記曰．古詩三千餘篇．孔子刪取三百五篇．皆弦歌．以合韶武之音．　左傳曰．昔周穆王欲肆其心．周行天下．將必有車轍馬迹．祭公謀父．作祈招以止王心．其詩曰．祈招之愔愔．式招德音．思我王度．式如玉．式如金．　論語曰．小子何莫學夫詩．詩可以興．可以觀．可以羣．可以怨．邇之事父．遠之事君．多識於鳥獸草木之名．　詩緯含神霧曰．詩者．天地之心．君德之祖．百福之宗．萬物之戶也．　穆天子傳曰．至于黃竹．天子乃休．日中大寒．北風雨雪．天子作詩我徂黃竹三章．以哀民．　漢武帝集曰．奉車子集○太平御覽五百九十二作侯．暴病．一日死．上甚悼之．乃自為歌詩．　列子曰．堯微服遊於康衢．聞兒童謠曰．立我蒸民．莫匪爾極．不識不知．順帝之則．堯問曰．孰教爾為此言．童兒曰．我聞之大夫．問大夫．大夫曰．古詩．　漢書曰．匡衡．字稚珪．好學．家貧．傭作以供資用．尤精詩．力過絕人．諸儒為之語曰．無說詩．匡鼎
來．應劭曰．鼎．方也．張晏曰．匡衡少時字鼎．匡說詩．解人頤．　又曰．益州刺史王襄．欲宣風化衆庶．聞王褒有俊才．使褒作中和樂職宣布詩．選好事者習而歌之．時汜鄉侯何武為童子．選在歌中．久之．武等學長安．歌大學下．轉而上聞．宣帝召武等觀之．皆賜帛．謂曰．此盛德之事．吾何足以當之．　又曰．古者諸侯卿大夫．交接鄰國．以微言相感．當揖讓之時．必稱詩以喻其志．蓋以別賢不肖而觀盛衰．故孔子曰．不學詩無以言也．　趙書曰．徐光．字季武．頓丘人．年十四五．為將軍王陽秣馬．光但書馬柳○太平御覽五百八十六作枊．此訛．屋柱為詩．不親馬事．　世說曰．夏侯湛作周詩成．以示潘岳．曰．此文非徒溫雅．乃別見孝悌之性．潘因此遂作家風詩．　又曰．郭景純詩云．林無靜樹．川無停流．阮遙集云．泓崢簫瑟．實不可言．每讀此．輒覺神超形越．　漢孝武皇帝元封三年作柏梁臺．詔羣臣二千石．有能為七言者．乃得上坐．皇帝曰．日月星辰和四時．梁王曰．驂駕駟馬從梁來．大司馬曰．郡國士馬羽林才．丞相曰．緫領天下誠難治．大將軍曰．和撫四夷不易哉．御史大夫曰．刀筆之吏臣執之．太常曰．撞鐘擊鼓聲中詩．宗正曰．宗室廣大日益滋．衞尉曰．周衞交戟禁不時．光祿勳曰．緫領從官柏梁臺．廷尉曰．平理請讞決嫌疑．太僕曰．循飾輿馬待駕來．大鴻臚曰．郡國吏功差次之．少府曰．乘輿御物主治之．大司農曰．陳粟萬碩楊以箕．執金吾曰．徼道宮下隨討治．左馮翊曰．三輔盜賊天下尤．右扶風曰．盜阻南山為民災．京兆尹曰．外家公主不可治．詹事曰．椒房率更領其財．典屬國曰．蠻夷朝賀常會期．大匠曰．柱枅薄櫨相枝持．太官令曰．枇杷橘栗桃李梅．上林令曰．走狗逐兔張罝罘．郭舍人曰．齧妃女脣甘如飴．東方朔曰．迫窘詰屈
幾窮哉．　宋孝武帝華林都亭曲水聯句效柏梁體．九宮盛事予旒纊．宋孝武帝．三輔務根誠難亮．楊州刺史江夏王臣義恭．策拙枌鄉慚恩望．南徐州刺史竟陵王臣誕．折衡莫效興民謗．領軍將軍臣元景．侍禁衞儲恩踰量．太子右率臣暢．臣謬叨寵九流曠．吏部尚書臣莊．喉脣廢職方思讓．侍中臣偃．明筆直繩天威諒．御史中丞臣顏師伯．　梁武帝清暑殿聯句柏梁體．居中負扆寄纓紱．梁武帝．言慚輻湊政無術．新安太守任昉．至德無恨愧違弼．侍中徐勉．燮贊京河豈微物．丹陽丞劉汎．竊侍兩宮慚樞密．黃門侍郎柳憕．清通簡要臣豈汨．吏部郎中謝覽．出入帷扆濫榮秩．侍中張卷．複道龍樓歌楙實．太子中庶子王峻．空班獨坐慚羊質．御史中丞陸果．○按當作杲．嗣以書記臣敢匹．右軍主簿陸倕．謬參和鼎講畫一．司徒主簿劉洽．鼎味參和臣多匱．司徒左西屬江葺．　梁元帝宴清言殿作柏梁體．玉衡七政轉璇璣．梁元帝．升降端揆而才非．侍中尚書僕射臣裒．澄鏡朱紫眇難追．吏部尚書臣穀．　後漢孔融離合詩．郡姓名詩曰．漁父屈節．水潛匿方．與時進止．出行施張．呂公飢釣．闔口渭旁．九域有聖．無土不王．好是正直．女固予匡．海外有截．隼逝鷹揚．六翮不奮．羽儀未彰．龍虵之蟄．俾也可忘．玖琁隱曜．美玉韜光．無名○二字原脫．據馮校本補．無譽．放言深藏．按轡安行．誰謂路長．魯國孔融文舉．　梁元帝離合詩曰．泬寥雲物淨．水木備春光．龕定方無遠．合浦不難航．○原訛抗．據馮校本改．寵．　梁蕭巡離合詩．贈尚書令何敬容曰．枝能本無取．支葉復單貧．柯條謬承日．木石豈知晨．狗馬誠難盡．犬羊非賜馴．效嚬既不似．學步孰能真．寔由紊朝典．是曰蠧彜倫．俗化於茲鄙．人塗自此分．　陳沈烱離合詩．贈江藻曰．開門枕芳野．井上發紅桃．林中藤蔦○原訛．據馮本改．秀．木末風雲高．屋
室何寥廓．志士隱蓬蒿．故知人外賞．文酒易陶陶．朋友足諧晤．又此盛詩騷．朗月同攜手．良景共含毫．欒巴有妙術．言是神仙曹．百年肆偃仰．一理詎相勞．閑居有樂．　晉潘岳離合詩曰．佃漁始化．人民穴處．意守醇樸．音應律呂．桑梓被源．卉木在野．錫鸞未設．金石拂舉．害咎蠲消．吉德流普．谿谷可安．奚作棟宇．嫣然以憙．焉懼外侮．熙神委命．已求多祜．嘆彼季末．口出擇語．誰能墨誠．言喪厥所．壟畝之諺．龍潛巖阻．尠義崇亂．少長失敍．思楊容姬難堪．　宋何長瑜離合詩曰．宜然悅今會．且怨明晨別．肴蔌不能甘．有難不可雪．．　宋孝武離合詩曰．霏雲起兮汎濫．雨靄昏而不消．意氣悄以無樂．音塵寂而莫交．守邊境以臨敵．寸心厲於戎昭．閣盈圖記．門滿賓僚．仲秋始戒．中園初凋．池育秋蓮．水滅寒漂．旨歸塗以易感．日月逝而難要．分中心而誰寄．人懷念而必謠．悲客他方．　宋謝惠連離合詩曰．放棹遵遙塗．方與情人別．嘯歌亦何言．肅爾凌霜節．谷．　又曰．夫人皆薄離．二友獨懷古．思篤子衿詩．山川何足苦．念．又夜集作離合詩曰．四坐宴嘉賓．一客自遠臻．九言何所戒．十善故宜遵．此．　宋謝靈運作離合詩曰．古人怨信次．十日眇未央．加我懷繾綣．口詠情亦傷．劇哉歸遊客．處子勿相忘．別．　宋賀道慶離合詩曰．促席宴閑夜．足歡不覺疲．詠歌無餘願．永言終在斯．信．　齊石道慧離合詩曰．好仇華良夜．子歡我亦欣．昊穹出明月．一坐感良晨．娛．　齊王融離合詩曰．冰容慚遠鑒．水質謝明暉．是照相思夕．早望行人歸．火．　又迴文詩曰．枝大柳塞北．葉暗榆關東．垂條逐絮轉．落蘂散花叢．池蓮照曉月．幔錦拂朝風．曉吹綸雜羽．薄粉豔粧紅．離情隔遠道．歎結深閨中．　又後園作迴文詩曰．斜峯繞徑曲．聳石帶山連．
花餘拂戲鳥樹密隱鳴蟬．　梁簡文帝和湘東王後園迴文詩曰．枝雲間石峯．脈水侵山岸．池清戲鵠聚．樹秋飛葉散．　梁劭陵王蕭綸迴文詩曰．燭華臨靜夜．香氣入重帷．曲度聞歌遠．繁絃覺舞遲．　周庾信和迴文詩曰．旱蓮生竭鑊．嫩菊養秋隣．滿池留浴鳥．分橋上戲人．　梁定襄侯和迴文詩曰．危臺出岫迴．曲磵上橋斜．池蓮隱弱芰．徑篠落藤花．　宋鮑昭建除詩曰．建旗出燉煌．西討屬國羌．除去徒輿騎．戰車羅萬箱．滿山又填谷．投鞍合營牆．平原亙千里．旌鼓轉相望．定舍後未休．候騎前勅裝．執戈無暫頓．彎弧不解張．破滅西零國．生虜郅支王．危亂悉平蕩．萬里置關梁．成車入王門．女獻玉壺漿．收功在一時．歷世荷餘光．開壤襲朱紱．左右佩金章．閇帷草太玄．茲事殆愚狂．　梁宣帝建除詩曰．建國惟神業．十世本靈長．除奇逾漢祖．徯后類殷湯．滿盈既虧度．否運理還康．平階今復覩．德星行見祥．定寇資雄略．靜亂屬賢良．執訊窮郢魯．弔伐徧徐楊．破敵勳傭盛．佩紫且懷黃．危苗既已竄．妖沴亦云亡．成功勒云社．治定禮要荒．收戟歸農器．牧馬恣蒭場．開山接梯路．架海擬山梁．閇慾同彭老．延壽等東皇．　梁范雲建除詩曰．建國負東海．衣冠成營丘．除道梁淄水．結駟登之罘．滿座咸嘉友．蘋藻絕時羞．平望極聊攝．直視盡姑尤．定交無恆所．同志互相求．執手歡高宴．舉白窮獻酬．破琴豈重賞．臨豪寧再儔．危生一朝露．螻蟻將見謀．成功退不處．為名自此收．收名弃車馬．單步反蝸牛．開渠納秋水．相土播春疇．閇門謝世人．何欲復何求．　陳沈炯建除詩曰．建章連鳳闕．藹藹入雲煙．除庭發槐柳．冠劍似神仙．滿衢飛玉軑．夾道躍金鞭．平明塵霧合．薄暮風雲褰．定交大學裏．射策雲臺邊．執事一朝謬．朝市忽
崩遷．破家徒徇國．力弱不扶顛．危機空履虎．擊惡豈如鸇．成師鑿門去．敗績裹尸旋．收魂不入斗．抱景問穹玄．開顏何所說．空憶平生前．閉門窮巷裏．靜掃詠歸田．　又六甲詩曰．甲拆開衆果．萬物具敷榮．乙飛上危幕．雀乳出空城．丁翼陳詩罷．公綏作賦成．戊巢花已秀．滿塘草自生．已乃忘懷客．榮樂尚開情．庚庚聞鳥囀．肅肅望鳧征．辛酸多憫測．寂寞少逢迎．壬蒸懷太古．覆妙佇無名．癸巳空施位．詎以召幽貞．　又十二屬詩曰．鼠迹生塵案．牛羊暮下來．虎嘯坐空谷．兔月向窗開．龍隰遠青翠．虵柳近徘徊．馬蘭方遠摘．羊負始春栽．猴栗羞芳果．雞砧引清杯．狗其懷物外．猪蠡窅悠哉．　又六府詩曰．水廣南山暗．杖策出蓬門．火炬村前發．林煙樹下昏．金花散黃蘂．蕙草雜芳蓀．木蘭露漸落．山芝風屢翻．土高行已冒．抱甕憶中園．穀城定若近．當終黃石言．　陳孔魚和六府詩曰．金門朱軌躅．吾子盛簪裾．木舌無時用．蓱流復在余．水鄉訪松石．蘭澤侶樵漁．火洲方可至．地肺即為居．土牛自知止．貞心達毀譽．穀稼有時隟．乘植望白榆．　古兩頭纖纖詩曰．兩頭纖纖月初生．半白半黑眼中精．腷腷膊膊雞初鳴．磊磊落落向曙星．　齊王融代兩頭纖纖詩曰．兩頭纖纖綺上文．半白半黑燕翔羣．腷腷膊膊鳥迷曛．磊磊落落玉石分．　藁砧詩曰．藁砧今何在．山上復有山．何當大刀頭．破鏡飛上天．　齊王融代藁砧詩曰．花蔕今何在．不是林下生．何當垂兩髻．團扇雲間明．　又曰．鏡臺今何在．寸身正相隨．何當碎聯玉．雲上璧已虧．　古五雜組詩曰．五雜組．岡頭草．往復還．車馬道．不獲已．人將老．　齊王融代五雜組詩曰．五雜組．慶雲發．往復還．經天月．不獲已．生胡越．　梁范雲擬古五雜組詩曰．五雜組．會塗山．往復
還．兩崤關．不得已．孀與鰥．　宋王微四氣詩曰．蘅若首春華．梧楸當夏翳．鳴笙起秋風．置酒飛冬雪．齊王融四色詩曰．赤如城霞起．青如松霧澈．黑如幽都雲．白如瑤池雪．　梁范雲四色詩曰．折柳青門外．握蘭翠疏中．綠蘋騁春日．碧渚澹時風．　又曰．差池朱鷰去．繽翻赤鴈歸．瀺灂丹魚聚．聯翩血鳥飛．　又曰．素鱗颺北渚．白水杜南宛．獻環潤玉塞．歸珠照瓊轅．　又曰．烏林葉將霣．墨池水就乾．玄豹藏暮雨．黑豹凌夜寒．　又擬古四色詩曰．丹如桓公廟．青如夕郎門．黑如南巖．白如來山猨．　宋鮑昭謎字詩曰．二形一體．四支八頭．四八一八．飛泉仰流．井．頭如刀．尾如鉤．中央橫廣．四角六抽．右面負兩刃．左邊雙屬牛．龜．乾之一九．從立無偶．之二六．宛然雙宿．土．　宋謝莊自尋陽至都集道里名為詩曰．山經函旋覽．水牒勌敷尋．稽榭誠淹流．煙臺信遐臨．翔州凝寒氣．秋浦結清陰．眇眇高湖曠．遙遙南陵深．青溪如委黛．黃沙似舒金．觀道雷池側．訪德茅堂陰．魯顯闕微迹．秦良滅芳音．訊遠博望崖．採賦梁山岑．崇館非陳宇．茂苑豈舊林．　宋鮑昭數名詩曰．一身仕關西．家族滿山東．二年從車駕．齋祭甘泉宮．三朝國慶畢．休沐還舊邦．四牡曜長路．輕蓋若飛鴻．五侯相餞送．高會集新豐．六樂陳廣坐．組帳揚春風．七盤起長袖．庭下列歌鍾．八珍盈彫俎．綺肴紛錯重．九族咸瞻遲．賓友仰徽容．十載學無就．善官一朝通．　齊虞羲數名詩曰．一去濠水陽．連翩遠為客．二毛颯已垂．家貧無所擇．三徑日荒疎．徭人心不懌．四豪不降意．何事黃金百．五日來歸者．朱輪竟長陌．六郡輕薄兒．追隨窮日夕．七發動音容．賓從紛弈弈．八表服英嚴．光光滿墳籍．九流意何以．守玄遂成白．十載職不移．來歸落松柏．　梁范雲
數名詩曰．一鼓有餘氣．趫勇正紛紜．二廣無遺略．雄虎自為羣．三河尚擾攘．循櫓起橨榅．四巡駐青蹕．瘞玉曠亭云．五十又舒斾．旗幟日繽紛．六郡良家子．慕義輕從軍．七獲美前載．克俊嘉昔聞．八音佇繁律．將以安司勳．九命既斯復．金壁固宜分．十難康有道．延首望卿雲．　齊王融奉和竟陵王郡縣名詩曰．追芳承荔浦．揖道訊虛丘．升裾臨廣牧．從望盡平洲．曾山陵翠坂．方渠緬清流．陽臺翻早茂．陰館懷名秋．歲晏東光弭．景仄西華收．端溪慚昔彥．測水謝前脩．往食曲阜盛．今屬平臺遊．燕棠缺初雅．鄭袞息遺謳．久傾信都美．乃結茂陵儔．河間誠可詠．南海果難游．　梁范雲奉和齊竟陵王郡縣名詩曰．撫戈金城外．解珮玉門中．白馬騰遠雪．蒼松壯寒風．臨涇方辯渭．安夷始和戎．取禾廣田北．驅獸飛狐東．新城多雉堞．故市絕商工．海西舟楫斷．雲南煙霧通．罄節疇盛德．宣力照武功．還飲漁陽水．歸轉杜陵蓬．　梁沈約奉和竟陵王郡縣名詩曰．西都富軒冕．南宮溢才彥．高闕連朱雉．方渠漸游殿．廣川肆河濟．長岑繞崤汧．曲梁濟危渚．平臯騁悠眄．青淵皎澄澈．曾山鬱葱蒨．陽泉濯春藻．陰丘聚寒霰．西華不可留．東光促奔箭．望都遊子懷．臨戎征馬倦．既豫平臺集．復齒南皮宴．一窺長安城．羞言杜陵掾．　梁元帝縣名詩曰．長陵新市北．鄭衞好容儀．先過上蘭苑．還牽高柳枝．薄粧宜入鏡．舒花堪照池．蒲洲涵水色．椒壁雜風吹．此時方夜飲．平臺傳羽巵．　梁范雲州名詩曰．司春命初鐸．青耦肆中樊．逸豫誠何事．稻粱復宜敦．徐步遵廣隰．冀以寫憂源．楊柳垂場圃．荊棘生庭門．交情久所見．益友能孰存．　梁簡文帝卦名詩曰．櫛比園花滿．徑復水流新．離禽時入袖．旅俗乍依蘋．豐壺要上客．鵠鼎命嘉賓．車由泰
夏闥．馬散咸陽塵．蓮舟雖未濟．分密已同人．　梁簡文帝藥名詩曰．朝風動春草．落日照橫塘．重臺蕩子妾．黃昏獨自傷．燭映合歡被．帷飄蘇合香．石墨聊書賦．鉛華試作粧．徒令惜萱草．蔓延滿空房．　梁元帝藥名詩曰．戍客恆山下．常思衣錦歸．況看春草歇．還見鴈南飛．燭凝花影．重臺閇綺扉．風吹竹葉袖．網綴流黃機．詎信金城裏．繁露曉霑衣．　梁庾肩吾奉和藥名詩曰．英王牧荊楚．聽訟出池臺．督郵稱蝗去．亭長說烏來．行塘朱鷺響．當道赤帷開．馬鞭聊寫賦．竹葉暫傾杯．　梁沈約奉和齊竟陵王藥名詩曰．丹草秀朱翹．重臺架危．木蘭露易飲．射干枝可結．陽隰採新夷．寒山望積雪．玉泉亟周流．雲華乍明滅．合歡葉暮卷．爵林聲夜切．垂景迫連桑．思仙慕雲埒．荊實部丹瓶．龍蒭汗奔血．照握乃夜光．盈車非玉屑．細柳空葳蕤．水萍終萎絕．黃符若可挹．長生永昭晢．　梁元帝姓名詩曰．征人習水戰．辛苦配戈船．夜城隨偃月．朝軍逐避年．龍吟澈水度．虹光入夜圓．濤來如陣起．星上似烽燃．經時事南越．還復討朝鮮．　梁沈約和陸慧曉百姓名詩曰．建都望淮海．樹闕表衡稽．井幹風雲出．柏梁星漢齊．皇王臨萬宇．惠化覃黔黎．吉士服仁義．宿昔秉華圭．庸賢起幽谷．欽言非象犀．端委康國步．偃息召邦攜．舉政方分策．易紀粲金泥．伊余沐嘉幸．由是別園畦．曾微涓露答．光景遂云西．方隨鍊丹子．薄暮矯行迷．　梁元帝相名詩曰．仙人賣玉杖．乘鹿去山林．浮杯度池曲．摩鏡往河陰．井內書銅板．竈裏化黃金．妻搖五明扇．妾弄一絃琴．暫遊忽千里．中天那可尋．　梁元帝鳥名詩曰．方舟去鳷鵲．鵠引欲相要．晨鳧移去舸．飛鷰動歸橈．雞人憐夜刻．鳳女念吹簫．雀釵照輕幌．翠的繞纖腰．復聞朱鷺曲．鉦管雜迴
潮　梁元帝獸名詩曰．豹韜求祕術．虎略選良臣．水涉黃牛浦．山過白馬津．推鋒上狐塞．畫像入麒麟．果下新花落．桃枝芳樹春．王孫及公子．熊席復橫陳．　梁元帝歌曲名詩曰．啼烏怨別鶴．曙鳥憶離家．石闕題書字．金鐙飄落花．東方曉星度．西山晚日斜．縠衫迴廣袖．團扇掩輕紗．暫借青驄馬．來送黃牛車．　梁元帝龜兆名詩曰．土膏春氣生．倡女協春情．魚游連北水．鵠作遼東鳴．折梅還插鬢．盪柱更移聲．銀燭含朱火．金鑪對寶笙．百枝凝夕焰．却月隱高城．　梁元帝斜宂名詩曰．金推五百里．日晚唱歸來．車轉承光殿．步上通天臺．釵臨曲池影．扇拂玉堂梅．先取中庭入．罷逐步廊迴．下關那早閇．人迎已復開．　梁元帝將軍名詩曰．虎旅皆成陣．龍騎盡能．鳴鞭俱破虜．決勝往長榆．細柳浮輕暗．大樹繞栖烏．樓船寫退鷁．檣鳥狎飛鳧．度河還自許．偏與功名俱．　梁元帝宮殿名詩曰．杏○原作盃．據馮校本改．閒花欲燃．竹徑露初圓．鬬雞東道上．走馬北場邊．合歡依暝巷．蒲萄向日鮮．旗亭覓張放．香車迎董賢．定隔天淵水．相思夜不眠．　梁元帝屋名詩曰．梁園氣色和．斗酒共相過．玉柱調新曲．畫扇掩餘歌．深潭影菱菜．絕壁挂輕蘿．木蓮恨花晚．薔薇嫌刺多．含情戲芳節．徐步待金波．　梁元帝車名詩曰．長墟帶江轉．連甍映日分．佳人坐椒屋．接膝對蘭薰．繞砌縈流水．邊梁圖畫雲．錦色懸殊衆．衣香遙出羣．日暮輕帷下．黃金妾贈君．　梁元帝船名詩曰．天暝浮雲飛．三翼自相追．池模白鵠舞．檐知青雀歸．華淵通轉壍．伏檻跨相磯．松澗流星影．桂窗斜月暉．思君此無極．高樓淚染衣．　梁元帝樹名詩曰．趙李競追隨．輕杉露弱枝．杏梁始東照．柘火未西馳．香因玉釧動．佩逐金衣移．柳葉生眉上．珠璫搖鬢垂．逢君
桂枝馬．車下覓新知．　梁元帝草名詩曰．胡王迎娉主．塗經薊北遊．金錢買含笑．銀釭影梳頭．初控游龍馬．仍移卷柏舟．中江離思切．蓬鬢不堪秋．況度蒲昌海．落月似懸鉤．　陳沈炯八音詩曰．金屋貯阿嬌．樓閣起迢迢．石頭足年少．大道跨河橋．絲桐無緩節．羅綺自飄飄．竹煙生薄晚．花色亂春朝．匏瓜詎無匹．神女嫁蘇韶．土地多妍冶．鄉里足塵囂．革年未相識．聲論動風飈．木桃堪底用．寄以答瓊瑤．　又和蔡黃門口字詠絕句曰．囂囂宮閣路．靈靈谷口閭．誰知名器品．語哩各崎嶇．
史／正史／晉書／帝紀　凡十卷／卷二　世宗景帝　太祖文帝　紀第二／太祖文帝　司馬昭(P.32)..[底本：金陵書局本]
四年春二月丁丑，天子復命帝如前，又固讓。
三月，詔大將軍府增置司馬一人，從事中郎二人，舍人十人。
夏，帝將伐蜀，乃謀眾曰：「自定壽春已來，息役六年，治兵繕甲，以擬二虜。略計取吳，作戰船，通水道，當用千餘萬功，此十萬人百數十日事也。又南土下溼，必生疾疫。今宜先取蜀，三年之後，因巴蜀順流之勢，水陸並進，此滅虞定虢，吞韓并魏之勢也。計蜀戰士九萬，居守成都及備他郡不下四萬，然則餘眾不過五萬。今絆姜維於沓中，使不得東顧，直指駱谷，出其空虛之地，以襲漢中。彼若嬰城守險，兵勢必散，首尾離絕。舉大眾以屠城，散銳卒以略野，劍閣不暇守險，關頭不能自存。以劉禪之闇，而邊城外破，士女內震，其亡可知也。」征西將軍鄧艾以為未有釁，屢陳異議。帝患之，使主簿師纂為艾司馬以喻之，艾乃奉命。於是徵四方之兵十八萬，使鄧艾自狄道攻姜維於沓中，雍州剌史諸葛緒自祁山軍于武街，絕維歸路，鎮西將軍鍾會帥前將軍李輔、征蜀護軍胡烈等自駱谷襲漢中。
秋八月，軍發洛陽，大賚將士，陳師誓眾。將軍鄧敦謂蜀未可討，帝斬以徇。
九月，又使天水太守王頎攻維營，隴西太守牽弘邀其前，金城太守楊欣趣甘松。鍾會分為二隊，入自斜谷，使李輔圍王含於樂城，又使部將易愷攻蔣斌於漢城。會直指陽安，護軍胡烈攻陷關城。姜維聞之，引還，王頎追敗維於彊川。維與張翼、廖化合軍守劍閣，鍾會
攻之。
冬十月，天子以諸侯獻捷交至，乃申前命曰：
朕以寡德，獲承天序，嗣我祖宗之洪烈。遭家多難，不明於訓。曩者姦逆屢興，方寇內侮，大懼淪喪四海，以隳三祖之弘業。
惟公經德履哲，明允廣深，迪宣武文，世作保傅，以輔乂皇家。櫛風沐雨，周旋征伐，劬勞王室，二十有餘載。毗翼前人，仍斷大政，克厭不端，維安社稷。暨儉、欽之亂，公綏援有眾，分命興師，統紀有方，用緝寧淮浦。其後巴蜀屢侵，西土不靖，公奇畫指授，制勝千里。是以段谷之戰，乘釁大捷，斬將搴旗，效首萬計。孫峻猾夏，致寇徐方，戎車首路，威靈先邁，黃鉞未啟，鯨鯢竄迹。孫壹搆隙，自相疑阻，幽鑒遠照，奇策洞微，遠人歸命，作藩南夏，爰授銳卒，畢力戎行。暨諸葛誕滔天作逆，稱兵揚楚，欽、咨逋罪，同惡相濟，帥其蛑賊，以入壽春，憑阻淮山，敢距王命。公躬擐甲冑，龔行天罰，玄謀廟算，遵養時晦。奇兵震擊，而朱異摧破；神變應機，而全琮稽服；取亂攻昧，而高墉不守。兼九伐之弘略，究五兵之正度。用能戰不窮武，而大敵殲潰；旗不再麾，而元憝授首。收勍吳之雋臣，係亡命之逋虜。交臂屈膝，委命下吏，俘馘十萬，積尸成京。雪宗廟之滯恥，拯兆庶之艱難。掃平區域，信威吳會，遂戢干戈，靖我疆土，天地
鬼神，罔不獲乂。乃者王室之難，變起蕭牆，賴公之靈，弘濟艱險。宗廟危而獲安，社稷墜而復寧。忠格皇天，功濟六合。是用疇咨古訓，稽諸典籍，命公崇位相國，加于羣后，啟土參墟，封以晉域。所以方軌齊魯，翰屏帝室。而公遠蹈謙遜，深履沖讓，固辭策命，至于八九。朕重違讓德，抑禮虧制，以彰公志，于今四載。上闕在昔建侯之典，下違兆庶具瞻之望。
惟公嚴虔王度，闡濟大猷，敦尚純樸，省繇節用，務穡勸分，九野康乂。耆叟荷崇養之德，鰥寡蒙矜卹之施，仁風興於中夏，流澤布於遐荒。是以東夷西戎，南蠻北狄，狂狡貪悍，世為寇讐者，皆感義懷惠，款塞內附，或委命納貢，或求置官司。九服之外，絕域之氓，曠世所希至者，咸浮海來享，鼓舞王德，前後至者八百七十餘萬口。海隅幽裔，無思不服；雖西旅遠貢，越裳九譯，義無以踰。維翼朕躬，下匡萬國，思靖殊方，寧濟八極。以庸蜀未賓，蠻荊作猾，潛謀獨斷，整軍經武。簡練將帥，授以成策，始踐賊境，應時摧陷。狂狡奔北，首尾震潰，禽其戎帥，屠其城邑。巴漢震疊，江源雲徹，地平天成，誠在斯舉。公有濟六合之勳，加以茂德，實總百揆，允釐庶政。敦五品以崇仁，恢六典以敷訓。而靖恭夙夜，勞謙昧旦，雖尚父之左右文武，周公之勤勞王家，罔以加焉。
昔先王選建明德，光啟諸侯，體國經野，方制五等。所以藩翼王畿，垂祚百世也。故齊魯之封，於周為弘，山川土田，邦畿七百，官司典策，制殊羣后。惠襄之難，桓文以翼戴之勞，猶受錫命之禮，咸用光疇大德，作範于後。惟公功邁於前烈，而賞闕於舊式，百辟於邑，人神同恨焉，豈可以公謙沖而久淹弘典哉？今以并州之太原上黨西河樂平新興雁門、司州之河東平陽弘農、雍州之馮翊凡十郡，南至於華，北至於陘，東至於壺口，西踰於河，提封之數，方七百里，皆晉之故壤，唐叔受之，世作盟主，實紀綱諸夏，用率舊職。爰胙茲土，封公為晉公。命使持節、兼司徒、司隸校尉陔即授印綬策書，金獸符第一至第五，竹使符第一至第十。錫茲玄土，苴以白茅，建爾國家，以永藩魏室。
昔在周召，并以公侯，入作保傅。其在近代，酇侯蕭何，實以相國，光尹漢朝。隨時之制，禮亦宜之。今進公位為相國，加綠綟綬。又加公九錫，其敬聽後命。以公思弘大猷，崇正典禮，儀刑作範，旁訓四方，是用錫公大輅、戎輅各一，玄牡二駟。公道和陰陽，敬授人時，嗇夫反本，農殖維豐，是用錫公衮冕之服，亦舄副焉。公光敷顯德，惠下以和，敬信思順，庶尹允諧，是用錫公軒懸之樂、六佾之舞。公鎮靖宇宙，翼播聲教，海外懷服，荒裔款附，殊方馳義，諸夏順軌，是用錫公朱戶以居。公簡賢料材，營求俊
逸，爰升多士，寘彼周行，是用錫公納陛以登。公嚴恭寅畏，厎平四國，式遏寇虐，苛厲不作，是用錫公武賁之士三百人。公明慎用刑，簡恤大中，章厥天威，以糾不虔，是用錫公鈇鉞各一。公爰整六軍，典司征伐，犯命陵正，乃維誅殛，是用錫公彤弓一、彤矢百，玈弓十、玈矢千。公饗祀蒸蒸，孝思維則，篤誠之至，通于神明，是用錫公秬鬯一卣，珪瓚副焉。晉國置官司以下，率由舊式。
往欽哉！祗服朕命，弘敷訓典，光澤庶方，永終爾明德，丕顯余一人之休命。
公卿將校皆詣府喻旨，帝以禮辭讓。
司空鄭沖率羣官勸進曰：「伏見嘉命顯至，竊聞明公固讓，沖等眷眷，實有愚心。以為聖王作制，百代同風，褒德賞功，有自來矣。昔伊尹，有莘氏之媵臣耳，一佐成湯，遂荷阿衡之號。周公藉已成之勢，據既安之業，光宅曲阜，奄有龜蒙。呂尚，磻溪之漁者也，一朝指麾，乃封營丘。自是以來，功薄而賞厚者，不可勝數，然賢哲之士，猶以為美談。況自先相國以來，世有明德，翼輔魏室，以綏天下，朝無秕政，人無謗言。前者明公西征靈州，北臨沙漠，榆中以西，望風震服，羌戎來馳，迴首內向，東誅叛逆，全軍獨克。禽闔閭之將，虜輕銳之卒以萬萬計，威加南海，名懾三越，宇內康寧，苛慝不作。是以時俗畏懷，東夷獻舞。故聖上覽乃昔以來禮典舊章，開國光宅，顯茲太原。明公宜承奉聖旨，受茲介福，允當天人。
元功盛勳，光光如彼；國土嘉祚，巍巍如此。內外協同，靡愆靡違。由斯征伐，則可朝服濟江，掃除吳會，西塞江源，望祀岷山。迴戈弭節，以麾天下，遠無不服，邇無不肅。令大魏之德，光于唐虞；明公盛勳，超於桓文。然後臨滄海而謝文伯，登箕山而揖許由，豈不盛乎！至公至平，誰與為鄰，何必勤勤小讓也哉。」帝乃受命。
十一月，鄧艾帥萬餘人自陰平踰絕險至江由，破蜀將諸葛瞻於緜竹，斬瞻，傳首。進軍雒縣，劉禪降。天子命晉公以相國總百揆，於是上節傳，去侍中、大都督、錄尚書之號焉。表鄧艾為太尉，鍾會為司徒。會潛謀叛逆，因密使譖艾。
史／正史／晉書／志　凡二十卷／卷二十二　志第十二　樂上／四廂樂歌／正旦大會行禮歌　成公綏(P.685)..[底本：金陵書局本]
光光景皇，無競惟烈。匡時拯俗，休功蓋世。宇宙既康，九域有截。天命降監，啟祚明哲。
史／正史／晉書／志　凡二十卷／卷二十八　志第十八　五行中／言不從／詩妖(P.842)..[底本：金陵書局本]
惠帝永熙中，河內溫縣有人如狂，造書曰：「光光文長，大戟為牆。毒藥雖行，戟還自傷。」又曰：「兩火沒地，哀哉秋蘭。歸形街郵，終為人歎。」及楊駿居內府，以戟為衞，死時又為戟所害傷。楊后被廢，賈后絕其膳八日而崩，葬街郵亭北，百姓哀之也。兩火，武帝諱，蘭，楊后字也。其時又有童謠曰：「二月末，三月初，荊筆楊板行詔書，宮中大馬幾作驢。」此時楊駿專權，楚王用事，故言「荊筆楊板」。二人不誅，則君臣禮悖，故云「幾作驢」也。
史／正史／晉書／列傳　凡七十卷／卷四十　列傳第十／楊駿(P.1177)..[底本：金陵書局本]
初，駿徵高士孫登，遺以布被。登截被於門，大呼曰：「斫斫刺刺。」旬日託疾詐死，及是，其言果驗。永熙中，溫縣有人如狂，造書曰：「光光文長，大戟為牆。毒藥雖行，戟還自傷。」及駿居內府，以戟為衞焉。
史／正史／晉書／列傳　凡七十卷／卷五十八　列傳第二十八／周訪(P.1578)..[底本：金陵書局本]
周訪子撫　撫子楚　楚子瓊　瓊子虓　撫弟光　光子仲孫
周訪字士達，本汝南安城人也。漢末避地江南，至訪四世。吳平，因家廬江尋陽焉。祖纂，吳威遠將軍。父敏，左中郎將。訪少沈毅，謙而能讓，果於斷割，周窮振乏，家無餘財。
為縣功曹，時陶侃為散吏，訪薦為主簿，相與結友，以女妻侃子瞻。訪察孝廉，除郎中、上甲令，皆不之官。鄉人盜訪牛於冢間殺之，訪得之，密埋其肉，不使人知。
子／釋家／祖堂集／卷第二／第二十九祖師慧可禪師(P.49)
第二十九祖師慧可禪師
第二十九祖師慧可禪師者，是武人也，姬氏。父寂，初無其子，共室念言：「我今至善家而無慧子，深自嘆羨，何聖加衛！」時後魏第六主孝文帝永宜十五年正月一日，夜現光明，遍于一宅。因茲有孕，產子，名曰光光。年十五，九經通誦。至年三十，往龍門香山寺，事寶靜禪師，常修定慧。既出家已，至東京永和寺具戒。年三十二，卻步香山，侍省尊長。又經八載，忽於夜靜見一神人而謂光曰：「當欲受果，何於此住，不南往乎而近於道？」本名曰光光，因見神現故，為神光。至於第二夜，忽然頭痛如裂。其師欲与灸之，空中有聲報云：「且莫，且莫！此是換骨，非常痛焉。」師即便止；遂說前事見神之由，以白寶靜。寶靜曰：「必是吉祥也。汝頂變矣，非昔首焉。五峰垂墜玉軫，其相異矣！」遂辭師南行，得遇達摩，豁悟上乘。師乃云：「一真之法，盡可有矣，汝善守護，勿令斷絕。汝傳信衣，各有所表。」慧可曰：「有何所表？」達摩曰：「內傳心印，以契證心；外受袈裟，而定宗旨，不錯謬故。吾滅度後二百年中，此袈裟不傳。法周沙界，明道者多，行道者少；說理者多，通理者少。於後得道，還近千万。汝所行道，勿輕末學。此人迴志，便獲菩提，初心菩薩，与佛功等。」
叢書／武英殿聚珍版叢書／文忠集／卷五／碑／右武衞將軍贈工部尚書上柱國上蔡縣開國侯臧公神道碑銘(P.3-2)..[清乾隆敕刻武英殿聚珍本]
右武衞將軍贈工部尚書上柱國上蔡縣開國侯臧公神道碑銘
公諱懷恪字貞節東莞人其先出于魯孝公之子彄字子臧大夫不得祖諸侯其孫以王父字爲氏僖哀二伯旣納忠于魚鼎文武兩仲亦不朽于言哲丈人成功而遁跡子原抗節而捨生義和辭金飾之器榮緒奮陽秋之筆賢達繼軌紛綸至今曾祖滿隋驃騎將軍祖寵皇
通議大夫靈州都督府長史父善德朝散大夫贈銀州刺史咸務遠圖克開厥後恤胤之慶世祀宜哉公卽銀州之第三子也身長六尺一寸眉目雄朗鬚髯灑秀雅善騎射尤工尺牘沈靜少言寬仁得衆奇謀沖邈英勇冠倫友于弟兄謹爾鄕黨毎敦詩而執禮不茹柔以吐剛蒞事而剖判泉流臨戎而智略鋒起古所謂文武不墜高明有融者焉少以勳勞亟紆戎級開元初嘗遊平盧屬奚室韋大下公挺身與戰所向摧靡繇是發名玄宗聞而嘉之拜勝州都督府長史銳精佐理絜矩當官
朔漠不空邊隅用人俄拜左衞率府左郞將轉右領軍中郞將兼安北都護中受降城使朔方五城都知兵馬使戎事齊足十萬惟羣我伐用張軍威以肅由是深爲節度使王晙所器奏充都知兵馬使嘗以百五十騎遇突厥斬啜八部落十萬餘衆于狼頭山殺其數百人引身據高環馬禦外矢來如雨公徒且殲遽而紿之曰我爲臧懷恪敕令和汝何得與我拒戰于時僕固懷恩父設之適在其中獨遮護之諸部落持疑不肯公刲羊以盟之仗義以責之衆皆感激由此獲免遂與設之部落
二千帳來歸後充河西軍前將盤禾安氏有馬千駟怙富不虔一族三人立皆毆斃軍中悚慄疇敢不祗佴爲節度相國蕭嵩所賞後充河源軍使兼隴右節度副大使關西兵馬使拜右武衞將軍吐蕃不敢東向者累年俄封上蔡縣開國侯開元十二年歲次甲子春二月二十有六日薨于鄯城之官舍享年五十有六其年八月二十三日詔曰故具官某頃以幹能亟承任使操行逾謹勞效未酬不幸遷殂良增追悼可贈右領軍衞大將軍卽以其年冬十月庚戌遷窆于京兆府三原縣北原
禮也嗚呼公兄左羽林軍大將軍平盧副持節懷亮以方虎之才膺爪牙之任孔懷斯切致美則深七子遊擊將軍崇仁府折衝希崇豐州別駕贈宋州刺史希昶左武衞將軍朔方節度副使贈太子賓客希忱右衞左郞將劒南討擊副使贈汝州刺史希愔右驍衞郞將靜邊軍使贈祕書監希景寧州刺史左金吾衞將軍贈揚州大都督希晏開府儀同三司行太子詹事兼御史大夫邠寧山南觀察使集賢待制工部尚書渭北節度使魯國公希讓等夙漸詩禮恭承教義芬潤挺蘭玉之姿英
威矕虓𧯘之質而希讓識度弘遠器謀沈邃仁親以孝殿國以忠綽裕冠于人倫勳勞懋于王室至德中今上爲元帥東伐肇允押牙從收兩京陟降左右入侍帷幄旣崇翼戴之功出擁麾幢載叶澄淸之寄加以篤睦羣從糺綏宗族吉凶贍恤終始無渝行道之人孰不嗟尚肅宗以公有謀翼之勤乾元三年春三月贈魏州刺史寳應元年冬十月又贈太常卿廣德元年冬十月詔曰孝以立身可揚名于後世忠能事主故追榮而及親開府儀同三司兼御史大夫元帥都虞候魯國公臧希讓
亡父贈太常卿懷恪業茂勳賢地華簪紱佩忠信而行己包禮樂以資身守節安卑幽貞自處養蒙全正聲利不營雖與善無徵促齡悲于逝晷而積善垂裕餘慶光于後昆故得業濟艱難功參締構出有藩條之寄入多爪牙之任位以德遷禮宜加等父由子貴贈合超倫宜登八座之榮式慰九原之路又贈工部尚書襃異之典于斯爲盛臧氏自驃騎而下世以材雄朔陲尚書旣還特以功懋當代兄弟子姓勳賢間出自天寳距于開元乘朱輪而拖珪組者數百人迨于今兹繁衍彌熾綰軍
州而握兵要者相望國都有後之慶固殊異于他族者矣眞卿早歲與公兄子謙爲田蘇之游敦伯仲之契晚從大夫之後每接嘗寮之歡故公之世家竊補見聞敢述遺烈將無愧辭銘曰
魯史襃者臧孫有之陳魚則諫納鼎以規殁貴言立時稱聖爲仁昭典墳智叶蓍龜世濟忠肅光光羽儀以至夫公英明雄毅鶚視騰彩龍驤作氣鋒淬霜稜妙窮金匱謀猷泉瀉翰墨風駛儒勇是兼勳庸以位介馳戎馬猛奮虓虎絶漠援孤連兵戰苦萬虜鳴鏑紛紛如雨一
身抗詞諤諤連柱精貫雲日氣雄征鼓狄人義激僕固誠全眇漫窮裔隨降幾千野靜沙雪風恬塞煙我騎如雲我旗連天牧無南向凱有北旋天子休之命侯開國謂福而壽康衢騁力奚命之邅幽扃是卽十城玉折萬里鵬息陣雲蒼蒼日暮無色令人趨奉天眷孔明九原不作八座哀榮勇列徽範芳時懿名里成冠葢族茂簪纓萬古千祀瞻言涕零
叢書／武英殿聚珍版叢書／文忠集／卷十三／記／撫州寳應寺律藏院戒壇記(P.4-2)..[清乾隆敕刻武英殿聚珍本]
撫州寳應寺律藏院戒壇記
如來以身口意三業難調伏也淨尸羅以息其內行住坐臥四威儀攝善心也明布薩以昭其外故曰波羅提本義是汝之師則橋陳如之善來迦葉波之尚法諸聲聞三歸約衆十四年以八敬度尼羯磨相承其致一也至漢靈帝建寧元年有北天竺五桑門支法領等始于長安譯出四分戒本兼羯磨與大僧受戒至曹魏有天竺十尼自遠而來爲尼受具後秦姚萇弘始十一年有梵僧佛陀耶舍譯出四分律本而關內先行僧祇江南
盛行十誦至魏法聰律師始闡四分之宗聰傳道覆覆傳慧光光傳雲輝願願傳理隱樂洪雲雲傳遵遵傳智首首傳道宣宣傳洪洪傳法勵勵傳滿意意傳法成成傳大亮道賓亮亮傳雲一賓岸超惠澄澄傳慧欽此皆口相授受臻至于壼奥欽俗姓徐洪州建昌人蓋漢孺子之後也二十二尋師于臨川楮山後五歲削髮隸于高安龍岡寺遂受戒有唐義淨則譯經上足曰洪州之靈傑其秉宣羯磨者曰兩京滌法舊集與文粹同石本作兩京淸滌使法下文斷缺當攷慧欽智度沖深神用高爽行無權實身絶開遮
闡律藏而日月光明騁辯才而龍象蹴蹈江嶺之外凜然風生開元末北遊京充福先大德常誦大涅槃經而講之兼明俱舍論維摩金剛經每登講座其下日有二三千人由是名動輦轂屬祿山作亂杖錫南歸居于西山洪井雙嶺之間慕高僧觀顯之遺蹤于寺北刱置蘭若山泉之美頗極幽絶欽雖堅持律儀而志在弘濟好讀周易左傳下筆成章著律儀輔演十卷嘗撰本州龍興寺戒壇碑頗見稱于作者三年眞卿忝刺撫州東南四里有宋侍中臨川內史謝靈運翻大涅槃經古臺階
扃儼然軒構摧圮有高行頭陀僧智淸者首事修葺安居住持明年秋七月眞卿績秩將滿有觀察使尚書御史大夫趙國魏公願以我皇帝降誕之辰奏爲寳應寺仍請山林高行僧三七人冬十月二十三日聖恩允許于是鼎新輪奐其興也勃焉仍請止觀大師法源法泉襄陽乘覺淸源善弘羅浮圓覺佛跡十喻餘杭慧達臮當州海通海岸等同住董修以資景福僉以爲學徒雖增毗尼未立明年三月乃請欽登壇而董振鐸焉仍俾龍岡道幹天台法裔招提智融白馬法胤衡岳正覺同
德義盈香城藏選龍興藏志開元明徹等同秉法事于是遠近駿奔道場側塞聖像放光而龍王不雨者四旬僧尼等三百五十七人而文士正議大夫前衞尉少卿張延臯脫俗歸眞其名曰壞綱爲稱首焉又欽比年已來爲受具者凡一萬餘人江嶺湖海之間幅員千餘里像法於變此皆欽教導之力焉臨川在嶺隅未嘗弘律于是二衆三百餘人謂法裔敷演而依止之後有上都資聖寺高德曰還本律主偉兹能深辨嗟嘆而贊美之請于寺東南置普通無礙禪院院內立鎭國觀音道場
請善弘居之以開悟心要雲一上足曰智融精持本事如會尊衆乃命智光等于普通道場東置律藏院剙立戒壇以佇欽公之來儀且施肇紀之不朽經營未幾壇殿鬱興庶乎渡海浮囊分毫絕羅剎之請嚴身瓔珞照耀有摩尼之光則入佛位而披伽梨者名香普熏神足無極其可勝紀而蕪絶乎有唐大歴辛亥歲春三月行撫州刺史魯郡開國公顔眞卿書而誌之
史／正史／漢書／列傳　凡七十卷／卷一百下　敍傳第七十下(P.4235)..[底本：王先謙漢書補注本]
上嫚下暴，惟盜是伐，[一]師古曰：「易上繫辭云：『小人而乘君子之器，盜思奪之矣；上嫚下暴，盜思伐之矣。』引此言者，謂秦胡亥之時。」勝、廣熛起，梁、籍扇烈。[二]師古曰：「飛火曰熛。扇，熾也。烈，猛也。言陳勝初起而項羽（益）〔烈〕盛也。言陳勝初起而項羽（益）〔烈〕盛也。　景祐、殿本都作「烈」。熛音必遙反。」赫赫炎炎，遂焚咸陽，宰割諸夏，命立侯王，誅嬰放懷，詐虐以亡。述陳勝項籍傳第一。
張、陳之交，斿如父子，攜手𨔡秦，拊翼俱起。[一]應劭曰：「𨔡，逃也。」師古曰：「𨔡，古遯字也。拊翼，以雞為喻，言知將旦，則鼓擊其翼而鳴也。」據國爭權，還為豺虎，[二]師古曰：「言反相吞噬也。」耳（諫）〔謀〕甘公，耳（諫）〔謀〕甘公，　錢大昭說「諫」當作「謀」。按景祐、殿本都作「謀」。作漢藩輔。述張耳陳餘傳第二。
三枿之起，本根既朽，[一]劉德曰：「詩云『包有三枿』。爾雅曰『烈、枿，餘也』。謂木斫髡而復枿生也。喻魏、齊、韓皆滅而復起，若髡木更生也。」師古曰：「枿音五葛反。」枯楊生華，曷惟其舊！[二]應劭曰：「易云『枯楊生華』，暫貴之意也。曷惟其舊，言不能久也。」師古曰：「枯楊生華，大過卦九五爻辭也。舊，合韻音臼。」橫雖雄材，伏于海隝，沐浴尸鄉，北面奉首，旅人慕殉，義過黃鳥。[三]劉德曰：「黃鳥之詩刺秦穆公要人從死，言今橫不要而有從者，故曰過之。」述魏豹田儋韓信傳第三。
信惟餓隸，布實黥徒，越亦狗盜，芮尹江湖。[一]張晏曰：「吳芮為番陽令，在江湖之間。尹，主也。」雲起龍襄，化為侯王，[二]師古曰：「襄，舉也。」割有齊、楚，跨制淮、梁。[三]張晏曰：「韓信前王齊，徙楚。英布王淮南，彭越王梁也。」綰自同閈，鎮我北疆，[四]應劭曰：「閈音扞。盧綰與高祖同里，楚名里門為閈。」師古曰：「左氏傳云『高其閈閎』，舊通語耳，非專楚也。」德薄位尊，非胙惟殃。吳克忠信，胤嗣乃長。述韓彭英盧吳傳第四。
賈廑從旅，為鎮淮、楚。[一]張晏曰：「劉賈晚乃從軍也。」晉灼曰：「廑，無幾也。」師古曰：「二說皆非也。廑，古以為勤字。言賈從軍，有勤勞也。」澤王琅邪，權激諸呂。濞之受吳，疆土踰矩，[二]師古曰：「矩，法制也。」雖戒東南，終用齊斧。[三]張晏曰：「齊斧，越斧也，以整齊天下也。」晉灼曰：「雖戒勿反而反，竟用此斧於吳也。」師古曰：「易云『喪其齊斧』，故引以為辭。」述荊燕吳傳第五。
太上四子：伯兮早夭，仲氏王代，斿宅于楚。[一]師古曰：「詩衞風云『伯兮朅兮』，鄁風又曰『仲氏任只』。此序方論高祖兄伯及仲，故引二句為之辭也。」戊實淫𡙇，平陸乃紹。[二]師古曰：「楚王戊為薄太后服姦，削東海郡，遂與吳共反而誅。景帝更立平陸侯禮，續元王之後也。」其在于京，奕世宗正，[三]師古曰：「正，合韻音征。」劬勞王室，用侯陽成。子政博學，三世成名，[四]師古曰：「謂劉德、劉向、劉歆，俱有名聞。」述楚元王傳第六。
季氏之詘，辱身毀節，信于上將，議臣震栗。[一]張晏曰：「申意於上將。上將，樊噲也，欲以十萬衆橫行匈奴中，布曰：『噲可斬也。』時議臣皆恐。」師古曰：「信讀曰申。」欒公哭梁，田叔殉趙，見危授命，誼動明主。布歷燕、齊，叔亦相魯，民思其政，或金或社。[二]李奇曰：「魯人愛田叔，死，送之以金。齊貴欒布，為生立社。」述季布欒布田叔傳第七。
高祖八子，二帝六王。三趙不辜，淮厲自亡，燕靈絕嗣，齊悼特昌。掩有東土，自岱徂海，支庶分王，前後九子。六國誅斃，適齊亡祀。城陽、濟北，後承我國。[一]張晏曰：「濟北王志，吳楚反後徙王菑川。元朔中，齊國絕，悼惠王後唯有城陽、菑川，武帝乃割臨菑環悼惠王冢，以與菑川，令奉祀也。」師古曰：「適讀曰嫡。」赳赳景王，匡漢社稷。[二]師古曰：「赳赳，武貌，音糾。」述高五王傳第八。
猗與元勳，包漢舉信，[一]劉德曰：「包，取也。」師古曰：「包漢，謂勸高祖且王漢中也。舉信，舉韓信也。信合韻音新。」鎮守關中，足食成軍，營都立宮，定制修文。平陽玄默，繼而弗革，[二]師古曰：「革，改也。言曹參為相，守靜無為，一遵蕭何約束，不變改也。」民用作歌，化我淳德。漢之宗臣，是謂相國。述蕭何曹參傳第九。
留侯襲秦，作漢腹心，[一]劉德曰：「襲秦，椎始皇於博狼沙中。」圖折武關，解阸鴻門。[二]師古曰：「圖折武關，謂從沛公入武關，說令為疑兵，又啗秦將以利，勸因其怠懈擊之類也。」推齊銷印，敺致越、信；[三]師古曰：「敺與驅同。越，彭越也。信亦韓信也。謂於垓下圍項羽時也。信合韻音新。」招賓四老，惟寧嗣君。陳公擾攘，歸漢乃安，[四]師古曰：「攘音人養反。」斃范亡項，走狄擒韓，[五]師古曰：「走狄謂解平城之圍也。禽韓，偽游雲夢也。」六奇既設，我罔艱難。[六]師古曰：「罔，無也。」安國廷爭，致仕杜門。絳侯矯矯，誅呂尊文。亞夫守節，吳楚有勳。述張陳王周傳第十。
舞陽鼓刀，滕公廐騶，[一]師古曰：「鼓刀謂屠狗也。」潁陰商販，曲周庸夫，攀龍附鳳，並乘天衢。[二]師古曰：「乘，登也。」述樊酈滕灌傅靳周傳第十一。
北平志古，司秦柱下，[一]師古曰：「志，記也，謂多記古事也。司，主也。」定漢章程，律度之緒。建平質直，犯上干色；[二]師古曰：「周昌先封建成侯，蓋謂此也。平字當為成，傳寫誤耳。」廣阿之廑，食厥舊德。[三]張晏曰：「任敖也。吏遇呂后不謹，敖擊傷主吏也。」師古曰：「廑亦勤字也。易訟卦六三爻辭曰『食舊德』，食猶饗也。」故安執節，責通請錯，蹇蹇帝臣，匪躬之故。[四]師古曰：「易蹇卦六二爻辭曰『王臣蹇蹇，匪躬之故』。此言申屠嘉召責鄧通，請誅朝錯，皆不為己身，實有蹇蹇之節也。」述張周趙任申屠傳第十二。
食其監門，長揖漢王，畫襲陳留，進收敖倉，塞隘杜津，王基以張。[一]師古曰：「杜亦塞也。謂說令塞白馬津。」賈作行人，百越來
賓，從容風議，博我以文。[二]李奇曰：「作新語也。」師古曰：「論語稱顏回喟然歎曰『夫子博我以文』，謂以文章開博我也。此言陸賈嘗之越也。從音千容反。風讀曰諷。」敬繇役夫，遷京定都，[三]師古曰：「繇讀與由同。言劉敬由戍卒而來納說。」內強關中，外和匈奴。叔孫奉常，與時抑揚，稅介免冑，禮義是創。[四]師古曰：「稅，舍也。介，甲也。創，始造之也。創，合韻音初良反。」或悊或謀，觀國之光。[五]師古曰：「詩小雅小旻之篇曰『或悊或謀』，言有智者，有謀者。易觀卦六四爻辭曰『觀國之光，利用賓于王』。故合而為言。」述酈陸朱婁叔孫傳第十三。[六]師古曰：「本傳作朱、劉，終書其賜姓也。此言朱、婁，本其舊族耳。」
淮南僭狂，二子受殃。安辯而邪，賜頑以荒，敢行稱亂，窘世薦亡。[一]師古曰：「窘，仍也。薦讀曰荐。荐，再也。長遷死雍，其子安又自殺也。」述淮南衡山濟北傳第十四。
蒯通壹說，三雄是敗，覆酈驕韓，田橫顛沛。被之拘係，乃成患害。[一]師古曰：「言伍被初不從王反，王繫其父母，乃進邪謀，終以遇害也。」充、躬罔極，交亂弘大。[二]師古曰：「小雅青蠅之詩云『讒言罔極，交亂四國』。此敍言江充、息夫躬之惡，引以為辭也。」述蒯伍江息夫傳第十五。
萬石溫溫，幼寤聖君，[一]鄧展曰：「爾雅『寤、逢，遇也』。」師古曰：「此說非也。言萬石幼而恭謹，感寤高祖，以見識拔也。爾雅云『遻，遇（之）也』，遻，遇（之）也。　景祐、殿本都無「之」字。非謂寤也。詩小雅小宛之篇曰『溫溫恭人』。」宜爾子孫，夭夭伸伸，[二]師古曰：「詩周南螽斯之篇曰『宜爾子孫振振兮』，論語稱孔子『燕居，伸伸如也，夭夭如也』，謂和舒之貌。此言萬石子孫既多，又皆和睦，故引以為辭也。夭音於驕反。」慶社于齊，不言動民。[三]鄧展曰：「慶為齊相，齊為立社也。」衞、直、周、張，淑慎其身。[四]師古曰：「衞詩燕燕之篇曰『終溫且惠，淑慎其身』。淑，善也。引此詩言以美四人也。」述萬石衞直周張傳第十六。
孝文三王，代孝二梁，[一]師古曰：「代孝王參及梁孝王武、梁懷王揖。」懷折亡嗣，孝乃尊光。[二]師古曰：「折謂夭也。孝亦謂梁孝王也。」內為母弟，外扞吳楚，怙寵矜功，僭欲失所，思心既霿，牛旤告妖。[三]師古曰：「霿，僭霿也，音莫候反。解在五行志。」帝庸親親，厥國五分，[四]師古曰：「庸，用也。用親親之道，故分梁為五國，立孝王男五人為王。太子買為梁王，次子明為濟川王，彭離為濟東王，定為山陽王，不識為濟陰王。」德不堪寵，四支不傳。[五]晉灼曰：「（子）〔支〕，父母之四支也。」（子）〔支〕，父母之四支也。　殿本作「支」。王先謙說作「支」是。師古曰：「此說非也。謂孝王支子四人封為王者皆絕於身，不傳胤嗣，唯梁恭王買有後耳。其事具在本傳。」述文三王傳第十七。
賈生矯矯，弱冠登朝。[一]師古曰：「矯矯，高舉之貌也，合韻音驕。」遭文叡聖，屢抗其疏，暴秦之戒，三代是據。建設藩屏，以強守圉，[二]師古曰：「圉合韻音御。」吳楚合從，賴誼之慮。[三]師古曰：「勸文帝大封梁、淮陽。梁卒距吳楚，不得令西也。從音子庸反。」述賈誼傳第十八。
子絲慷慨，激辭納說，[一]師古曰：「爰盎字絲。此加子者，子是嘉稱，以偶句耳。」㩜轡正席，顯陳成敗。[二]師古曰：「㩜，執取也。其字從手，亦或作。」錯之瑣材，智小謀大，[三]師古曰：「易下繫辭曰：『德薄而位尊，智小而謀大，力少而任重，鮮不及矣。』此敍言朝錯所以及旤。」旤如發機，先寇受害。[四]師古曰：「發機，言其速也。吳楚未敗之前，錯已誅死。」述爰盎朝錯傳第十九。
釋之典刑，國憲以平。馮公矯魏，增主之明。[一]張晏曰：「矯辭以免魏尚也。」師古曰：「張說非也。矯，正也，正言其事。」長孺剛直，義形於色，下折淮南，上正元服。[二]師古曰：「淮南王謀反，憚黯正直。武帝不冠不見黯。故云下折淮南，上正元服也。元，首也，故謂冠為元服。」莊之推賢，於茲為德。述張馮汲鄭傳第二十。
榮如辱如，有機有樞，[一]劉德曰：「易曰『樞機之發，榮辱之主也』。」張晏曰：「乍榮乍辱，如辭也。」自下摩上，惟德之隅。[二]師古曰：「詩大雅抑之篇曰『抑抑威儀，惟德之隅』，言有廉隅也。此敍言賈山直詞刺上，亦為方正也。一曰，隅謂得道德之一隅也。」賴依忠正，君子采諸。[三]師古曰：「諸，之也。」述賈鄒枚路傳第二十一。
魏其翩翩，好節慕聲，[一]師古曰：「翩翩，自喜之貌。」灌夫矜勇，武安驕盈，凶德相挻，旤敗用成。[二]師古曰：「挻謂柔挻也，音式延反。」安國壯趾，王恢兵首，[三]孟康曰：「易『壯于趾，征凶』。安國臨當為丞相，墮車，蹇。後為將，多所傷失而憂死。此為不宜征行而有凶也。」師古曰：「『壯于趾』，大壯初九爻辭也。壯，傷也。趾，足也。直謂墮車蹇耳，不言不宜征行也。」彼若天命，此近人咎。[四]師古曰：「彼，韓安國也。此，王恢也。壯趾，天命也。謀兵，人咎也。」述竇田灌韓傳第二十二。
景十三王，承文之慶。[一]師古曰：「言景帝庸主耳，所以子皆得王者，由文帝之德慶流子孫也。慶合韻音卿。」魯恭館室，江都訬輕；[二]師古曰：「訬謂輕狡也，音初教反。」趙敬險詖，中山淫醟；[三]師古曰：「詖，辯也，一曰佞也。醟，酗酒也，音詠，合韻音榮。」長沙寂
漠，廣川亡聲；膠東不亮，常山驕盈。[四]師古曰：「亮，信也。聞淮南謀反，作戰具守備，後辭及之，發病死，是為不信於漢朝。」四國絕祀，河間賢明，[五]李奇曰：「臨江哀王閼、臨江閔王榮、膠西于王端、清河哀王乘皆無子，國除。」禮樂是修，為漢宗英。述景十三王傳第二十三。
李廣恂恂，實獲士心，控弦貫石，威動北鄰，[一]師古曰：「北鄰謂匈奴也。」躬戰七十，遂死于軍。敢怨衞青，見討去病。陵不引決，忝世滅姓。[二]師古曰：「忝，辱也。」蘇武信節，不詘王命。[三]師古曰：「信讀曰申。」述李廣蘇建傳第二十四。
長平桓桓，上將之元，[一]師古曰：「桓桓，武貌也。元，首也。」薄伐獫允，恢我朔邊，[二]師古曰：「恢，廣也。」戎車七征，衝輣閑閑，[三]鄧展曰：「輣，兵車名也。」師古曰：「輣音彭。」合圍單于，北登闐顏。票騎冠軍，猋勇紛紜，[四]師古曰：「如猋之勇，紛紜然盛也。」長驅六舉，電擊雷震，[五]師古曰：「六舉，凡六出擊匈奴也。震合韻音之人反。」飲馬翰海，封狼居山，西規大河，列郡祈連。[六]張晏曰：「置郡至祈連山。」述衞青霍去病傳第二十五。
抑抑仲舒，再相諸侯，[一]師古曰：「爾雅云『抑抑，密也』。」身修國治，致仕縣車，下帷覃思，論道屬書，[二]師古曰：「屬音之欲反。」讜言訪對，為世純儒。[三]師古曰：「讜，善言也。訪對，謂對所訪也。讜音黨。」述董仲舒傳第二十六。
文豔用寡，子虛烏有，寓言淫麗，託風終始，[一]師古曰：「寓，寄也。風讀曰諷。」多識博物，有可觀采，蔚為辭宗，賦頌之首。[二]師古曰：「蔚，文綵盛也，音鬱。」述司馬相如傳第二十七。
平津斤斤，晚躋金門，[一]師古曰：「斤斤，明察也。躋，升也。金門，金馬門也。」既登爵位，祿賜頤賢，[二]師古曰：「頤，養也，謂引招賢人而養之。」布衾疎食，用儉飭身。[三]師古曰：「飭，整也，讀與敕同。」卜式耕牧，以求其志，忠寤明君，乃爵乃試。兒生亹亹，束髮修學，[四]師古曰：「亹亹，勉也。」偕列名臣，從政輔治。述公孫弘
卜式兒寬傳第二十八。
張湯遂達，用事任職，媚茲一人，日旰忘食，[一]師古曰：「詩大雅下武之篇曰『媚茲一人，應侯慎德』。一人，天子也。媚，愛也。此敍言張湯見愛於武帝。」既成寵祿，亦羅咎慝。安世溫良，塞淵其德，[二]師古曰：「詩鄁風燕燕之篇曰『仲氏任只，其心塞淵』。淵，深也。塞，實也。謂其德既實且深也。此敍言子孺亦有之。」子孫遵業，全祚保國。述張湯傳第二十九。
杜周治文，唯上淺深，[一]師古曰：「言觀天子之意。」用取世資，幸而免身。延年寬和，列于名臣。欽用材謀，有異厥倫。[二]師古曰：「倫，類也。言異其本類。」述杜周傳第三十。
博望杖節，收功大夏；貳師秉鉞，身釁胡社。[一]李奇曰：「李廣利，胡殺之以血塗社也。」師古曰：「釁者，以血祭耳，非塗之血也。」致死為福，每生作旤。[二]師古曰：「每，貪也。張騫致死封侯，李廣利求生而死也。」述張騫李廣利傳第三十一。
烏呼史遷，薰胥以刑！[一]晉灼曰：「齊、韓、魯詩作薰。薰，帥也，從人得罪相坐之刑也。」師古曰：「晉說近是矣。詩小雅雨無正之篇曰『若此無罪，淪胥以鋪』。胥，相也。鋪，徧也。言無罪之人，遇於亂政，橫相牽率，徧得罪也。韓詩淪字作薰。薰者，謂相薰蒸，亦漸及之義耳。此敍言史遷因坐李陵，橫得罪也。」幽而發憤，乃思乃精，錯綜羣言，古今是經，勒成一家，大略孔明。[二]師古曰：「孔，甚也。」述司馬遷傳第三十二。
孝武六子，昭、齊亡嗣。[一]如淳曰：「昭帝及齊王無嗣也。」師古曰：「嗣合韻音祚。」燕剌謀逆，廣陵祝詛。昌邑短命，昬賀失據。戾園不幸，宣承天序。[二]師古曰：「序合韻音似豫反。」述武五子傳第三十三。
六世耽耽，其欲浟浟，[一]師古曰：「六（者）謂武帝也。六（者）謂武帝也。　王先謙說「六者」當為「六世」。按景祐本無「者」字。易頤卦六四爻辭曰『虎視耽耽，其欲浟浟』。耽耽，威視之貌也。浟浟，欲利之貌也。耽音丁含反。浟音滌。今易浟字作逐。」文武方作，是庸四克。[二]晉灼曰：「方，並也。」師古曰：「言並任文武之臣，是用克開四方也。」助、偃、淮南，數子之德，不忠其身，善謀於國。[三]師古曰：「淮南，謂淮南王安諫武帝不宜興兵討越也。」述嚴朱吾丘主父徐嚴終王賈傳第三十四。
東方贍辭，詼諧倡優，[一]師古曰：「詼音恢。」譏苑扞偃，正諫舉郵，[二]師古曰：「郵與尤同。尤，過也。」懷肉汙殿，弛張沈浮。述東方朔傳第三十五。
葛繹內寵，屈氂王子。[一]師古曰：「公孫賀妻，衞皇后姊，故云內寵也。」千秋時發，宜春舊仕。[二]張晏曰：「千秋訟衞太子冤，發言值時也。」師古曰：「宜春侯，王訢也。」敞、義依霍，庶幾云已。[三]如淳曰：「若此人等無益於治，可為庶幾而已也。」師古曰：「敞，楊敞。義，蔡義。」弘惟政事，萬年容己。咸睡厥誨，孰為不子？述公孫劉田楊王蔡陳鄭傳第三十六。
王孫臝葬，建乃斬將。雲廷訐禹，福逾刺鳳，[一]師古曰：「逾，遠也。」是謂狂狷，敞近其衷。[二]師古曰：「衷，中也。論語稱孔子曰『不得中行而與之，必也狂狷乎！』此言朱雲以上蓋狂狷耳，云敞之操近於中行也。衷音竹仲反。」述楊胡朱梅云傳第三十七。
博陸堂堂，受遺武皇，[一]師古曰：「論語稱孔子曰『堂堂乎張也』，蓋美子張儀形盛也，故引之。」擁毓孝昭，末命導揚。[二]劉德曰：「武帝臨終之命，（也）〔霍〕光能導達顯揚也。」武帝臨終之命，（也）〔霍〕光能導達顯揚也。　殿本「也」作「霍」。王先謙說殿本是。遭家不造，立帝廢王，權定社稷，配忠阿衡。懷祿耽寵，漸化不詳，陰妻之逆，至子而亡。[三]師古曰：「陰謂覆蔽之也。」秺侯狄孥，虔恭忠信，[四]師古曰：「匈奴休屠王之子，故曰狄孥。秺音妬。信，合韻音新。」奕世載德，貤于子孫。[五]師古曰：「貤，延也，音弋豉反。」述霍光金日磾傳第三十八。
兵家之策，惟在不戰。營平皤皤，立功立論，[一]師古曰：「皤皤，白髮貌也，音蒲何反。」以不濟可，上諭其信。[二]師古曰：「春秋左氏傳晏子對齊景公曰：『君所謂可，而有不焉；臣獻其不，以成其可。』此敍言宣帝令擊西羌，充國不從，固上屯田之策也。」武賢父子，虎臣之俊。述趙充國辛慶忌傳第三十九。
義陽樓蘭，長羅昆彌，安遠日逐，義成郅支。陳湯誕節，救在三悊；[一]鄭氏曰：「三悊，謂劉向、谷永、耿育皆訟救湯也。」師古曰：「誕節，言其放縱不拘也。」會宗勤事，疆外之桀。述傅常鄭甘陳段傳第四十。
不疑膚敏，應變當理，[一]劉德曰：「膚，美也。敏，疾也。言於闕下卒變，定方遂詐，非衞太子也。」師古曰：「詩大雅文王之篇曰『殷士膚敏』，謂微子也，故引以為辭。」辭霍不婚，逡遁致仕。[二]師古曰：「遁讀與巡同。」疏克有終，散金娛老。定國之祚，于其仁考。廣德、當、宣，近於知恥。[三]晉灼曰：「當宣帝時始仕，至元帝時以歲惡民流，便乞骸骨去。此為知恥。」師古曰：「此說非也。當為平當也。宣，彭宣也。言廣德、平當、彭宣三人不苟于祿位，並為知恥也。本傳贊曰：『薛廣德保懸車之榮，平當逡巡有恥，彭宣見險而止：異乎苟患失之者矣。』」述雋疏于薛平彭傳第四十一。
四皓遯秦，古之逸民，不營不拔，嚴平、鄭真。[一]應劭曰：「爵祿不能營其志，威武不能屈其身也。易曰『不可榮以祿』，又曰『確乎不可拔也』。」吉困于賀，涅而不緇；禹既黃髮，以德來仕。[二]師古曰：「論語稱孔子曰：『不曰白乎？涅而不緇。』涅，汙泥也。可以染皂。緇，黑色也。言天性潔白者，雖處汙涅之中，其色不變也。緇，合韻音側仕反。」舍惟正身，勝死善道；郭欽、蔣詡，近遯之好。[三]應劭曰：「易曰『好遯君子吉』，言遭暴亂之世，好以和順遯去，不離其害也。」述王貢兩龔鮑傳第四十二。
扶陽濟濟，聞詩聞禮。玄成退讓，仍世作相。[一]師古曰：「仍，（類）〔頻〕也。」仍，（類）〔頻〕也。　景祐、殿本都作「頻」，此誤。漢之宗廟，叔孫是謨，革自孝元，諸儒變度。[二]如淳曰：「造迭毀之（義）〔議〕也。」造迭毀之（義）〔議〕也。　景祐本作「義」，殿本作「議」。王先謙說作「議」是。師古曰：「謨，謀也，合韻音慕。」國之誕章，博載其路。[三]師古曰：「誕，大也。謂憲章之大者，故廣載之。」述韋賢傳第四十三。
高平師師，惟辟作威，圖黜凶害，天子是毗。[一]鄧展曰：「師師，相師法也。」師古曰：「尚書洪範云『惟辟作威』，言威權者，唯人君得作之耳。詩小雅節南山之篇曰：『尹氏太師，惟周之氐，秉國之鈞，四方是維，天子是毗。』言大臣之職，輔佐天子者也。此敍言魏相欲崇君道而黜私權，故引書詩以為言也。」博陽不伐，含弘光大，天誘其衷，慶流苗裔。述魏相丙吉傳第四十四。
占往知來，幽贊神明，[一]師古曰：「易上繫辭曰『神以知來，知以藏往』，言蓍卦之德兼神知也。說卦曰『昔者聖人之作易也，幽贊於神明而生蓍』，言欲深致神明之道，助以成教，故為蓍卜也。」苟非其人，道不虛行。[二]師古曰：「下繫之辭也。言人能弘道，非其人則不能傳。」學微術昧，或見仿佛，疑殆匪闕，違衆迕世，[三]師古曰：「論語稱孔子曰：『多聞闕疑，慎言其餘則寡尤；多見闕殆，慎行其餘則寡悔。』殆，危也。謂有疑則闕之也。此敍言術士不闕疑殆，故遭禍難也。」淺為尤悔，深作敦害。[四]師古曰：「尤，過也。敦，厚也。」述眭兩夏侯京翼李傳第四十五。
廣漢尹京，克聰克明；延壽作翊，既和且平。矜能訐上，俱陷極刑。翁歸承風，帝揚厥聲。[一]張晏曰：「受任為右扶風，卒，宣帝下詔襃揚，賜金百斤。」敞；亦平平，文雅自贊；[二]師古曰：「平讀曰便。便，辯也。贊，助也，以文雅助治（述）〔術〕也。以文雅助治（述）〔術〕也。　景祐、殿、局本都作「術」，此誤。一說，贊，進也，以文雅自進也。」尊實赳赳，邦家之彥；[三]師古曰：「赳赳，材勁貌也，音糾。」章死非辠，士民所歎。述趙尹韓張兩王傳第四十六。
寬饒正色，國之司直。豐繄好剛，輔亦慕直。[一]師古曰：「繄，是也，音烏奚反。」皆陷狂狷，不典不式。[二]師古曰：「典，經也。式，法也。」崇執言責，隆持官守。[三]如淳曰：「崇為尚書僕射，是言責之官也。哀帝及傅太后欲封從弟商，崇諫不聽也。」晉灼曰：「隆諫武庫兵不宜以給董賢家，此為持官守也。」寶曲定陵，並有立志。[四]鄧展曰：「孫寶曲橈定陵侯淳于長也。」晉灼曰：「何並斬侍中王林卿奴，是立志也。」述蓋諸葛劉鄭毋將孫何傳第四十七。[五]師古曰：「本傳毋將隆在孫寶下。今此敍云毋將孫何，是敍誤也。」
長倩懙懙，覿霍不舉，[一]蘇林曰：「懙懙，行步安舒也。」師古曰：「不肯露索而見霍光，故不得大官也。懙音弋於反。」遇宣乃拔，傅元作輔，不圖不慮，見躓石、許。[二]師古曰：「詩小雅雨無正之篇云『旻天疾威，不慮不圖』也。慮，思也。圖，謀也。言幽王見天之威，不思謀也。此敍言望之思謀不詳，卒為石顯及許史所顛躓也。躓音竹二反。」述蕭望之傳第四十八。
子明光光，發迹西疆，列於禦侮，厥子亦良。述馮奉世傳第四十九。
宣之四子，淮陽聰敏，[一]師古曰：「敏，疾也，合韻音美。」舅氏蘧蒢，幾陷大理。[二]師古曰：「蘧蒢，口柔，觀人顏色而為辭佞者也。言淮陽憲王舅張博為諂辭，幾陷王於大罪也。蘧音渠。蒢音除。幾音鉅依反。」楚孝惡疾，東平失軌，[三]師古曰：「惡疾謂眚病也。軌，法則也。」中山凶短，母歸戎里。[四]張晏曰：「戎氏女歸戎氏之里也。」元之二王，孫後大宗，[五]孟康曰：「謂哀、平帝。」昭而不穆，大命更登。[六]鄧展曰：「昭而不穆，有父無子。」張晏曰：「大命，帝位也。」師古曰：「更音工衡反。」述宣元六王傳第五十。
樂安褏褏，古之文學，[一]師古曰：「褏褏，盛貌也，音弋（敍）〔救〕反。音弋（敍）〔救〕反。　景祐、殿本都作「救」，此誤。學，合韻音下教反。」民具爾瞻，困于二司。[二]師古曰：「詩小雅節南山之篇曰『赫赫師尹，民具爾瞻』，言師尹之任，位尊職重，下所瞻望，而乃為不善乎，深責之也。此敍言匡衡失德，不終相位，故引以為辭耳。二司者，司隸校尉王尊劾奏衡追奏石顯揚著先帝任用傾覆之臣，司隸校尉王駿劾奏衡專地盜土也。司，合韻音先寺反。」安昌貨殖，朱雲作娸。[三]晉灼曰：「娸，醜也。」師古曰：「朱雲廷言欲斬張禹，是為醜惡之娸，音欹，合韻音丘吏反。」博山惇慎，受莽之疚。[四]師古曰：「疚，病也。孔光後更曲意從莽之欲，以病其德行也。」述匡張孔馬傳第五十一。
樂昌篤實，不橈不詘，遘閔既多，是用廢黜。[一]師古曰：「詩鄁柏舟曰『遘閔既多，受侮不少』。遘，遇也。閔，病也。謂見病害甚衆也。此敍言王商深為王鳳所排陷也。」武陽殷勤，輔導副君，既忠且謀，饗茲舊勳。高武守正，因用濟身。[二]師古曰：「言傅喜不阿附傅太后，故得免禍。」述王商、史丹、傅喜傳第五十二。
高陽文法，揚鄉武略，政事之材，道德惟薄，位過厥任，鮮終其祿。[一]師古曰：「鮮，少也，音先踐反。」博之翰音，鼓妖先作。[二]劉德曰：「易曰『翰音登于天，貞凶』。上九處非其位，亢極，故『何可長也？』位在上高，故曰翰音。博拜時聞有鼓聲也。」師古曰：「『翰音登于天』，中孚卦上九爻辭也。翰音高飛而且鳴，喻居非其位，聲過其實也。」述薛宣朱博傳第五十三。
高陵修儒，任刑養威，用合時宜，器周世資。義得其勇，如虎如貔，進不跬步，宗為鯨
鯢。[一]師古曰：「半步曰跬，音空橤反。」述翟方進傳第五十四。
統微政缺，災眚屢發。永陳厥咎，戒在三七。鄴指丁、傅，略窺占術。述谷永杜鄴傳第五十五。
哀、平之卹，丁、傅、莽、賢。武、嘉戚之，乃喪厥身。高樂廢黜，咸列貞臣。述何武王嘉師丹傳第五十六。
淵哉若人！實好斯文。初擬相如，獻賦黃門，輟而覃思，草法篹玄，[一]師古曰：「輟，止也。篹與撰同。言止不復作賦，草創法言及撰太玄經也。」斟酌六經，放易象論，[二]師古曰：「放音甫往反。論，論語也。」潛于篇籍，以章厥身。[三]師古曰：「章，明也。」述揚雄傳第五十七。
獷獷亡秦，滅我聖文，[一]師古曰：「獷獷，麤惡之貌。言無親也。獷音穬，又音九永反。」漢存其業，六學析分。是綜是理，是綱是紀，師徒彌散，著其終始。[二]師古曰：「散謂分派也。」述儒林傳第五十八。
誰毀誰譽，譽其有試。[一]師古曰：「論語稱孔子曰：『吾之於人，誰毀誰譽，如有所譽，其有所試。』此敍言人之從政，可試而知，故引以為辭也。」泯泯羣黎，化成良吏。[二]師古曰：「黎，衆也。言羣衆無知，從吏之化而成俗也。」淑人君子，時同功異。沒世遺愛，民有餘思。述循吏傳第五十九。
上替下陵，姦軌不勝，猛政橫作，刑罰用興。曾是強圉，掊克為雄，[一]師古曰：「詩大雅蕩之篇曰『曾是強圉，曾是掊克』。強圉，強梁禦善也。掊克，好聚斂，克害人也。言任用此人為虐於下也。掊音平侯反。」報虐以威，殃亦凶終。[二]師古曰：「尚書呂刑曰『皇帝哀矜庶戮之不辜，報虐以威』，言哀閔不辜之人橫被殺戮，乃報答為虐者以威而誅絕也。」述酷吏傳第六十。
四民食力，罔有兼業，大不淫侈，細不匱乏，蓋均無貧，遵王之法。[一]師古曰：「論語稱孔子曰『蓋均無貧』，言為政平均不相陵奪，則無貧匱之人也，故引之。」靡法靡度，民肆其詐，[二]師古曰：「肆，極也。」偪上并下，荒殖其貨。[三]師古曰：「荒，大也。」侯服玉食，敗俗傷化。[四]張晏曰：「玉食，珍食也。」述貨殖傳第六十一。
開國承家，有法有制，家不臧甲，國不專殺。[一]師古曰：「殺，合韻音所例反。」矧乃齊民，作威作惠，[二]師古曰：「矧，況也。齊民，齊等之人也。」如台不匡，禮法是謂！[三]如淳曰：「台，我也。我，國家也。」師古曰：「匡，正也。台音怡。」述游俠傳第六十二。
彼何人斯，竊此富貴！營損高明，作戒後世。[一]師古曰：「詩小雅巧言之篇，刺讒人也。其詩曰：『彼何人斯？居河之麋。』賤而惡之也。此敍亦深疾佞幸之人。故引詩文以譏之。營，惑也。」述佞幸傳第六十三。
於惟帝典，戎夷猾夏；[一]師古曰：「於，歎辭也。帝典，虞書舜典也。載舜命咎繇作士，戒之曰：『蠻夷猾夏。』猾，亂也。夏，諸夏也。於讀曰烏。」周宣攘之，亦列風雅。[二]師古曰：「攘，卻也。」宗幽既昬，淫於襃女，[三]師古曰：「宗幽，幽王居宗周也。」戎敗我驪，遂亡酆鄗。[四]張晏曰：「申侯與戎共伐周，敗於驪山下，遂殺幽王。平王東徙都成周。」大漢初定，匈奴強盛，圍我平城，寇侵邊境。[五]師古曰：「境合韻音竟。」至于孝武，爰赫斯怒，王師雷起，霆擊朔野。[六]師古曰：「霆，疾雷也，音廷。」宣承其末，乃施洪德，震我威靈，五世來服。[七]師古曰：「自宣至平凡五帝。」王莽竊命，是傾是覆，備其變理，為世典式。述匈奴傳第六十四。
西南外夷，種別域殊。南越尉佗，自王番禺，攸攸外寓，閩越、東甌。[一]師古曰：「攸攸，遠貌。」爰洎朝鮮，燕之外區。漢興柔遠，與爾剖符。[二]師古曰：「柔，安也。剖符，謂封之也。」皆恃其岨，乍臣乍驕，孝武行師，誅滅海隅。述西南夷兩越朝鮮傳第六十五。
西戎即序，夏后是表。[一]張晏曰：「表，外也。禹就敍以為外國也。」師古曰：「此說非也。表，明也，明以德化也。」周穆觀兵，荒服不旅。[二]張晏曰：「觀，示也。旅，陳也。犬戎終王而朝周，穆王以不享征之，是以荒服不陳於廷也。」漢武勞神，圖遠甚勤。王師驒驒，致誅大宛。[三]鄭氏曰：「驒驒，盛也。」師古曰：「此說非也。小雅四牡之詩曰：『四牡騑騑，驒驒駱馬。』驒驒，喘息之貌。馬勞則喘，此敍言漢遠征西域，人馬疲弊也。驒音它丹反。」姼姼公主，乃女烏孫，[四]孟康曰：「姼音題。姼姼、惕惕，愛也。」師古曰：「此說非也。姼音上支反。姼姼，好貌也。魏詩葛屨之篇曰『好人提提』，音義同耳。女，妻也，音乃據反。言漢以好女配烏孫也。」使命乃通，條支之瀕。[五]師古曰：「瀕，涯也，音頻，又音賓。」昭、宣承業，都護是立，總督城郭，三十有六，修奉朝貢，各以其職。述西城傳第六十六。
詭矣禍福，刑于外戚。[一]師古曰：「詭，違也。言禍福相違，終始不一也。」高后首命，呂宗顛覆。薄姬䃍魏，宗文產德。[二]如淳曰：「薄姬在魏，許負相，當生天子。魏豹聞負言，不與漢，遂禽而死也。」師古曰：「䃍，古墜字。」竇后違意，考盤于代。[三]師古曰：「詩衞風曰『考盤在澗』。考，成也。盤，樂也。此敍言竇姬初欲適趙，而向代，違其本意，卒以成樂也。」王氏仄微，世武作嗣。子夫既興，扇而不終。[四]師古曰：「扇，熾也。」鈎弋憂傷，孝昭以登。上官幼尊，類禡厥宗。[五]應劭曰：「詩云『是類是禡』。禮，將征伐，告天而祭謂之類，告以事類也。至所征伐之地，表而祭之謂之禡。禡者，馬也。馬者兵之首，故祭其先神也。言上官后雖幼尊貴，家族以惡逆誅滅也。」師古曰：「禡音莫暇反。」史娣、王悼，身遇不祥，及宣饗國，二族後光。恭哀產元，夭而不遂。邛成乘序，履尊三世。[六]張晏曰：「至成帝乃崩也。」師古曰：「乘序，謂登至尊之處也。」飛燕之妖，禍成厥妹。丁、傅僭恣，自求凶害。中山無辜，乃喪馮、衞。[七]師古曰：「馮昭儀，中山孝王母也，為傅氏所陷。衞姬，中山孝王后也，為王莽所滅。」惠張、景薄，武陳、宣霍，成許、哀傅，平王之作，事雖歆羨，非天所度。[八]師古曰：「作，起也。度，居也。言惠帝至平帝王皇后七人，時雖處尊位，人心羨慕，以非天意所居，故終用不昌也。度音徒各反。」怨咎若茲，如何不恪！[九]師古曰：「恪，敬也。」述外戚傳第六十七。
元后娠母，月精見表。[一]師古曰：「娠音身。」遭成之逸，政自諸舅。[二]師古曰：「言成帝貪自逸樂，而委政於王氏。」陽平作威，誅加卿宰。[三]師古曰：「謂王商及王章也。」成都煌煌，假我明光。[四]師古曰：「煌煌，熾貌。」曲陽（㪣㪣）〔歊歊〕，曲陽（㪣㪣）〔歊歊〕，　景祐、殿本都作「歊」，此誤。亦朱其堂。[五]師古曰：「（㪣㪣）〔歊歊〕，氣盛也，音許驕反。」新都亢極，作亂以亡。述元后傳第六十八。
咨爾賊臣，篡漢滔天，行驕夏癸，虐烈商辛。[一]張晏曰：「桀名癸，紂名辛。」偽稽黃、虞，繆稱典文，[二]師古曰：「稽，考也。」衆怨神怒，惡復誅臻。[三]張晏曰：「復，周也。臻，至也。十二歲歲星一復，莽稱帝十三歲而見誅也。左氏傳曰『美惡周必復』。」師古曰：「復音扶目反。」百王之極，究其姦昏。述王莽傳第六十九。
凡漢書，敍帝皇，[一]張晏曰：「十二紀也。」列官司，建侯王。[二]張晏曰：「百官表及諸侯王表也。」準天地，統陰陽，[三]張晏曰：「準天地，天文志也。統，合也。陰陽，五行志也。」闡元極，步三光。[四]張晏曰：「闡，大也。元，始也。極，至也。三光，日月星也。大推上極元始以來，及星辰度數，謂律曆志。」分州域，物土疆，[五]張晏曰：「地理及溝洫志也。」窮人理，該萬方。[六]張晏曰：「人理，古今人表。萬方，謂郊祀志有日月星辰天下山川人鬼之神。」緯六經，綴道綱，[七]張晏曰：「藝文志也。」總百氏，贊篇章。[八]師古曰：「贊，明也。」函雅故，通古今，[九]張晏曰：「包含雅訓之故，及古今之語。」正文字，惟學林。[一０]師古曰：「信惟文學之林藪也。凡此總說帝紀、表、志、列傳，備有天地鬼神人事，政治道德，術藝文章。汎而言之，盡在漢書耳，亦不皆如張氏所說也。」述敍傳第七十。
史／正史／北史／列傳　凡八十八卷／卷三十　列傳第十八／盧玄(P.1071)..[底本：元大德本]
北史卷三十
列傳第十八
盧玄玄孫思道　昌衡　曾孫元明　玄孫潛　盧柔子愷　盧觀弟仲宣　叔彪　從叔文偉　盧同子斐　兄子景裕　景裕弟辯　光　光子賁　光從弟勇　盧誕
盧玄字子真，范陽涿人也。曾祖諶，晉司空劉琨從事中郎。祖偃、父邈，並仕慕容氏。偃為營丘太守，邈為范陽太守，皆以儒雅稱。
史／載記／十國春秋／前蜀　卷三十五至四十七／卷第四十七　前蜀十三　列傳／僧智廣　僧貫休　僧子朗　掃地和尚　段義宗(P.1-1)..[清乾隆癸丑年昭文周氏此宜閣重校刊本]
僧貫休字德隱俗姓姜氏婺州蘭谿人也七歲父母絕憐愛之投本邑和安寺圓貞禪師出家為童侍日誦法華經一千字耳所蹔聞不忘於心與僧處默隔籬論詩時人多為驚異受具之後詩名大震乃往洪州傳法華經起信論皆精奧義刺史王慥見之雅相欽重已而　　蔣瓌開洗懺戒壇命貫休為監壇乾寧中謁吳越武
肅王獻詩云滿堂花醉三千客一劍霜寒十四州武肅王命改為四十州乃可相見貫休曰州亦難添詩亦難改閒雲孤鶴何不可飛一云貫休投詩於武肅甚愜旨遺贈亦豐王立功臣碑列平越將校姓名遂刊貫休詩於碑陰見重如此由是思登南嶽遂擔簦遊荊南與吳融相遇往復酬答心相得也會節度使成汭以誕生日得歌詩百餘章而貫休詩與焉汭令幕僚鄭準評高下準害其能置貫休詩第三貫休怒曰藻鑑如此其可久乎已而汭問筆法於貫休答曰此事須登壇而授豈容草草汭不勝其忿遞放黔中因為病鶴詩云見說氣淸邪不入不知爾病自何來久之再至荊南高季昌館
之龍興寺感時政作酷吏辭復被疏遠鬱悒中題硯子曰入匣始身安或以為匣者蜀也相勸來蜀遂至成都上陳情頌云有叟有叟居岳之室忽振金湯下彼巉崪聞蜀風景地寧得一富人侯王旦奭摩詰龍角日角紫氣盤屈揭日月行符湯武出天步孔艱橫流犯蹕穆穆蜀俗整整師律髯髮垂雪忠貞貫日四裔蘇活萬里豐謐無雨不膏有露皆滴有叟有叟無實行實一瓶一衲旣朴且質幸蒙顧盻詞緩思鬱軒鏡光中願如善吉又獻詩有云一瓶一鉢垂垂老萬水千山得得來高祖大悅呼為得得和尚留住東禪院賜賚優渥署號禪月大
師已而建龍華道場令居之高祖常命誦近所撰詩時貴戚滿坐貫休欲諷之乃舉公子行云錦衣鮮華手擎鶻閒行氣貌多輕忽稼穡艱難總不知五帝三皇為何物高祖稱善貴倖多有怨者壽春節貫休進堯銘舜頌二章堯銘曰金冊昭昭列聖孤標仲尼有言巍巍帝堯承天眷命罔厥矜驕四德炎炎堦蓂不凋永孚於休垂衣飄颻吾皇則之小心翼翼秉陽亭毒不遑暇食土堦苔綠茅茨雪滴君旣天賦相亦天錫德輈金鏡以聖繼聖漢高將將太宗兵柄吾皇則之日新德盛朽索六馬罔墜厥命熙熙蓼蕭瑰□風調舞擎干羽囿人芻蕘旣玉其葉亦金其枝葉葉枝枝百王允釐享國如堯不疑不疑舜頌曰高高歷山有黍有粟皇皇大舜合堯元德五典克從四門伊穆大道將行天下為公臨下有赫選賢用能吾皇則之無斁無逸綏厥品彙光光得一千幅臨頂十在隨蹕大哉大同為光為龍吾皇則之聖謀隆隆納隍孜孜孜孜切切六宗是禋五瑞斯列排麟
環鳳披香立雪四方納賮九圍有截昔救世師降生竺乾壽春亦然萬年萬年高祖復加獎賞永平二年卒年八十一明年為浮圖於成都北門外葬焉貫休累加龍樓待詔明因辨果功德大師翔麟殿引駕內供奉經律論道門選練教授三教元逸大師守兩川僧籙大師食邑三千戶賜紫大沙門一作龍樓待詔明因辨果功德大師祥麟殿首座引駕內供奉講唱大師道門弟子仗選鍊校授文章應制大師兩街僧籙封司空大僕卿雲八國鎮國大師左右街龍華道場對御講讚大師兼禪月大師食邑八千戶賜紫大沙門工篆隸草書好事者多號曰姜體詩與僧齊己並名有寶月集一卷西嶽集四十卷吳融為之序又繪羅漢一十六身并一佛二大士像皆作古野之貌不類人間或曰夢中所
覩覺後圖之謂之應夢羅漢一云貫林常自夢得十五羅漢梵相尚缺一有告曰師之相乃是也于是遂為臨水圖以足之翰林學士歐陽烱常作詩述其事貫休體充而形短其像讚則宰相王鍇為之性落落不拘小節每於通衢徒步行嚼果子初來蜀時過詣韋莊而馮涓適至遂與相見欣然撫手曰我與爾叔有分涓怒拂衣去他日過從竟不逢迎貫休謂人曰我得得和尚為渠入蜀何意見怪其率畧多如此又好俳謔一日與杜光庭並轡道中貫休馬忽奔躓光庭連呼大師數珠落地貫休曰非數珠葢大還丹耳光庭有慚色貫休弟子曇域戒學精嚴能詩善篆重集許氏說文行於蜀
貫休詩集皆出曇域所校輯者
史／職官／漢唐事箋／前集　漢／卷之八／氣節(P.5-2)..[清道光二年刊本]
氣節
仗節守義之士何世無之顧上之所以養之者何如耳高帝之初丁公不忠於項羽則戮之以徇衆季布傳丁公為項羽將遂困高祖彭城西短兵接漢王急顧謂丁公曰兩賢豈相戹哉丁公引兵還及項羽滅丁公
謁見高祖以丁公徇軍中曰丁公為項王臣不忠使項王失天下者也遂斬之曰使後為人臣無倣丁公也鄭君不奉詔名籍則貸之以激世鄭當時傳其先鄭君嘗事項籍死而屬漢高祖令諸故項籍臣名籍鄭君獨不奉詔詔盡拜名籍者為大夫逐鄭君田橫不肯歸漢而自殺則壯其節而為之流涕高紀五年初田橫歸彭越項羽已滅橫懼誅與賔客亡入海上遣使者赦橫曰橫來大者王小者侯不來且發兵加誅橫懼乘傳詣雒陽未至三十里自殺上壯其節為之流涕發卒二千人以王禮塟焉魯不下漢則嘆其守節禮義之國而不忍屠之以兵本紀六年羽已滅楚地悉定獨魯不下漢王引兵欲屠之為其守節禮義之國乃持羽頭以示其父兄魯乃降所以培養氣節保護風俗以為後世憑藉維持之計者為不淺矣故其後士大夫皆以節氣自守不為一時勢燄所屈不疑之不肯觧劍雋不疑傳治春秋為郡文學暴勝之為直指使者素聞不疑賢至渤海遣
吏請與相見不疑冠進賢冠帶櫑具劍珮環玦裒衣博帶盛服至門上謁門下欲使解劍不疑曰劍者君子武備所以衞身不可解貢禹之不肯免冠本傳禹為河南令歲餘為府官取責免冠謝禹曰冠一免安可復冠也因遂去官不受卒徒唾背如田延年本傳延年為太司農丞奏延年主守盗三千萬不道霍光召問延年延年抵曰本出將軍之門蒙此爵位無有是事光曰卽無事當窮究又令御史大夫田廣明曉延年通往就獄得公議之田大夫語延年延年曰幸縣官寬我耳何面目入牢獄使衆人指笑我卒徒唾吾背乎卽閉閣獨居齋舍數日召詣廷尉自刎死因除不聽兩吏挾持如蕭望之本傳先是上官傑等謀殺霍光光旣誅傑等後出入自備吏民當見者露索去刀兵兩吏挾持望之獨不肯聽自引出閣曰不願見吏牽持匈匈光聞之告吏勿復持不拜大將軍如汲黯本傳大將軍靑旣益尊姊為皇后黯為右內史要之亢禮或說黯曰天子欲令羣臣下大將軍大將軍尊貴不可以不拜黯曰夫以大將軍有揖客反不重耶大將軍聞之愈賢黯遇黯加於平日不屈節於單于如蘇武其凛凛英
風使人激懦而增氣以至田甲賈人也責張湯行義有烈士之風湯傳湯客田甲雖賈人有賢操始湯為小吏以錢交通及為大吏甲所責湯行義有烈士之風樓護俠徒也議論常依名節而聽之者皆疎見游俠樓護傳則其他可知矣惟漢之君陰有以養其氣不沮不挫而自有以銷其犯上難制之銳故其人亦不以節行自矜而無矯激之名忠而不訐剛而不暴有伏節死義之臣而後世獨以節義之名而歸之東京者盖東京以節義為上故也惟其所尚者在是故士大夫相習成風而未免有詭激之患要之東都尚節義不若西漢實有而名亡
子／醫家／御製本草品彙精要／本草品彙精要續集／卷之一　玉石部／玉石部／石芝／七明芝　九光芝(P.6-1)..[清康熙四十年進呈寫本]
七明芝九光芝品彙分錄○〔葛洪云〕生臨水高山石崖之間狀如盤盌不過徑尺有莖連綴之起三四寸有七孔者名七明九孔者名九光光皆如星百歩內夜見其光常以秋分伺之搗服方寸匕入口則噏然身𤍠五味甘美得盡一斤長生不老可以夜視也
子／醫家／本草述／卷之二十九　介部／牡蠣／附　潮依月附日義(P.22-1)..[清嘉慶十五年(1810)還讀山房刻本]
附潮依月附日義　朔則日月相會望則日月明對故潮勢大月弦之際日月不相會相對故潮勢小月賦有朒音訥朓音挑朏音斐魄晦而月見西方謂之朓疾行貌朔而月見東方謂之朒行遲貌其曰輝朒者舉朔後月將漸圓之義故曰息於輝朒朏月未成明也．魄月始生魄然也葢朔後則明漸生望後則魄漸生故曰消於朏魄　沈括曰月本無光猶一銀丸日曜之乃光光之初生日在其旁故光側而所見纔如鉤日漸遠則斜照而光稍滿大扺如一彈丸以粉塗其半側視之則粉處如鉤對視之則
正圓也　或問上弦下弦之義．邵康節先生曰．上弦是月盈及一半．如弓之上弦．下弦是月虧及一半．如弓之下弦．
子／醫家／御定佩文齋廣群芳譜／果譜　卷五十四至卷六十七／卷六十六　蓮等／蔆／集藻／詩㪚句(P.32-2)..[文淵閣四庫全書本]
〔詩㪚句〕
〔增〕梁江淹相攜及嘉月採菱渡北渚　徐勉紫菱亦可採聊以緩愁年
〔原〕費昶妾家五湖口采菱五湖側　唐儲光羲濁水菱葉肥清水菱葉鮮
〔增〕李白郎聽採菱女一道夜歌歸　杜甫况資菱芡足庶結茅茨迴　錢起渚禽菱芡足不向稻粱争　劉禹錫艶歌呈幾曲江畔采新菱
〔原〕宋陶弼轉葉香隨風舒花影凌日　梁武帝江南稚女珠腕繩桂棹容與歌採菱
唐李賀瀉酒木蘭椒葉蓋病容扶起種菱絲　宋陳堯佐堆盤菱熟胭脂角藉藻鱸鮮淡墨鱗　林逋含機緑錦翻新葉滿篋青銅瑩古花　陸游何時𨚫泛耶溪路臨聽菱歌四面聲
〔增〕唐儲光羲深潭菱葉疎　王維菱蔓弱難定
〔原〕杜甫隔沼連香芰
〔增〕杜甫水果剝菱芡　採菱寒刺土　韓愈菱葉故穿萍　孟郊菱翻紫角利　栁宗元朶頤進芰實　張籍翻芰紫角稠　李益菱花覆碧渚　李賀菱科映青罩　白居易菱風
香㪚漫　宋司馬光光翻芰葉齊　楊萬里新菱剥釅紅　唐萬齊融垂菱布藻如妝鏡　薛逢日中漸見菱花舒　韋荘十畝菱花晩鏡清　曹唐碧花菱角滿潭秋　宋王安石菱角蜻蜓翠蔓深　陸游深紅菱角密覆水　元薩都剌酒渴氷盤破紫菱
集／總集／全唐詩補編／續拾／卷十／蘇頲／大唐封東嶽朝覲頌附詩(P.790)
蘇頲
大唐封東嶽朝覲頌附詩
天子聖兮天孫崇，登以封兮報以功。受命再惟皇代，天之賚人所載。士馬山嶫，戈矛山沓，禎符山雜，靈響山答，天與人合。我鋪衍兮長粹清，太元冊兮太一精，休光光我之慶成，舜四朝而禹萬國，莫之我
京。見《唐文粹》卷十九。
