史／雜史／遼海叢書／鐵嶺縣志／纂輯者董國祥　掌錄氏／卷下／藝文志／雜文／送劉心周歸中州序(P.779-2)
送劉心周歸中州序
郝浴
吾道值周顯王三十三年乙酉有鄒國孟子輿首嚴義利之辨覺諸侯距楊墨暨本朝世祖皇帝順治十六年己亥輒千九百九十五年矣於漢武帝建元元年辛丑有廣川董仲舒以道為適治之路而窮其原於天人三策以歆帝衷暨今己亥亦千七百九十九年於平帝元始五年乙丑有蜀郡楊子雲慮世趨日惑至辱其身不死作太玄法言以至理詔後世暨今己亥亦千六百五十五年於隋高祖仁壽二年癸亥有龍門王仲淹投太平十二策不錄退修盡性知命之教於河汾暨今己亥亦千五十七年於唐憲宗元和十四年己亥有南陽韓退之諫迎佛骨手抉孟子之學憤發所向以蹴踏二氏暨今己亥亦八百四十一年於宋神宗熙寧二年己酉有河南程明道咫尺天顏獻正心窒欲之方及哲宗元祐元年丙寅又有程伊川啟沃經筵復請延天下道德之士兩賢以居敬窮理為斯世斯人開入德造道之門暨今己亥亦五百九十一年于光宗紹熙五年甲寅有新安朱仲晦侍講煥章建極道民力整乾綱常提撕此心如日之升至今己亥亦四百六十六年於元世祖至元十七年有河內許仲平以祭酒歸家一惟致知力行躬牖學徒暨今己亥亦三百八十年於明英宗天順元年丁丑有河汾薛德溫總裁天下會試以復性正學為準至謂五經四書一性字括盡暨今己亥亦二百三年於武宗正德十
三年戊寅有餘姚王伯安智擒逆藩而其學即以良知為宗暨今己亥亦百四十二年浴俯仰二千年中赫赫名公卿崇至尊以福天下何慮九牛之尾而至謂修明吾孔子所傳大學之道粗不雜於五霸七雄精不詭於百家二氏將使人心人理燦然犁然得歸於大中至正而無一絲之或悖則數君子之功雖與日月爭光可也然斯傳一墜動至數千百年不得值大量者脫鍵撤鑰而升其堂其傳卒以不緒故天下愛而悲之曰絕學順治己亥陳留劉心周謫鐵嶺卓然若有志於數君子之為者異哉浴察其苦心極力周五寒暑不退竊壯其志而病其質至今上康熙二年癸卯得比例西歸浴立喜其有豁然之日矣夫中州奧區也山川人物明秀萬方今一旦縱居其中請得力雪舊抱日與二三學子登嵩陽泛洛水嘲風弄月更得騎太行而摩函谷左顧伊川右睨橫渠有一日焉見此中浩浩瀚瀚晶晶瑩瑩若大海之飛濤捲雪而輒復一鏡萬里也然後揭廬於百泉蘇門之上危坐其中以究數君子之用心吾兄其有入乎
史／雜史／遼海叢書／含中集／卷二／詩一／寒(P.2004-2)
寒
夜漏未告終星芒動昏野朔風振凍木瀟瀟殘雪瀉晶晶大澤冰的的遠村火獨客久服勞酸嘶閔予馬繄予竟何辜動無尺寸假誰為汧澼絖治我龜坼可志定勢自移坦夷見埳軻
叢書２／四明叢書／四明叢書：第二集／雪翁詩集　明　魏畊撰／七言律／卷十／吳門七夕雲間金是瀛馮瑞振彭師度劉徽之招同山陰朱士稚松陵吳兆騫宴集(P.2-1)..[張氏約園刊本]
吳門七夕雲間金是瀛馮瑞振彭師度劉徽之招同山陰朱士稚松陵吳兆騫宴集
晶晶雙塔散高雲裊裊長楊逼暮曛異域留賓還倒屣狂歌蹋足為離羣當筵坐待黃姑轉捲幔遙憐烏鵲紛愁是衣裳侵玉露江城擣練日相聞
叢書２／四明叢書／四明叢書：第二集／雪翁詩集　明　魏畊撰／附錄／卷十七／詩／同心水登隱山望魏雪竇故居　厲志(P.12-2)..[張氏約園刊本]
同心水登隱山望魏雪竇故居　　厲　志
登高一悄望遠見海流微張目難久眎北風吹蓬飛回眄白湖上晶晶漾暖暉鳧鴨慕洲渚參差紛來歸靑林俯暝色蒼澗裊寒霏豈無高隱在紆曲繞幽棲相與動曠抱悠悠千載思會見魏萬宅山人鸞鶴姿浩歌天地間雲物為淒其前哲不可見慷慨徒追維四顧方寂寥
同調將安期
叢書２／四明叢書／四明叢書：第六集／貞白五書　明　馮柯撰／迴瀾正諭　貞白五書四／務節諭(P.19-2)..[張氏約園刊本]
務節諭
人材之所以不古若者我知之矣以其慕古之過用心
之咸博學而一無所成也然則古不可慕心不可咸乎又何讀書諭之尚博也曰非也讀書亦學之一節也有士於此口讀書而手作字書可記乎字可端乎故心不可二力不可分分之則彼此不得力而無成不分則致一致精雖不能咸而其一節亦足以成名於天下故樂工皆盲以業專也仙子坐關釋子面壁以心一也張旭聖於草而不聖於楷鍾繇聖於楷而不聖於草彼一書也猶不兩能矧欲求能於書外乎少陵精於韻而不精於散南豐精於散而不精於韻彼一文也猶不兼得矧
欲思得於文外乎伯樂之廄無留良以之顧兔則誖造父之羣無逸馬以之馭鹿則奔養由基攻弧矢者也故巧極於穿楊班輸子㰌斤斧者也故妙神於梯雲種樹小業也而郭駝專之則移徙無不活屠牛鄙事也而庖丁尸之則眾理罔不解扁鵲之見垣一方未聞他業之皆如醫也伯牙之聽徹六馬未聞他術之皆如琴也然尚有可諉者曰技至若虞廷之五臣幾乎聖矣而明水土者不稼穡明禮樂者不工刑闕里之四科及乎賢矣而工德行者不言語工政事者不文學彼豈不知咸之
為美而顧安於一節之士以成名哉正以天下之事變無涯而人之分量有限以有限之分量而欲盡窮天下之事變猶夸父逐日徒東奔西馳卒無益耳故我非元聖之周公則不可妄慕其多材藝而欲覬之也我非天縱之仲尼則不可妄慕其多能而欲幾之也莫若務節而已矣節者何也在天則為氣節之節言一氣一節也在人則為骨節之節言一骨一節也學而務節焉將春夏秋冬各專其令耳目口鼻各一其官雖不能相通而即其所通者晶晶乎皦日不足為熙轟轟乎迅雷不足
為震而人將以姱節歸之矣奚其咸夫咸猶海也渾涵停蓄洪洞瀇瀁故時乎潮也雖支渠曲港忽若生蛇走入須臾皆滿若巳午之月旱賴桔橰之水活苗而苟以一力灌眾田無救也必致力於一田之間則水足田渥矣今學者自視孰與海多乃求咸於節外也胡不觀植果者乎結實大繁則小而酸澁摘而存之則眾液凝焉木精委焉而實彌大味彌嘉矣又不觀孕字者乎一母一子則子壯若鳲鳩之七子則一乳而七分子雖多曾不如一之壯而可恃矣詩曰無田甫田維莠驕驕無思
遠人勞心忉忉傳曰富而不治不若貧而治大而不察不若小而察正有見於此耳而廣獵者方且謬為大言曰君子恥一物之不知嗚呼始也恥一物之不知而終也一物無所知豈非不自量之過哉故學莫如務節而已矣雖然雜物揆德亦至賾矣吾欲務節安節而可曰審諸己而已杞柳可為桮棬也故桮棬之使桮棬以松柏不桮棬矣金鐵可為劒戟也故劒戟之使劒戟以沙石不劒戟矣毛穎之為筆楮榖之為紙因其性也青出於靛藍絳出於茅蒐假其色也故因其資性之近者而
成之則易強其資性之所無者而成之則難亦審諸己而已
叢書２／四明叢書／四明叢書：第六集／明明子論語集解義疏　清　胡夤撰／卷二　為政第二(P.1-1)..[張氏約園刊本]
明明子論語集解義疏卷二
清定海胡夤伯寅撰
為政第二釋文凡二十四章朱注同
子曰為政以德譬如北辰居其所而眾星共之注包曰德者無為譬猶北辰之不移而眾星共之也
釋文曰共求用反鄭本作拱俱勇反拱手也孟子盡心注呂氏有始覽注文選曲水詩序運命論注御覽俱引作拱阮氏校勘記曰拱正字共假借字
正義曰朱子云政之為言正也所以正人之不正也德之為言得也行道得於心而不失之謂也北辰北
極天之樞也居其所不動也未嘗不動而動於其所雖動不覺也數句本語錄共向也言眾星四面旋繞而歸向之也蒙案為政以德政兼教養孟子所謂本仁心以為仁政也德說文正作惪外得於人內得於己也內得於己者道德之德外得於人者恩德之德智仁勇中庸之三達德也知仁聖義中和大司徒教民之六德也韓子原道云博愛之謂仁行而宜之之謂義由是而之焉之謂道足乎己無待於外之謂德所謂道德云者合仁與義言之也是得於己者也左襄七
年傳恤民為德管子心術篇化育萬物謂之德又愛民無私曰德正篇愛之生之養之成之利民不德天下親之曰德是得於人者也此章言為政所以當兼二義為備乃黃老家以清靜為德遂以居所為不動即以修德為無為不知既曰為政則明明有所為也既曰以德則實實有所以也居其所猶益稷之安汝止堯曰之執厥中洪範之皇建有極周禮之以為民極眾星者庶民惟星共之者會其有極歸其有極也故爾雅釋天以北辰為北極郭注云北極天之中以
正四時蓋極者中也周天之星宿晝夜運行乾乾不息其動機專在於二極惟極動而周天皆應之而動所以若網在綱有條不紊特動而不離其宗不出其位則所謂居其所者正以動率動而非以靜馭動也天極何嘗不動哉君德安可無為哉禮哀公問為政孔子曰政者正也君為政則百姓從政矣君之所為百姓之所從也君所不為百姓何從若預知後世有無為之說而為之防者北辰之所有星無星古今不同而其故則在歲差歲差者恆星東行也天有赤道
有黃道二道各有南北極赤道者天腰之中紘也黃道者日行之光道也月星本天出入於黃道故各極宗黃極黃極者右旋之樞也日躔黃道出入於赤道故黃極宗赤極赤極者左旋之樞也人知眾星拱北辰而不知北辰有黃赤極之分有左右旋之別論右旋則眾星之極環繞乎黃極論左旋則黃極帶領眾星之極環繞乎赤極周髀所謂北極璿璣者黃道之極也周髀所謂正北極樞者赤道之極也攷其算經曰欲知北極樞璿周四極常以夏至夜半時北極南
游所極冬至夜半時北游所極冬至日加酉之時西游所極日加卯之時東游所極此北極璿璣四游正北極璿璣之中正北天之中戴氏東原曰黃極每晝夜環繞赤極一周而又過一度冬至夜半黃極在赤極正北卯時在赤極正東午時在赤極正南酉時在赤極正西此一日之四游所極也冬至夜半起於正北一周而過一度漸進而至四分周之一則春分夜半東游所極夏至夜半南游所極秋分夜半西游所極此一歲之四游所極也案虞書在璿璣玉衡以齊
七政蓋設玉衡以分七衡六間設璿璣以擬黃赤二極璿璣本又作旋機機與樞同周髀之北極樞乃握動機之赤極是為正北極即論語爾雅之北辰所謂不動處也赤極為樞機而黃極旋繞乎赤極則周髀之北極璿璣雖通名北極乃旋繞樞機之黃極而非正北極蓋黃極動而赤極不動也惟是北極不動處今測在句陳大星與紐星之間而在周秦之際天樞紐星正當紫宮赤極之處即借紐星以誌其所故爾雅釋天以北辰與角亢等宿同列於星名公羊昭十六
年傳以北辰與心伐同為三大辰何休注迷惑不知東西者須視北辰以別心伐所在考工記夜考之極星以正朝夕鄭注極星謂北辰也呂氏春秋有始覽眾星與天俱游而極星不移高誘注極星北辰星也語曰北辰居其所而眾星拱之故曰不移大辰之辰說文別作曟與曑皆从晶晶者星之精光也十二辰之辰說文別作䢈从辰从會謂日月會於二十八宿之次則辰非無星也故日月星謂之三辰五星謂之五辰二十八宿謂之十二辰心伐北辰謂之三大辰
凡言辰者皆在天成象而民所瞻仰故賈逵張衡蔡邕王蕃陸續等皆以紐星為北極從無無星為辰之說迨後世恆星東移歲差漸著梁祖𣈶始攷極星離不動處一度強宋熙寧間沈括測得二度強元至元中郭守敬測得三度半則紐星非北極而北辰實無星豈知紐星離北極乃後世之歲差而北極即紐星實當時之天象學者不可執今以疑古又不可泥古以廢今則兩得之矣若史記索隱引文耀鉤謂之中宮大帝北堂書鈔引書大傳謂之天皇耀魄寶則有
名而空無所居皇疏以為紫微星邢疏混言北斗星則有星而居無定所故非疇人子弟不通算術不足與論天象也
包注云云疏曰此注皇疏本作鄭元曰然文選運命論注引鄭論語注北極謂之北辰釋文引鄭注共作拱拱手也則是鄭君別有所注與包不同也北極謂之北辰爾雅釋天文拱訓斂手有拱手環向之意朱氏駿聲讀拱如爾雅大山宮小山之宮宮謂圍繞拱謂環向義可通借也毛氏大可訓共為舉以北辰比
德眾星比政共之猶庶績咸熙也然之字無著矣包云德者無為者莊子天地篇無為為之之謂天無為言之之謂德此異端清靜之說也或援大舜無為而治中庸無為而成以為證不知舜以紹堯任人而逸中庸奏假節言宗廟之中未施敬而民敬以見勸非由賞威非由怒豈言政可無為哉云北辰不移者不移較不動為精本呂氏有始覽
叢書２／四明叢書／四明叢書：第八集／四明文徵　清　袁鈞　輯／卷七／舊集自序　屠隆(P.10-1)..[張氏約園刊本]
舊集自序　　　　　　　　　　屠　隆
今學士談詩文者何其砉乎戰方內哉腹不罥先民足不登大雅嘗試咿嚶稍比音節輒侈口而薄古人夫古人安可薄也當其卒業此道神搖搖乎蹈忽荒而上之上之而遊乎九天下之而遊乎九淵取精多矣用物宏矣業大以侈矣及其日久論定名言幾何其大者才寥寥數篇爾而今學士往往富極於數百萬言則古人不
既拙乎古人之業專精一家而今人好獵眾體及其卒也無當一家即奚論眾體矣則古人非拙也余自總角學伊吾時有所得多棄而不收今存者什不當一二曾不敢望今之君子而何以夢寐古人為客語屠子曰往子與客論詩文於京師則古證今甲是乙不此瑕彼瑜多所彈射言辨矣而持論卒無定子知詩美與惡與何說而定屠子曰余惡知詩又惡知詩美其適者美邪夫物有萬品要之乎適矣詩有萬品要之乎適矣今夫天青日出山川晶晶六合曠朗黑霮䨴雷電交至崩雲
走雨惡風谽谺其狀異矣今夫閬風之上泰山之巔鴻蒙超忽萬里几席陰崖盤谷下臨千仞紆迴澒洞龍蛇鬼神窅不可測其境殊矣今夫長波鉅海回蕩六幕天地若翻日月倒行險壯無極也而清溪白日之間渟泓瀺灂浸日星鑑須眉小大易觀矣今夫鄭衞之郊邯鄲之道茸茸者草邪灼灼者華邪歌懷春之章稱芍藥之詩則可謂至麗而方瞳綠睛之夫采芝茹松刳形息景叩大石而歌履巉巖而遨榮枯殊致矣今夫翟冠翠翹縞衣綦巾文質盭矣洪鐘鼉鼓清濁辨矣然而當之無
弗適也夫當之無弗適斯兩存之也余讀古人之詩則灑然以適而讀今人詩則不適斯其故何也其美惡之辨與余惡知詩又惡知詩美曰若是則空同子所稱金元之樂今盛行民間淫媟而哀思響越而瀏湸亦快人矣美與惡與曰噫嘻是惡乎快哉余方入耳則歡然而心動已則悄然以悲久則氣索索然而沈余嘗讀古詩歌讀數過稍厭束書起過而復新讀可老也嘗試取民間音讀之能終篇乎何論金元此適不適之辨與即余之作吾取吾適也吾取吾適而惡乎美而惡乎不美吾
又安能知之
叢書２／四明叢書／四明叢書：第八集／四明文徵　清　袁鈞　輯／卷九／贈二華譚子轉南職方序　應雲鸑(P.31-2)..[張氏約園刊本]
贈二華譚子轉南職方序　　　　應雲鸑
象川子曰余讀儒林傳所云鄒魯之門其於文學若天性然未始不怪其說之誣也以今所睹於譚子夫豈異於所云譚子撫人也撫多文學之士自昔然矣余嘗浮
富春道貴溪南過臨汝訪求往哲其長老為言吳陸曾王讀書之處荒煙蔓草不可攬結蓋潸然涕也異日者譚子之官南都過余晤語移日青陽麗藻翩翩然有雲霄之思余曰茲非往哲之鄉人乎何取才若斯之易也蓋私心重之乃其中不少概見目若營之氣若張之余心固未肯下也越八禩為嘉靖辛亥譚子復除北庫部又明年余視庫部篆相與甚殷於是知譚子進矣譚子天性恬澹雅好黃老家溷處紛蕩之中而泊然有以自守視其目晶晶焉察其氣閒閒焉時時起余以黃老家
說其所操持固未見抵止其發明要領彰矣夫儒者不傳黃老薦紳先生蓋難言之抒其大旨機在目禽在氣頗若不類於聖人乃致虛守靜總之不詭於性命者近是余於是到心焉撫人言多聞者王曾篤行者二吳潛心陸氏彼皆所謂自得者若譚子者所謂吾黨成章者非耶居無何譚子拜南職方員外或曰是果於靜者而恬淡之逃歟將有所擇於世路也方今天下滋多事何用黃老以自暇佚為余應之曰不然職方氏古周禮之遺也掌天下輿圖既阨塞城隍險要除盜賊以寧民萌
大司馬以九伐佐王平邦國實與贊大機謀議責至重也我祖宗並建兩京控制南北宮闕之巨麗官司之錯事為制同其所恃重於職方氏者一也又鳳陽陵寢江淮轉輸素稱要害其江洋盜藪風帆出沒與波濤浩渺不可蹤跡而爬梳之跳號奔突視羌胡乘障勢侔而力逾難其責重其勢雖未有若斯之同也則又奚擇焉譚子往矣登覽六朝故墟指顧我聖祖開基定鼎之地弔問當時謀夫勇士求興亡之端講戰守之具北望神京共圖石畫俾長城萬里金甌無恙雖欲暇佚其將能乎
且余聞之黃老所稱述貴身治世其文多雅馴其緒餘奇祕往往見於陰符道德諸書所云神機鬼藏知雄守雌又鑿鑿中窾兵家率祖用其說譚子如通其術則吾不知其所進矣而可少之哉而可少之哉會諸僚友張祖餞別屬余以贈言余故備道譚子之進以壯其往
史／正史／清史稿／志　凡一百三十五卷／卷一百　志七十五／樂七　樂章五／鐃歌清樂／巡幸鐃歌清樂二十七章／九五飛龍第二十二(P.2971)..[底本：關外二次本]
九五飛龍第二十二　九五飛龍，慶時乘，九五飛龍。九萬里錦江山，歸大一統。今皇紹聖緒，克纘豐功。望如雲，望如雲，就是日垂裳端拱。寅亮天工，寅亮天工，盡梯航，齊來朝貢。一解萬象闢鴻濛，超軼姬風殷頌。修文偃武，履帝位，明目達聰，卑唐跨宋。億萬年，大寶金甌鞏。糺縵縵，沆瀣霏微；豔晶晶，旭日昭融。二解閱五載，禮成巡狩叶車攻。練時日，鹵簿盛威儀。盛威儀，未央月曉度疏鐘。徐張雉扇，緩啟銅龍。紛雜沓，千官前導鸞旂聳。師師濟濟，萬靈呼擁。奉皇歡，五色雲車動。從于邁，恩澤紀龐鴻。從于邁，恩澤紀龐鴻。三解時雍萬福來同，侍臣珥筆從容。畇畇禹甸，幾多甘雨和風。天顏有喜，煥宸章，揮灑騰麟鳳。若雲漢，倬彼昭回，墨寶千秋珍重。四解或有時甘露珠垂，或有時甘露珠垂，或有時醴泉玉湧。或有時澤出金車，或有時山開，山開得者銀甕。惟至聖，足有臨兮足有容，誠不顯而篤恭。上雲峰，鸞輅輕移，上雲峰，鸞輅輕移，淩日觀，鞗鶬載詠。五解香鑪傍日溫，屬車
瑞雲湧。看野陌，黍禾如梁積，祝無疆，躋堂豳人頌。敷德化，民風沕穆，喜到處，時和也更年豐。編氓遍霑膏雨，聽歡呼，自南自北自西東。六解規制度，衡量同，式震疊，琛球貢。率遐邇，北暨恆山；率遐邇，北暨恆山，西至流沙，南被交邕。典禮咸修，裳華胥叶，聲靈神悚。信長此獻嘉符，振麟儀鳳。七解百職猗歟式序，百祿亶其式總。於繹哉，永綏民，於皇哉，允執中。時巡幸，虎賁扈從。從律奏，聲諧八風。從丕冒，率俾提封。編氓，遍霑膏雨樂饔飧，自春自夏自秋冬。八解重熙累洽如天永，蕩蕩巍巍郅隆，翠輦行來紫氣擁。九解
叢書２／四明叢書／四明叢書：第四集／月船居士詩稿　清　盧鎬　撰／卷一／五言古／和淵明飲酒詩二十首(P.5-2)..[張氏約園刊本]
晶晶天宇高夜氣舒為英彼其萬籟響物豈喜自鳴天機無所待強作徒勞生空齋攬四壁洞悉羣動情置書笑勿讀引壺還獨傾昔人避浮雲堯舜無可驚事業尚如此文章況小成
