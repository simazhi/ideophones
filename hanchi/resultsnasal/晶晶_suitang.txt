集／總集／全唐文／全唐文／卷二百九十九／張嘉貞／空水共澄鮮賦(P.3035-1)
空水共澄鮮賦
空之為象也本乎天。水之為德也本乎泉。上善之人方其性。貞化之客愛其元。清虛而隱性。含受而無偏。因高下而臨照。故能共於澄鮮。誠大明而盡善。實和光如可憐。爾其皎潔清泚。空色懸於水底。分明昭曠。水光積於空上。玲玲瓏瓏。晶晶液液。託九霄如染翠。澈千里而含碧。微風共息。含晴影而湛然。兩日俱生。弔長輝而相射。表裏如一。容象難尋。涵泳游鱗。若迴陵而上出。聯翩度鳥。疑戲沙之下沉。為當物將類於迴覆。為是人自惑於闚臨。竟未能縷列於疑似。分別於空水。元之又元。美之逾美。
集／總集／全唐文／全唐文／卷四百三十三／張志和／鸑鷟(P.4414-2)
鸑鷟
造化之初。九天相競。風之飄䬑然曰。䬌䬌乎之飍飍乎而。颼颼乎之飂飂乎而。扇鴻濛而么飉㕭嘐。鼓𧯌䜮而悲咤䬘。蹶石拔木。蹙浪奔濤。其孰能大乎吾之大乎而。雲之氣騰然曰。翕乎忽乎之滅沒乎者。漨浡煙熅之蓊鬱乎者。蒙乎昧乎之昏晦乎者。靉靆黭黮之䨢䨴乎者。翳海吞山。遏日漫天。其孰能大乎吾之大乎者。雷之聲填然曰。諜轟轟乎轢轢。忽犖犖乎虩虩。磤輪奔乎轂乎些。欻電烻列缺砉霆驚劈歷乎些。若獨不聞乎洪濤震鼓。猛獸唬怒。彼碌碌者莫吾之與巨。其孰能大乎吾之大乎些。海之濤奔然曰。浩乎汗乎之澶漫乎且。澎乎湃乎之滂沛乎且。何鯤鵬頒鰓臭翼之聲邪乎且。翻鼇盪鯨。崩壺倒瀛。其孰能大乎吾之大乎且。火之熛烈然曰。烘乎炵乎之煥爛乎焉。翕乎
煜乎之煽炫乎焉。㶼灼爍。烜爀燏𤐰。涸澤燋山。熾日薰天。其孰能大乎吾之大乎焉。日之燿照然曰。煌煌乎陽陽乎歟。晶晶乎熒熒乎歟。杲杲曈曈。炎炎赫赫。光天照地。流金礫石。其孰能大乎吾之大乎歟。地之震殷然曰。坤乎崙乎之坱圠磅礴之乎之。崔乎嵬乎之坳墝确䃗之乎之。浸海流河而有常。奔山走陵而無疆。其孰能大乎吾之大乎之。天之鳴𥥈然曰。乾乎圓乎之愨乎只。穹乎崇乎之廓乎只。昊恢恢之顛顛。旻蒼蒼之元元。包水旋風。蓋地環空。其孰能大乎吾之大乎只。空之寥𣪯然曰。豁乎泬乎之曠宕乎哉。虛乎無乎之漭浪乎哉。濛洞茫唐。青冥蒼茫。廓兮而㝩㝗。包天裹地。誕陰育陽。其孰能大乎吾之大乎哉。既而九天各自競能。風之飄曰。孰有大乎吾曹之大矣。空應之曰。吾聞太上之言。道名之大。可詣而問焉。於是雲停其氣。風息其飄。日罷其耀。海弭其濤。地復其震。火滅其熛。天靜其鳴。空喪其寥。於是乎俾雷之迸。入道之境。聲者讓響。形者讓影。不有不無。不動不靜。九大觀之。各慚而還。遂相讓為無為之邑。相與成無為之域。以終乎塵劫之極而已焉欹。道之形也虛。道之影也無。道之聲也初。道之響也如。昔
之為狀乎。廓然其虛者空也。莫然其無者滅也。永然其初者遠也。靜然其如者定也。字之曰遺遐明默。愨博元圓者。何也。遺以盡其失。遐以邈其遙。明以照其光。默以湛其寂。愨以堅其固。博以大其廣。元以神其妙。圓以規其周。故曰德者得也。得乎不得。不得乎得。斯之謂乎。得其德者何也。文宣得之而無我。老氏得之而未孩。南華得之。獨與天地精神往來。而不敖睨於萬物。噫沖虛得之。泠然御風。顏回得之。同於大通。然則大寥得之無終始。已矣夫。延吾思之不能竟也。將何以窮有物之既乎。燿夜者燭腹也。橐體者篋軀也。戴芥者負垢也。苗蜩者根蟬也。晴星者昡華也。燭腹之蟲循乎墻。篋軀之蟲出乎隙。負垢之蟲遊乎業。根蟬之蟲植乎土。篋軀哂乎燭腹曰。子之自謂養生之固者也。燭乎腹。燿乎夜。見乎險阻。審乎取舍。然而世人相有炫明之患。怪乎物。亡乎身。未若吾之晦跡之逍遙也。負垢哂乎篋軀曰。子之自謂養生之固者也。橐乎體。篋乎軀。進則外乎首而行。恐則內乎元而靜。然而出入有首鼠之患。怪乎物。亡乎身。未若吾之蓋形之逍遙也。根蟬哂於負垢曰。子之自謂養生之固者也。蓁然芥。孽然垢。徐然步。物之不疑
子之動也。糞然形。物之不疑子之生也。然而慮風火有驚恐之患。未若吾之瘞體之逍遙也。之數蟲者。各以能之相哂也。於是眩華聞之。哂乎根蟬曰。子之自謂養生之固者也。藏乎口。匿乎目。虛乎心。實乎腹。根乎足。潤水土於外而不行。苗乎脊。受風日於外而屢長。無羈䧿之嫌者矣。然而累乎質。礙乎有。苟遇掘鑿之患。怪乎物。亡乎身。未若吾之瞥然之逍遙也。根蟬曰。吾稟乎造化之奇。妙乎古今之名。藏口匿目。虛心實腹。之數蟲者。其於衛生。莫吾如也。向吾聞子之聲。昧子之形。狀子之有。自何而生。眩華曰。吾生乎目之眩。長乎視之亂。其徐也。聯若星之貫。其疾也。紛若華之散。取之而不得。捨之而不克。謂無而有。謂有而無。其來也。儵見乎造化。其去也。寂歸乎太虛。能遊乎不物之域者。方覩乎吾之逍遙墟域。同乎於圓也方也。於方也圓也。故曰至圓無圓而能方。至方無方而能圓。孰能圓乎方者曰太圓。孰能方乎圓者曰太方。故太方有言曰。昔吾方子之圓。而子弗知吾之方。太圓曰。曩吾圓爾之方。而爾不知吾之圓。若然者何也。其有以哉。是故規乎虛者。虛之不知其圓也。矩乎空者。空之不知其方也。然則遊心乎太寂之
鄉。令規矩無措其巧者。其惟太圓之與太方乎。
集／總集／全唐文／全唐文／卷五百九十五／歐陽詹　一／秋月賦　以至明周照為韻(P.6019-2)
秋月賦以至明周照為韻
粵惟日行於翼。風發於庚。白露下降。鴻雁來征。野䬃䬃而木落。天寥寥而氣清。獨孤亭之不寐。見涼月兮東生。上迢迢之霄漢。掩冽冽之恆星。出江山之磅礴。豁閶闔之崢嶸。皎皎搖搖。晶晶盈盈。映階墀以歷歷。對牕戶以亭亭。雖他時之並照。何斯夕之為明。異夫白鶴翩翻。不分其色。寒泉灑落。空聞其聲。乃遙夜以虛燭。實純風之至精。於是照曜必周。通冥洞幽。其色也。潤林巒之卉物。其影也。瑩江湖之亂流。益池亭之寂寂。增氣候之颼颼。起離家之遠恨。生去國之繁憂。何處而不見。何人而不愁。豈謂征客懷歸。徘徊於黃榆之塞。佳人怨別。蕭條於紅粉之樓。已矣哉。信知宇宙之中。光明為至。非凄涼之獨感。亦清貞之可類。臨照者足以倣有德之君。潔白焉宜將匹無瑕之士。傷哉不肖。徬徨嶺徼。時雨露兮未霑。自形影兮相弔。願窮經兮取老。恐用人兮尚少。幸君子兮如月。冀餘光兮一照。
子／醫家／御定佩文齋廣群芳譜／花譜　卷二十二至卷五十三／卷四十三　玫瑰等／素馨／集藻／詞(P.28-1)..[文淵閣四庫全書本]
〔詞〕
〔原〕宋張鎡〈菩薩蠻〉層層細翦冰花小新隨荔子雲帆到一露一番開玉人催買栽　愛花心未已摘放冠兒裏輕浸水晶凉一窩雲影香
〔增〕史逹祖〈風入松〉素馨跗萼太寒生多翦春冰夜深綠霧侵凉月照晶晶花葉
分明人臥碧紗㡡淨香吹雪練衣輕　頻伽銜得墮南薰不受纖塵若隨荔子華清去定空埋身外芳名借重玉爐沉炷起予石鼎湯聲
〔原〕劉鎮〈念奴嬌〉調冰弄雪想花神清夢徘徊南土一夏天香收不起付與蘂仙無語秀入精神凉生肌骨銷𥁞人間暑稼軒愁絶惜花還勝兒女　長記歌酒䦨珊開時向晩笑絶金莖露月浸闌干天似水誰伴秋孃窓户困殢雲鬟醉𣣱風㡌總是牽情處返魂何在玉川風味如許　尹煥〈霓裳中序第
一〉靑顰粲素靨海國仙人偏耐𤍠餐𥁞風香露屑便萬里凌空肯慿蓮葉盈盈歩月悄似憐輕去瑶闕何人在憶渠癡小㸃㸃愛輕㨗　愁絶舊遊輕別忍重看鎖香金篋淒凉清夜簟茀悵杳杳詩魂真化風蝶冷香清到骨夢十里梅花霽雪歸來也厭厭心事自共素娥説
子／醫家／御定佩文齋廣群芳譜／果譜　卷五十四至卷六十七／卷六十三　荔支四等／龍眼／集藻／五言古詩(P.32-1)..[文淵閣四庫全書本]
〔集藻〕
〔五言古詩〕
〔原〕宋蘇軾亷州龍眼質味殊絶可敵荔支　龍眼與荔支異出同父祖端如柑與橘未易相可否異哉西海濵琪𣗳羅元圃纍纍似桃李一一流膏乳坐疑星隕空又恐珠還浦圗經未甞說玉食逺莫數獨使皴皮生弄色映琱俎蠻荒非汝辱幸免妃子汚
〔増〕眀宋珏〈秋日歸故園噉龍眼〉平昔輕旁挺不堪荔作奴今
知奴有等賢蠢亦多途方回及陶侃自比常奴殊外裹黄金餙中懐白玉膚劈破皆走盤顆顆夜光珠更憐核如漆湛湛小兒矑龍目與虎目比喻何其愚但恨荔熟時主在奴不俱安得共盤敦牀頭捉刀夫際此清秋候晶晶空滿盂尼父思伯玉使乎復使乎
集／總集／全唐詩補編／續拾／卷二十／龐蘊／詩偈(P.948)
全唐詩續拾卷二十
龐蘊
詩偈
楞伽寶山高，四面無行路。惟有達道人，乘空到彼處。羅漢若悟空，擲錫騰空去。緣覺若悟空，醒見三生事。菩薩若悟空，十方同一處。諸佛若悟空，妙理空中住。空理真法身，法身即常住。佛身祇這是，迷人自不悟。一切若不空，苦厄從何度。
大海闊三千，巨深五六萬。余特七尺軀，入裏飲一頓。當時枯竭盡，龍王自出現。大閱經藏門，請為說一徧。依如說無法，龍王悟知見。賣君髻中珠，隱在如來殿。戴將軍陳頭，賊降不敢戰。世上有仁人，得永離貧賤。不貪有為身，當見如來面。
日輪漸漸短，光陰一何促。身如水上沫，命似當風燭。常須慎四虵，持心捨三毒。相見論脩道，更莫著婬慾。婬慾暫時情，長劫入地獄。縱令得出來，異形人不識。或時成四足，或是總無足。可惜好人身，變作醜頭畜。今日預報知，行行須努力。
余家久住山，早已離城市。草屋有三間，一間長丈二。一間安葛五，一間塵六四。余家自內房，終日閒無事。昨因黑月二十五，初夜飲酒醉，兩人相渾雜，種種調言氣。余家不奈煩，放火燒屋積。葛五成灰
燼，塵六無一二。有物蕩淨盡，惟餘空閑地。自身赤裸裸，體上無衣被。更莫憂盜賊，逍遙安樂睡。一等被火燒，同行不同利。
出家捨煩惱，煩惱還同住。癡心覓福田，騃意承救度。十二因緣管，無繇免來去。依智不依識，依義不依語。佛心一子地，蠢動皆男女。平等如虛空，善惡俱無取。既不造天堂，誰受三塗苦。有無盡無餘，乘空能自度。神作如來身，智作如來庫。涌出波羅蜜，流通正道路。渾身總是佛，迷人自不悟。
八十隨形好，相有三十二。四諦及三乘，同一無生智。名為一合相，非是人同類。凡夫共佛同，一體無有異。若論心與境，懸隔不相似。凡夫惟妄想，攀緣徧天地。常懷三毒心，損他將自利。佛心常慈悲，善惡無有二。蠢動諸眾生，心同一子地。六識空無生，六塵將布施。意根成妙覺，七識平等智。
富兒空手行，貧兒把他物。被物牽入廛，買賣不得出。覺暮便歸舍，黃昏黑漆漆。所求不稱意，合家總啾唧。自無般若性，乏欠波羅密。把繩入草裏，自繫百年畢。實是可憐許，冥冥不見日。富兒雖空手，家中甚富溢。自有無盡藏，不假外緣物。周流用不窮，要者從理出。
古時不異今，今時不異古。生事日日滅，有所不能作。世上乏錢財，守空無貨賂。理詩日日新，朽宅時時故。聞船未破漏，愛河須早渡。出過三江口，逍遙神自悟。損之又損之，俄成貝多樹。臨行途路難，無船可相渡。業老見閻公，沒你分疏處。若見優曇花，處處無疑慮。
世上蠢蠢者，相見只論錢，張三五百貫，李四有幾千，趙大折卻本，五六太迍邅。口常談三業，心中慾火然。癡狼咬肚熱，貪鬼撮頭牽。有腳復有足，開眼常睡眠。羅剎同心腹，何日見青天。青天不可見，地
獄結因緣。
故宅守真妻，不好求外色。真妻生男女，長大同榮辱。外色有男女，長成愛作賊。有妻累我來，牽我入牢獄。我亦早識渠，誘引入吾室。內外總團圓，同飡一鉢食。食飽斷虛妄，無相即無福。若論真寂理，同歸無所得。
昔日在有時，常被有人欺，一相《宗鏡錄》卷四八作「總總」生分別，見聞多是非。已後入無時《宗鏡錄》作「後向無中坐」，又被無人欺，一向看心坐，冥冥無所知。有無俱是執，何處是無為？有無同一體，諸相盡皆《宗鏡錄》作「皆盡」離。心同虛空故，虛空是我師《宗鏡錄》作「無所依」。若論無相理，惟我《宗鏡錄》作「有」父王知。
老來無氣力，房舍不能修。基頹柱根朽，椽梠脫差抽。泥塗零落盡，四壁空颼颼。舉頭看梁柱，星星見白頭。慧雲降法雨，智水沃心流。家中空豁豁，屋倒亦何憂。山莊草菴破，余歸大宅遊。生生不揀處，隨類說無求。
人有五般花，花蘭一本云「花爛」變成香。氤氳滿故宅，供養本爺娘。有人見不識，報道十月桑。外塵一念愛，合成五色囊。囊中起三柱，柱上有千梁。梁變成地獄，地獄作天堂。緣箇一羣賊，自作自消亡。縱令存草命，何時還故鄉？文字說定慧，定慧是爺娘。何不依理智，逐色在他鄉。早須歸大宅，孝順見爺娘。
爺娘聞子來，端坐見咍咍。我所有寶藏，分付鑰匙開。非論窮子富，舉國免三災。如意用無盡，更不受胞胎。逍遙無障礙，終日見如來。
如來愍諸子，平等無高下。諸子自愚癡，所以難教化。直心是道場，子心轉姦詐。遣子淨三業，轉愛論俗話。遣子內脩真，向外轉尋假。遣子學無相，捻他有相把。無諍最第一，論義成相罵。
無貪勝布施，無癡勝坐禪。無瞋勝持戒，無念勝求緣。盡見《祖堂集》卷十五作「現」凡夫事，夜來安樂眠。寒時向火坐，火本實《祖堂集》作「寔本」無烟。不忌《祖堂集》作「怕」黑闇女，不求功德天。任運生方便，皆同般若船。若能如是學，功德實無邊。
十方同一等，此是真如寺。裏有無量壽，本來無名字。凡夫不入理，心緣世上事。乞錢買瓦木，蓋他虛空地。卻被六賊驅，背卻真如智。終日受艱辛，妄想圖名利。如此學道人，累劫終不至。
無有報龐大，空空無處坐。家內空空空，空空無有貨。日在空裏行，日沒空裏臥。空坐空吟詩，詩空空相和。莫怪純用空，空是諸佛座。世人不別寶，空即是實貨。若嫌無有空，自是諸佛過。
有人有所知，有事有是非。聞道無相理，心執不生疑。五歲更不長，祇作阿孩兒。將拳口裏咬，百年不肯離。假花雖端正，究竟不充飢。都緣癡孩子，不識是權宜。如來無相理，有作盡皆非。
合瞋不須瞋，合喜不須喜。喜即婬慾生，瞋即毒蛇起。毒蛇起猛火，婬慾成貪鬼。猛火和貪鬼，癡狼咬心底。妄想如恆沙，煩惱無遮止。無明黑漆漆，渴來飲鹹水。終日緣事走，不肯入空理。
我見好畜生，知是嘍羅漢。枉法取人錢，誇道能計算。得即渾家用，受苦沒人伴。有力任他騎，棒鞭脊上楦。觜上著䪊頭，口中銜鐵片。項領被磨穿，鼻孔芒繩絆。自種還自收，佛也不能斷。
癡兒無智慧，自嫌阿爺醜。阿娘生得身，嫌孃無面首。拋卻親爺孃，外邊逐色走。六親相將作，尋常不
開口。恆遊十二月，月月飲欲酒。夜夜不曾醒，醉吐飼猪狗。如此惡男子，緣事不了手。
余有一寶劍，非是世間鐵。成來更不磨，晶晶白如雪。氣衝浮雲散，光照三千徹。吼作獅子聲，百獸皆腦裂。外國盡歸降，眾生悉磨滅。滅已復還生，還生作金鐍。帶將處處行，樂者即為說。
知余轉般若，見余轉金剛，合掌恭敬了，不動見空王。亦勝身命施，亦勝坐天堂，亦勝五臺供，亦勝求西方。於住而無住，其福不可量。有為如夢幻，無相契真常。
如來大慈悲，廣演波羅蜜。了知三界苦，殷勤勸君出。得之不肯修，寔是頑皮物。他是已成佛，汝是當成佛。當成自不成，是誰之過失？已後累劫苦，莫尤過去佛。
誰家郎君子，開眼造地獄。枉法取人錢，養那一羣賊。饒伊家戶大，業成出不得。除非輪迴滿，換形償他力。看君騎底驢，總是如此色。無事被鞭杖，有理說不得。
愚人打瓮破，求人望錮護。惡法得錢財，布施擬補處。物色不相當，此事無煩做。縱然有少福，那得地獄去。罪福當頭行，何時相值遇。自本猶折卻，安得有利路。
先須持五戒，方始得人身。有財將布施，身即不窮貧。若行十善業，聞道得天人。天人生滅福，來去如車輪。有為接梵世，不及一毫真。更欲談玄妙，慮恐法王瞋。
一皮較一皮，孫子不如兒。坐禪勝讀經，讀經勝有為。尋文不識理，棄母養阿姨。阿姨是色身，阿孃是法體。色身是文字，法入無為理。文字有生滅，無相宛然爾。
佛教本無妄，句句須論實。剋己饒益他，俗所謂陰騭。遮莫是天王，饒君宰相侄。世間有貴賤，業力還
同一。語汝富貴人，貧兒莫欺屈。習重業力成，翻覆難得出。
自恨己身癡，有事無人知。橫展兩腳睡，至曉不尋思。諸佛為我爺，我是世尊兒。兒今已長大，替父為導師。父子同宅住，寸步不相離。法身無相貌，世人那得知。
此箇一羣賊，生生欺主人。即今識汝也，不共汝相親。你若不伏我，我則處處說。教人總識汝，遣汝行路絕。你若能伏我，我亦不分別。共汝同一身，永離於生滅。
世人重珍寶，我則不如然。名聞即知足，富貴心不緣。唯樂簞瓢飲，無求澡鏡銓。饑食西山稻，渴飲本源泉。寒披無相服，熱來松下眠。知身無究竟，任運了殘年。
霧重日難出，雲厚月朦朧。有心求覓佛，晝夜用心功。見夢言將實，聞真耳卻聾。羣賊當路坐，道理若為通。見性若玲瓏，多求說處通。取他凡聖語，到頭渾是空。
云何為人演，離相說如如，心鏡俱空靜，無實亦無虛。心通常嘿用，出世入無餘。梵釋咸恭敬，菩薩亦同居。語是凡夫語，理合釋迦書。若能如是學，不枉用功夫。
寅朝飲稀粥，飯後兩束薪，貨得二升米，支我有餘身。身無飢火逼，安余無相神。神安佛土淨，內外絕埃塵。無間說般若，豁達啟關津。火燒家計盡，全成無事人。
圓鏡朗如日，湧出無礙智。梵語波羅蜜，唐言無量義。說者說無相，離者離文字。但說無上道，利他還自利。若能入理行，不動到如地。緣事常區區，不如展腳睡。
我觀三界有，有人披草舍。虵鼠同穴住，白日恆如夜。鳩鴿為親情，羅剎同心話。五狗常嗥吠，思之令
人怕。我觀總是幻，虛空名亦假。放牛喫草菴，三生同一化。
如來一真智，徧滿娑婆界。殷勤說方便，有人自不解。無處不生心，有處多貪愛。心王作黑業，教他口懺悔。口懺心不改，心口相違背。不服無心藥，病根總不差。著相求菩提，不免還他債。
香山有栴檀，寶山無伊蘭。金山照毛頭，毛頭百億寬。淨心空室坐，妙德四方安。空生知內外，相事付阿難。如能達此理，無處即泥洹。
若能相用語，教君一箇訣。捻取三毒箭，一時總拗折。田地成四空，五狗牙總缺。色蘊自消亡，六賊俱磨滅。閻羅成法王，羅剎成菩薩。勿論己一身，舉國一時悅。
達人知是幻，縱損心亦如。諸天不免難，況復此閻浮。須尋無上理，莫更苦踟躕。衣食纔方足，不用積盈餘。少欲有涅槃，知足非凡夫。當來無地獄，現在出三塗。
外若絕攀緣，歡喜常現前。本來何所得，吉祥自現形。空生成長老，燃燈常照明。彌勒是同學，釋迦是長兄。神通次第坐，無勞問姓名。名相有差別，法身同一形。
大乘一等義，本自無遮閉。凡夫著相求，心生有執滯。無心為真宗，空寂為本體。無問亦無說，常照勿使廢。佛子行道已，更莫愁來去。
無念清涼寺，蘊空真五臺。對鏡心無垢，當情心死灰。妙理於中現，優曇空裏開。無求真法眼，離相見如來。若能如是學，不動出三災。
常聞阿閦佛，擬向東方討。今日審思維，不動自然到。語汝守門奴，何須苦煩燥。我奏父王知，與汝改
名號。破卻有為功，顯示無為道。
識樂眾生樂，緣繩枉《宗鏡錄》卷四十作「妄」走作。智樂菩薩樂，無繩亦無縛。若有發心者，直須學無作。莫道怕落空，得空亦不惡。見鑛不別《宗鏡錄》作「識」金，入鑛《宗鏡錄》作「爐」方知錯。
苦痛役身心，勞神覓官職。暫得色毛披，拍按作瞋色。口口打奴兵，聲聲遣拔肋。聞道送王老，曲亦變成直。縱令有理道，分疏亦不得。
家長自飲酒，舉家一時醉。失火燒故宅，運水沃空地。水火當頭發，三災一時起。空中鳩鴿舞，騾來助放屁。因中無好花，結果亦天理。
學道迷路人，實是可憐許。被賊妄牽纏，惡緣取次與。有法遍娑婆，開眼看佛語。洗舌讀經典，和經弄蛇鼠。動念三界成，迷失當時路。
身現凡夫事，內照自分明。三千大千界，滿中諸眾生。剎那造有業，了了總知情。納安芥子裏，稱為無相經。常持人不識，念時無色聲。
學佛作夢事，不須論地獄。天堂總越卻，六識為僮僕。心心無所住，處處塵不著。五道絕人行，無心是極樂。空裏見優曇，眾生作橋彴。
欲得速成佛，祇學無生忍。非常省心力，當時煩惱盡。七寶藏門開，智慧無窮盡。廣演波羅密，無心可鄙吝。祇恐著有人，愚癡自不信。
世人皮上黠，心裏沒頭癡。他貪目前利，焉知已後非。謾胡欺得漢，誇道手腳遲。走向見閻老，倒拖研
米槌。恐君不覺悟，今日報君知。
中人樂寂靜，下士好威儀。菩薩心無礙，同凡凡不知。佛是無相體，何須有相持。但令心了事，遮莫外人疑。如人渴飲水，冷暖心自知。
識若不受塵，心亦不顛狂。妙智作心師，名為破有王。須臾證六度，動用五種香。此即真極樂，亦是真西方。釋迦無量壽，同居此道場。
俗務不廢作，內秘貪心學。世上假名聞，超然總莫著。息念三界空，無求出五濁。法報皆圓滿，意根成正覺。若能如此修，輪王亦不博。
五蘊若實有，則合有色形。五蘊若實無，則合無形聲。祇為假名字，所以妄來停。若了名相空，事盡總惺惺。心王無障礙，擺撥三界行。
我是凡夫身，樂說真如理。為性不慳貪，常行平等施。凡夫事有為，佛智超生死。作佛作凡夫，一切自繇你。
耳聞無相理，眼空不受色。鼻嗅無相香，舌嘗無相食。身著無相衣，竟隨無相得。心靜越諸天，神清見彌勒。十方同一乘，無心記南北。
慈悲說斯法，現疾為眾生。純陀獻後供，妙德亦同行。名相有差別，法身同一形。化身千萬億，方便立空名。不須執有法，圓通最大精。
欲得真成佛，無心於萬物。心如鏡亦如，真智從如出。定慧等莊嚴，廣演波羅密。流通十方界，諸有不
能疾。報汝學道人，祇麼便成佛。
讀《祖堂集》作「奉」經須解義，解義始《宗鏡錄》卷三三作「即」修行。若能依義學《祖堂集》作「了義教」，即入涅槃城。讀經前引二書均作「如其」不解義，多見不如盲。緣《宗鏡錄》作「尋」文廣占地，心中前引二書均作「牛」不肯耕。田田總是草，稻從何處生？
有人道不得，是伊心王黑。不能自了事，埋藏一羣賊。羣賊多貪癡，緣事說是非。心王被賊使，劫劫無出期。見花不識樹，果熟始應知。
君家住聚落，余自居山谷。山空無有物，聚落百種有。有者喫飯食，無者空張口。口空肚亦空，還將空喫有。有盡物歸空，同體無前後。
諸佛與眾生，元來同一家。不識親尊長，外面認假爺。優曇不肯摘，專採葫蘆花。葫蘆花未落，常被三五枷。如斯之等類，輪轉劫恆沙。
余為田舍翁，世上最貧窮。家中無一物，啟口說空空。舊時惡知識，總度作師僧。和合一處坐，常教聽大乘。食時與持鉢，惟我一人供。
平等無有二，終日同宅住。世人不了妄，心生外緣取。取得外相佛，樂卻變成苦。苦即諸法生，大海從何渡。為報知音者，好好看道路。
故宅有寶珠，卻向田野求。這箇一羣賊，賺你徒悠悠。泥上搽粧粉，壁上塗渾油。愚人見夢事，讚歎道能修。臘月三十日，元無一物收。
山中失卻心，任運騰騰語。語即說空空，空中無虵鼠。有心波浪起，無心是淨土。淨土生真佛，佛還傳佛語。佛能度眾生，眾生是佛母。
心王不能了，何不依真智。一吼百獸伏，盡見無生理。無生理甚寬，無心無可看。非內外中間，非生死涅槃。諸法無住處，遨遊神自安。
外求非是寶，無念自家珍。心外求佛法，總是倒行人。般若名尚假，豈可更依文。有相皆虛妄，無形實是真。
意根無自性，萬法本來虛。外塵都不有，三界自然無。五蘊今何在，盡總入無餘。河沙過去佛，並在一毛如。
人有一卷經，無相亦《祖堂集》卷十五作「復」無名。無人能《祖堂集》作「解」轉讀，有我不能聽。如能轉讀得，入理契無生。非論菩薩道，佛亦不勞《祖堂集》作「要」成。
阿爺當殿坐，子向前頭立。父子同宅住，小魔不敢入。時開無盡藏，貧者相供給。得之永不窮，免得生憂悒。
欲得真醍醐，三毒須去除。嗅無酥酪氣，自見如意珠。劫火燒不然，泛海浪中浮。昔日強索者，今日作他奴。
報汝尋真理，偷生佯不聞。及其身命卒，心口便紛紜。我命不能與，將錢別僱人。為讀如來教，救護我精神。
城內數萬戶，不奈我恆一。時時師子吼，禽獸俱皆卒。教作羅睺羅，無蹤持戒律。但知入理坐，日頭骨咄出。
眾生多品類，諸佛祇一般。庶人見天子，知隔幾重關。若有過人策，欲見亦不難。策中契聖理，坐取國家官。
智度本來如，眾生病盡除。又度作護法，一切入無餘。過去恆沙佛，皆同此一途。如能達此理，凡夫非凡夫。
四大本無情，清虛無色聲。達人悟空理，知法本無生。諸佛常現前，妙德亦同行。無無無障礙，心牛不肯耕。
塵六門前喚，無情呼不入。二彼總空空，自然唇不濕。從此絕因緣，葛五隨緣出。惟有空寂舍，圓八同金七。
入理如箭射，尋文轉相背。直道不肯行，識路成迷退。心王不了事，公臣生執礙。為此一羣賊，生死如踏碓。
覺他欲打你，著腳即須抽。已後再相見，他羞我不羞。忍辱第一道，歷劫無冤讎。此是無生縣，不屬涅槃洲。
罵他無便宜，不應卻得穩。無瞋神自安，罵他還自損。忍得有法利，罵他還折本。瞋喜同一如，循世不悶悶。
識業人稀少，迷途者眾多。苦中生樂想，無喜強絃歌。不飲尋常醉，昏昏溺愛河。含笑造殃咎，後苦莫由他。
耳聞他罵詈，心知口莫對。惡亦不須嫌，好亦不須愛。豁達無關津，虛空無罣礙。此真不動物，亦名觀自在。
仰手是天堂，覆手是地獄。地獄與天堂，我心都不屬。化城猶不止，豈況諸天福。一切都不求，曠然無所得。
佛有一等慈，有人心不知。一切皆平等，貧富總憐伊。富者你莫貪，貧者你莫癡。無貪心自靜，無癡意莫思。
白衣不執相，真理從空生。祇為心無礙，智慧出縱橫。唯論師子吼，不許野干鳴。菩提稱最妙，猶呵是假名。
從根誅則絕，從根修則滅。若能雙株斷，三乘盡超越。此非凡夫言，妙吉分明說。如來所療治，一差不復發。
久種善根深，同塵塵不侵。非關塵不染，自是我無心。無心心不起，超三越十地。究竟真如果，到頭祇箇是。
凡夫智量狹，妄說有難易。離相如虛空，盡契諸佛智。戒相如虛空，迷人自作持。病根不肯拔，執是弄花枝。
牽牛駕空車，共入無為宅。無為宅甚寬，眾生卻嫌窄。十方同一空，何曾有間隔。有法入不得，無心是度厄。
世間最上事，唯有修道強。若悟無生理，三界自消亡。蘊空妙德現，無念是清涼。此即迷陀土，何處覓西方。
寶珠內衣裏，繫來無量時。遇六惡知識，又常假慈悲。牽我飲欲酒，醉臥都不知。情盡酒復醒，自見本道師。
世人重珍寶《宗鏡錄》卷十五作「但重金」，我貴《宗鏡錄》作「愛」剎那靜。金多亂人心，靜見真如性。性空法亦空《宗鏡錄》作「性通法亦通」，十八絕《宗鏡錄》作「斷」行蹤。但自心無礙，何愁神《宗鏡錄》作「聲」不通。《法藏碎金錄》卷四、卷五錄前四句。
端坐求如法，如法轉相違。拋法無心取，始自卻來歸。無求出三界，有念則成癡。求佛覓解脫，不是丈夫兒。
惡心滿三界，口即念彌陀。心口相違背，羣賊轉轉多。一塵起萬境，倐忽徧婆娑。色聲求《宗鏡錄》卷十五作「取」佛道，結果盡成魔。
佛亦不離心，心亦不離佛。心寂即菩提，心然即有物。物即變成魔，無即無諸佛。若能如是用，十八從何出。
羊車誘下愚，鹿車載中夫。大乘為上士，鵬巢鶴不居。鷦鷯住蚊睫，居士咄盲驢。若論質利帝，畢竟一
乘無。
有《祖堂集》卷十五作「世」人嫌龐老，龐老不嫌他《祖庭事苑》卷二作「它」。開門待知識，知識不來過。心如具三學，塵識不相和《祖堂集》無此二句。一丸療萬《祖堂集》作「百」病，不假藥方多。
淼淼長江水，周而還復始。昏昏三界人，輪迴亦如此。輪迴改形貌，長江色不異。改貌勞神識，終須到佛地。
睡來展腳睡，悟理起題詩。詩中無別意，唯勸破貪癡。貪瞋癡若盡，便是世尊兒。無煩問師匠，心王應自知。
世人重名利，余心總不然。束薪貨升米，清水鐵鐺煎。覺熟捻鐺下，將身近畔邊。時時拋入口，腹飽肚無言。
行學非真道，徒勞神與軀。千里尋月影《宗鏡錄》卷四一作「千生尋水月」，終是枉工夫。不悟緣聲色，當今學者疏。但看起滅處，此箇是真如。
教君殺賊法，不用苦多方。慧劍當心刺，心亡法亦亡。心亡極樂國，法亡即西方。賊為象馬用，神自作空王。
不用苦多聞，看他彼上人。百憶及日月，元在一毛塵《宗鏡錄》卷十八作「纂在一毛鱗」。心但寂無相，即出無明津。若能如是學，幾許省精神。
慚愧好心王，生在蓮華堂。恆持般若劍，終日帶浮囊。常懷第一義，外國賴恩光。五百長者子，相隨歸
故鄉。
慚愧好意根，無自亦無他。無自身無垢，無他塵不加。常居清靜地，知有不能過。舊時惡知識，總見阿彌陀。
慚愧好舌根，常開大道門。世間三有事，實是不能論。相逢唯說道，更莫敘寒溫。了知世相假，俗理也徒煩。
慚愧一雙耳，常思解脫聲。若論俗語話，實是不能聽。聞財耳不納，聞色心不生。不受有無語，何慮不惺惺。
慚愧一雙眼，曾見數般人。端正亦不愛，醜陋亦不瞋，當頭異國色，何須妄起塵。低頭自形相，都無一處真。身心如幻化，滿眼沒怨親。
慚愧一軀身，梵號波羅柰。被賊一羣使，尋常不自在。亦名為枯井，亦名為鞴袋。亦名朽故宅，亦名幻三昧。佛罵作死屍，乘屍渡大海。大海元無水，死屍非是船。熟看世上事，總是假因緣。若了身心相，空裏任橫眠。具此六慚愧，實是不求天。以上一百十四首均見咸豐元年刊于頔編《龐居士語錄》卷中。
集／總集／全唐詩補編／續拾／卷二十一／龐蘊／雜句(P.969)
雜句
行路易，行路易，內外中間依本智。本智無情法不生，無生即是入正理。非色非心放一光，空裏優曇顯心地。名為智，智為尊，心智通同達本源，萬物同歸不二門。有非有兮理常存，無非無兮無有根，未來諸佛亦如是，現在還同古世尊。三世俱皆無別道，佛佛相授至今傳。
外無他兮內無自，不動干戈契佛智。通達佛道行非道，不捨凡夫有為事。有為名相盡空華，無名無相出生死。
余有一大衣，非是世間絹。眾色染不著，晶晶如素練。裁時不用刀，縫時不用線。常持不離身，有人自不見。三千世界遮寒暑，無情有情悉覆遍。如來持得此大衣，披了直入空王殿。
思思低思思，自歎一雙眉。向他勝地坐，萬事總不知。六識若似眉，即得不思議。六識若嫌眉，論時沒腦癡。伊若去卻眉，即被世人欺。饒你六識嘍囉漢，總成乞索兒。
出一屋，入一屋，來來去去教他哭。來去祇為貪瞋癡，於今悟罷須知足。知足常須達本源，去卻昔時惡知識。惡知識，將伊作，手力法施無前後，共護無生國。
無事失卻心，走向門前覓。借問舊知識，寂絕無蹤跡。卻歸堂上審思看，改卻眾生稱心安。不能出外求知識，自向家中入涅槃。大丈夫，昔日有，今日無，家計破除盡，贖得一羣奴。奴婢有六人，一人有六口。六六三十六，常隨我前後。我亦不拘伊，伊亦不敢走。若道菩提難，菩提亦不難。少欲知足毛頭寬，遠離財色神自安。分明了見三塗苦，世上名聞不相關。
難復難，持心離欲貪涅槃。一向他方求淨土，若論實行不相關。枉用功夫來去苦，畢竟到頭空色還。易復易，即此五陰成《祖堂集》卷十五作「蘊有」真智。十方世界一乘同，無相法身豈有二。若捨煩惱覓《五燈會元》卷三作「入」菩提，不知何方有佛地。
正中正，心王如如六根瑩。六塵空，六識淨，六六三十六，同歸大圓鏡。
阿難貝多葉，持來數千劫。七寶藏中付迦葉，分為十二部，析作三乘法。
非故亦非新，應化隨緣百億身。若有真如一合相，一億還同一聚塵。
珠從藏中現，顯赫呈光輝。昔日逃走為窮子，今日還家作富兒。
心依真智，理逐心行，理智無礙，心亦無生。迷即有我，悟即無情。通達大智，諸法不成。五神無主，六國安寧。七死弗受，八鏡圓明。隨宜善化，總合佛經。過即已過，更莫再尋。現在不住，念念勿侵。未來未至，亦莫預斟。既無三世，心同佛心。依空默用，即是行深。無有少法，觸目平任。無戒可持，無垢可淨。洞達虛心，法無壽命。若能如是，圓通究竟。以上七十五首皆見《龐居士語錄》卷下。
叢書／知不足齋叢書／玄真子／卷之中　鸑鷟(P.1-1)..[清乾隆鮑廷博校刊本]
造化之初九大相競風之飃䬑于貴切然曰䬌䬌匹周切乎之飍飍香幽切乎而颼颼乎之飂飂乎而扇鴻濛而幺飉力幺切㕭於交切嘐古苞切鼓𧯌呼勞切䜮力刀切而悲咤䬄呼出切䬘呼交切蹶石拔木蹙浪
奔濤其孰能大乎吾之大乎而雲之氣騰然曰翕乎忽乎之滅沒乎者漨扶邕切浡蒲忽切洇於鄰切熅之蓊鬱乎者蒙乎昧乎之昏晦乎者靉靆黭於甘於敢二切黮敕咸都甚二切之䨢徒感切䨴徒對切乎者翳海吞山遏日漫天其孰能大乎吾之大乎者雷之聲塡然曰諜轟轟乎轢轢忽犖犖乎虩虩磤衣謹切輪奔乎轂乎些歘電烻烈缺砉呼覺切霆驚劈歴乎些若獨不聞乎洪濤震鼓猛獸唬怒彼碌碌者莫吾之與巨其孰能大乎吾之大乎些海
之濤奔然曰浩乎汗乎之澶漫乎且澎乎湃乎之滂沛乎且何鯤鵬頒鰓相來切狊翼之聲邪乎且翻鼇盪鯨崩壺倒瀛其孰能大乎吾之大乎且火之熛然烈然曰烘乎炵也冬切乎之煥爛乎焉翕乎煜乎之煽炫乎焉㶼烏來切灼爍烜爀燏愈律切𤐰涸澤燋山熾日薰天其孰能大乎吾之大乎焉日之燿照然曰煌煌乎之陽陽乎歟晶晶乎之熒熒乎歟杲杲曈曈炎炎赫赫光天照地流金爍石其孰能大乎吾之大乎歟地之
震殷然曰坤乎崙乎之坱圠磅礴之乎之崔乎嵬乎之坳墝确䃗音剝之乎之浸海流河而有常奔山走陵而无疆其孰能大乎吾之大乎之天之鳴𥥈胡萌切然曰乾乎圓乎之慤乎只穹乎崇乎之廓乎只昊恢恢之顚顚旻蒼蒼之元元包水旋風蓋地寰空其孰能大乎吾之大乎只空之寥𣪯六宗切然曰豁乎泬乎之曠宕乎哉虛乎无乎之漭浪乎哉濛同茫唐靑冥蒼茫廓兮而㝩苦郞切㝗苦蕩切包天裹地誕陰育陽其孰能大
乎吾之大乎哉旣而九大各自競能風之聲曰孰有大乎吾曹之大矣空應之曰吾聞太上之言道名之大可詣而問焉於是雲停其氣風息其飄日罷其燿海弭其濤地復其震火滅其熛天靜其鳴空喪其寥於是乎俾雷之迸入道之境聲者讓響形者讓影不有不无不動不靜九大觀之各慚而還遂相讓為无為之色相與成无為之域以終乎塵劫之極而已焉乎欹道之形也虛道之影也无道之聲也初道之響也如
昔之為狀乎廓然其虛者空也莫然其无者滅也永然其初者遠也靜然其如者定也字之曰遺遐明默慤博元圓者何也遺以盡其失遐以邈其遙明以照其光默以湛其寂慤以堅其固博以大其廣元以神其妙圓以規其周故曰德者得也得乎不得不得乎得斯之謂乎得其德者何也文宣德之而无我老氏德之而未孩南華德之獨與天地精神往來而不敖睨於萬物噫沖虛德之泠然御風顏囘德之同於大通然
則太寥德之无終始已矣夫延吾思之不能竟也將何以窮有物之旣乎燿夜者燭腹也橐體者篋軀也戴芥者負垢也苗蜩者根蟬也晴星者眩華也燭腹之蟲循乎牆篋軀之蟲出乎隙負垢之蟲游乎葉根蟬之蟲植乎土篋軀哂乎燭腹曰子之自謂養生之固者也燭乎腹燿乎夜見乎險阻審乎取舍然而世人相有炫明之患怪乎物亾乎身未若吾之晦跡之逍遙也負垢哂乎篋軀曰子之自謂養生之固者也橐乎
體篋乎軀進則外乎首而行恐則內乎元而靜然而出入有首鼠之患怪乎物亾乎身未若吾之蓋形之逍遙也根蟬哂乎負垢曰子之自謂養生之固者也蓁然芥孽然垢徐然步物之不疑子之動也糞然形物之不疑子之生也然而慮風火有驚恐之患未若吾之瘞體之逍遙也之數蟲者各以能之相哂也於是眩華聞之哂乎根蟬曰子之自謂養生之固者也藏乎口匿乎目虛乎心實乎腹根乎足潤水土於外而不
行苗乎脊受風日於外而屢長无羈䧿之嫌者矣然而累乎質礙乎有苟遇掘鑿之患怪乎物亾乎身未若吾之瞥然之逍遙也根蟬曰吾稟乎造物化之奇妙乎古今之知藏口匿目虛心實腹之數蟲者其於衞生莫吾如也向吾聞子之聲昧子之形狀子之有自何而生眩華曰吾生乎目之眩長乎視之亂其徐也聯若星之貫其疾也紛若華之散取之而不得捨之而不克謂无而有謂有而无其來也儵見乎造化其
去也寂歸乎太虛能游乎不物之域者方覩乎吾之逍遙之墟域同乎于圓也方也于方也圓也故曰至圓无圓而能方至方无方而能圓孰能圓乎方者曰太圓孰能方乎圓者曰太方故太方有言曰昔吾方子之圓而子弗知吾之方太圓曰曩吾圓爾之方而爾不知吾之圓若然者何也其有以哉是故規乎虛者虛之不知其圓也矩乎空者空之不知其方也然則游心乎太寂之鄉令規矩无措其巧者其惟太圓之與
太方乎
