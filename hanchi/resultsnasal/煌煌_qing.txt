史／編年／清實錄／太祖高皇帝實錄／首卷一／康熙序(P.1-1)
太祖高皇帝實錄序
朕惟帝王誕膺圖籙混一寰區經營締造之勤日不暇給矣於以承敘萬年詒謀百世金匱石室之藏勳猷爛焉煌煌乎上聖之宏模太平之駿業也我
太祖承天廣運聖德神功肇紀立極仁孝
睿武弘文定業高皇帝躬首出之姿啟維新之運上承
乾眷下順人心當起兵之初屬犀兕者僅十有三領而戰勝攻克靡堅不摧應變雷動乘機電發用能覆九姓之銳師掃四路之勁旅諸部群雄以次剗削遼瀋之域悉隸疆索蓋勇智本於天錫至仁之所以無敵也迨大勳既集。聖德益隆十有一年之間修政敕度。淳風厚俗明賞信罰從諫親賢先節儉以防奢侈崇寬大以滌煩苛創
國書以立文字之準。垂訓誡以永法守之傳其時遠邇悅來聲教四訖肇開一統無外之規度越古今昭垂無極猗歟休哉何其盛也朕嗣守丕基作求世德覲耿光而如在對方策以遹追特命儒臣詳加纂輯朕復敬慎考詳。悉心裁定為實錄合凡例目錄共十二卷朝夕式觀以申繼序紹庭之志。其在我後嗣子孫循省是編於
櫛風沐雨之勤勞可以知積累之艱焉於文謨武烈之顯承。可以識燕貽之厚焉。不愆不忌。以率舊章。則紹衣
祖德者。即所以克享
天心。卜年卜世之長。庶於茲可以益信矣。是為序
康熙二十五年二月二十日
史／編年／清實錄／太宗文皇帝實錄／首卷三／乾隆序(P.14-1)
太宗文皇帝實錄序
洪惟
太宗應天興國弘德彰武寬溫仁聖睿孝敬敏昭定隆道顯功文皇帝徇齊敦敏。廣大寬仁。早從
太祖贊襄大業。才德冠世。中外歸忱。迨乎嗣統之年敦宗睦族。戢眾安民。御將行師。開疆拓土。軍威震疊。而以不嗜殺為心。武功赫濯。而以善養人為務。
存朝鮮故土。字蒙古遺氓。明政不綱。天人共憤。且舊與我國有隙。於是應天順人。率師直抵燕京。聲罪致討。猶念彼為中國。功垂成而弗取。天性仁厚。大度豁如。固已超越百王。包涵六合矣。至若建官分職。推賢舉能。愷澤龐鴻。刑章平允。設制科以崇文教。開言路以重忠良。隆規鉅典。巍乎煥乎。皆一統之大猷。百世之良矩也。
世祖章皇帝輯為
實錄六十有五卷。
聖祖仁皇帝命儒臣蒐討訂正。繕錄成編。尊藏惟慎。
皇考世宗憲皇帝孝切崇
先。敬加披覽。以前後字句之未盡畫一也。復令臣工校對。而
躬為閱定焉。朕仰承遺志。莊誦繹思。用竣厥事。緬惟帝典
商盤。前王之懿範也。
天球琬琰。宗廟之重器也。昔之君珍為世寶。奉以無墜。矧夫典章所紀。謨烈所垂。造邦制治之圖。啟泰貽安之要。煌煌簡冊。世昭法守。何止帝典商盤、天球琬琰之寶重也耶。謹序
乾隆四年十二月初十日
史／編年／清實錄／世祖章皇帝實錄／卷之一百二十四／順治十六年三月／15日(P.959-1)
○丙午。遣官祭司機之神
○立明崇禎帝碑命大學士金之俊 撰文。文曰。臣嘗觀古今治亂之蹟、邦國興替之由、使後之人得而攷
焉、以為法戒者、其義莫詳於史。大約國之興也、
創業開基之君、莫不有應天順人之舉。積功種德、為累葉之所憑藉。其亡也、必末季之主、或天資刻薄、殘民以逞。或黯弱昏庸太阿旁落或甚而縱欲敗度滅裂綱常種種失德、難以枚舉。皆有自取滅亡之道即國祚之修短不同而覆敗相尋、異世一轍書曰、與治同道罔不興與亂同事罔不亡。非虛語也我
皇上聰明睿智典學惟勤涵泳六經之暇尤研
精史書。舉前代之是非往事之成敗靡不遡原窮委、一一究其指歸。而於明朝興亡本末、更瞭如指掌於是深晰崇禎帝之所以失天下者厥咎有在。非末世亡國之君、可同年而語也。但當時既無實錄。日後慮多傳疑。每厪
睿懷之憫惻。於順治十四年二月內、爰諭工部、立碑表章。恭繹
天語、一則曰、明崇禎帝尚為孜孜求治之主祗以任用非人、卒致禍亂、身殉社稷。再則曰若
不急為闡揚恐千載之下竟與失德亡國者、同類並觀。嗚呼。
宸鑒及此、不能不令人低徊歎息、頌我
皇上之明並日月、發幽光於幾沉。德邁興王昭公評於隔代真前此紀載中未有之盛事也。茲工部遵諭礲石成
皇上特命臣之俊、為文以勒之碑。臣係故明纍臣。矢殉溝壑。幸遘永清之會。再續餘生。既捧徽綸而感涕。益驚專命而徬徨。
以謭陋昏耄
如臣、何能追闡遺媺、仰副
皇上表章之盛心。然不敢不就見聞所及、謬述其概、以竊附史官之職也。按崇禎帝本以英敏之資、潛德藩邸繼膺大統當即位之始、正孽璫煽亂之餘。中外危疑。獨能不動聲色芟夷大憝、如秋風振槁因目擊人心蠱壞、盡屬如醉如夢之流法紀廢弛、釀成不痛不癢之習銳意更絃。猛圖法祖。恤民隱。畏天災嘗蔬食布衣痛自貶損講帷之咨詢不輟。平臺之
召對屢勤。一段宵旰靡寧想望太平之意、誠有如
上諭所云孜孜求治者。假令當日有先憂後樂之臣、同心一德、匡濟時艱、小康猶可坐致。即或中材之佐、警戒綢繆、尚得彌縫歲月。其如怙媮積玩。貪黷成風。下吏之精神專用以鑽營結納。大僚之好尚、惟在乎位高多金以致民窮盜起。然發難之初、不過西陲一隅。亦何難以國家全力制之而上下相蒙以賊為諱。
嘯聚之勢、日熾月盛。攻城掠邑、有同破竹然後舉國張皇、紛紛議選。將議抽兵議加派議設總理總督重臣臨渴掘井、毫無成算。以言剿則挫衄屢聞以言撫則招徠無術至於驕兵悍將、反借賊勢披猖為護身符來不能禦去不肯追遂蔓延流毒秦晉楚豫巴蜀暨大江以北、所在騷然而朝端之上、方爭洛蜀之黨。日搆元黃之戰。厝火怡堂獨以賊遺君父憂。間有一二耿介特立之士、以公忠體國為
念、又往往
不安於其位。一時內外文武、事權在握者、無一實心辦事之人矣。致令仁明銳治之主、不幸而丁中葉陵替之後。起弊扶衰萬難措手兼之孑然孤立於上四顧盈庭、茫無可倚。譬如尪羸之夫病之初中尚在膚膜腠理之間。中醫猶能按脈而治及躭延日久、深入膏肓。雖有盧扁、救療安施。豈非天之所廢、莫能興之。而人謀不臧、適任其咎者耶。攷史傳所載、凡末世亡國之君、覆車之轍、崇禎
帝並無一蹈焉。乃身殉宗社、不引天亡之言、亦綦烈矣。嗟乎傷哉。有君無臣、禍貽邦國。竟若斯哉。此明代往事之可為痛哭流涕者也。我
皇上深用憫惻、而欲急為之闡揚。是即孔子當年作春秋之心、褒貶出乎至公。瑕瑜毋令相掩。俾天下後世、讀明史者、咸知崇禎帝之失天下也。非失德之故。總由人臣謀國不忠所致。庶後之為人臣者、悚然知所戒而後之為
人君者、亦知慎於用人也已。然則煌煌
睿諭、明乎制治保邦勿玩小寇。而弭寇必以安民為本安民則又以知人為本此匪直昭一時之信史實著萬世之常經蓋永為君若臣之寶鏡云
○諭吏部、循分盡職者、臣子之當然晉爵酬庸者、朝廷之大典少傅兼太子太傅吏部尚書加一級兼中和殿大學士巴哈納等、奉職有年勤勞素著宜錫寵榮、用昭激勸。巴哈納、加少師兼太子太師。金之俊 、加太
保兼
太子太師。額色黑 、加少師兼太子太師。成克鞏、加少傅兼太子太傅。蔣赫德、加少保兼太子太保。胡世安 、加少保兼太子太保。衛周祚、加少傅兼太子太傅。李霨、加太子太保。蘇納海、加太子少保。胡兆龍、加太子少保。科爾昆、加太子太保。孫廷銓 、加少保兼太子太保。禪代、加太子少保。碩博會、加太子少保。王弘祚 、加太子太保。傅維鱗、加太子少保。杜篤祜、加太子少保。林起龍 、加太子少保。渥赫、加
太子太保。王崇簡、加太子太保。祁徹白、加太子少保。李奭堂、加太子少保。霍達、加太子太保。杜立德、加太子少保。能圖 、加太子太保。魏裔介、加太子太保。各照舊辦事。爾部即遵諭行。
○吏部議覆、御史傅扆條奏、府尹宜用重望大臣。查定例府尹員缺於舊人內選擇才能陞用。無庸更議。得旨、順天府尹、但當用才能堪任之人何必分別新舊。此議殊屬不諳著飭行。
史／編年／清實錄／聖祖仁皇帝實錄／首卷一／乾隆序(P.4-2)
聖祖仁皇帝實錄序
皇祖聖祖仁皇帝臨御六十一年。耿光大烈融爍古今。積惠襲恩。淪浹寰㝢功德之盛。具載
實錄。垂千萬禩。我
皇考世宗憲皇帝御製序文。推本
上天孚祐下民。
列祖垂裕後嗣。篤生
至聖。開邃古以來未有之盛業。煌煌乎言
之廣大精密、至矣、蔑以加矣。予小子寅承丕緒。紹聞衣德。兢兢業業。仰思繼述
皇祖
皇考成憲。日於治事之先。展誦
列祖實錄。周而復始。
皇祖實錄。卷帙浩繁。排日敬覽。寒暑靡間。至自今、凡數閱矣。緬惟尚書史記所載、古帝王治化之隆。各極其至。而孔
子於堯曰惟天為大。惟堯則之。蕩蕩乎、民無能名焉。於舜曰無為而治。孟子則曰王者之民。皡皡如也。予嘗推繹其旨。想見唐虞中天之盛。乃今思
皇祖之世之民。有以知孔孟之言、信乎其能知聖人也。
皇祖自親政之始。即手鉏三蘖。蕩定南疆。滇黔閩粵之奧。揭日月而掃氛雺。海內赤子、喁喁向風。由是亭之毒之。喣
以淳風。沃以甘澍。浸以醲化。甄以大鈞。數十年之間。南奠臺澎。北犁沙漠。命將肆征、而閭左無徵發之警。
親臨淮河。指授方略。歷吳會。陟會稽。登岱宗。謁闕里。西巡關隴。抵雲中。三覲
祖陵。觀於東海。歲出塞外。獮狩上都。
天行之健。古無以加。而庠序詠仁、甿庶樂業、市廛殷阜、卒伍服習、熙熙然相忘於無所事事。於焉正晷緯。考律度。定
元聲。煥為
宸章。灑為
奎翰。集古帝王文治之大成。而
穆清宥密、凝然不見經營之跡。簡任公卿百執事。器使而責其成。俊壽魁碩。布列有位。外自節鉞連帥、以至守令、賢否清濁立判。剔侵蠹。勵廉平。吏治蒸蒸。無綜核之煩。而德意宣究。蠲逋賑卹。肆赦緩刑。指揮
深宮之中、風馳萬里。匹夫匹婦。無不浸潯涵育。鼓舞德化而不能自已。當其時、誠所謂不識不知。順帝之則者耶。歷今二十餘年。遺澤餘烈。深入人心、固結而不可解。迴溯
鼎成之初。謳思如一日。夫乃恍然曰。是所謂至仁如天、民無能名者也。無為而治、恭己南面者也。孟子所謂王民皡皡者也。於戲、四海九州之民。無得而
名。予小子又烏能名之。憶自幼冲。蒙
皇祖撫愛。日侍
左右。用人行政。皆睹記所及。簡冊紀載。政如杓衡規天。躔次測日。可見者跡象而已。於穆之運。重離之明。終無能言其所以然者。盥誦之次。稽首敬為之序。以志紹庭繼序之忱於罔斁云
乾隆六年三月二十四日
史／編年／清實錄／聖祖仁皇帝實錄／卷之二十八／康熙八年正月至四月／四月／19日(P.393-2)
○辛巳。
上詣
太皇太后宮、問安
○兵科給事中劉如漢疏言、帝王首務、莫大於視學。莫急於經筵。伏考
世祖章皇帝親政之初、躬幸太學、肇舉經筵、煌煌盛典、載在史冊。我
皇上睿知聰明。善繼善述。無事不以
世祖章皇帝為法。經筵日講、已屢奉諭旨。仰見我
皇上尊經重道之至意。請敕禮部、詳考舊章。先行日講。次舉經筵。選擇儒臣、分班進講。
上嘉其言。下部議行
史／編年／清實錄／聖祖仁皇帝實錄／卷之七十八／康熙十七年十一月至十二月／十一月／14日(P.993-2)
○辛亥。
上詣
太皇太后行宮、問安
○先是、諭議政王大臣等、吳逆既殞、賊心震動、宜遣吳三桂 原屬人員、前往招撫。山東按察使何毓秀等十員內、擇數人、量加職銜、給以敕書、發大將軍安親王 、
簡親王、順承郡王、貝勒察尼、公圖海、將軍穆占 、莽依圖 軍前。或徑令彼等、親往招撫。或聽其遣人先通音問、然後身往招徠。其公議發遣。倘有濟於事、仍量功大小、從優議敘。於是議政王等。列何毓秀等名具奏。
上命加山東按察使何毓秀、太常寺卿、工部郎中張光岳、太僕寺卿、奉天府治中佟啟聖、通政使司左通政、安邱縣知縣胡端、通政使司右參議、行人司行人崔啟元、鴻臚寺卿、武鄉
縣知縣齊漳、通政使司左參議。各齎敕諭、往諸路大將軍軍前、招撫陷賊官員兵民。敕曰、自逆賊吳三桂 煽亂以來、所在官兵、多被誘惑、故陷身賊中、莫能自拔。朕已洞悉情形、屢頒敕諭、廣示招徠、開其自新之路。今逆首吳三桂 、已伏天誅。念在彼脅從文武官員兵民人等、皆朕赤子、素受國家恩養、必非甘心從逆。或志存忠義、遲回待時。或勢被廹驅、無由歸化。朕甚憫焉。茲特命爾等齎敕、往陜西大
將軍、長沙大將軍、岳州大將軍、征南將軍、揚威大將軍、荊州大將軍等軍前、特行招撫。爾等曩在滇黔、素多親識、易於開導、必相信從。須宣布德音、相機勸諭、務令陷賊人員、翻然悔悟、爭先來歸。有密謀內應、擒斬賊渠及率領兵民、獻城納款者、俱赦其前罪、論功敘錄、加恩安插、俾令得所。煌煌諭旨、朕不食言。爾等奉茲委任、務須殫心籌畫、勿失事機、或親身徑前招撫、或先遣人曉諭、後乃親往、俱同
各將軍等、酌量而行。若招撫成功、量功大小、從優議敘加恩。爾等其勉圖報効、以副朕定亂安民至意
○安遠靖寇大將軍貝勒察尼疏報、十月二十二日、偽將軍杜輝、巴養元、姜義、乘船二百五十艘、犯陸石口。將軍鄂內等、率師分擊、大敗之。二十九日、署副都統葉儲赫等、復率師進擊岳州、破賊眾萬餘、斬首甚眾。下部議敘
○予湖廣陣亡鑲白旗佐領寨桑、正藍旗佐領拜他喇布勒哈番又一拖沙
喇哈番俄齊爾、各祭葬如例
○以副都統品級新滿洲布克投、為奉天副都統
史／編年／清實錄／聖祖仁皇帝實錄／卷之八十五／康熙十八年十月／21日(P.1083-1)
○壬午。
上詣
太皇太后宮、問安
○靖逆將軍甘肅提督侯張勇疏言、時屆嚴冬、堅冰載路、轉餉維艱。祈暫止陜西兵進征漢中興安、及進取荊州、常德、衡州、永州、廣西諸路兵馬。俟明春再行齊發。
上曰、近閱大將軍公圖海等奏、分兵四路、進取漢中興安、而諸路大將軍將軍等、各領大兵、相機剿賊、平定疆圉。將軍侯張勇所請、不准
行
○諭議政王大臣等、背恩反叛之罪在吳三桂 。其吳應麒、胡國柱等、咸係附和之人。今雖諸路賊寇敗遁、破滅在即。朕俯念黎民、早欲使疆圉平定。其吳應麒、胡國柱、夏國相、王屏藩、馬寶、郭壯圖、各書敕一道、分發各路大將軍、將軍、總督、提督、巡撫等招撫。敕曰、諭王屏藩、胡國柱、馬寶、郭壯圖、夏國相、吳應麒、爾等本係吳三桂 藩下之人、曾授世職。當吳三桂 反叛時、爾等率同逆黨、抗拒大兵。其後力
窮敗遁。今復竊踞一隅、遲迴觀望、荼毒生民。茲湖南、廣西、漢中、俱經底定。賊勢摧敗、殄滅可期、爾等所明知也。每念滇黔、皆朕赤子、久罹兵燹、不得早見太平、朕心殊為憫惻。今特降專敕、詳加開諭。爾等若悔罪歸誠、其從前抗拒之罪、悉為赦免。仍論功敘錄。至爾等標下將士、如同心歸正、亦槩從寬宥、酌量加恩。但念繫戀父母妻子、人之常情。或因父母妻子、尚在滇黔、心懷瞻顧。爾等皆掌握兵柄之
人、非微末將弁。若即率所部兵、徑還雲南、誰能阻遏。一路先退、諸路亦必相率遁逃。誰能自立。大兵到日、相機接應。不特保全家口、亦可建立功名。或能開導吳世璠、共來歸順、厥功尤懋。煌煌諭旨、炳如星日。朕不食言。近日歸正各員、朕皆赦其前罪、論功錄用。亦爾等所知。爾等其盡釋疑衷、勉圖後効、以副朕懷遠矜全至意
○又諭兵部、今茲招撫、與往者不同。因彼情實昭然、故特頒敕書、令各大將
軍將軍等、加意曉諭、以革其心。勿得視為泛常
史／編年／清實錄／聖祖仁皇帝實錄／卷之一百十一／康熙二十二年七月至八月／七月／27日(P.132-1)
○丙申。三等阿思哈尼哈番朱伸保、軍機革職。以其親叔之子黑色、襲替
○海逆鄭克塽、遣偽官鄭平英等、齎降表、至提督施琅軍前。
總督姚啟聖 轉奏、請頒赦招撫。
上命撰敕、發姚啟聖 、同施琅酌行。敕曰、
皇帝敕諭鄭克塽、劉國軒、馮錫范等、帝王撫御寰區、仁覆無外。即海隅日出之邦、無不欲其咸登衽席、共享昇平。爾祖父、自明季以來、出沒海洋、盤踞島嶼。本朝定閩之後、爾祖鄭成功 、竊據一隅、甘外王化、以及爾父鄭錦、苟延歲月、假息偷生、勾引奸徒、窺伺內地。屢經剿撫、仍執迷不悟、頑梗怙終。至爾年方童穉、惑
於黨類之言、妄思效爾前人、竄伏臺灣、恃為窟穴、倚險負固、飄突靡常、以致沿海地方、里閈不寧、時遭兵燹之厄。朕念中外兵民、皆屬赤子、何忍聽其久罹水火、不加拯救。故特命提督施琅、選將練兵、整飭戰艦、揚帆進剿、直出大洋。旋據奏報、已克澎湖。爾等抗拒大兵者、殲滅殆盡。餘眾敗遁臺灣。目今舟師進剿、指日蕩平。近據總督姚啟聖 奏、爾等具疏請降。又據來使呈乞恩赦。朕體
上天好生之心、薄海內外、率俾安全。特頒敕旨、前往開諭。爾等果能悔過投誠、傾心向化、率
所屬偽官軍民人等、悉行登岸。將爾等從前抗違之罪、盡行赦免、仍從優敘錄、加恩安插、務令得所。煌煌諭旨、炳如日星。朕不食言。倘仍懷疑畏、猶豫遷延。大兵一至、難免鋒鏑之危。傾滅身家、噬臍莫及。爾等其審圖順逆、善計保全、以副朕宥罪施仁至意
○刑部等衙門遵旨議覆、內外刑獄、事屬一體。處分之例、
理宜畫一。嗣後問刑部院衙門、承審官員、凡審案件、限內不取供審理、與雖取供不行審結、以致犯人、並牽連之人、監禁斃命。或羈門斃命。將承管官、照外官例處分。堂官不據實題參、照督撫例處分。若禁卒守門人役、將監禁羈門犯人、資行凌虐致斃。應處分司獄城門尉等官。斃三四人者、罰俸三月。五六人者、罰俸六月。七八人者、罰俸九月。九人十人者、罰俸一年。十一人以上、革職。從之
史／編年／清實錄／聖祖仁皇帝實錄／卷之一百四十／康熙二十八年三月至四月／四月／9日(P.538-1)
○乙亥。頒
御製孔子贊序、及顏曾思孟四贊、命翰林官繕寫。國子監摹勒。分發直隸各省。序曰、蓋自三才建而天地不居其功。一中傳而聖人代宣其蘊。有行道之聖、得位以綏猷。有明道之聖、
立言以垂憲。此正學所以常明、人心所以不泯也。粵稽往緒、仰遡前徽。堯舜禹湯文武、達而在上、兼君師之寄。行道之聖人也。孔子不得位、窮而在下、秉刪述之權。明道之聖人也。行道者、勳業炳於一朝。明道者、教思周於萬世。堯舜文武之後、不有孔子、則學術紛淆、仁義湮塞、斯道之失傳也久矣。後之人而欲探二帝三王之心法、以為治國平天下之準。其奚所取衷焉。然則孔子之為萬古一人也審
矣。朕巡省東國。謁祀闕里。景企滋深。敬摛筆
而為之贊曰、清濁有氣。剛柔有質。聖人參之、人極以立。行著習察、舍道莫由。惟皇建極。惟后綏猷。作君作師、垂統萬古。曰惟堯舜、禹湯文武。五百餘歲、至聖挺生。聲金振玉、集厥大成。序書刪詩。定禮正樂。既窮象繫。亦嚴筆削。上紹往緒。下示來型。道不終晦、秩然大經。百家紛紜、殊途異趣、日月無踰。羹牆可晤。孔子之道、惟中與庸。此心此理、千聖所同。孔子之
德、仁義中正。秉彝之好、根本天性。庶幾夙夜、勗哉令圖。溯源洙泗。景躅唐虞。載歷庭除。式觀禮器。摛毫仰贊、心焉遐企。百世而上、以聖為歸。百世而下、以聖為師。非師夫子、惟師於道。統天御世、惟道為寶。泰山巖巖。東海泱泱。牆高萬仞、夫子之堂。孰窺其籓。孰窺其徑。道不遠人。克念作聖。顏子贊曰、聖道蚤聞。天資獨粹。約禮博文。不遷不貳。一善服膺。萬德來萃。能化而齊、其樂一致。禮樂四代、治法兼備。
用行舍藏、王佐之器。曾子贊曰、洙泗之傳、魯
以得之。一貫曰唯、聖學在茲。明德新民、止善為期。格致誠正、均平以推。至德要道、百行所基。纂承統緒。修明訓辭。子思子贊曰、於穆天命、道之大原。靜養動察。庸德庸言。以育萬物。以贊乾坤。九經三重、大法是存。篤恭慎獨、成德之門。卷之藏密。擴之無垠。孟子贊曰、哲人既萎、楊墨昌熾。子輿闢之、曰仁曰義。性善獨闡。知言養氣。道稱堯舜。學屏功利。煌煌七篇、
並垂六藝。孔學攸傳。禹功作配
○陞正紅旗護軍參領額爾贅、為蒙古副都統
史／編年／清實錄／聖祖仁皇帝實錄／卷之一百五十／康熙三十年正月至三月／三月／2日(P.665-2)
○戊子。
上奉
皇太后、幸暢春園
○翻譯通鑑綱目告成。
御製序文曰、朕惟自古帝王御世。大經大法。莫備於史。唐虞三代之史、尚書所載典謨訓誥皆是也。自仲尼因魯史作春秋、始編年繫月。紀載之中、褒貶寓焉。大要歸於扶植綱常。闡
揚道法。後之言史者必宗之。宋司馬光、奉詔
纂修資治通鑑。論者以為博而得其要。簡而周於事。朱熹本之為綱目。綱倣春秋、目倣左氏。義例森嚴、首尾條貫。足以示勸懲而昭法戒。煌煌乎典章之總會、而治道之權衡也。前編、則上溯羲皇、徵引經傳、足備稽考。續編、則下逮宋、遼、金、元、其中敘事、雖間得其實、然而議論偏私、紀載乖舛、往往有之。視朱熹所撰綱目、迥乎其不侔矣。朕撫御宇內。夙夜兢業。
每思說命之言曰、學於古訓、乃有獲。朕於萬幾之暇、潛心六經、大義微言、孜孜殫究。以講求古帝王治天下之大道。於綱目一書、朝夕起居之時、循環披覽、手未釋卷。以是考前代君臣得失之故。世運升降之由。紀綱法度之所以立。人心風俗之所由純。事有關乎典常、言有禆乎治體者、靡不竟委窮源、詳加論斷。如是者有年矣。爰於內廷、設立書局、命翻譯呈覽。朕躬親裁定、為之疏解。務期曉暢無遺。
歸於至當而後止。立有程課。自元旦以至歲
除、未嘗有一日之間。即巡幸所至、亦必以卷帙自隨。迄今三年有餘。全集告竣。將鋟梓頒行。儒臣請序其端。朕念是編所記述、皆有關於治天下國家之務。非等於尋常記載之書。法戒昭然、永為金鑑。凡我臣工。其各殫心觀摩、以體朕黽勉法古之意。且垂之奕世。使子孫臣僚、莫不奉為典型、酌乎治理。斯作君之道出其中、而作師之道亦出其中矣。是又朕
惓惓此書之意也夫
史／編年／清實錄／聖祖仁皇帝實錄／卷之一百九十／康熙三十七年九月至十月／十月／4日(P.1015-2)
○乙巳。
上行圍。射殪一虎一豹。是日、駐蹕海瀾畢喇地
方。
○先是、
上親征朔漠、蕩平厄魯特噶爾丹。諸王大臣等請立碑太學、以垂萬世。至是、
御製碑文曰、惟
天盡所覆、海內外日月所出入之區、悉以畀予一人。自踐阼迄今蚤夜殫思、休養生息冀臻熙皡、以克副維皇大德好生之意。庶幾疆域無事、得以偃兵息民。迺厄魯特噶爾丹、阻險北陲、困此一方人。既荼毒塞外、輒狡焉肆其
兇逆犯我邊鄙虐我臣服、人用弗寧。夫蕩寇所以息民。攘外所以安內。邊寇不
除、則吾民不安。此神人所共憤。天討所必加。豈憚一人之勞、弗貽天下之逸。於是斷自朕心、躬臨朔漠。欲使悔而革心、故每許以不殺。彼怙終不悛。我師三出絕塞、朕皆親御以行。深入不毛、屢涉寒暑。勞苦艱難、與偏禆士卒共之。迨彼狂授首、脅從歸誠。荒裔之長、來享闕下。西北萬里、灌燧銷鋒。中外乂謐。惟朕不得已用兵
以安民、既告厥成事。乃蠲釋眚災、潔事禋望、為億兆期昇平之福。而廷臣請紀功太學、垂示來茲。朕勞心於邦本、嘗欲以文德化成天下。顧茲武略、廷臣僉謂所以建威消萌、宜昭斯績於有永也。朕不獲辭。考之禮、王制有曰、天子將出征、受成於學、出征執有罪、反釋奠於學、以訊馘告。而泮宮之詩、亦曰、矯矯虎臣、在泮獻馘。又禮、王師大獻、則奏凱樂、大司樂掌其事。則是古者文事武事為一。折衝之用、
具在樽俎之間。故受成獻馘、一歸於學。此文武之盛制也。朕嚮意於三代。故斯舉也、出則告於神祗、歸而遣祀闕里。茲允廷臣之請、猶禮先師以告克之遺意、而於六經之指、為相符合也。爰取思樂。泮水之義、為詩以銘之、以見取亂侮亡之師、在朕有不得已而用之之實、或者不戾於古帝王伐罪安民之意云爾。銘曰、巍巍先聖、萬世之師。敬信愛人、治平所基。煌煌聖言、文武道一。禮樂征伐、自天子出。
朕臨域中、逾茲三紀。嘗見羹牆、寤寐永矢。下念民瘼、上承帝謂。四海無外、盡隸侯
尉。維彼兇醜、瀆亂典常。既梗聲教、遂窺我疆。譬之於農、患在螟螣。秉畀不施、將害稼穡。度彼遊魂、險遠是怙。震以德威、可往而取。朕志先定、龜筮其依。屬車萬乘、建以龍旂。祝融驂鸞、風伯戒途。宜暘而暘、利我樵蘇。大野水涸、川瀆効靈。泉忽自湧、其甘如𨤍。設為犄角、一出其西、一出其東、中自將之。絕域無人、獸群受掩。五
日窮迫、彼狂走險。大殲於路、波血其孥、剪其黨孽、俘彼卒徒。眾烏晝號、單馬宵遁。恐久駐師、重為民困。慎固戍守。還轅於京。自夏徂冬、雨雪其零。載馳載驅、我行再至。蠢茲窮寇、昏惑不悔。我邊我氓、以休以助。爰寧其居。爰復其賦。藩落老穉、斯恬斯嬉。歲晏來歸、春與之期。春風飄翩、揚我旌旓。我今于邁、如涉我郊。言秣我馬、狼居胥山。登高以眺、閔彼彈丸。天降兇罰、孤雛就羈。三駕三捷。封狼輿尸。既腊
梟獍。既獮豺貙。大漠西北、解甲棄殳。振旅凱入、澤沛郊卜、明禋肆赦、用迓景福。昔我往矣、在泮飲酒。陳師鞠旅、誓屈群醜。今我來思、在泮獻功。有赫頌聲、文軌來同。采芹采藻、頌興東魯。車攻馬同、亦鐫石鼓。師在安民、非出得已。古人有作、昭示此旨。緬惟虞廷、誕敷文德。聖如先師、戰慎必克。惟兵宜戢。惟德乃綏。億萬斯年、視此銘詞。
○命勒察罕七羅碑文。曰、康熙三十五年。歲次丙子。四月丙戌朔。十三
日戊戌。
大清皇帝征討厄魯特噶爾丹、將六軍過此。
御筆勒銘。惟
天所覆、皆吾赤子。綏靖邊陲。殄滅蛇豕。山澤効靈、草蕃泉旨、羽衛斯經、貞石用紀。
○命勒拖諾山碑文曰、康熙三十五年歲次丙子。五月丙辰朔。十二日丁卯。
大清皇帝征討厄魯特噶爾丹。駐蹕拖諾山。
御筆勒銘。瀚海蕩蕩。臚胊泱泱。親御六師、我武
維揚。震雷霆威。讋日月光。剪厥兇醜、安定遐荒。
○命勒昭莫多碑文曰、康熙三十五年、歲次丙子。五月丙辰朔。十三日戊辰。
大清皇帝征討厄魯特噶爾丹。大兵邀擊於昭莫多之地、盡殲賊眾。
御筆勒銘。
天心洪佑、翦逆摧兇。困獸西竄、膏我軍鋒。一鼓而殲。漠庭遂空。磨崖刻石、丕振武功。
○命勒狼居胥山碑文曰、康熙三十六年、歲次丁丑。
四月庚戌朔。
大清皇帝討滅厄魯特噶爾丹。駐蹕狼居胥山。
御筆勒銘。登狼居胥。遡大河曲。遐播德威、以綏荒服。殄寇寧人、義正仁育。絕域來同、敷天永福
○陞陜西按察使鄂海為陜西布政使司布政使。理藩院郎中赫嘏、為陜西按察使司按察使
○兵部議覆、山西大同總兵官俞益謨疏言、武臣舉劾定例、二年一次。嗣後請改二年半一次。如遇軍政之年、將舉
劾停止。應
如所請。從之。
史／編年／清實錄／聖祖仁皇帝實錄／卷之二百三十三／康熙四十七年五月至八月／八月／28日(P.334-2)
○辛未
上命侍衛吳什暢壽治儀正存柱傳諭隨從諸大臣曰近日聞諸阿哥常撻辱諸大臣侍衛又每尋釁端加苦毒於諸王貝勒等諸阿哥現今俱未受封爵即受封後除伊屬下人外凡有罪過亦當奏聞候朕處分伊等何得恣意妄行捶撻乎朕
為天下元后凡事但遵大
義而行無罪之人未嘗枉法處治。國家惟有一主朕日禱祝於
天亦欲眾皆無事以享太平耳八議內三品以上官員雖犯死罪不遽擬斬擬絞而必奏聞者所以敦國體非為臣下也諸阿哥擅辱大小官員傷國家大體此風斷不可長伊等不遵國憲橫作威勢致令臣僕無以自存是欲分朕威柄以恣其行事也豈知大權所在何得分毫假人即如裕親王恭親王皆朕親兄
弟也於朕之大臣侍衛中曾敢笞責何人耶縱臣僕有獲罪者朕亦斷不輕宥然從未有輕聽人言橫加僇。辱之事且。
太祖。
太宗曾降訓旨戒勿濫行捶楚荼毒無辜煌煌。
實錄紀載甚明。不意今日竟流而漸下不法多端也。去年朕幸洮爾河時喀喇沁之護衛茅欣管理圍場因科爾沁之人行列不整意欲撻之朕尚遣人往諭茅欣云爾乃喀喇沁人
而責科爾沁之人恐科爾沁人眾寒心喀喇沁之人尚不可責科爾沁之人諸阿哥何得妄將大臣侍衛尋釁捶撻加以苦毒嗣後諸阿哥如仍不改前轍許被撻之人面詰其見撻之故稍有冤抑等情即赴朕前叩告朕且欣然聽理斷不罪其人也至於爾等有所聞見亦應據實上陳若一切隱諱後來
漸至殺人亦將隱而不奏乎爾等隱而不奏即爾等之罪矣。若吳什暢壽存柱三人將朕斯旨或
隱一言不宣諭明白使眾咸知即將伊等正法。
史／編年／清實錄／世宗憲皇帝實錄／卷之三／雍正元年正月／1日(P.67-1)
大清世宗敬天昌運建中表正文武英明寬仁信毅大孝至誠憲皇帝實錄卷之三
監修總裁官光祿大夫經筵講官太保議政大臣保和殿大學士兼兵部尚書總理兵部事三等伯加十五級臣鄂爾泰
總裁官光祿大夫經筵日講官起居注太保兼太子太保保和殿大學士兼戶部尚書仍兼管吏部尚書翰林院掌院事三等伯加十三級臣張廷玉 光祿大夫經筵日講官起居注太保議政大臣武英殿大學士兼工部尚書仍兼管翰林院掌院事加二級臣福敏光祿大夫經筵講官太子太保東閣大學士兼禮部尚書加六級臣徐本光祿大夫經筵講官議政大臣協辦內閣大學士事務禮部尚書仍兼管太常寺鴻臚寺事臣三泰等奉
敕修
雍正元年。癸卯。春。正月。辛巳朔。
上詣
壽皇殿行禮。回宮。不陞殿受賀。詣
皇太后宮問安。奉
懿旨、免行慶賀禮。
○朝鮮國王李昀、遣陪臣李混、李萬選、表賀冬至、元旦、
萬壽節。及歲貢禮物。賞賚如例。停止筵宴。
○頒雍正元年時憲曆。
○頒發訓諭直省總督以下等官、
上諭十一道。諭總督。自古帝王疆理天下。必有
岳牧之臣、以分猷佐治。而後四方寧謐。共臻上理。此封疆大臣、以總督為最重也。總督地控兩省。權兼文武。必使將吏協和。軍民綏輯。乃為稱職。但統轄遼遠。職務殷繁。較巡撫之所屬更大。是在遴選屬僚之賢能者、委任得宜。則振綱飭紀。可無廢弛之虞。而以人報國。亦得大臣之體。特是澄清吏治。必本大公之心、虛懷察訪。果係清節素著、才具練達者。任以要劇、即行保薦、則舉一可以風百。今或以
逢迎意指為能。以沽名市譽為賢。甚至暗通賄賂。私受請託。不肖官吏、濫列薦章。而樸素無華、敦尚實治者。反抑而不伸。是豈風勵屬員之道乎。朕視天下如一家。視臣鄰如一體。爾等亦宜深體此意。以一家之心視兩省。以一體之心視屬吏。本之至公。用之至當。則上司之任使下僚。如身之使臂。臂之使指。凡有才有守之人。皆樂為効用矣。至於所在管轄地方。有作姦犯科之豪猾。倚勢剝民之縉紳。
理應重加懲治。因巧於結納。反得僥倖自全。而家居之大臣官員。皆經
皇考任用之人。致政投閒。安靜自好。為大吏者、並不加以禮貌。或反被土豪侵欺者有之。亦非所以表率屬僚、彰善癉惡之道也。總督與巡撫、將軍、提督、誼屬同寅。凡地方軍民事務。宜互相商榷。各本虛公。勿苟且雷同。勿偏執臆見。方於國計民生、有所禆益。總督參劾知府、例由司道揭報。參劾州縣、例由兩司道府
揭報。眾論僉同。所以示公也。近有參劾之後、始行補揭。夫果其當劾。司道府不能揭報於前、既有徇庇之愆。而令其補揭於後、又欲寬其失察之罪。彼此巧飾、以欺朝廷。尚得謂之至公乎。朕觀古之純臣、載在史冊者。興利除弊。以實心、行實政。實至而名亦歸之。故曰。名者、實之華也。今之居官者、釣譽以為名。肥家以為實。而云名實兼收。不知所謂名實者、果何謂也。爾督臣膺茲簡畀。固宜篤矢忠誠。尤
當戒諭屬員、痛改陋習。更有仕宦之初。頗著廉名。及身躋大位。則頓易其操者。古人謂之巧宦。其心事豈可問乎。且職居制閫、亦非徒以清操自善也。若但謹身節用。而遇地方大事、一籌莫展。雖免貪冒之名。究鮮屏翰之實。國家又何所倚毗耶。爾督臣皆
皇考擢用之大臣。朕嗣紹丕基。一切遵循成法。惟冀爾等、察吏安民。練兵核餉。崇實行而不事虛名。秉公衷而不持偏見。故諄諄告誡。並
兩司、道、府、州、縣、各有諭旨。爾等亦宜細心體察。與爾屬吏、共勵官箴。交相儆惕。朕自優加恩禮。始終保全。若爾等恣意徇私。不能竭忠盡職。則深負
皇考簡用之恩。其罪甚大。國法森嚴。朕雖欲寬貸爾等、不可得矣
○諭巡撫。國家任官守土。綏輯兆民。封疆之責、惟撫臣為重。今之巡撫。即古者保釐夾輔之臣也。一省之事、凡察吏安民。轉漕裕餉。皆統攝於巡撫。苟非正己率
屬。振飭勵精。則一切政刑錢穀。必致隳墮。拊循保障之功、何賴乎。夫吏治不清。民何由安。從來大法則小廉。自兩司以至郡縣。平時參見接談。即可略知其才品優劣。迨試以委任。訪之輿情。賢否清濁。自難淆混。惟上官偏私好諛。屬僚善於逢迎者。即推為才能。其樸直自好、潔己愛民之員。反無見知之地。及至計典黜陟。并遇選擇保題之缺。或先納賄賂。或責報異時。始為之薦引。亦有寄耳目於監司
等官。聽毀譽於幕賓僚友之口。以致舉劾不公。潛滋奔競。勸賞黜陟、既失其當、地方安得良有司乎。藩庫錢糧虧空。近來或多至數十萬。蓋因巡撫之貲用。皆取給於藩司。或以柔和交好。互相侵那。或先鉤致藩司短長。繼以威制勒索。分肥入己。徒供一身夤緣自奉之費。罔顧朝廷帑藏財用之虛。及事發難掩。惟思加派補庫。輾轉累民。負國營私。莫此為甚。州縣積穀。本為備荒之計。水旱歉收之歲。待
此拯濟。於民生最有關係。今皆視為正供之餘項。借出陳易新之名。半為胥吏中飽。半為州縣補空。一遇災荒。茫無賑貸。皆由巡撫、平時疏略包容、玩愒所致也。屬員缺出、委署雖由兩司詳請。其實巡撫操其權。下屬鑽營囑托。以缺之美惡。定酬賂之重輕。攝篆之人、久則年餘。近亦數月。往往視為傳舍。情同行劫。不卹小民之脂膏。但飽谿壑於無厭。務償得署之餽遺而止。試思此一年數月之間。窮黎
何罪、而可縱貪暴以剝削之乎。此等積弊、尤為國法所不容者。巡撫參劾知府。應由司道揭報。參劾州縣。應由司道府揭報。所以示公慎無私之義也。近有先行參劾、而令其補揭。若所劾不公、則其補揭未免以勢陵之。使不得不從。果其當劾、則司道府既不能公揭於前。而復巧飾於後。以寬其徇庇失察之咎。上下容隱。視功令為具文。公慎無私之謂何。撫標兵丁、多者二千餘名。少亦千餘名。境內設
有匪類竊發、藉以捍禦搜捕。今撫臣自謂無行軍進剿之職。置標兵強弱於度外。不加訓練。器械朽鈍。營伍廢弛。裁汰老弱之兵、空糧悉歸私槖。大非國家設兵衛民之意矣。雲、貴、川、廣、猺獞雜處。其奉公輸賦之土司。皆當與內地人民。一體休養。俾得遂生樂業。乃不虛朕懷保柔遠之心。嗣後毋得生事擾累。致令峒氓失所。至於土豪巨猾。結交官吏。武斷鄉曲。逞姦干紀之徒。每或彌縫漏網。而告休歸
田之大臣官員。安分杜門。反徇私吹索。借端陵踐。此皆大失好惡之公。尤損保全耆舊之義。非鎮撫者所當留意乎。爾諸撫臣。皆荷
皇考任用之恩。受全省撫綏之寄。朕纘承大統。祗遵成憲。優禮大臣。保全終始。惟冀爾等、各抒忠悃。安靖封疆。朕所諭者、有則悔悟速改。無則省躬加勉。兩司、道、府、州、縣、各有諭旨。爾亦宜詳細體察。與諸屬吏、共相勉勗。同心協力。以盡職守。若不念
皇考簡畀之隆。致貽地方黎庶之害。負恩曠職。自取罪戾。朕又安能廢法以宥爾乎
○諭督學。朕惟自古帝王、皆以興賢育才為務。我國朝自
太祖
太宗肇造鴻圖。
世祖定鼎中夏。首隆學校。加意人才。開國規模。超越前古。至我
皇考聖祖仁皇帝御極六十一年。培養教育。怙
冒涵濡。深仁厚澤。有加無已。
御製訓飭士子文。頒布學宮。東西南朔。海澨山陬。戶習詩書。家敦禮樂。遐邇無不嚮風。文教之隆、莫過於此矣。朕纘承大統。遵守舊章。寤寐求賢。惟恐或失。念學校為士子進身之階。督學一官、尤人倫風化所繫。遴選各省學臣、倍加鄭重。爾等須廉潔持身。精勤集事。實行文風。兩者所當並重。若徒事文華、而不敦崇實行。猶未為盡職也。表揚忠孝節義。崇祀先
聖先賢。訪求山林隱逸。搜羅名蹟藏書。而衡文一道、專以理明學正、典雅醇潔為主。古人云。言乃心聲。氣由夙養。必士品端而後文風正。他日為國家柱石。為朝廟羽儀。不綦重歟。勿私納苞苴。勿瞻徇情面。勿輕視武途。勿濫取祠蔭。勿矯激沽名。勿昏庸廢事。勿卑污貶節。勿驕暴陵人。胥吏必謹關防。幕客尤宜選擇。如此、則內外交毖。本末兼修。上不負朝廷。下不愧多士。朕耳目所及。必有見聞。若罔顧
聲名。廉隅不飭。國有常憲。罰必隨之。尚其勉旃。毋忽。
○諭提督。國家武功赫濯。綏靖區夏。用資專閫。統率全省將士。俾黎庶諴和。疆圉寧謐。提督之任綦重矣。當茲海宇承平。士卒狃於宴安。不以兵革為事。相沿日久。營伍漸弛。非所以肅軍政、飭戎行也。爾等皆係
皇考簡用節鉞之大臣。尤宜恪遵令典。倡率所屬將弁。簡閱卒伍。整理器械。操演技勇。平時討論軍實。訓練精勤。乃稱節制之師。折衝禦
侮。庶幾有備無患矣。夫儲糧裕餉、所以足兵食、壯干城、非為飽一人之私槖也。乃虛名冒餉。侵漁扣剋。視為故常。以致朝廷恤兵養士之典。止供將吏肥家之計。居心多慾。自難彈壓下僚。馭眾寡恩。何以振興士氣。提臣職任拊循。果能廉正自持。無虛給餉。俾士飽馬騰。有不感激思奮者乎。至山海要區。得人最重。爾身為大帥。凡將佐偏禆。果其智勇素著。才技優長。肅紀律而輯兵民。歷有成績之員。或
軍政薦舉。或破格題請。皆當予以優擢。如本係庸劣之弁。徇情面。受賄賂。始則權宜委任。旋復列名保奏。不特冒干名器。必致貽誤地方。濫用匪人之咎。其能逃於功令乎。且設兵所以衛民。文武官屬殊途。而轄兵愛民、均有責焉。如各執己見。不相和協。勢必有縱兵虐民。挾制長吏。以逞威作姦者。在文臣豈容辭咎。而提臣統領水陸重師。管轄不嚴。調劑不力。致文武抗衡。兵民異視。責更難逭。書曰。同
寅協恭。和衷哉。爾當一秉虛公。和衷辦事。嚴飭將弁、於所屬汛地、實心捍衛。勤緝姦宄。俾居民安堵無虞。地方咸受其利益。爾等皆勤勞素著。効力年久之人。
皇考屢加拔擢。洊膺斯任。朕祗遵成憲。優遇大臣。保全終始。爾等其各抒忠悃。以無負朕愛養兵民之至意。其總兵、副將、參、遊、等官。各有諭旨。爾亦應詳細體察。同心協力。共相策勵。靖共爾位。永奠封疆。
○諭總兵官。國家幅𢄙
廣大。凡巖疆重鎮。關塞要害之地。設立總兵。俾之鎮守。上承督臣之節制。下樹將弁之表率。輯兵安民。厥任綦重。居是官者、當以寧謐地方為念。嚴飭官兵。巡緝姦宄。儻有匪類。務必窮盡根株。使宵小無從潛匿。良民得以寧居。若平時漫無覺察。日久必致蔓延。綢繆未雨之謂何。武臣雖不干民事。然保障捍衛。責有攸歸。守此方、即當軫念此方之民。毋得視之膜外。縱兵肆擾。至文武職任雖分。盡心王
事則一。彼此和衷。同心共濟。自不致貽誤公事。况揆文振武。經術同源。善於恤兵。必善於愛民。尚何至縱兵虐民。失國家設兵衛民之意乎。總兵統轄營汛甚多。當以訓練為先。嫺騎射。整隊伍。備器械。限期校閱。勤惰嚴分。賞罰明而軍政肅。隱然一長城矣。所屬將弁兵丁。智勇超群、則立登薦剡。武藝精熟。則特拔戎行。以之鼓勵軍士。猶有古良將風焉。兵之所需。糧餉最重。給糧而扣剋、則師旅有枵腹
之憂。缺兵而不補、則營伍有空虛之患。總兵率先潔己。嚴飭偏禆。毋得久懸兵缺。以恣侵漁。毋得剋減額糧。以肥囊槖。則兵籍無虛。士氣益奮。有不收臂指之效者乎。至於馭兵之道。務在寬嚴得中。過寬、則兵以怠玩而生驕。過嚴、則兵以拘廹而滋怨。能於嚴明之中。隱寓愛恤之意。庶幾上下一心。忠義自奮。此又在爾鎮臣之善為運用者也。仰惟
皇考垂誡提鎮諸臣、有曰。韜鈐宜裕。紀律宜明。
拊循宜至。訓練宜精。又曰。文武輯睦。毋相抗衡。軍民調劑。各得其平。煌煌
天語。勒於箴規久矣。爾等皆係
皇考簡畀之人。果能實心力行。不致始勤終怠。上負
聖訓。朕心嘉乃成績。必懋錫殊典。如其徒擁厚祿。虛縻爾位。既無益於兵民。致有乖於令典。國法森嚴。朕不爾貸也。
○諭布政司。朕惟國家官制。分省開藩。爾職居方伯。任寄旬宣。所
以綏輯群黎。布昭德意。實庶邦之喉舌。列服之綱維。任既重矣。責亦大矣。府州縣官之賢不肖。最關民生休戚。當不時察核治行。務知其實。分別臧否。以告督撫。爾以無私自信。督撫自不以私心致疑。協和盡力、以勸賢懲不肖。則除害興利。一方安矣。今計典之黜陟。特疏之薦彈。朝廷憑督撫之奏章。督撫憑布按之詳揭。爾布政為官吏表式。自當益矢公忠。若愛憎任情。是非倒置。以諂事上官、通行請
託為賢。以不善逢迎、恥投暮夜為不肖。其何以稱之屏之翰、百辟為憲者哉。夫官至監司。敭歷有年。當服官之初。廉潔自守。漸登高位。頓改初心。更有矯飾虛聲。潛納賄賂。陋俗相沿。謂之名實兼收。其罔上行私為尤甚。孔子謂事君勿欺。寧不聞乎。賦役會計。皆爾專司。調劑均平。乃為稱職。今錢糧火耗。日漸加增。重者每兩加至四五錢。民脂民膏。朘剝何堪。至州縣差徭。巧立名色。恣其苛派。竭小民衣
食之資。供官司奴隸之用。爾試思戶版稅籍。誰為職掌。私派橫征。誰任其咎。顧可失於覺察乎。各省庫項虧空。動盈千萬。是侵是那。總無完補。耗蠹公帑。視為泛常。尤為不法。宜嚴革前弊。永杜侵那。如司庫盤查之責、在巡撫。虧空之根、亦由巡撫。巡撫借支、而布政不應者少矣。然職在監守。果能廉正自持。則巡撫挾勢借支。斷不能行。但謹身節用。量入為出。司庫必無虧空矣。州縣庫盤查之責、在知府。
覺察虛實之責、獨在布政。爾但潔己率屬。不容徇庇。州縣庫必不虧空矣。朕深悉弊源。所以反覆諄切言之。冀爾等悔且改也。
皇考德洽區宇。六十餘年。朕嗣守丕基。惟成法是式。爾等皆蒙
皇考簡拔。職任藩宣。果能各効忠誠。凜遵功令。朕自始終保全。加以擢用。若營私黷貨。曠職累民。爾既負
皇考之深恩。朕又安能弛國家之令典。三尺莫
逭。爾其慎之
○諭按察司。朕惟直省大小獄訟。民命所關。國家各設按察司以專掌之。一切州縣申詳。至爾司而獄成。凡督撫達部題奏事件。皆由爾司定案。任豈不重與。
皇考仁覆如天。每覽西曹奏牘。反覆推詳。惟寬惟慎。逮情實罪當。猶施緩決之恩。好生之德。洽於民心。六十餘年於茲。朕嗣守大訓。思四海之內。有匹夫匹婦。罰非其辜者。即非所以繼
皇考之志。夙夜凜凜焉。何道而能不濫不冤。實爾司是賴。朕惟國家考定律例。所以弼教。非以厲民。是故嚴立刑書。防其或罹於法。及至斷獄。又條分縷析。思以曲全其生。書曰。欽哉欽哉。惟刑之恤哉。又曰與其殺不辜。寧失不經。此律例之本意也。今或情例相違。牽合文法、以納民於網。或有兩例並見、輒上下其手、以自遂其私。安得無冤獄哉。
太祖高皇帝之訓曰。生殺之際。不可不慎。聽斷
之官。必期得情。大哉聖言。包舉。虞書周禮之義。夫折獄憑口供。而平反憑案卷。今法吏不求得情。惟求完結。州縣案卷之申詳爾司者。多鍜鍊口供。附於律例。冀免爾司之駁查。爾司之詳督撫。督撫之揭部院者。又加文致焉。冀免三法司之駁查。漢路溫舒所云、奏當既成。雖臯陶視之。猶以為死有餘辜者也。口供案卷如是、冤抑何從平反。咎在聽斷之初心。原非欲必得其情也。今宜釐剔宿弊。歸於明
允。毋得因循故事。自墮姦欺也。大計黜陟、由爾司詳報督撫。宜以用刑明慎、執法不阿者為賢能。毋以善事督撫、弗逆爾意者、為賢能也。地方豪猾。若苗有莠。不除不剪。害我嘉生。至於良善巨室。致政大臣。猾吏或借端侵抑之。非所以稱朕意也。邇來士大夫、好云名實兼收。所謂名者、官爵也。所謂實者、貨財也。習俗媮薄。朕甚憫焉。夫六廉之義。百司攸同。至納賄出入人罪。於法尤重。戕人之命。破人之
家。以潤屋奉身。歷觀古來、逃於國法者、十無一二。免於天罰者、更百無一二。書之呂刑曰。獄貨非寶。非聽訟者之明訓歟。爾司其正己率下。使法無枉撓。庶幾刑措之風。尚其勗諸。
○諭道員。爾等官歷監司。所以贊襄藩臬、承流宣化者也。分守、分巡、職居協理。糧、河、鹽、驛、各有專司。身居是官。必顧名思義。名者、實之華也。克副其實、而後名歸焉。如守巡兩道。首當潔己惠民。凡府州縣之廉潔貪污。俱宜細
加察訪。不時密詳督撫、以憑舉劾。地方有土豪武斷、尤宜禁戢剪除。衛良鋤莠。乃稱其實。若但知趨承大吏。或祗圖下屬陋規。一切吏治民生。槩置不問。貪庸陋劣。殊負朝廷設官之意矣。糧道、專理漕運。職任匪輕。使徒知起運規例。扣剋運費。苦累運丁。營私煩擾。有玷官箴。貽害百姓。何所底止。河道、有董率工程之責。凡分修河員。孰賢孰否。俱應洞晰。並宜親身經歷。查勘估計。某口險峻。某口平易。某
處堤工堅固。某處冒支帑金。儻不計虛實。不辨勤惰。僅以納賄多者為能員。餽遺少者為拙吏。而於工程、漠不經意。一遇坍潰。誰之咎耶。鹽道一員。尤關國課。邇年鹽法、弊竇叢生。正項錢糧。每多虧欠。一由上下各官、需索商人。巧立名色。誅求無已。窮商力竭。不得不那新補舊。上虧國課。高擡鹽價。下累小民。至於官鹽騰貴。貧民販賣私鹽。捕役鬥毆。株連人命。流弊無窮。一由商人用度奢靡。相仍陋俗。
不知節儉。致欠額徵。爾等運籌鹽法。宜將陋例積習。盡情禁革。必思何以甦商。何以裕課。上供軍國。下利閭閻。方為稱職。驛道、為驛站錢糧所係。必廉潔自守。乃克剔弊釐姦。凡驛遞馬匹。數目多寡。每有假冒開銷。歲修船隻。亦有虛浮不實。該員一貪貲貨。勢必昏庸。或過於苛覈。勒索多方。經管屬吏。疲不能支。總之病官病民。悉緣貪黷。敬爾有官。垂諸古訓。靖共爾位。載在風詩。爾等各有常職。各守官
方。名實二字。極宜體認。今以獻賂為實。虛譽為名。動云名實兼收。內以欺己。外以負國。有靦面目。其何以立身而抒忠藎乎。
皇考御極六十餘年。以軫恤民生為首務。各省道員。必親加遴擢。諄諄戒勉。極其詳慎。朕纘承大統。翼翼小心。惟仰體
皇考愛養元元至意。亦期爾等爭自濯磨。振飭風憲。以副朕望。果能肅清綱紀。無致廢弛。朕當破格獎勵。其或因循不改。朕必置之重法。
○諭副將、參將、遊擊等官。朕惟國家兵制。凡疆宇要地。既設提督、總兵、統率鎮守。又設副將、參、遊、分列營伍。遞相鈐轄。蓋從古治兵、有大帥、必有偏禆。所以宣揚威武。協贊軍機。收指臂之效。奠磐石之安也。爾等所屬、地形有險易。兵數有多寡。各宜預定練兵之法。親校騎射。嚴試技勇。簡拔驍銳。更換老羸。務令一營士卒。人材雄健。武藝精嫺。又時教以行陣。使之步、伐、進、退。井然有法。日演月習。氣壯心
齊。自成有制之師、而無難折衝禦侮矣。乃有不肖將弁。不勤訓練。按籍徒有虛名。責效毫無實濟。營伍廢弛。為害最大。究其弊、由於將弁之貪利而廢法。一在冒虛糧而兵無實數。一在剋月糧而兵有怨心。上虧天家之糧餉。下朘窮卒之脂膏。身司戎務、而不能廉正以服眾。雖日示訓練之法。誰為之踴躍用命乎。爾等遇有兵丁空缺。即選力勇技精者。補足隊伍。至於馬步各糧。按期領給。不得剋減分
毫。古之良將。多以愛恤士卒、克建膚功。投醪挾纊之風。爾等宜知嚮慕焉。官軍之協守一方。所以捍衛一方之百姓。故曰。設兵以衛民也。防亂於未萌。緝姦於已發。俾居民安家樂業。共享昇平。自然受兵之利、而不受兵之害。儻或約束不嚴。縱兵肆虐。誘賭放債。恃強奪利。甚至地方小警。漫不防禦緝捕。以致姦宄滋蔓。徒卸責於有司。文武失和。秦越相視。殊背國家設兵鎮守之意。律法具在。罪有攸歸。
至於爾等簡用督撫中軍。責任匪輕。尤宜潔己奉公。恪遵法紀。至都司、守備、千總、把總等員。各有城守汛防之責。亦宜努力稱職。自奮功名。朕念爾等、曾受
皇考選擢之恩。自應保守前勞。力圖後效。果能整飭戎伍。允著干城之望。朕自不惜寵以崇階。儻若廢隳武備。侵漁糗芻。甚且妄執武官不惜死之言。恣意逞威。虐民生事。為害於地方。王法森嚴。决難輕貸。
○諭知府。國家親民
之官。莫先於守令。蓋州縣官、與民最親。而知府、又與州縣官最親。凡州縣興利除弊之事。皆於知府有專責焉。是知府一官、分寄督、撫、監司之耳目、而為州牧、縣令之表率。承流於上。宣化於下。所繫綦重矣。漢宣帝有曰。太守、吏民之本也。又曰。庶民所以安其田里、而無歎息愁恨之心者。政平訟理也。與我共此者。其惟良二千石乎。故兩漢循良稱盛。而賢守尤多。龔黃召杜諸人。大都皆廉潔和平。正身
率屬。以與民休養生息。史稱其所居民富。所去民思。此皆彰明較著者也。
皇考澄肅官方。慎簡僚吏。知府中有政績茂異。聲名著聞者。必加優眷。數年之間。即膺殊擢。所以鼓勵循良。務令群黎受福。爾等蒙
皇考簡用之恩。受國家民社之寄。地方不甚遼遠。則於民間之疾苦、可以周知。勢分不甚懸殊。則於屬下之賢否、可以洞悉。爾果廉潔自持。屏絕賄賂。則督、撫、監司、必不致肆行需索。
而州牧、縣令、亦不敢恣意貪婪。近聞州縣火耗。任意加增。罔知顧忌。以小民之脂膏。飽貪吏之谿壑。由爾不能却遺金於暮夜。又安能禁屬吏之濫征乎。盤查倉庫。必須覈實。不可視為故事。乃或借盤查之名。勒索餽遺。是因盤查而虧空愈甚矣。爾能時勤勸誡。加以體恤。則州縣可無虧空之虞。能制節謹度。淡泊是安。則爾亦可免虧空之累。勸農課桑。以厚風俗。禁戢強暴。以安善良。平情聽斷。以清獄
訟。皆爾職守之所當盡者。至於督撫舉劾州縣。必由爾之詳揭。務須秉公持正。勿涉偏私。若善於逢迎者、從而護庇薦拔之。而端方恬靜之人、反故為摧抑。下吏皆苟且營私、以求容悅。地方之事、尚可問乎。居官者、每有初入仕途。清操自矢。漸登華要。頓改初心。既知砥礪廉隅。即當始終一節。更有巧於仕宦者、人每謂其名實兼收。朕最不解此語。夫名者、實之華。果能廉潔愛民。奉公盡職。此所謂實也。
治行稱首。民歌輿誦。此所謂名也。實至而名隨之。如本立而華茂焉。若以弋取虛譽為名、而以封殖多藏為實。此則小人之尤。更甚於貪黷彰聞之輩矣。朕纘承大統。夙夜祗懼。惟恐有負
皇考付託之重。深冀爾等、各體此意。精白乃心。以古循良自勉。若狥私納賄。不能率屬愛民。貽害地方。蔑視憲典。三尺具在。朕不能為爾等寬也
○諭知州、知縣。朕惟國家首重吏治。
爾州牧、縣令。乃親民之官。吏治之始基也。貢賦獄訟。爾實司之。品秩雖卑。職任綦重。州縣官賢、則民先受其利。州縣官不肖、則民先受其害。膺茲任者、當體朝廷惠養元元之意、以愛民為先務。周察蔀屋。綏輯鄉里。治行果有其實。循卓自有其名。非內聚賄而外干譽。謂之名實兼收也。全省吏治。如作室然。督、撫、其棟梁也。司、道、其垣墉也。州、縣、其基址也。書云。民惟邦本。本固邦寧。夫所以固邦本者、在吏
治。而吏治之本、在州縣。苟州縣之品行不端。猶基不立。則室不固。庸有濟乎。
皇考臨御六十一年。灼知州縣之重。特行引見。咨詢明試。至詳至慎。其有廉能之員。每不次超擢、以示鼓勵。今海內群黎。皆
皇考所懷保也。朕膺
宗社重寄。思纘
皇考之治功。惟爾州縣諸臣、具有父母斯民之責。其為朕立之基址、以固邦本焉。誠能潔己
奉公。實心盡職。一州一縣之中。興仁興讓。教孝教忠。物阜民安。刑清訟簡。朕將升之朝宁。用作股肱。如或罔念民瘼。恣意貪婪。或朘削肥家。或濫刑逞虐。或借刻以為清。或恃才而多事。或諂媚上司以貪位。或任縱胥吏以擾民。或徇私逞欲、以上虧國帑。王章具在。豈爾貸歟。更有任州縣時、私肥己槖。而漫云、且俟顯要。方立名節者。其與初市清名。晚而改操之人。何以異哉。至於錢糧、關係尤重。絲毫顆
粒。皆百姓之脂膏。增一分、則民受一分之累。減一分、則民霑一分之澤。前有請暫加火耗。抵補虧空帑項者。
皇考示諭在廷。不允其請。爾諸臣共聞之矣。今州縣火耗。任意加增。視為成例。民何以堪乎。嗣後斷宜禁止。或被上司察劾。或被科道糾參。必從重治罪。決不寬貸。夫欲清虧空之源。莫如節儉正直。節儉則用無不足。正直則上官不可干以私。若朘小民之生。以飽上官之
貪欲。冒不測之罪。以快一時之奢侈。豈砥礪廉隅。為民父母之道乎。爾州縣等官。其恪共乃職。勿貽罪戾。毋謂地遠官卑。朕不及察其賢否也。
史／編年／清實錄／世宗憲皇帝實錄／卷之七十五／雍正六年十一月／30日(P.1124-1)
○丙子。諭戶部。蘇州巡撫所屬七府五州。自康熙五十一年起、至雍正四年、未完地丁錢糧。積至八百一十三萬八千餘兩。其中蘇、松、常三府。太倉一州。積欠最多。自一百四十餘萬兩、至一百八十餘萬兩不等。朕念切民瘼。凡閭閻疾苦。周知洞悉。此未完錢糧、或有產去糧存、而不能完納者。或有人產已盡、而無可催追者。又或有從前遇歉收之歲、而地方官匿荒未報。小民無力輸將。致成拖欠者。累
積十餘年之久。其數至千百萬兩。但其中有或本係該地方官虧空、而希圖卸脫、捏作民欠者。或糧戶已經交納、而姦胥蠹役、侵蝕入已、仍作民欠者。是此項未完、大約官虧空者十之一二。吏侵蝕者十之三四。其實係民欠、不過四五而已。在貧窶之民、固不能為無米之炊。而官吏因緣作弊。蠹國害民。情罪可惡。若非徹底清釐。即欲加惠於百姓、其道無由。是以從前令張楷、將江蘇民欠、清查分晰。張
楷竝不清查。奏稱俱係民欠。請分年帶徵。朕雖姑允其請。意甚未愜。鄂爾泰 、於蘇州布政使任內。實力稽查。將有頭緒。時以雲南巡撫職任綦重。將鄂爾泰 補授。而清查之案、又未竟其事。後陳時夏到任之後。一味怠忽疲玩。毫無整理釐剔之心。將從前分年帶徵之項。一并催追。以致小民艱於輸納。地方官又奉行不善。日事敲扑嚴比。七府五州之黎庶。不得霑被恩澤。朕心深力軫念。乃陳時夏又奏
稱蘇松積欠。難於清結。從前既蒙聖恩蠲免浮糧。今請以舊欠之糧、均派於新糧戶內。分年徵收。以抵補積欠。夫蘇松浮糧。朕仰承
皇考聖心。每歲額免四十五萬兩。煌煌明旨。布告億兆。豈有既蠲正額、而復借此抵補積欠之理。朕以誠信待天下臣民。寧肯為巧許之術乎。且舊欠自有本人。即非本人。亦自另有著落。若舍此不追、而均派新糧。是刁民因積欠而得利。良民因先輸而倍徵。從此人人效
尤。誰復輸供正賦。况以舊欠派入新糧、舊欠未必全完。而新糧又致欠缺。此種狂悖之論。不過因朕留伊在蘇州清理未完。一時不能脫身。藉此草率完結耳。今尹繼善現在清查。尹繼善初任封疆。茲事煩重。非一人心力所能辦理。蘇松等七府、太倉等五州。歷年帶徵地丁錢糧。著一槩暫停徵比。俟朕派員前往、與該地方官協理清查。將各州縣官侵若干。吏蝕若干。實在民欠若干。一一釐剔清楚。朕
當再降諭旨。戶部即遵諭行令該督撫。遍行出示曉諭。其派員分查之處。著戶部詳悉定議具奏
○命內閣學士班第、副都統羅密、往庫倫地方。會同王丹津多爾濟、修建廟宇。侍郎張保、原任巡撫布蘭泰、往多倫腦兒。會同王色登敦多卜、修理廟宇
史／編年／清實錄／世宗憲皇帝實錄／卷之一百十八／雍正十年五月／28日(P.572-1)
○甲申。諭內閣。八旗辦事。不諳悉條例。諸事每多未協。朕思各部司官。多有熟悉則例。識見明通者。若於郎中員外等官內、慎加揀選。每旗添設二員。助都統副都統辦理旗務。似有禆益。該員於本職部務。仍照舊辦理。都統等奏
事時。該員隨副都統之後。本章奏摺內、亦著列名。著大學士會同各部堂官。加意揀選。務在得人。若司員不敷揀選。科道侍讀等官。亦可選用
○頒
御製重修闕里。
聖廟碑文墨筆。收藏闕里。以為世守。從衍聖
公孔廣棨請也。碑文曰。朕惟
上天垂佑蒸民。篤生
至聖先師孔子。以仁義道德。啟迪萬世之人
心。而三綱以正。五倫以明。後之繼天御宇。兼君師之任者。有所則傚。以敷政立教。企及乎唐虞三代之隆。大矣哉聖人之道。其為福於群黎也甚溥。而為益於帝王也甚宏。宜乎尊崇之典、與天地共悠久也。曲阜廟庭、為
孔子里宅。毓聖鍾靈之地。神爽式憑。明禋祗肅。廟貌崇閎。由周而來、久且加盛。我
皇考聖祖仁皇帝、德符元化。悟徹性天自羲農堯舜禹湯文武周公之道。集成於孔子者。一
一體於身心。宣為政治聖統在上。應運而承。康熙甲子東巡狩。臨幸闕里。謁奠廟林。殷禮隆儀。漢唐莫及。朕躬膺丕緒志切羹牆。即位之初、加封
先師五代王爵。詣雍釋菜。題額歌詩。佩德報功之願。夙夜罔釋於懷。雍正二年。闕里聖廟。不戒於火。有司奏告。朕悚惕靡寧。詣廟致祭。旋發帑興修。命大臣專董厥役殿廡規模。悉準宮闕製器備物。亦令繪圖呈式。裁酌協宜。
數年內、諄諭執事臣寮。經營周至。纖毫無憾。始愜朕衷。七年冬、有司具奏大成殿上梁前二日慶雲見於曲阜。合詞稱瑞。朕以天人感應。理固不爽。而誠敬微忱。詎能邀
上帝
先師之垂鑒。用是祗將祀事。倍增試額。俾普天率土。被聖人之德化者。同心感慶。庶足以廣教澤而答嘉庥。而撫躬警勉。恒朝夕凜凜焉。朕嘗謂帝王之尊聖。尊其道也。尊其道、貴
行其道。居行道之位。而能擴充光大。達之政令。修齊治平得其要。紀綱法度合其宜。禮樂文章備其盛。凡聖道之未行於當時者。悉行於後世。雖去聖久遠。而心源相接。不啻親授於一堂之上。默證於千載之前。如是而欽崇褒顯。悉由於中心誠服。而治化日盛。聖道斯尊。且夫聖人之道。一天道也。天以牖民之責屬之聖人。刪定贊修。代天宣教。彝倫惇敘。禮法彰明。後之帝王、奉其道以治世。師承罔斁。
資益良多。然則尊天尊聖。理原合一。今茲之崇禮
至聖。正所以欽若
昊天。而於修建廟廷之重典。有不至誠至敬者哉。朕勤求上理。宵旰孜孜。冀以仰述
皇考之鴻謨。丕揚
先師之厚澤。爰敬推上天篤生聖人。與聖人承天立教、垂憲奕世之意。勒文碑石。以昭示臣民於無極。而系以辭回天心覺世。聖治承
天。治法道法。聖聖相傳。三五之隆。以道致治。峻德宏昭。豐功遠被。聞知續統。至聖挺生。中天復旦。文教昌明。經緯三才。陶融萬象。體具中和。功侔參兩。表揚六籍。程式五常。如會滄海。若揭秋陽。惟我
皇考。聰明睿智。苞蘊圖書。匯宗洙泗。德與聖合。禮為道崇。升堂容肅。過里恩隆。緒纘朕躬。勤圖紹述。至訓煌煌。箴銘宥密。惟皇建極。惟聖時中。古今雖邈。心理攸同。作帝王師。與天地
配。開闢一人。神靈如在。奕奕新廟。輝映尼防。金絲在御。車服盈堂。煥乎天文。五雲示慶。錫佑者天。承庥者聖。敢云瑞應。鑒厥微誠。普祈洪貺。永福編氓。文治光華。日星晶麗。木鐸揚聲。垂億萬世
史／編年／清實錄／高宗純皇帝實錄／卷之七／雍正十三年十一月下／20日(P.279-1)
○乙卯。
上詣
皇太后宮問安。
○諭禮部。自古聖君哲后。為
上天篤生。以乂安寰宇。嘉惠元元。功德之盛。侔於造化。厥後追崇之典。必合
天並饗。以隆報祀。詩載思文之什。易垂殷薦之文。皇哉大矣。仰惟我
皇考世宗憲皇帝。值重熙累洽之後。統御乾綱。誕敷膏澤。欽承
帝命。默契
天心。殫繼述之孝思。裕經綸之要道。由是宣之為政教。陳之為法紀。勵百爾之廉能。恤萬民之疾苦。蠲逋賦飭軍威。靜桁楊。籌水旱。勸課農桑。砥勵風俗。惓惓懇懇。心勤宵旴之中。而慮周垓埏之表。至若隆師重道。取士增科。文德著焉。輯寧邊塞。撫乂蠻陬。武烈彰焉。洋洋
聖謨。儼如
天語。煌煌
睿藻。煥若
天文。至治光華。格於上下。如日月之運行。無不照臨。如雨露之霑濡。無不周溥。用能合撰清寧。同符帝載。協應
蒼穹。嘉祥備集。朕惟本天本祖之義。尚德尚功之典。我
皇考世宗憲皇帝。允宜崇祀
郊壇。克配
上帝。以昭
天眷。輿情允協。眾議僉同。嗣後冬至。祈穀、祭
天。祗奉
世宗憲皇帝。同
太祖高皇帝。
太宗文皇帝。
世祖章皇帝。
聖祖仁皇帝。配享。夏至祭
地。亦如
南郊禮。祗奉配享。所有應行典禮。爾部會同九
卿翰詹科道。詳議具奏。
○諭兵部從前調駐常德之荊州滿兵一千二百名。現今逆苗已竄入巢穴。鄰省無事彈壓。著該部即速行文徹回本處。
史／編年／清實錄／高宗純皇帝實錄／卷之五十／乾隆二年九月上／7日(P.847-2)
○壬辰。恭建
世宗憲皇帝聖德神功碑於
泰陵。遣官告祭。碑文曰。洪惟我
聖祖仁皇帝。統承
三聖之謨烈。奄奠萬方。撫臨天下。六十有一年。實兼開創與守成之事。爰自綏靖南荒。翦除三蘖而後。惟務以深仁厚澤。淪浹中外。俾涵
泳優游。四方從欲。而勵精圖治。悠久無疆。晚歲之政。尤欲申嚴庶務。以正官方。糾詰敝民。以清禮俗。以明作濟惇大。以節制保豐亨。故我
皇考嗣承丕基。凡誠孝中正寬仁之大原。無一不與
聖祖同揆。至用人行政規模。則稍有變通。以求繼志述事之盡善。惟
皇考神聖之姿。默契
聖祖。是以膺付託之重任。而宏開夫萬年有道之長。惟
皇考誠敬之德。簡在
帝心。是以致嘉祥之駢臻。而即驗於四海於變之盛。雖十三年之憂勞。無一日一時。少釋於
宸衷。而所以貽我子孫臣庶億萬禩之樂利無
窮者。誠如
天地之無不幬載也。
皇考世宗敬天昌運建中表正文武英明寬仁
信毅大孝至誠憲皇帝。
聖祖合天弘運文武睿哲恭儉寬裕孝敬誠信
中和功德大成仁皇帝第四子也。
母孝恭仁皇后。在妊時。夢月中仙娥。授以神子。既覺而誕生
皇考。
皇考幼而徇齊。天性仁孝。
聖祖恩眷踰常。八歲時、患腹疾。
皇祖方巡狩塞外。聞之遽馳歸。一晝夜而至。其
篤愛有如此者。奉事
庭幃。數十年深愛慤敬。無一言一動。不允當
皇祖之心。每語眾稱為至孝。先是舊皇太子贈理親王之未得罪也。
皇考小心承順。恪盡臣弟禮。而王恐
聖祖眷愛日隆。有妨於己。遂至以非禮相加。
皇考每順受之。而剛正之氣。亦不為少屈。律己則篤謹有加焉。及歲戊子。王以罪廢。居常進諛者多背離。相忌者率傾陷。禍且不測。
皇考多方保護。以悃忱惻怛。感慰
聖祖之心。而曲為王解。始獲矜容。王乃愧悔自失。東宮舊屬。咸洒泣驚頌
聖德。方是時。
聖祖違和。又以允禔允禩等屢作非彝。以干
天怒。居常鬱鬱。病勢增劇。
皇考竭心孝養。凡百躬親。靡晝靡夜。逮四閱月。
聖躬乃安。及理親王再廢。
聖祖春秋益高。諸王中、私懷覬覦者。往往矯飾
名譽。私樹黨援。而
皇考絕不以一事自表異。友于兄弟。均平如一。莫不同其憂喜。軫其疾痛。其自取咎殃者。亦不避嫌疑。力為調劑。自內外族婣左右大臣。以及近侍宿衞。無一人往來親密者。
聖祖用是灼知
聖德淵懿。大義明著。無黨無偏。足以膺
宗社臣民之付屬也。及遭大故。水漿不入於口。以乾清宮東廡為倚廬。素服齋居養心殿。三
年如一日。每遇朔奠殷祭。及獻食
壽皇殿。悲不自勝。哀動左右。
躬送
梓宮。安葬
景陵。
仁壽皇太后升遐。哀誠一如初禮。凡
太廟
郊壇。必躬必親。致齋致慤。觀者罔不肅然起敬。每遇水旱之祲。輒愀然曰。
上天譴責朕躬。命直省旬月奏報雨雪。苟應時則喜動顏色。或過期即減常膳。元年五月。京畿旱。虔禱於宮中。自晨至夕不膳。霖雨立沛。蓋
皇考深念所任受於
皇天暨
列祖者。惟茲天下之烝黎。故休戚相關。如保赤子。而民之所以安者存乎政。政之所以舉者存乎人。故宵衣旰食。日有孜孜。尤以是為先
務焉。念民所苦病者。莫如賦重而刑濫。有司遇災祲而不恤。巧法侵漁。或惰侈以自耗。致民俗之日偷。逐姦利。縱淫樂。聚徒鬥很。若是者皆盜賊之源也。
皇考即位之元年。即大免直省逋賦。陝西甘肅二省。以軍興運餉。其所供賦稅。無歲不蒙豁免。七年至九年。輪蠲各省賦稅有差。自元季張士誠據蘇松嘉湖。陳友諒據南昌袁瑞。與明太祖苦戰於江東西。橫斂以給軍。終明之
世。故籍未改。
特命永除數郡浮糧。著為令典。凡直省報災。朝聞。發不待夕。夕聞。發不待朝。每語近臣。朕蠲租發賑。如救焚拯溺。猶恐災黎之鮮有濟也。彼視民之傷。與己若無與者。獨何心哉。常念水土為農田之本。而救荒之政。莫要於興工
築以聚貧民。遂博求海內水利。修川防。俾各省河渠湖澤。歲久或淤塞為連州比郡農商害者。咸開濬之。京畿則
命怡親王。大學士朱軾 。經理水利營田。官開水田數萬頃。聽民自占者不與。十餘年中。費數百萬。貧民皆取食焉。洪澤湖都受淮流。廣數百里。恃高家堰為關鍵。以束淮而潄黃。下河七州縣民命繫焉。發帑銀百萬。盡改石工。浙江松江海塘。經潮水屢漲。修築相繼。費數百萬。濱海之民。始得安袵席。無為魚之患。往者封疆大吏。好因事以自為功。有司承迎以速進取之路。凡有興作及賑災。動稱捐助。或曰
小民樂輸。
皇考再三諭禁。以蘇民困。州縣巧取有禁。門關苛索有禁。而民隱之萬難上達者。莫不在
皇考洞鑒之中。每遇重囚。即深廑
睿懷。屢飭法司。必三覆奏。好生之德。發於不能自已者如此。念刑罰所以濟政教之窮。必修
禮正俗。乃可清其源。詳註
聖祖仁皇帝諭旨十六條。
親製勸農種樹之詔。
御書刊示四方。
命九卿詳定貴賤服色。兵民婚喪禮制。實舉孝義貞節。分遣御史巡行直省。常恐所任非人。則雖有良法美意。德難下究。教不虛行。故搜揚俊乂。立賢無方。自唐宋以後。秩祿不足以贍庶官。不肖者各以他途取之。用此苞苴盛行。不可遏止。
皇考於外省督撫。以及州縣親民之官。各賜養廉。較正祿數十百倍。其在京師卿貳則賜雙
俸。司旅並給飯費。雖閒曹職官。亦準俸銀之數。賜之廩穀。而寡廉鮮恥。巧取以殃民者。法亦有所必行焉。左右輔弼及封疆重臣。忠勤夙著。猷績彰聞。則推誠倚任。坦然不疑。俾得展盡底蘊。而常戒以面從。責以啟沃。優容寵賚。十百於尋常。其有恃功驕蹇。植黨營私者。
則法立誅必。而忠直善良。即時有失誤。屢被譴訶。卒保全其終始。建賢良祠。崇祀
累朝碩輔。其餘著勛伐。效命疆場者。皆錄用其
後人。又念士者民之表儀。而庶官所由備也。故廣其登進之途。而董之以教。元年。
命郡州縣學官。必用正途。二年。
躬詣太學。頒訓飭士子文。四年。
命直省督學。舉英才。八年。舉通曉性理舉人八人。並
賜進士。各省會俱特建書院。取之之廣。恤之之周。如此。兵者民之衞藩。而國威之所蓄也。故勤其蒐簡之政。而曲體其情。
命提鎮考核將校。必察其訓練拊循之實。毋得徇私。提鎮之優劣。一以整飭將校。訓練行伍。和輯兵民定之。士伍則正糧之外。別發帑銀。俾軍帥營運以恤其婚喪。蓋
皇考蒞官馭將。勤民養士。整軍恤眾。使文武並勵。中外相維。制防曲盡如此。重念八旗乃國
家根本。內外大小臣工士民軍吏所觀式也。故所以教之養之取之任之。察其情而優恤之者。尤詳且備焉。元年。即
命舉人庠生之服公事者。各還家專力於學誦。設八旗官學。各就其方。簡其士之秀異者。而官教之。
命諸王察舉孝弟守分力學者。以承平日久。生齒愈繁。取八旗餘丁四千八百人。為教養兵。歲給十七萬有奇。自五旗諸王。不得以旗分人員。多供差役。擅治其罪。下此正副都統及參領佐領。不得苛索外吏財物。竊嘗審究
皇考治法之源流。然後古聖王所為以天下為一家。以中國為一人者。其規模氣象。始可得而見焉。
皇考自宗親戚畹勳舊、以及八旗之士眾。自京師畿輔、以及九州四海之軍民。惟恐其疾苦之蔽壅。禮俗之衰惡。一如一身之中。毛髮有觸而必動。雖外藩蒙古。皆如家人父子。其職
官並予俸祿。兵眾咸給月糧。土默特守臺站人。歲時有賞。用此凡有征討。外藩効命。屢
諭蒙古王、貝勒、宜愛民惠下。其子弟之俊秀者。或在
內廷教養之。
賜安南以隙地。減朝鮮琉球貢物。厚朝鮮俄羅斯國人之賞賚。給琉球來學者歸國之道齎。不獨澤流方外。而聲教亦漸被於遐荒。十有三年之間。宵衣旰食。無晷刻之寧。不謂天下已治。萬民已安。而少懈夫朝乾夕惕之
皇衷。故以事
天之誠敬。昭事百神。而神無不格。以法
祖之仁孝。錫類萬物。而物無不孚。至於孔子德配天地。尤加崇禮。王爵之封。上及五世。跪獻之禮。首著上丁。詳定配享先賢。增置五經博士。皆前古所未有也。教養宗室。而寬其拘禁者。自登
宸極。即封理親王子弘晳為郡王、而於理親王
未降一
旨。未遣一使。曰吾不欲受其拜。並聞感恩之言
也。
錫賚頻仍。惟
命內監傳送。且教以詢所從來。勿令告以上賜、及王薨。
躬臨哭奠。追贈理親王。命弘晳進襲親王爵。分封供具特厚。怡賢親王之喪。
躬臨哭奠。哀慟久而不已。自戊子年後。允禩允禟輩。莫不妄冀非分。結黨樹援。嘗觸怒
聖祖。
聖祖降硃批。諭
皇考及諸王云。朕與允禩。父子之義已絕。及
皇考嗣位。重念兄弟情。且知彼明敏能任事。爰命輔政。加恩信用。冀以感悟其心。密封
皇祖旨於內閣。不以宣示外人。乃允禩不但不改悔。且心懷怨望。怙惡不悛。允禟在西寧。多為不法。顯悖臣禮。
皇考雖申告中外。明正其罪。絕其屬籍。而兩人猶得以天年終。罰弗及嗣。自
御極以後。瑞應駢至。日月如合璧。五星如聯珠。黃河之清。自陝州至邳宿。二旬有五日不變。鳳集麟生。慶雲甘露。靈芝嘉穀之祥。不可勝紀。
皇考每見奏章。必深自警惕。咨戒臣工。苟德政之不修。雖天瑞不足恃也。彰明人紀。更定刑章。凡繼母虐殺前子。以所生子抵法。無故杖殺僕婢者。分別重輕治罪。訪明太祖本支裔孫。襲封侯爵。以承其宗祀。自明初、紹興有惰
民。靖難後、諸臣抗命者。子女多發山西、為樂戶。數百年相沿未革。一旦去籍為良民。
命下之日。人皆流涕。自準噶爾擾邊。
聖祖仁皇帝宿兵西北陲。以保舊屬諸蕃。青海之平也。彼又納我叛臣。雖屢加訓告。襲盜不休。故定議濯征。為一勞永逸計。及十年。大破之於喀爾喀之地。邊將爭言宜乘時進𠞰。
皇考念彼遠處外夷。武不可黷。乃遣使諭告。決意罷兵。西南洞苗。自古為附近州縣之害。自
平定廣烏蒙古州歸義。開地二千里。而時戒邊疆大吏。為善後之謀。敬惟
皇考自始至終。所以蒞官勤民教士恤軍安內馭外者。無不體之以誠。本之以孝。用之以中。持之以正。育之以仁。撫之以寬。與
聖祖仁皇帝若合符節。而更化砥俗。使天下遵道遵路。如優恤宗室。而禮度必謹於防維。愛禮大臣。而法禁必行於貴近。搜羅才俊。而甄別不漏於昬庸。教育士民。而捕詰獨嚴於敗
類。蓋非此不足以移文恬武嬉、陰私交結之風。革吏蠹民偷、險戾奸欺之習。未嘗非
聖祖晚年整肅官方。矯除薄俗之遺意也。是以數年之後。蒸然丕變。外自郡州縣吏。私餽不行於大府監司。內而閣部院司臺垣。不敢以己事干外吏。倉庫侵蝕者。所在充盈。庠序鮮囂陵之士。門關無苛索之兵。蠹吏散朋。奸民
徙業。孔子所稱善繼人之志。善述人之事者。我
皇考實克當之。
皇考即位之元年八月。即
手書建儲事。密封宮廷。布告群臣。八年六月。
聖躬違和。
特召臣、及莊親王、果親王、和親王 、大學士、內大臣、數人入見。
面諭遺詔大意。謂朕夙夜憂勤。惟體
聖祖之心以為心。法
聖祖之政以為政。因見人情澆薄。官吏徇私。罔
知改省。不得不懲治以戒將來。故有從前條例本嚴。而改易從寬者。乃原議未協。朕與廷臣悉心酌定。可垂永久。有從前本寬。而改易從嚴者。本欲俟諸弊革除之後。酌復舊章。乃知
皇考聖智天縱。灼見
聖祖不言之意。以就前功。而隨時取中。用建民
極。蓋
聖祖時。瘡痍初復。非遍覆包涵。不足以厚生養
而定民志。
皇考繼承之初。則政寬而奸伏。物盛而孽萌。非廓清釐剔。大為之防。其流將溢漫而不可以長久。兩朝
聖治。正如天地四時之運。相推相代。以成歲功。先儒所謂雖有改制之名。而無變道之實者。此也。
皇考聖意。原欲大加整剔。使弊絕風清。人人皆知理法。而後布恩施德。以培國家萬年元氣。
昊天不弔。未假之年。使十有三年。憊精勞神之
聖心。猶未釋於
龍馭上賓之日。而廣大欲沛之澤。不及旁流汪濊。以遂
皇考之初志。而
親見黎民遍德之休也。嗚呼痛哉。雍正十三年。八月己丑。
皇考崩。
聖壽五十有八。乾隆二年三月庚寅。葬
泰陵。小子謹拜稽首而獻頌曰。惟
天行健。運而不息。陰陽甄陶。萬殊一則。惟
聖時憲。建極宜民。其用曷先。曰義與仁。當豐而亨。蔀亦潛滋。既大且豫。必戒其隨。
皇帝繼序。履盛持盈。日暄雨潤。雷動風行。
皇天所付。惟此嘉師。
四聖容保。予承予依。曰予作君。在厚其生。其災其害。我躬是膺。曰予作師。在正其德。其薄其
頑。我躬之忒。設監置牧。惟民之安。苟非其人。慮為民殘。心膂股肱。信賢不貳。庶司百吏。開誠以示。片言必錄。小善必登。耳提面命。無或荒寧。官箴之敗。交以賄成。賢奸可易。白黑可更。植黨背公。譸張譎誑。上下相蒙。斯民曷望。重增秩祿。用絕苞苴。私塗既閉。邦經可臚。旌廉擢能。俾欽俾慕。誅恣懲貪。俾愧俾寤。九官
承式。庶事寡愆。大府整躬。百城晏眠。敬刑明罰。亂獄無滋。歲會月要。出納無欺。救荒拯溺。
家霑戶浹。增防浚川。役均廩給。興禮明教。以示之則。禁暴詰姦。以除其慝。煌煌
帝京。政肅風清。豪強屏息。奸宄潛形。博戲鬥囂。鶉茵雞柵。奇技淫聲。兒童莫識。近自畿甸。周於海隅。山行野宿。刁柝無虞。曷占政成。官稱其職。曷占民安。鼓腹作息。
皇帝致治。身為表儀。由中達外。誠一無私。
郊
廟明禋。洞洞屬屬。
闕廷涖政。雍雍穆穆。大孝備矣。昭哉嗣服。眷舊親賢。久而彌篤。近承德意。遠樹風聲。父勉其子。弟祇其兄。未明求衣。日昃不食。一日萬幾。是匡是飭。
天現其光。珠聯璧合。地效其靈。河清川翕。畝穗叢歧。
陵芝結紐。鳳翽麟遊。近在郊棷。
皇帝曰咨。毋安毋豫。我君我臣。惟戒惟懼。遇災而懼。災可為祥。以祥為常。志將日荒。重道崇
文。德心是懋。張皇六師。武不敢究。天衢如砥。萬國朝宗。開我明堂。四裔來同。盛德之氣。生物之元。於時為春。在人曰仁。尊嚴之氣。物以凝閉。於時為秋。在人曰義。巍巍
聖皇。是則是效。雨露雷霆。罔非至教。
德厚於地。
智崇如天。儀我後昆。億萬斯年。
○戶部議覆、蘇州巡撫邵基疏稱、蘇州、鎮江、淮安、大河、揚州、五衛。事務甚繁。請照江淮興武二衛之例。每
衛各給養廉銀五百兩。其太倉、鎮海、金山、儀徵、徐州、五衛。事務稍簡。每衛各給養廉銀四百兩。均應如所請。以乾隆元年為始、一體支給。從之。
○又議覆、大學士管浙江總督事務嵇曾筠疏報、龍游、江山、二縣。荒缺田地山塘四百五十八頃五十三畝有奇。應徵銀米、永請豁除。從之。
○旌表守正捐軀之江蘇江陰
縣民倪舜臣妻陳氏。
史／編年／清實錄／高宗純皇帝實錄／卷之七十二／乾隆三年七月上／12日(P.156-2)
○壬戌。
上詣暢春園問
皇太后安。
○諭、昨據參領金珩奏稱、八旗滿洲、蒙古、漢軍、各省駐防官弁子弟。離京稍遠。應試維艱。請嗣後科歲兩試。令該將軍考試馬步箭。即送附近府院考試。酌量人數多寡。以
定去取等語。朕思此事斷不可行。雍正十年間。曾奉
皇考諭旨。國家之設駐防弁兵。原令其持戈荷戟。以備干城之選。非令其攻習文墨。與文人學士。爭名於塲屋也。在弁兵之子弟。有能讀書向學。通曉文義者。原聽其來京應試。以廣伊等進取之途。並未嘗禁其從事文學。今若悉准其在外考試。則伊等各從其便。競尚虛名。而輕視武事。必致騎射生疏。操演怠忽。將
來更有何人充駐防之用乎。况我
聖祖仁皇帝臨御六十一年。所有教養弁兵者。至周至渥。如果應行。早已著為令典。又何待今日之喋喋敷陳乎。數年以來。陳奏朕前者。重見疊出。不下百餘次。其識見甚為庸鄙。朕悉置之不論。未曾降旨申飭。乃近日仍有不知而妄凟者。是以特行宣諭。以覺愚蒙。欽此。仰見我
皇考睿慮周詳。
聖諭至為明晰。朕臨御以來。亦有以此陳奏者。概未准行。蓋以滿洲、蒙古、漢軍、在京者。人數眾多。就近考試。原無礙於操演。至各省駐防官弁子弟。為數無幾。若科歲考時。不必來京。就近在外應試。不但事有難行。且必至競尚虛名。荒廢騎射。殊失設立駐防之本意。背謬已極。金珩身為參領。乃煌煌
聖諭。豈竟毫無見聞。而復混行凟奏。著嚴行申飭。並將此旨宣諭中外臣工。嗣後不得以此
謬論。再和妄凟。
○又諭、聞江蘇地方。夏月以來。雨澤稀少。甚覺亢旱。許容曾具奏二次。那蘇圖並未一次奏聞。且聞那蘇圖初到任時。尚留心辦理公務。近來漸覺廢弛。並有常與藩司等讌集之事。爾等可即傳旨密諭。向後百凡奮勉儆省。勿負朕簡任要地之至意。
○工部議准、河南山東河道總督白鍾山等奏稱、黃河隄岸工程。宜分段管理。請將豫省商虞二汛隄工。改撥工段。虞隄自一堡起、至火
神廟止。改撥商汛。與商隄相接。商隄自五虎廟東埠口起、至蕭家莊止。改撥虞汛。與虞隄相接。其東省曹縣月隄。請將東一段、改撥虞城上汛。西一段、改撥商邱汛。並飭廳汛各官。逐段分管。從之。
○免福建長樂、福清、二縣、乾隆二年風災額賦十之七。並長樂、閩縣、衝陷沙堆、無徵銀米。全數豁除。
史／編年／清實錄／高宗純皇帝實錄／卷之一百十六／乾隆五年五月上／4日(P.701-1)
○癸卯。
上奉
皇太后御長春仙館。
○諭、弭盜乃安民之要務。朕聞各省連界之處。多有積窩巨匪。久慣豢盜殃民。隔省往拏。必須赴地方官挂號添差。稽遲時日、又或地方官不能上緊協拏。以致要犯聞風遠遁。盜案久懸不結。向蒙
世宗憲皇帝洞悉其弊。
特降諭旨。凡地方失事。探實贓盜之處。無論隔縣隔府隔省。一面差役執持印票。即行密拏。一面移文關會。
聖諭煌煌。實為息盜安民之良法。乃近年各省督撫奉行不力。以致被盜之省。辦理掣肘。即如豫省近日盜案。於鄰省關提查緝者頗多。夫膺牧民之任者。均有弭盜之責。原不容有此疆彼界之分。著嗣後凡有鄰省連界地方
積窩逃盜。訪實之後。或徑行差捕。或知會密拏。庶盜案易結。盜源漸清。而鄰境彼此均受其益。如有司等仍以為具文。岐視怠忽。經朕訪聞。必於該督撫是問。
○又諭、各省納粟准作監生。原為豫籌積貯。以裕民食起見。若地方有司、私收折色。是巧開捐納之例矣。在州縣之私意。不過目前希得餘平。將來又可免於折耗。不知年歲豐歉。難以豫定。一有緩急。倉廩空虛。何所倚賴。彼時若欲購買。價值必
致昂貴。其弊不可勝言。然此猶其善者。若遇不肖州縣。收銀在庫。易致侵那。從前虧空之弊。大率由此。豈可又蹈前轍。今據廣東總督馬爾泰 奏稱、捐監事例。移歸各省。交納本色貯倉。查有潮州府屬海陽縣報捐穀四萬三千八百石。現在實貯於倉者、止有三萬一千三百餘石。其餘皆收折色。又潮陽縣實貯監穀不過什之二三。其餘亦係折色。現與王謩商酌。暫為寬假。嚴飭潮州知府。勒限買足本
色貯倉等語。此等州縣。理應題參。而馬爾泰 王謩止令勒限買補。何以懲儆。甚屬錯謬。海陽縣知縣張綸炳。潮陽縣知縣吳廷翰。俱著革職。所少本色倉穀。於二人名下勒令賠補。馬爾泰 王謩著交部議處。并諭各省督撫知之。
○戶部議准。直隸總督孫嘉淦。疏報霸州等五十七州縣廳。上年雹災。共地七萬六百四十六頃五十二畝有奇。按照畝數。應蠲免銀四萬三千一百十八兩有奇。米七百三石
有奇。穀一千一百十八石有奇。豆一百三十六石有奇。糧二百四十六石有奇。其照數蠲免應完帶徵三年舊欠糧。照例緩至五年麥熟後徵收。應徵新糧。照例分別帶徵。從之。
史／編年／清實錄／高宗純皇帝實錄／卷之一百二十三／乾隆五年七月下／17日(P.801-2)
○乙酉。禁止將弁乘轎。諭、武職官員。專司營伍。服習騎
射。是其本分。向因將弁偷安坐轎。並不乘馬。曾蒙
皇考頒發諭旨。嚴行禁止。煌煌
聖訓。自應永遠欽遵。乃近聞江南武弁。復蹈從前陋習。多不乘馬。自副將以下。至都司守備。俱公然乘坐四轎。甚至有前呼後擁。喧耀街衢者。江南如此。他省諒亦不免。夫人情習於勞則精神振作。習於逸則志氣委靡。况身為武員。而憚於乘騎。開驕惰之端。啟廢弛之漸。
又何以飭戎行而率士卒乎。各省督撫提鎮。務將朕旨通行申飭。如仍不遵奉。即指名題參。交部議處。
○吏部議准、貴州總督張廣泗奏、貴東道原轄之都勻、黎平、二府。既經改歸古州兵備道管轄。原領傳敕。應行更正。古州兵備道。從前未有傳敕。請一併頒給。從之。
史／編年／清實錄／高宗純皇帝實錄／卷之一百三十／乾隆五年十一月上／10日(P.903-2)
○丁丑。
上詣
皇太后宮問安。
○飭廷臣舉劾無存瞻顧。諭大學士九卿等、朕恭閱
皇祖聖訓。內載
諭九卿之旨曰。爾等俱為大臣。天下督撫之賢否。應於平時留心細訪。以備顧問。誰貪誰廉。即行公舉。雖門生故舊。不為徇庇。庶人皆知畏懼而勉勵矣。仍者、朕問時。或謂未經同衙門辦事。或自謂平日不接見人。知之不真。以
此推辭。非理也。
聖諭煌煌。切中情事。近日在廷諸大臣之習亦
甚類此。即如郝玉麟 。鄂彌達、從前議之案。皆從外省發覺。廷臣並未有參奏之者。又如王士任之劣蹟、德沛參劾之。岳濬之劣蹟、楊超曾參劾之。豈伊等未經敗露之前。在延大臣等、竟一無聞見。而必待督臣之舉發耶。朕統御寰區。一人耳目。豈能周知中外臣工之臧否。惟大學士九卿等。留心訪察。有聞即奏、
庶人人知所儆戒。共凜官箴。朕可以收明目達聰之益。乃不時召見諮詢。而陳奏者寥寥。殊不足以副朕之望。大臣受國家股肱心膂之寄。朕不於大臣是任而誰任耶。大學士九卿等。果能留心於平時。則各省大吏中、作弊營私、簠簋不飭者。諒無有不燭照之理。若既已知之。復存避嫌之心。而隱忍不言尤非公忠體國之誼。易曰。王臣蹇蹇。匪躬之故。人臣事君。如果自問無私。更有何嫌之可避。且如
王士任等事。以督撫而自不能保一身之操守。
皇考時並未有此也。朕用是愈滋愧懼焉。嗣後各矢丹誠。無稍瞻顧。則於朝廷進賢退不肖之道。必大有禆益矣。
○原任內務府總管丁皂保 、以年老奏乞賞俸。得旨、丁皂保 宣力已久。又年近九旬。著照伊現在品級。賞給俸祿。
○轉戶部右侍郎梁詩正 、為左侍郎。以新授之歸宣光、為右侍郎。
○以安徽布政使包括、
署江西巡撫。戶部郎中託庸、署安徽布政使。
史／編年／清實錄／高宗純皇帝實錄／卷之三百三十五／乾隆十四年二月下／16日(P.595-2)
大清高宗法天隆運至誠先覺體元立極敷文奮武孝慈神聖純皇帝實錄卷之三百三十五
監修總裁官經筵講官太子太傅文淵閣大學士文淵閣領閣事領侍衛內大臣稽察欽奉　上諭事件處管理吏部理藩院事務正黃旗滿洲都統世襲騎都尉軍功加七級隨帶加一級尋常加二級軍功紀錄一次臣慶桂 總裁官經筵講官太子太傅文華殿大學士文淵閣領閣事稽察欽奉　上諭事件處管理刑部戶部三庫事務世襲騎都尉軍功加十九級隨帶加二級又加二級臣董誥 內大臣戶部尚書鑲藍旗滿洲都統軍功紀錄五次尋常紀錄十四次臣德瑛經筵講官太子少保工部尚書紀錄六次臣曹振鏞 等奉
敕修
乾隆十四年己巳。二月。甲午。諭、金川告捷。邊
徼敉寧。大學士張廷玉 、來保等、查照會典、奏請陞殿受賀。此次膚功克奏。番酋向化革心。仰賴
上蒼福佑。
宗社垂庥。朕何敢自以為功。現經蠲吉謁
陵。并依典禮、遣官祭告。但從前青海平定。
皇考世宗憲皇帝。俯允廷臣之請。曾經舉行朝賀典禮。具有成憲。著勉從所請。一切禮儀、該部查例具奏。
○又諭曰、大學士張廷玉 、來保
等、以金川蕩平。膚功迅奏。由朕指授機宜。應垂方冊。請照
皇祖聖祖仁皇帝平定朔漠、纂修方略之例。編緝成書。朕惟金川一役。原非好大喜功。此番奏凱班師。仰荷
天
祖默佑。貽慶無疆。而元輔之抒忠奮勇。將士之敵愾騰歡。有以震懾蠻方。廓清荒徼。朕非自詡其功。欲以鋪張誇耀。第軍旅為國家大事。
其端委曲折。非紀載詳明。無由稽考。且
聖母皇太后懿訓之慈祥愷惻。朕於此事始終經畫之宵旰焦勞。不可不垂示後嗣子孫。俾共喻保大定功之艱。止戈為武之義。著照所請行。
○又諭、辦理金川軍務以來。軍機處行走官員。甚屬黽勉供職。著分別等次。交部議敘。其隨經略大學士忠勇公傅恒 辦事未經議敘之沈作朋、常亮、富顯、程燾、並隨尚書舒赫德出差之三寶、著一併交部議敘。
○又諭
曰、歸化城都統噶爾璽等、奏左翼副都統扎木素病故。現在右翼都統班達爾錫患病。彼處無人辦事。副都統四十六、原係歸化城副都統。扎木素員缺。仍著四十六補授。
○軍機大臣等奏、平定金川。天威遐暢。請依雍正二年平定青海、告祭典禮。遣官祭告。
壇、
廟、
社、
稷。用薦成功。從之。
○又奏、
聖祖仁皇帝平定沙漠。
世宗憲皇帝平定青海。均
御製碑文。垂示久遠。金川平定。恭請
御製文勒石太學。從之。
○御製平定金川、告成太學、碑文曰。
天畀我皇清。握乾符。俯坤軸。函括萬邦。悉主悉臣。
五后纘承。創守佑啟。亦惟是二三藎臣。布德宣
力。予曰有先後。予曰有禦侮。用造我丕丕基。罔有蘖芽。罔不煦嫗長養。游於大當。粵有金川莎羅奔者。居西蜀桃關以外。界綽斯甲小金川之間。向曾從征。得授符檄。與諸土司齒。顧恃其險遠。夜郎自大。搆釁鄰番。各土司申訴封疆吏。吏曰、蔓之不圖。豈其視為甌脫乃請兵籌餉。期掃其穴。而司其事者。或怯縮以老師。或𤡑狡以蓄志。軍無適從。事用弗集。予心憪然。念邊徼之不寧。或致增防置戍。重勞
吾民。大學士忠勇公傅恒 、義同休戚。毅然請肩斯任。乃命以經略印。益厚集諸路軍。芻粟相繼。閭閻不驚。卜吉於戊辰十一月之三日。
禡牙以指所征。朕親御武帳。賜經略酒以行。天日和昶。陽氣宣復。都人士聽睹聳躍。罔不忭喜。謂露布之旦暮至也。乃歷燕晉。驅秦隴。越劍閣。絕川江。陵桃關之巇。徑天射之峻。又日討軍實而教誡拊循之。均其渴飲飢食。同其曉征夜眠。至於密贊機務。親草奏章。則又經
略獨勤其勞。而諸武臣有所不知。有弗能共者。恩威既明。士用益勵。度番落如戶庭。過部伍於衽席。奸酋授首。軍聲大振。復以巨礮擊其碉。堅碉以摧。將俟諸軍之集搗其中堅。而番酋騤瞿駾喙。稽首請降。經略臣以彼罪重惡極。窮而乞生。久或渝且偝焉。慮不允所請朕惟
天地之德在好生。彼蟻潰而鼠駭者。毋寧赦而宥之。且求降而盡殲之。不可謂武。矧不足以
污我斧也。於是經略宣朕明旨。登壇受降。己巳二月之朢日。金川平定。捷音至京。是役也冞入數千里。奏凱未七旬。而振旅之師。多有返自中途。未究其用者。昔之成功巴蜀。如建武之定公孫。江陵之降李勢。皆在版圖之內。無足比數。廷臣舉
皇祖朔漠
皇考青海成例。請勒碑成均。以示來許。夫秉丹誠而運籌決勝。永靖荒徼者。經略大學士 之
功也。商可否於帷幄。衝矢石於行陣者。參贊大臣、及諸將士力也。朕何有焉。惟是體
乾元之德。凜佳兵之戒。保大定功。安民和眾。庶幾可以垂則乎。乃系之辭曰。維
天生人。類聚群分。凡茲林林。孰非我民有羈而縻。有誨而諄。豈伊異視。遠近殊倫。守在四夷。稽古名言。無已用之。寓義於仁。蠢彼金夷。恃其險阻。蠶食豨張。謂莫我拒。不靖不庭。侵厥鄰聚。駭奔叫呶。以干大咎。匪棘匪紓。玁狁之
故。我張我伐。玁狁之故。我師既集。賊亦相持。匪敢相持。懼誅自支。兩易寒暑。敉功稍稽。賊益以狂。怒臂當車。罪臣既誅。以徇我師朕咨於恒。汝往視之。朕咨於恒。惟汝同德。惟我庶士。亦久于役。將茲旗兵。羽林神策。其勇熊羆。其心金石。何敵弗摧。何攻弗克。濟以汝忠。奏捷頃刻。恒拜稽首。臣敢弗蘉。既禡既宜。師出于京。師出于京。時惟一陽。未逾五旬。乃壓其疆。前旌獵獵。有節煌煌。群番迺驚。謂自天降。
惟彼攸恃。曰良爾吉。以偵以諜。如鬼如蜮。其恃爰誅。其類股慄。紀律是明。戎兵是詰。鑄礮攻碉。其守以失。惟是懼誅。潛弗敢出。其潛弗出。乃旦夕延。將齊我軍。披其中堅。大鞣大膊。期目之前。彼乃窮蹙。乞降悚虔。惟命是從。六事永遵。除道築壇。肉袒羊牽。赳赳鍾琪。乃度之愬。聿抵賊巢。開誠以諭。攜其二酋。軍門親赴。悔罪歸誠。車塵馬足。順斯撫之。昭我王度。昔也雷霆。今也雨露。七縱諸葛。單騎汾陽。曰
我相臣。于前有光。晉爵錫服。黼黻龍章。速歸黃閣。左右贊襄。休養生息。惠鮮蜀邦。我武既揚。無疆惟慶。
○戶部議准、黑龍江將軍傅森疏請、默爾根官莊十一所。夏旱秋霜成災田畝。不能滿交額糧。免其補交。從之。
○緩徵山東滋陽、寧陽、鄒縣、金鄉、魚臺、濟寧、汶上、新城、八州縣、乾隆十三年額賦。并鄒縣、金鄉、魚臺、濟寧、汶上、五州縣帶徵十一年、十二年、額賦。
史／編年／清實錄／高宗純皇帝實錄／卷之三百六十八／乾隆十五年七月上／9日(P.1064-1)
○己酉。
上詣暢春園、問
皇太后安。
○幸瀛臺。
○還宮。
○諭曰。陳大受參奏丁憂糧驛道明福一案。交莊親王、會同軍機大臣等審訊。奏請派員前往。徹底清查定案。所奏非是。向例督撫參劾屬員。有總督省分。督參撫審。撫參督審。從不由京中特派部院大臣前往審辦。如督撫參一屬員。即派一大臣前往。則盡部院之大臣。不足供出差審事之用。且必部院大臣可信。則督撫獨非由部院大臣簡用。為朕素所倚信者乎。但陳大受
糾參明福之案。如係明福一人婪贓入已。祗應交該督撫審明定擬。今據明福有前任糧驛道俱如此折收之供。查自乾隆六年六月內。因聞廣東省收糧。自州縣以至道員。各項陋規。弊端種種。業經降旨。令前任巡撫王安國、徹底清查。永行禁革。何以及今數載。仍有如明福之婪贓巨萬者。或係當下奉行革除未盡。或因日久法弛。潛滋宿弊。夫以煌煌諭旨。置若罔聞。陽奉陰違。通同朦混。此所關於
官方法紀者甚大。所有前任各道員。在乾隆六年以前者。尚可謂之相沿積弊。至乾隆六年禁革以後。毫釐皆屬贓私。既經發覺。豈可竟付之不問。若非特差大臣前往。逐一清查。該督撫或未免豫存成見。不謂事屬既住。則謂法不及眾。祗就現案完結。在明福婪贓入己。罪無可逭。而前任之違禁舞弊。亦不容縱之漏網。著尚書劉統勳、馳驛前往。會同該督、撫、秉公確查。并將明福、及伊家人霍五等、一
併押解廣東。嚴審定擬。其前任折收各員。逐一查明。按律定擬。權衡輕重。朕自裁定。朕於辦理一切政務。大公至正。刑賞無私。滿漢從無歧視。此番欽差大臣前往。并不為明福一人。劉統勳如因明福係滿員。稍有回護。迎合在京大學士等。則終將見輕於朕。如因明福事已敗露。遂將違禁婪收之罪。盡歸明福一人。以了此局。而為眾人出脫。亦必不能逃朕洞鑒。將此詳諭中外知之。
○又諭軍機大臣
等、廣東省糧道衙門。向來積弊甚多。乾隆六年。業經降旨通行禁革。今該督陳大受、參奏丁憂糧驛道明福、在任折收米一萬九千餘石。價銀二萬七千餘兩。訊據供歷任俱如此折收。此在乾隆六年以前。尚可謂之相沿積弊。乃在禁革以後。仍有此等陽奉陰違之事。如法紀何。糧道折收作弊。斷不能掩督撫之耳目。策楞曾任廣東總督。準泰曾任廣東巡撫。著將六年以後。歷任糧道。有無浮收米石
存倉。向各府州縣折價。婪收入已。及始於何年何員任內。暗行舞弊。嗣後遂公行折價之處。據實指明具奏。現經該督陳大受、巡撫蘇昌、參出。并差尚書劉統勳、前往徹底清查。自必水落石出。該督、撫、不得瞻徇舊屬。自蹈欺罔之咎。
史／編年／清實錄／高宗純皇帝實錄／卷之一千十七／乾隆四十一年九月下／19日(P.646-2)
○丁亥。諭、據劉秉恬、富勒渾、鄂寶 、桂林 、奏稱川省辦理軍需。蒙發帑金六千餘萬之多。凡例准開銷者。現在隨案覈銷。其與例不符。應行刪減者。約計千百餘萬。除於承辦各員名下追賠。及該管上司分賠外。為數尚多。擬於川省養廉內。扣半攤賠。猶恐歸結無期。帑仍懸宕。請令各直省督撫以下。州縣以
上等官。於應得養廉。酌扣十分之三。代為賠還。不出十年。即可全數完結等語。所奏大非。無此辦法。朕征勦兩金川之故。因其係服屬土司。敢於負恩抗拒。吞噬鄰封。實為邊圉之患。勢不得不行翦除。五年以來。朕宵旰運籌。調兵裕餉。幸將士宣勞用命。掃穴俘酋。大功告蕆。為一勞永逸之計。即用數千萬帑金。朕心原所不惜。但須覈實報銷。使用項悉歸有著。不得謂之妄費。若貪劣之員。藉端侵冒。自
為法所必誅。設其中有因軍務緊急。趲辦過費。致踰成額。難以按例准銷者。如果覈實奏聞。未嘗不可格外加恩寬免。即如站員冀國勳、承辦糧臺諸事。濫用無度。至於累萬盈千。法司議以大辟。擬入秋審情實。朕猶念其訊未入己。且究因急公所致。是以勾到時、並未予勾。亦可知朕辦事準情酌理。務期至當。而不肯稍有偏倚矣。今劉秉恬等、乃因軍需奏銷。例應刪減者多。恐帑項懸宕。欲令各省將
養廉酌扣攤賠。所見鄙謬。不能深體朕意。至於如是乎。夫金川軍務。係四川一省之事。若因經手之人。辦理不善。致多糜費。於各員名下追賠。並著落該上司分賠歸款。理所宜然。或因為數過多。於通省養廉分年攤扣。尚係就川省以完川省。然朕猶以為各官養廉。扣至一半。辦公不免拮据。且事屬已往。後任何辜。而令其代為前人賠累。亦未平允。併恐川省各官。所得者少。不足以養其廉。致有黷貨
病民之事。更滋流弊。近經降旨與劉秉恬等矣。至各直省官員。與此事尤毫無干涉。顧可從而波及之乎。且如軍行所過省分。一切皆官為資給。絲毫不擾閭閻。雖用兵而人不知兵。朕之體卹下情。若此其周且至。安肯以軍需無著之項。貽累率土臣工乎。况此次軍需。共發帑六千餘萬兩。刪減即至千百餘萬。不過十分之二。方今府庫充盈。並不必急欲歸還此千萬之數。若劉秉恬等所奏。竟似因軍
需費多。而令天下官員。公同填補。成何政體乎。昔康熙年間。江南藩庫、虧帑二百餘萬兩。部臣議請賠究。
皇祖諭云。此必因朕屢次南巡墊用之故。朕為太平天子。省方觀民。即動帑金以供巡幸。亦無不可。毋庸追賠究治。煌煌
聖訓。人皆感誦。今朕因征勦叛蕃。綏靖邊徼。致費帑項。豈不能效法
皇祖之概行寬免乎。劉秉恬等、係朕特派會同
該督文綬 等、覈辦軍需奏銷大員。惟應各發天良。將用過軍需各項。徹底清查。覈實銷算。以次題結。通計准銷者若干。應刪減者若干。分別明晰。勿使稍涉朦混。至於刪減之項。總不離各站員經管。伊等支領收放。俱有冊檔可稽。其實用多寡。難掩眾人耳目。劉秉恬等、在軍營董辦糧運年久。亦應早有見聞。若有站員於事後浮冒捏開。查無確據。即屬藉端肥槖。或將官銀私自花費。膽敢侵蝕軍需。其
罪實浮於冀國勳。即當查明參奏。必不姑寬。勿使貪劣之員。得以侵帑倖免。若有因軍需緊迫。必需多費。以免貽誤。查係眾見確鑿。實有憑據。如冀國勳之類者。雖與部定之例未符。而其急公之心可諒。不但不當治罪。并不當復向追賠。該侍郎等、即當據實奏聞。候朕施恩豁免。但不得因有此旨。輒思將劣員侵冒妄費之項。濫行混入。以圖掩蓋彌縫。為邀譽市恩之事。非特難逃朕之洞鑒。即伊等撫
心自問。亦恐為天理所不容矣。至所奏各省攤扣養廉之說。斷不可行。將此明白宣諭。使咸知朕意。劉秉恬、富勒渾、鄂寶 、桂林 、均著嚴飭行。並通諭中外知之。
○是日、駐蹕要亭行宮。
史／編年／清實錄／高宗純皇帝實錄／卷之一千一百二十一／乾隆四十五年十二月下／23日(P.966-2)
○丁卯。諭、浙江海寧改建石塘。以王亶望曾為
浙撫。且肯擔當其事。因命在工督辦。但伊在服中。不令與地方之務。此朕用人不得已之苦心。屢經降旨。中外共知。近因王亶望與李質穎 。有意見不合之處。茲李質穎 來京召對時。奏及改建石塘後。柴塘土塘仍須歲修。以資保護等語。朕從前親閱塘工老鹽倉一帶。難以下樁。素所深悉。但思難以下樁處所。其長不過數里非數十里之柴塘皆不可下樁改石也。其餘可以下樁處所若一律改石塘。
豈不為一勞永逸之計。乃李質穎 今有是奏。此事關係重大朕亦不能懸斷。著大學士阿桂 同李質穎 馳驛前往。會同富勒渾將李質穎 、王亶望。所見不同之處。秉公確勘。據實覆奏。至王亶望實丁憂之人、朕因一時不得其人。是以令其馳驛回籍治喪事畢即至浙辦理塘工原為公務起見。其家屬自應即回本籍守制。以盡私情乃據李質穎 奏、伊家屬仍住杭州。安然聚處。朕聞之為之心動。王亶望
並非無力令眷屬回籍之人。似此忘親越禮。實於大節有虧。為大臣者如此。何以表率屬員。維持風教。從前伊父王師。品行甚正。無負讀書。不應有此等忘親越禮之子。養心殿暖閣。恭懸
皇祖聖訓。有孝為百行之首。不孝之人斷不可用。朕每日敬仰
天語煌煌。實為萬世準則。王亶望、著革職。仍留塘工自備資斧。効力贖罪。若再不知自咎。心
懷怨望。不肯實心自効。圖贖前愆。朕必重治其罪矣。至三寶以大學士管理總督為維持風化之首。今日當面問彼乃稱實知其事亦不以為怪。富勒渾現為總督於此等有乖名義之事。何不據實參奏。均著交部嚴加議處。李質穎 到浙已久。亦並未奏及。直待降旨詢問。始據實具陳。亦著一併交部議處。至科道於尋常細故。往往摭拾具奏。似此為大臣之人。於名教攸關者。轉更緘默不言。設如有貪
酷擅權者。亦將寒蟬矣。國家又何藉此言官為乎。其籍隸浙省之科道。尤不應毫無見聞。何以並無一人入告。斯豈風聞所弗聞乎。著令該省科道等、明白回奏。
史／編年／清實錄／高宗純皇帝實錄／卷之一千一百二十三／乾隆四十六年正月下／24日(P.14-1)
○丁酉釐正上辛祈穀典禮。諭、本月二十三日。內閣進呈、禮部具題壬寅年、各
壇
廟祭祀齋戒日期一本。冊開正月十四日次辛。祀
祈穀壇。所擬甚屬不當。天子父
天母
地祇承之義。不可稍弛。從前雍正七年。恭奉
皇考世宗憲皇帝諭旨。以定例正月上辛。若在初五日以前。則改於次辛。但元旦朝賀。乃朕躬之禮儀。若因此而展祈穀之期。於心實有
未安。著於上辛行禮。煌煌
聖訓。實萬世不刊之論。朕御極以來。遇正月初三日以前上辛。因必須隔年齋戒。是以改用次辛。其有初四日上辛。亦改用次辛行禮者。則因
聖母皇太后祝釐初祉。朕於元辰躬率王公大臣、拜賀
東朝。儀節不容稍闕。至明歲正月初四日上辛。並非向年可比矣。該部何得亦改次辛。况冬
至
南郊禮成。有於次日受賀者。所謂禮緣義起。而義以方外。尤必敬以直內。如謂臣下意在尊君。不敢輕易朝正令典。亦當備查往例。具奏請旨。乃禮部遽行題達。何昧昧一至於此。至閣臣職司票擬。於此等典禮攸關之章疏。何以並不細心請旨擬簽。必待朕自行看出耶。所有禮部堂官著交部嚴加議處。大學士等著交部察議。至祀典本屬吉禮。而上辛
祈穀。尤歲首鉅儀。乃該部必於二十三日具題。閣臣亦即於是日呈進。朕雖不以此責備。而諸臣疎忽若是。可謂不知仰體朕懷矣。所有明歲
祈穀行禮。仍用上辛。並著為令。將此通諭中外知之。
○朝鮮國王李祘、遣使表賀冬至、元旦二大節。又奏謝恭奉恩諭、並進貢方物。得旨覽王奏謝。知道了。前經降旨。所有陳謝表章。隨進貢物。概令停止。今該國王奉到此旨。具
奏稱謝。復具表恭謝加賞緞匹。仍各具方物隨進。本不必收受。但既專使遠來。仍令齎回。徒滋往返。若照例留作正貢。該國王屆正貢之期。仍以向年備物呈獻。非所以示推誠而昭體恤。此次貢物、著收受。仍加賞鞍馬綢緞貂皮等物。嗣後務宜恪遵前旨。毋庸備進。若再進。必令齎回。該國王、其善體朕柔惠遠人、以實不以文之至意。
史／編年／清實錄／高宗純皇帝實錄／卷之一千一百六十四／乾隆四十七年九月上／8日(P.598-2)
○壬寅。諭軍機大臣曰、陳輝祖查抄王亶望貲財一案。據盛住奏、查出王站柱 底冊不符。抽換顯然。因
欽差侍郎福長安 、喀寧阿、前往河南工次。以查工為名。就近訊問王站柱 、即解任押帶赴浙質審。但福長安 等、辦理此等事件。究不能如阿桂 之歷練。前曾降旨令阿桂 前往山東。查看河湖水勢情形。此時如尚未起程。即於工次等候。如已起程。行走諒亦不遠。可速回河南工次。祇作為因欽差來工。阿桂 等同是督辦之人。亦不致令人疑懼也。一面札諭王站柱 、以聞有欽差來豫。令其前赴工所。隨請
聖安。不可稍露端倪。俟王站柱 到工。阿桂 即可先將此旨傳諭、令其將如何抽換緣由。逐一供吐。倘稍有端倪。即可傳旨將伊解任。俟福長安 、喀寧阿、到工。即交伊等帶赴浙省、歸案辦理後。阿桂 再往山東一帶。查看河湖情形、來京覆奏、亦不為遲也。
○吏部議覆、陝甘總督李侍堯 奏稱、陝省興安州、形勢險要。戶口較前增至數十倍。請改為興安府。兼設撫民通判。並於縣屬分設佐雜等員。應如所請。
從之。
○是日、駐蹕避暑山莊。至己酉皆如之。
○御製避暑山莊後序曰、我
皇祖於辛卯年、成此避暑山莊。三十六景。繢圖賦什。為序以行之。而予適生於是年。此中因緣。不可思議。即位後。於辛酉年、始為巡狩之舉。至山莊徘徊思慕。因敬依
元韻以誌景仰。甲戌年、又增賦三十六景。蓋以
皇祖昔曾題額。而未經入圖。及余遊覽所至。隨
時題額補定者。總弗出
皇祖舊定之範圍。故永恬居之詩曰。已是洞天傳玉簡。得教福地續琅書。永恬居、即
皇祖御書也。
御序至矣盡矣。茲後序何為而作。蓋予之生年。既同山莊。而予之侍
皇祖。適以壬寅。而今歲又恰當壬寅。六十餘年蘊於深衷者。不可以不明白宣示。以自戒已者戒我後人耳。夫居此山莊。日凜敬
天法
祖勤政惠民。柔遠寧邇。諸大端見之詩文者。不知凡幾。何尚有未宣之深衷乎。無而謂有。是欺已有而弗宣。是欺人。我
皇祖建此山莊。所以詰戎綏遐、崇樸愛物之義。見於
御製序中。意深遠也。是以
皇考十三年之間。雖未舉行此典。常
面諭曰、予之不往避暑山莊、及木蘭行圍者。蓋
因日不暇給。而性好逸惡殺生。是予之過。後世子孫。當遵
皇考所行習武木蘭。毋忘
家法。煌煌
聖訓。予與和親王 、及爾時軍機大臣。實共聞之。而今皆無其人矣。予如不言。後更無知
皇考聖意者。又數年來。日涉成趣。於向所定景外。不無建置。如創得齋戒得堂之類。不下二十處。既見之昨歲知過之論矣。而予之意。猶
有未盡者。亦不可不宣示後人也。蓋漢唐以來離宮別苑。何代無之。然不過費人財。逞已欲。其甚者乃至破國亡家。是可戒。無足法也。若今之山莊。乃在關塞之外。義重習武。不重崇文。而今則升府立學。駸駸乎崇文矣。然杜甫所云將軍不好武。稚子總能文之句。余常駮之。以為各有其地其職也。設眾人遂以此為美亦美中之不足矣。又扈蹕之眾。歷數月于役采薇出車。古人所以恤下。此亦不可不
念。俾人知其所繫者大。且時加惠賜焉。則勞而不怨。若圖已樂而忘人苦。亦非仁人之所為也若夫崇山峻嶺。水態林姿。鶴鹿之遊。鳶魚之樂加之巖齋溪閣。芳草古木。物有天然之趣人忘塵世之懷。較之漢唐離宮別苑。有過之無不及也。若耽此而忘一切。則予之所為羶薌山莊者是陷穽。而予為得罪
祖宗之人矣。此意蓄之久而不忍言。今老矣。終不可不言。故書之既以自戒。仍敬告我後人。
若後人而忘予此言。則與國休戚相關之大臣。以及骨鯁忠直之言官。執予此言以諫之可也。設諫而不從。或且罪之者。則是
天不佑我國家。朕亦無如之何也巳矣。
史／編年／清實錄／高宗純皇帝實錄／卷之一千一百九十二／乾隆四十八年十一月上／14日(P.947-2)
○辛丑。諭軍機大臣等、前於盛京回鑾途次。召見劉峩。據奏夏秋之間。玉田一帶。略見有蝻蝗光景。並未損傷禾稼。且蝗生較早。將來一遇冬寒雪壓。收遺孼盡行凍斃等語。昨恭閱
實錄內載
皇祖聖諭。稱蝗蟲未經生子。而天氣寒凍。則皆凍斃。來歲可復無患。若既經生子雖蝗巳凍斃。而遺種在地。來歲勢必更生。煌煌
聖訓實為明切。本年節氣將屆冬至。而現在天氣尚煖。則蝗蝻遺孼。必不能凈盡。恐明歲春生之始。仍復蠕動。不可不豫為之慮。著傳諭劉峩、速飭玉田附近州縣。設法刨挖。務期盡絕根株。毋令稍留餘孼。致貽禾稼之患。
史／編年／清實錄／高宗純皇帝實錄／卷之一千二百十／乾隆四十九年七月上／2日(P.218-1)
○乙
卯。命廷臣更議厯代帝王廟祀典。諭、朕因覽四庫全書內、大清通禮一書。所列廟祀。歷代帝王位號。乃依舊會典所定。有所弗愜於心。敬憶
皇祖實錄。有敕議增祀之諭。今查取禮部原議紅本。則係康熙六十一年十一月內具題。爾時諸臣、不能仰體
聖懷。詳細討論。未免因陋就簡。我
皇祖諭旨、以凡帝王曾在位者。除無道被弒亡國之主。此外盡應入廟。即一二年者。亦應崇祀。煌煌
聖訓。至大至公。上自羲軒。下至勝國。其間聖作明述之君。守文繼體之主。無不馨香妥侑。不特書生臆論。無能仰喻
高深。即厯代以來升歆議禮。未有正大光明若此者也。乃會議疏內。聲明偏安亡弒。不入祀典。而仍入遼金二朝。不入東西晉、元魏、前後
五代。未免意有偏向。視若仰承
聖意。而實顯與
聖諭相背。朕意若謂南北朝偏安。不入正統。則遼金得國。亦未奄有中原。何以一登一黜。適足啟後人之訾議。即因東西晉、前後五朝、有因篡得國。擯而不列。如操、丕、不得為正統之例。殊不知三國時。正統在昭烈。故雖以陳壽三國志之尊魏抑蜀。而卒不能奪萬世之公評。至司馬氏篡竊以還。南朝神器數易。如宋
武帝崛起丹徒。手移晉祚。自不能掩其篡奪之罪。其他雖祖宗得國不正。而子孫能繼緒承休。即為守文中主。亦不可概從缺略。况自漢昭烈、以至唐高祖。統一區夏。時之相去。三百餘年。其間英毅之辟。節儉之主。史不絕書。又安可置而不論。至於後五代。如朱溫、以及郭威。或起自寇竊。或身為叛臣。五十餘年。更易數姓。中華統緒。不絕如線。然周世宗、承藉郭氏餘業。憑有疆域。尚不失為令主。此而概
不列入。則東西晉、前後五代、數百年間。創守各主。祀典缺如。何以協千秋公論。他若元魏、雄據河北。地廣勢強。太武、道武、勤思政理。講學興農。亦可為偏安英主。並當量入祀典。以示表章。朕前命館臣、錄存楊維楨正統辨。諭內詳晰宣論以維楨所辨正統在宋不在遼金之說為是。所以存春秋綱目之義。見人心天命之攸歸。且檢閱孫承澤 。春明夢餘錄。所載明代崇祀古帝王位號。原未列遼金二朝。
今帝王廟崇祀遼金。而不入東西晉、前後五代。似此互相入主出奴。伊於何底。是皆議禮諸臣。有懷偏見。明使後世臆說之徒。謂本朝於厯代帝王。未免區分南北。意存軒輊。甚失
皇祖降諭之本意也。至明之亡國。由於神、熹、二宗。紀綱隳而法度弛。愍帝嗣統時。國事已不可為。雖十七年身厯勤苦。不能補救傾危。卒且身殉社稷。未可與荒淫失國者、一例而論。
是以
皇祖睿裁。將神、熹二宗徹出。而愍帝則
特令廟祀。
褒貶予奪。毫釐不爽。實千古大公定論。乃諸臣於定議時。轉復將漢之桓靈增入。豈未思炎漢之亡。亡於桓靈。而不亡於獻帝乎。從前定議。未將東漢全局。詳審論斷轉使昏闇之君。濫叨廟食。所議未為允協。夫自古帝王。統緒相傳。易代以後。饗祀廟庭。原以報功崇德。至
於嚴篡竊之防。戒守成之主。或予或奪。要必衷於至當。而無所容心於其間。方協彰癉之義。所有歷代帝王廟祀典。著大學士九卿、更行悉心詳議具奏。並著於定議後。交四庫館。恭錄
皇祖諭旨。並朕此旨。於通禮廟饗卷首。以昭殷鑒厯朝。垂示萬年之至意。
○又諭、今年赴避暑山莊朝覲之和碩特四等台吉薩爾哈克、行至甘肅興武地方。患痘身故。甚屬可憫。著
加恩賞給三等台吉。即令伊子承襲。仍賞銀一百兩治喪。其靈柩、著派理藩院筆帖式一員。帶銀馳驛往迎。由甘肅興武地方。妥為照料。送至喀喇沙爾原游牧處。令福康安 稍為照料。並咨行伊勒圖福祿、先行傳諭該盟長、及薩爾哈克家屬知之。
史／編年／清實錄／高宗純皇帝實錄／卷之一千二百二十七／乾隆五十年三月下／25日(P.448-2)
○甲戌。諭。科道職司風憲。有奏事之責。果有能參劾大臣。指陳時事。言有可
採者。自當准予施行。即或所奏失實。亦不加之譴責。蓋以職業所在。若因言事得罪。非所以風勵臺司。昨費孝昌陳奏摺內。有君設身以處。并若曰等語。該員係科目出身。由學正洊陞御史。豈不知君臣之際。體分尊嚴。乃以此等字樣。竟比尋常泛論。公然直陳朕前乎。是費孝昌之罪。不在言事不當。而在措辭乖體。伊在京服官有年。而章奏全不知敬謹之道。如此糊塗庸鄙之人。豈可復令其供職辦
事。但此時若將伊革職治罪。律以大不敬之條。轉不值如此嚴辦。費孝昌。著休致。勒令回籍。至其所奏。請定官員終養章程。前經吏部定議。昨又降旨通諭。於教孝之中。仍寓體恤之意。業已周詳備至。中外大小官員。俱當敬遵功令。各盡其臣子之分也。
○諭軍機大臣等。朕恭閱
實錄。康熙四十年五月。泗州等處被水。
上諭大學士等曰。六壩堵塞。其水必然注波。治
東則西即被災。兩方之民。俱同一體。朕閱河工時。見高家堰之水。較隄旁平地高三尺。淮安之水。較地高九尺。今高家堰之水。高於地已至一丈六七尺。豈不可危。朕日夜念此。甚切憂懼。高家堰隄。作何保守堅固。或另有修治善策。著張鵬翮 陳奏。欽此。煌煌
聖訓。仰見
宵旰勤思。為澤國生民。求保障安全之計。疇咨深切。朕思高家堰隄工。自雍正年間。改建磚
工。較前已為整繕。朕屢次親巡閱視。規畫講求。命一律建築石工。以期堅緻鞏固。並酌定五壩水誌。以時宣洩。俾盛漲時湖水不致閼壅為患。立法已極周詳。而自陶莊挑放引河以來。河勢趨北。今昔情形不同。現在高家堰之水。較地尚高若干尺。淮安之水。又高於地若干。是否因隄工堅固。及宣洩機宜。周備妥善。湖水不致為患之處。著傳諭薩載 。李奉翰 。詳悉查明。據實具奏。並繪圖貼說呈覽。
○又
諭。據李奉翰 奏。頭進漕船。於三月初九日。全數過淮。較之上年首進幫船。過淮日期。遲二十餘日等語。上年春間。朕巡幸江浙。糧船自不免略為停候。何以今歲幫船行走。轉更遲滯。自必因上年回空各幫。歸次受兌較遲。以致開行過淮。不能迅速。現在運中河。及八閘等處。俱已挑濬完竣。一律深通。水勢充足。漕艘經行。自可迅速浮送。著傳諭毓奇。會同沿途各督撫。派委員弁。加緊催趲各幫船北上。
不致稍有遲滯。方為妥協。將此由四百里傳諭毓奇。並諭薩載 。明興。知之。
○以故廣西鎮安府屬向武土知州黃徽猷子坤寧。襲職。
史／編年／清實錄／高宗純皇帝實錄／卷之一千二百三十／乾隆五十年五月上／3日(P.497-1)
○辛亥。
孝誠仁皇后忌辰。遣官祭
景陵。
○諭、朕恭閱
實錄。內載康熙四十三年
諭旨前遣侍衛至鐵索橋挂扁。彼處督撫餽銀六千兩一侍衛而費至此。則凡部院司官筆帖式等差遣往來者。又不知煩費幾何。更有督撫欲持持屬員。每歲暗中助銀。教彼掠取清名隨行薦舉。似此互相粉飾。釣譽沽名。尤屬不肖之極等因欽此。煌煌
聖訓。仰見澄敘官方。勤卹民隱。實為無微不燭。我國家承平百有餘年。一切吏治民生。歷經
皇考及朕。數十年來整飭釐刻。所有餽送煩費
等事。早已斃絕風清。但恐日久怠生。或有不肖官吏。復蹈前轍。不可不防其漸。特再明切申諭恭錄
聖祖諭旨。一併發鈔。著該督撫、敬謹各錄一通。入於交代。並曉諭各屬。使皆知觸目警心。務期大法小廉共相砥礪。以副朕教誨成全至意。將此通諭知之。
○又諭、前據毓奇奏、邳宿一帶運河。雖經大挑。各處多有淺阻等語。因思挑工甫竣。何以即形淺滯。此必工員等有
浮冒偷減情弊。隨降旨令薩載 、李奉翰 等、據實查參昨據李奉翰 奏、江南運河水淺。緣長河挑浚深通。流行迅駛。難於存蓄。又貓兒窩以下。添建石閘二座。因等候運河挑竣。始採買石料。未能辦完。以致水無擎托等語。已於摺內詳悉批示。本日又據奏、中河水勢。現深三四五六七尺不等。惟運河水勢、有數處時深時淺幫船至此。尚須起剝等語。江南中運河水淺。如果因流行迅駛。難於存蓄所致。則
貓兒窩以下。添建石閘二座。正為關束水勢起見。業經上年奏准。即當迅速趕辦。一面購採石料運送工所。一面將應建閘座處所。先行挑濬。趁上游未經鋪水之先。上緊建築完竣。方為有裨。何得等候運河挑竣。始行採買石料。試思河已挑竣。長河復經鋪水。而石料尚未購運到工。豈又因此而將漕艘停泊。築壩戽水。再行建閘耶。今該處水無擎托。竟致不敷浮送。此非誤工而何。況邳宿等處運河。
朕不惜帑金。令該督等逐一測量。大加挑濬者原期一律深通。若云流行迅駛。難於存蓄。則運中河。自應概行淺阻。何以運河水勢。又有時深時淺之處。以致幫船尚須起剝。是承挑各官。顯有偷減草率情弊。薩載 、李奉翰 、久任河防。非不諳工程者可比。豈於此等緩急機宜工員弊竇。不能體察。尚待朕於數千里外。豫為之籌度相示。始行辦理耶。是此事、該督等實屬咎無可辭。薩載 、李奉翰 、俱著交部
嚴加議處。其偷減草率。及遲誤工作之員。仍著查明據實參奏。毋得稍存迴護。致蹈重愆。
史／編年／清實錄／高宗純皇帝實錄／卷之一千二百七十一／乾隆五十一年十二月下／21日(P.1136-1)
○庚申。
上幸瀛臺。賜喀爾喀親王車登扎布、杜爾伯特台吉鄂邁土爾扈特台吉桑噶巴拉、哈薩克
汗和卓之弟阿哈岱、年班回部三品阿奇木伯克阿克伯克甘肅土司魯璠、暹羅國使臣丕雅史滑里遜通那突等食。
○諭曰、朕恭閱
皇考世宗憲皇帝實錄。有嚴禁建造生祠等項一條。煌煌
聖訓。所以禁革陋習。杜絕虛浮者。至為明切。即如各省德政去思碑。並換帖宴會。以及坐省家人。門包押席等事。從前歷有明禁。通行頒發。迺行之日久。地方官遂心存玩忽。視為具
文。我
皇考勵精圖治。十有三年。整綱飭紀。政治肅清。如耗羨歸公。添設養廉諸大端。無不定立章程。著為令典。凡皆我
皇考旋乾轉坤之力。實力萬世法守。若至朕躬而稍有懈弛。朕甚懼焉。况建造生祠。及換帖宴會等事。經
皇考飭禁之後。至今未逾六十年。何致又煩朕屢降諭旨。申明訓誡。此非督撫過目不警於
心乎。我
皇考、承
皇祖六十餘年、深仁寬大之後。加意釐剔。因時制宜。所謂一張一弛。原有不得不從嚴者。至於此等禁革陋習。澄飭官方之事。實為至當不易。不但我君臣皆當時時謹凜。即我世世子孫。亦當永遠遵循。嚴飭臣工。守而弗替。此即我大清億萬年無疆之庥。若該督、撫、竟敢陽奉陰違。將頒定科條。因循廢弛。即屬變易
成法。罪莫大焉。著各督撫等、將此旨入於交代。永遠凜遵恪守。毋負朕諄諄訓諭之至意。
○又諭曰、王進泰、因伊年邁有疾。惟恐貽誤公事。奏請休致等語。王進泰、宣力中外。行走多年。現年八十三歲。今既懇請休致。王進泰、著加恩賞給內大臣職銜。令其原品休致。仍賞給全俸。俾得安心靜義。永沐朕恩。
○諭軍機大臣等、據譚尚忠 奏、盤獲自緬地脫回之廣東民人林阿新等五名。請解交廣東就近
查辦一摺。所辦甚是。已於摺內批示矣。林阿新等、出赴暹羅貿易。如係私越外境。例應治罪。今據供稱、船主陳岱、領有執照。納稅掛號。以及出口月日地名。歷歷可稽。粵省自有檔冊。無難質訊得實。著傳諭孫士毅 、俟滇省將林阿新等解到。即嚴切查究。照例辦理。至林阿新等、既自緬甸脫回。其被裹民人潛行進口者。恐不止此一處。並著潭尚忠漢籍按：「潭尚忠」當為「譚尚忠 」之誤。、分飭沿邊關隘各員弁。及內地州縣。嚴密巡查。遇有此
等脫回之人。即行拏獲解省審訊具奏。其失察林阿新等入口之關隘員弁。並著查明咨部議處。所有潭尚忠漢籍按：「潭尚忠」當為「譚尚忠 」之誤。奏到原摺。著鈔寄孫士毅 閱看。
○以正白旗漢軍副都統福長安 、鑲紅旗蒙古副都統喀寧阿、對調。
史／編年／清實錄／高宗純皇帝實錄／卷之一千二百八十／乾隆五十二年五月上／2日(P.144-2)
○戊辰。
上御勤政殿聽政。
○諭、朕恭閱
世宗憲皇帝實錄。內載直隸州縣太監之父兄弟姪。在地方不無生事。令該州縣詳報總督具題。並交內務府約束懲治。又內務府大糧莊頭。並諸王大臣莊頭等。滋事梗法之處。分別嚴懲二條煌煌
聖訓。實萬世所當遵守。我朝
家法相承。太監祇備內廷灑掃供役。不令干與政事。從無似前代內監假竊威福任意妄行之粃政。即內務府莊頭、及王公大臣屬下莊頭人等。均知畏法設有不肖者。亦皆有犯必懲。實與編氓無異。經我
皇考復加整飭。宮府肅然。朕御極以來。守而勿替。方今綱紀修明。各內監等皆敬謹守法。其父兄弟姪。自不致藉端滋事。而總管內務府
大臣、及諸王公等、身荷重恩。於伊等屬下。亦必嚴行管束。不致倚勢招搖。是目今實無此等事。但奉行既久或恐視為泛常。積久生玩防範稍疏。於政體甚有闗係著交直隸總督。嚴飭各州縣。實力查察。倘有太監家屬、及莊頭等、在外生事。輕則隨時懲治。重則參奏辦理。不得因現在尚無此等弊端。稍存玩忽。以副朕祇承
前訓。杜漸防微之至意。此後著直隸總督、十年
一奏。永為例。
○定世襲武職大員、先在侍衛上行走之例。諭本日兵部帶領武職人員引見。內承襲伯爵之趙曰泌一員。係趙良棟 五世孫。現在陝甘督標。學習期滿。此項世職人員。向來學習年滿後。例應發往該省。或留部。皆當以副將補用。副將係武職大員。且可護理總兵。設遇徵調。即有專帶弁兵之責。今趙曰泌尚屬年輕未曾諳練。若遽以副將補用。於地方營伍不能整飭倘致貽誤。轉非所以
保全其祖父立功之意。伊等爵秩較大。又不便改補微末將弁。嗣後此項承襲公侯伯子男世職人員。於學習年滿、帶領引見後。應令在侍衛上行走。俟三年後。領侍衛內大臣。看其才具。如果能勝武職大員、出具考語。咨送兵部。帶領引見再以副將等官補用。如才具中平。難期勝任。仍令在侍衛上行走。若能始終勤慎無過。即以散秩大臣補用。亦無不可。所有本日引見之趙曰泌一員。即照此例行。
○實授蘭第錫為河東河道總督。
史／編年／清實錄／高宗純皇帝實錄／卷之一千四百八十七／乾隆六十年九月下／28日(P.896-1)
○丙子。諭、本日皇太子率同王大臣等具奏、恭進乾隆六十一年時憲書。豫備內庭頒賞之用一摺。覽奏具見悃忱。朕登極初元。即籲懇
昊慈。臨御至六十年。不敢上同
皇祖以次增載之數。因定例孟冬頒發來年時
憲書。特明頒諭旨。建立皇太子。以明歲丙辰為嘉慶元年。舉行歸政典禮。此實朕祇迓
天庥。敬繩
祖武之念。數十年如一日。屢經降旨明白宣示。茲皇太子及王大臣等、以朕歸政改元。為曠古未有之盛典。雖現在頒朔。以嘉慶紀年。而宮廷之內。若亦一體循用新朔。於心實有所未安。特進獻乾隆六十一年時憲書。臚詞籲懇。出於至誠。朕已俯從所請。用備頒賞內廷
皇子、皇孫、及曾元輩、並親近王大臣等。俾得遂其愛戴之忱。其分頒各直省外藩。仍用嘉慶元年時憲書。以符定制。因思來歲歸政。朕為太上皇帝。歷稽前典。有上尊號之文。殊屬無謂。太上皇帝。非若太皇太后、皇太后、因母儀而崇上徽稱者可比。况朕臨御六十年以來。敬
天法
祖。勤政愛民。及拓士開疆諸實政。彰彰可考。又
何藉聖神文武等文字。虛示尊崇。且以臣子而稱楊君父。本屬後世沿用虛文。於理原未盡協。我
聖祖仁皇帝平定三藩。及恭遇
慶節。從前臣工等屢有以上尊號為請者。
聖祖皆卻而弗許。
訓諭煌煌。實可為萬世法。今朕特豫行降旨。將上尊號一事停止。此即朕效法
皇祖之心。亦即御極初年齋心默禱。不敢上同
皇祖紀年之數之初念也。將來嗣皇帝、及臣工等。皆當恪遵朕諭。不必復有瀆請。朕惟敬祈
昊貺。精神純固。康彊逢吉。嗣皇帝稟承指示。克肩負荷。海宇熙和。治臻上理。此即國家吉祥盛事。况太上皇帝稱號已極尊崇。嗣皇帝躬率臣民以天下養。尤為古今郅隆盛軌。又何必徒尚繁文。務為增美耶。至朕歸政後。應用喜字第一號玉寶。鐫刻太上皇帝之寶。玉冊、即將御製十全老人之寶說鐫刻。作為太上
皇帝寶冊。用彰熙朝盛瑞。將來嗣皇帝亦能如朕之懋承
天眷。壽屆期頤。再舉上儀。一切典禮。皆可敬謹遵循。實我國家億萬年無疆之福。將此通諭中外知之。
○又諭曰、俘習渾前欲棄藏一事。固屬乖謬。但念止係糊塗懦怯無識。未至僨事。著加恩釋回。富勒渾於閩浙總督任內。收受相沿陋規。其咎雖重。但念其年老。亦著加恩釋回。
○又諭、據宗人府奏、晉封福康安 貝
子。或世襲罔替。或令降等承襲。請旨等語。福康安 前在臺灣、廓爾喀等處軍前。甚屬奮勉。即應照軍功出力之員。准其世襲罔替。但福康安 係孝賢皇后之姪。究非宗室可比。其貝子爵、著承襲三世後。再行照例降等。列為不入八分公。令其世襲罔替。
○命戶部尚書董誥 、充國史館副總裁。
史／編年／清實錄／仁宗睿皇帝實錄／卷之三十七／嘉慶四年正月上／15日(P.427-1)
○甲戌。申禁呈進貢物。諭內閣、朕恭閱
皇考硃筆。有嚴禁內外大臣呈進貢物
諭旨二道。
聖訓煌煌。
垂誡至為明切。夫貢之為義。始於禹貢。原指任土作貢而言。並非崇尚珍奇。所謂不貴異物賤用物也。我
皇考頒諭飭禁。至再至三。祇因和珅 攬權納賄。凡遇外省督撫等呈進物件。准遞與否。必須先向和珅 關白。伊即擅自准駮。明示有權。而督撫等所進貢物。在
皇考不過賞收一二件。其餘盡入和珅 私宅。是
以我
皇考雖屢經禁止。仍未杜絕。試思外省備辦玉銅甆書畫插屏掛屏等件。豈皆出自己資。必下而取之州縣。而州縣又必取之百姓。稍不足數。敲扑隨之。以閭閻有限之脂膏。供官吏無窮之朘削。民何以堪。况此等古玩。飢不可食。寒不可衣。真糞土之不若。而以奇貨視之可乎。國家百數十年來。昇平昌阜。財賦豐盈。內府所存陳設物件。充牣駢羅。現在幾於無
可收貯之處。且所貢之物。斷不勝於大內所藏。即或較勝。朕視之直如糞土也。朕之所寶者。惟在時和年豐。民物康阜。得賢才以分理庶政。方為國家至寶耳。至應進土貢。原為日用所必需。如吉林黑龍江將軍每年所進貂皮東珠人蓡。係該處所產之物。其他如川廣之藥材。九江之甆器。江浙之綢緞。及徽墨湖筆牋紙茶葉瓜果等項。原不外任土作貢之義。仍准按例呈進。所有如意玉。銅甆書畫掛
屏插屏等物。嗣後概不許呈進。至在京王公大臣每年所得分例。尚不能敷當差之用。豈有餘資。亦不許呈進貢物。若內廷翰林所錄御製詩文冊頁。及自作書畫等件。尚可呈進。斷不許增入古玩。至各省鹽政織造關差等、並無地方理民之責。其應交盈餘銀兩。現令戶部查明。方擬酌減。伊等辦公更可裕如。應進貢物。准其照例呈進。再年節王公大臣督撫等所進如意。取兆吉祥。殊覺無謂。諸臣以
為如意。而朕觀之轉不如意也。亦著一併禁止。經朕此次嚴諭之後。諸臣等有將所禁之物呈進者。即以違制論。決不稍貸。特此明白宣示。通諭中外知之。
○又諭、昨經降旨、將和珅 罪狀宣諭各督撫。令其議罪。茲據直隸總督胡季堂奏稱。和珅 喪盡天良。非復人類。種種悖逆不臣。蠹國病民。幾同川楚賊匪。貪黷放蕩。真一無恥小人。喪心病狂。目無君上。請依大逆律凌遲處死。並查出和珅 薊州墳塋
僭妄違制。及附近州縣置有當鋪資財。現飭查辦各等語。又據連日續行抄出和珅 金銀等物。特再行諭眾知之。朕於乾隆六十年九月初三日。蒙
皇考冊封皇太子。尚未宣布
諭旨。而和珅 於初二日即在朕前先遞如意。漏洩機密。居然以擁戴為功。其大罪一、上年正月。
皇考在圓明園召見和珅 。伊竟騎馬直進左門。
過正大光明殿。至壽山口。無父無君。莫此為甚。其大罪二。又因腿疾。乘坐椅轎擡入大內。肩輿出入神武門。眾目共睹。毫無忌憚。其大罪三。並將出宮女子娶為次妻。罔顧廉恥。其大罪四。自剿辦教匪以來。
皇考盼望軍書。刻縈宵旰。乃和珅 於各路軍營遞到奏報、任意延擱。有心欺蔽。以致軍務日久未竣。其大罪五。
皇考聖躬不豫時。和珅 毫無憂戚。每進見後。出
向外廷人員敘說。談笑如常。喪心病狂。其大罪六。昨冬
皇考力疾披章。批諭字畫。間有未真之處。和珅 膽敢口稱不如撕去。竟另行擬旨。其大罪七。前奉
皇考諭旨。令伊管理吏部刑部事務。嗣因軍需銷算。伊係熟手。是以又
諭令兼理戶部題奏報銷事件。伊竟將戶部事務一人把持。變更成例。不許部臣叅議一字。
其大罪八。上年十二月內。奎舒奏報、循化。貴德。二廳賊番聚眾千餘。搶奪達賴喇嘛商人牛隻。殺傷二命。在青海肆劫一案。和珅 竟將原奏駮回。隱匿不辦。全不以邊務為事。其大罪九。
皇考升遐後。朕諭令蒙古王公未出痘者。不必來京。和珅 不遵諭旨。令已未出痘者。俱不必來京。全不顧國家撫綏外藩之意。其居心實不可問。其大罪十。大學士蘇凌阿。兩耳重聽。
衰邁難堪。因係伊弟和琳 姻親。竟隱匿不奏、侍郎吳省蘭。李潢 。太僕寺卿李光雲。皆曾在伊家教讀。並保列卿階。兼任學政。其大罪十一、軍機處記名人員。和珅 任意徹去。種種專擅。不可枚舉。其大罪十二。昨將和珅 家產查抄。所蓋柟木房屋。僭侈踰制。其多寶閣。及隔段式樣。皆仿照
寕壽宮制度。其園寓點綴。竟與圓明園蓬島瑤臺無異。不知是何肺腸。其大罪十三。薊州墳
塋。居然設立享殿。開置隧道。附近居民有和陵之稱。其大罪十四。家內所藏珍寶。內珍珠手串。竟有二百餘串。較之大內多至數倍。並有大珠。較御用冠頂尤大。其大罪十五。又寶石頂並非伊應戴之物。所藏真寶石頂有數十餘箇。而整塊大寶石不計其數。且有內府所無者。其大罪十六。家內銀兩及衣服等件。數逾千萬。其大罪十七。且有夾牆藏金二萬六千餘兩。私庫藏金六千餘兩。地窖內並有
埋藏銀兩百餘萬。其大罪十八。附近通州薊州地方。均有當鋪錢店。查計資本。又不下十餘萬。以首輔大臣。下與小民爭利。其大罪十九。伊家人劉全。不過下賤家奴。而查抄貲產。竟至二十餘萬。並有大珠及珍珠手串。若非縱令需索。何得如此豐饒。其大罪二十。其餘貪縱狂妄之處。尚難悉數。實從來罕見罕聞者。著將胡季堂原摺。發交在京文武三品以上官員。併翰詹科道閱看。即著悉心妥議具
奏、此內如有自抒所見者。不妨另摺封陳。若意見皆合。即連銜具奏、至福長安 祖父叔姪兄弟。世受
厚恩。尤非他人可比。其在軍機處行走。與和珅 朝夕聚處。凡和珅 貪黷營私。種種不法罪款。知之最悉。伊受
皇考重恩。常有獨對之時。若果將和珅 縱恣藐玩各款。據實直陳。較之他人舉劾。尤為確鑿有據。
皇考必早將和珅 從重治罪正法。如從前辦理訥親之案。何嘗稍有寬縱。豈尚任其貽誤軍國重務。一至於此。即謂
皇考高年。不敢仰煩
聖慮。亦應在朕前據實直陳。乃三年中並未將和珅 罪蹟奏及。是其扶同徇隱。情弊顯然。如果福長安 曾在朕前有一字提及。朕斷不肯將伊一併革職拏問。現在查抄伊家資物。雖不及和珅 之金銀珠寶數逾千萬。但已非伊
家之所應有。其貪黷昧良。僅居和珅 之次。並著一併議罪。
○又諭、本日召見刑部侍郎熊枚。諭以刑名事務。向來刑部引律斷獄。於本律之外。多有不足蔽辜。無以示懲。及從重定擬等字樣。所辦實未允協。罪名大小。律有明條。自應勘覈案情。援引確當。務使法足蔽辜。不致畸輕畸重。方為用法之平。今既引本律。又稱不足蔽辜。從重定擬。並有加至數等者。是仍不按律辦理。又安用律例為耶。即案情
內有情節較重者。朕自可隨案酌定。總之不足蔽辜之語。非執法之官所宜出。嗣後問刑衙門。俱應恪遵憲典。專引本律。不得於律外又稱不足蔽辜及從重字樣。即雖字但字抑揚文法。亦不准用。上讞後。經朕閱看案情。或有酌加增減者。亦不治以失出失入之咎。用副朕矜慎庶獄至意。
○以鑲白旗滿洲副都統綿標、為正藍旗護軍統領。參領那敏泰、為正藍旗漢軍副都統。
史／編年／清實錄／仁宗睿皇帝實錄／卷之四十三／嘉慶四年四月下／19日(P.519-1)
○丁未。諭內閣、本日據宗人府查奏、國初宗室內革去黃帶子孫緣事情節。開單進呈。朕詳加閱看。禮烈親王代善之子碩託。曾勸睿親王即位。又穎毅親王薩哈璘之子阿達禮。亦欲推戴睿親王。此二人悖妄不臣。顯與國家為難。彼時睿親王具以告
眾。審明處死。在睿親王忠悃可嘉。而伊二人之罪實難逭。前蒙
皇考高宗純皇帝賜還睿親王等封爵時。而於碩託、阿達禮、子孫未經加恩。實係此故。朕恭閱
實錄。亦熟悉此事。茲二族自應不准復還黃帶。又貝勒巴雅喇第四子鞏阿代、第五子錫翰、雖無勸進睿親王之意。皆因背國阿附。按律處死。其子係亦俱不宜邀准復之恩。至巴雅
喇第二子拜音圖、雖亦在阿附之列。但未經處死。其罪自屬有間。第六子濟瑪祐、第八子德瑪護、係因伊諸兄獲罪。牽連黜革。所有拜音圖裔孫閒散海福等七人、濟瑪祜裔孫雲騎尉萬寕等二十餘人、俱著加恩賞還黃帶。德瑪護現已無嗣。應毋庸議。
○又諭、朕恭閱
世宗憲皇帝硃批諭旨。於開礦一事。深以言利擾民為戒。
聖訓煌煌。可為萬世法守。朕每繹思莊誦。誌之
於心。因無人以此陳請。未經明諭。今有宛平民潘世恩。汲縣民蘇廷祿。呈請在直隸邢臺等縣境內開採銀礦。給事中明繩、輒據以入告。故特降旨宣示。使知朕意。夫礦藏於山。非數人所能採取。亦非數月所能畢事。必且千百為群。經年累月。設立棚廠。鑿砂煎鍊。以謀利之事。聚游手之民。生釁滋事。勢所必然。縱使官為經理。尚難約束多人。若聽一二商民集眾自行開採。其獘將無所不至。此在邊省
猶不可行。而况近依畿輔。他府猶不可行。而况地近大名。各該處向有私習邪教之人。此時方禁約之不暇。顧可聽其糾聚耶。且國家經費。自有正供常賦。川陝餘匪。指日即可殄平。國用本無虞不足。安可窮搜山澤。計乃錙銖。潘世恩、蘇廷祿、自因現在開捐。揣摩迎合。覬覦礦苗。思擅其利。乃敢藉納課為詞。以小民而議及帑項。實屬不安本分。俱著押遞本籍。交地方官嚴行管束。毋許出境滋事。至給
事中明繩、若係巡城。祇當聽斷詞訟。遇有此等呈詞。亦應飭駮。况伊並非巡城。且係宗室。今以開礦事冒昧轉奏、明係商人囑託。冀幸事成分肥而已。殊屬卑鄙。朕廣開言路。非開言利之路也。聚斂之臣。朕斷不用。明繩摺著擲還。並著交部議處。
○又諭、據長麟 等奏、請將伯德爾格回民、每年增納金兩錢文。及葡萄折價等項。概行禁革等語。朕體恤回民。前此葉爾羌採運大玉。尚降旨停止。今伯德爾
格所交金兩錢文。本係例外加增。於國家無補毫末。而在回民等、急公輸納。生計不無拮据。長麟 等據實奏請革除。所見甚是。嗣後伯德爾格回民。著仍照初定章程。每年祇准貢金十兩。金絲緞二匹。又應進葡萄。亦祇准進二百斤。其每年所增金兩普爾錢文。及葡萄折價。俱著加恩寬免。以示體恤。
○湖廣總督倭什布奏報、剿辦賊首張添倫、李傑子等、并保護竹谿縣城情形。得旨嘉獎。賞叅將董寕
川、花翎。都司孫應奉等、下部議敘。
○以光祿寺卿孟邵、為太常寺卿。
史／編年／清實錄／仁宗睿皇帝實錄／卷之四十六／嘉慶四年六月上／4日(P.560-1)
○辛卯。諭內閣、戶部議駮吳璥等奏請、攤徵河工稭料運費銀兩一摺。部駮甚是。著依議行。河工需用物料價值。例有正項開銷。豈容輕議加增。况自睢汛大工合龍穩固後。並無搶險之事。不過歲修常辦工程。乃該督等率以籌備幫價為詞。於地糧內按年攤徵銀十四五萬兩。使豫省群黎均受其累。為民上者豈忍出此。雖所稱酌添運費。每稭一斤祇係
五毫。而一經州縣吏胥之手。則層層加派。所徵必不止於此數。且議加之後。不能復減。非暫時借資民力。竟永遠累及閭閻矣。在吳璥等之意為病官起見。而不知病民實甚。乾隆五十七年。穆和藺曾為此奏、彼時欽奉
皇考諭旨。以每年常辦之工。率議增添。年復一年。伊於何底。朘小民之脂膏。為不肖官吏影射侵漁地步。特將穆和藺及前任初議踵行各巡撫。一併嚴加議處。
聖諭煌煌。至為明切。豫省豈無檔案可稽。而竟敢踵為此奏乎。朕向聞河工積獘。有濫用不能開銷之款。往往借他項彌縫。該督之奏請加增運費。大約不出乎此。倭什布係首倡此議。吳璥前在藩司任內。曾經會議會詳。吳熊光 甫經抵任。不加詳察。與吳璥聯銜具奏。均有應得之咎。著交部嚴加議處。
○諭軍機大臣等、松筠奏設法剿堵情形。所辦俱合機宜。各路賊匪。本無長技。不過恃行走趫捷。到處
狂奔。其各股賊首。亦無一定名目。不過指稱一人為首。虛張聲勢。現在白號一股。經恒瑞擊敗後。奔竄西河禮縣一帶。已有廣厚、吉蘭泰等、帶兵堵剿。藍號一股。由米倉山南竄。未致闌入川西。賊勢已就窮蹙。惟在帶兵各員。相機辦理。堵剿並用。斷不可徒事尾追。疲勞兵力。至富成怯懦無能。實有應得之咎。但各路剿賊。皆蹈尾追之獘。縱使富成能抄出賊前。而賊匪一遇官兵。折回旁竄。又成尾追之
勢。不得以此獨罪富成一人。其不能約束兵勇一節。據伊供明。因鄉勇搶奪強買。節次正法三人。割耳插箭綑打者尤多。尚非富成全不管束。惟伊帶領一路官兵剿賊。僅以具報經略為詞。數月之中。全不自行陳奏。實屬糊塗已極。經略與帶兵大員。均在一路。或同在一營。自應歸經略一人奏事。今富成與勒保。不但各為一路。且在隔省地方。若將軍情報知經略轉奏、豈不更為迂遠。伊係將軍大員。
竟不仰體朕盼捷殷懷。實不可解。伊在甘省剿賊。或不知四川軍營隨時奏事。而恒瑞、明亮、廣厚等、各路具摺。伊豈毫無聞見。富成以此昏憒。斷難勝大員之任。伊之獲咎。即在乎此。現在松筠已將富成解交刑部治罪。想伊到京。所供亦不過如是。富成年力就衰。且曾經受傷。近日尚能勸勵兵丁在蔣家山打仗。截回藍號賊匪。不使竄入川西。即此一端。尚可加之寬貸。况伊帶兵日久。究係軍營熟手。
富成著免其治罪。作為披甲。留營帶兵。將此傳諭知之。
○叅贊大臣明亮等奏報官弁追剿賊匪張漢潮功。賞協領秦巴圖、遊擊應元寬、巴圖魯名號。叅將楊奎猷、遊擊張元麒、游棟雲 、守備陳應彪、花翎。驍騎校杜博爾等、藍翎。
○予陝西甘肅軍營陣亡兵丁索明才等八十五名、四川傷亡兵丁王之泌等二千一百六十八名、賞卹如例。
史／編年／清實錄／仁宗睿皇帝實錄／卷之五十九／嘉慶五年二月上／2日(P.770-2)
○乙酉。遣官
祭
關帝廟。
○諭內閣、朕恭閱
高宗純皇帝實錄。內恭載
世宗憲皇帝諭旨。武弁中熟習水性之人。甚為難得。著通行傳諭、若係水師中為平常之員。而長於陸路者。准其調補陸路。若係長於水師之員。則應留於水師題補。不可因陸路一時需人。輕為改易。以致用違其長。
皇祖聖諭煌煌。復蒙我
皇考重申垂訓。誠以水師之用。原與陸路迥殊。必得熟習水性者。方能履險如夷。知所趨避。若將水師得力之員。調赴陸路。不特舍其所長。用其所短。而洋面舟師。驟易生手。於巡防無益。關繫甚重。現在各省海洋。每有緝捕之事。更須練習水軍。以裨實用。著各該督撫提鎮等、於所屬武弁。詳加體察。若果通曉水師者。不得輕調陸路。使之專心練習。即朕擢用提鎮大員。亦必覈其本係水師陸路。分別簡
任。庶收隨材器使之效。
○諭軍機大臣等、新寧賊匪本係額勒登保 追擊。因帶兵赴甘。致賊由梁山擾及合州。實額勒登保 冒昧輕舉之咎廣興據實直陳。係為軍務起見。所奏尚是。此時成都、順慶等處。甚為緊要。廣興令許文謨前赴順慶策應。所辦亦是。但達州為存貯糧餉重地。當實力嚴防。所有川省各處軍營。須源源運送。若稍有缺乏。惟廣興是問。將此諭令知之。
○又諭、川西情形。急需兵力接
濟。著常明即挑精兵三千名。派素經行陣之鎮將帶領。速赴魁倫軍營。聽候調遣。該省與川界毗連。不特川省得此生兵之力。足資勦辦。並可遏賊匪東竄黔省之路。現在書麟在緬寧勦辦猓匪。常明不必等候回覆。致有延誤。並著常明再豫備精兵二三千。以備續調。
○又諭、前倭什布奏、陝西平利之賊。竄至竹山、竹谿、約有五千餘名。今據弘豐奏稱。探聞賊匪一二千名東竄。續被官兵擊退。若賊匪
果有數千。似非倭什布數百名兵勇所能勦退。所奏甚為得要。今弘豐既已挑備兵丁器械。竟當帶赴襄陽一帶。聲稱帶兵數千。為倭什布遙壯聲勢。並可鎮定人心。若賊匪尚在楚境。弘豐當直抵竹山竹谿堵勦。但弘豐素未經歷行陣。不必親冒矢石。惟當督兵截勦。並沿途管束兵丁。勿令滋擾閭閻。官兵行走。本有應得口糧。如有不遵約束者。嚴行治罪。勿稍姑息。將此諭令知之。
○又諭、貴德番眾。
見大兵壓境。即畏懼投誠。自應網開一面。許其自新。台費蔭 等諭令出具甘結。並退出搶去牲畜。交還蒙古屬下人戶。所辦皆是。此時台費蔭 等移兵前赴循化。查辦該廳野番。如該處番賊。亦能畏威懾服。兵事便可完結。但野番獷悍性成。雖均知改悔。難保其不仍蹈故轍。必須蒙古王公等振作自衞。方可絕其覬覦之心。著台費蔭 等、傳諭蒙古王公扎薩克等、現在遠赴邊界。勦辦番賊。皆為爾等勞
師糜餉。今野番既將搶去人戶牲畜全數交還。爾等必當湔除從前委靡積習。力加振作。於所設卡倫嚴為守禦。不可稍有疏懈。並當體卹屬下。使之各饒生計。方不至再向外番勾結滋事。如仍怯懦推諉。不查不能再為調兵辦理並將伊等治罪。如此剴切曉諭。庶蒙古王公扎薩克、各知振作自衞。不致為野番滋擾。
○大學士慶桂 等議覆、給事中恩治條奏內務府管理六庫各官、令總管大臣保舉
等語。查內務府六庫。存貯錢糧緞疋。及內廷需用什物。均關緊要。若僅由總管大臣派員管理。恐啟夤緣請託等獘。除六庫郎中。向係揀選引見。仍照舊例外。其三庫郎中。六庫員外郎等官。向不帶領引見。今請照該給事中所奏、嗣後遇有缺出。均由內務府總管大臣於七司三院郎中員外郎內。保舉數員。帶領引見。恭候欽定。仍於三年期滿更換。以昭慎重。從之。
○命明亮自湖北馳赴四川軍營。帶
兵剿賊。
○革敖漢郡王德沁扎薩克、仍留郡王爵。
○奉恩將軍景熿、因病乞休。以其子祿吉、襲職。
○以搶獲洋匪功。賞廣東左翼鎮總兵官黃標、碣石鎮總兵官錢夢虎、花翎。
○
上以祭
社稷壇。自是日始。齋戒三日。
史／編年／清實錄／仁宗睿皇帝實錄／卷之七十三／嘉慶五年八月下／19日(P.973-1)
○己巳。諭內閣、朕恭閱乾隆六年
實錄內欽奉
諭旨。制治未亂。保邦未危。必以風俗人心為之本。人心正則風俗醇。而朝廷清明。國祚久遠。胥由於此。
聖諭煌煌。實為萬世治道之準。我
皇考承
三朝重熙累洽之後。其時海宇安恬綱紀整飭。
然猶朝乾夕惕。治益求治安益求安而於風俗人心之本。尤三致意焉朕寅紹
丕基。勤求治理。惟恐弗克仰承
謨烈。夙夜滋懼。况人心漸不如古。風俗日趨日下朕敢不敬念
先猷。亟思化民成俗之道乎。夫化民成俗。必先使百姓勿惑於邪同趨於正。而後教化可行。孔子之教。萬世尊崇此外如釋道之流雖非正教。然漢唐至今未嘗盡行沙汰且其服飾
住持自成一類。即有滋事為匪者無難立時辨識。若近世所稱白蓮教其居處衣服與齊民無異。即一家之中同居數人其習教者與不習教者。無由分別地方不肖官吏。因有邪教之目。輒肆查拏往往藉端勒索。不問其入教與否。惟賄是求。甚至有鄉閭椎魯全不識字之人。任意妄拏指為邪匪。而實係習教傳徒者。轉置之不問良莠不分。激成事故。遂故赤子弄兵潢池。勦捕頻年。乞今未靖其實從
前查拏劉松。宋之清及劉之協因其潛蓄逆謀。並非因白蓮教之故昨已將辦理劉之協緣由。宣示中外。並親製邪教說一篇申明習教而奉公守法者。不必查拏其聚眾犯法者。方為懲辦。原以此等愚氓。但能安靜循分即不必過事苛求。初非欲留此白蓮教之名。任蚩蚩者日趨於惑也。夫正學昌明。則歧途自絕。教化之行必先自上。朕勤求治理。日有孜孜惟期正朝廷以正百官。正百官以正萬民
內外臣工。果能咸體朕意。精白乃心大法小廉共襄郅治。凡有教化斯民之責者。平日實心訓迪。默化潛移引之規矩之中。而消其暴戾之氣。若地方果有不逞之徒。或行兇滋事。或糾眾抗官。原當執法究治。何必問其所習何教耶。總之經正則庶民興。庶民興斯無邪慝。聖賢心法治法無踰於此朕所由紹
聞衣
德。願與大小臣工端本善則共牖斯民於蕩平
正直之途也。將此通諭知之。
○又諭、刑部奏訊明三場搜出籃筐內帶有策文之黃載華。實係車夫楊二誤行裝入尚非有心懷挾等語該生已將赴試。猶帶策文在車記看。其非宿學可知且當入場時。不能留心檢點實屬疏忽。黃載華業已疏枷著革去監生。加恩准其原名應試至科場嚴搜懷挾原期選拔真才此次除二場搜出之章宇芝。實係懷挾照例辦理外。其頭場搜出之甘紹烈年幼無知
又係甘汝來之曾孫。三場搜出之黃載華。訊非有意藏匿。是以加恩原名應試嗣後士子等各宜勉敦實學自愛身名。不得因本年有准令原名應試之恩旨心存僥倖冀邀寬典。儻仍有輕身試法者必當按例辦理。不能再為原貸也。
○補行嘉慶四年大計。福建、卓異官七員。不謹官四員。罷軟官三員。才力不及官二員。浮躁官三員。年老官四員。有疾官二員。河南、卓異官八員。不謹官一員。罷軟官一
員。才力不及官一員。浮躁官一員。年老官十員。有疾官二員。東河河員、卓異官三員。才力不及官一員。有疾官一員。分別議敘處分如例。
史／編年／清實錄／仁宗睿皇帝實錄／卷之七十九／嘉慶六年二月／3日(P.15-2)
○己酉。諭內閣、朕恭閱乾隆九年
實錄。內載
訓飭督撫勸課州縣實行教養
聖諭。以人君總其成於上。而分其任於督撫。督撫總其成於上。而分其任於州縣。州縣者、民之司命。而又與民最親。所謂知州必能知一州之事。知縣必能知一縣之事。利所當興者舉之。害所當除者去之。則教養兼施。善政莫
大乎是。是在為督撫者、實心以勸課屬吏。為州縣者、實心以愛育群黎。勉強力行。毋憚勞勩。仰見
皇考愛民察吏。整飭官方。
聖訓煌煌。實為千古致治之本。維時海宇昇平。民物康阜。我
皇考治益求治。安益求安。猶復
誥誡諄諄。儆於有位。朕臨御之初。即值教匪滋事。今閱五年。百姓創痍未復。正資綏輯。全賴
封疆大吏、督率親民之官、加意撫循。俾閭閻生計從容。咸知大義。自不至流而為匪。即如邪教起事之初。皆以官逼民反為詞。若地方官平日勤求民隱。化導有方。何至激而生變。此等匪徒。奔竄已及五年。其著名首逆。亦不過稱為掌櫃。並有於草帽之上。綴戴翎頂以為榮者。近因官兵追勦緊急。紛紛潰散。甚至棄去衣帽。赤身奔竄。非復人類。可見賊匪本無他志。其首逆祇因怙惡已久。罪在必誅。以
奔逃為延喘之計。而裹脅之人。又以業經從賊。抗拒官兵。不敢自行投首。現在各路軍營。屢獲勝仗。大功指日告成。凡茲誅夷俘戮之徒。無非赤子。朕心實為不忍。而其初皆由地方官失於教養所致。朕自親政以來。屢經降旨、訓飭督撫州縣等、實心撫字。不啻至再至三。現在身任封圻者。皆稍知自愛。不敢復蹈從前侈靡貪黷積習。而州縣中玩視民瘼者。仍復不少。督撫等不能查察。是大法而小不
廉。仍於政治何裨。試思知縣則知一縣之事。知州則知一州之事。而督撫則當知通省之事。若僅以廉潔自持。即為盡職。而於地方利獘。守令賢否。未能悉心體訪。隨時整飭。即操守果無可議。亦祇能獨善其身。豈朕簡任疆吏之意乎。茲特重申
皇考聖諭。責成督撫、督飭地方州縣、盡心教養。於民生休戚。刻刻相關。以期默化潛移。漸臻上理。朕實有厚望焉。將此通諭知之。
○陸有
仁 奏、賊匪被勦情急。往往竄入老林。俟山內肅清。派員將林內所居之戶。搬移出山。使賊無糧可掠。得旨、山內民居日久。豈肯舍其生業。搬移出山。居民甚多。搬出後將作何安頓。且南山果能肅清。又何必令居民搬出乎。陸有仁 、著傳旨申飭。
史／編年／清實錄／仁宗睿皇帝實錄／卷之八十三／嘉慶六年五月／13日(P.82-2)
○戊子。遣官祭
關帝廟。
○諭內閣、朕向於辦理刑名事件。倍加詳慎。務得情法之平。本日恭閱乾隆十年
實錄。內載錢永興致死胞兄一案。經九卿議駮。不准留祀。已依議行。因大學士陳世倌奏、錢永興十世單傳。宗祀斷絕。情殊可憫。請改為應斬監候。
聖諭以承祀之條。所以重絕人之嗣。而此等兇惡之徒。弗念天顯。於情理萬無可恕。國家寬大之恩。本不為若輩而設。即令殄絕宗祀。亦彼自絕於天。而非國法之絕之也。仰見
皇考飭紀明刑。寬嚴務當。
聖訓煌煌。實為千古議獄之準。朕思刑律內、有承祀留養兩條。原係法外施仁。必須覈其情罪甚輕。始可量加末減。於施恩之中。仍不失懲惡之意。方足以昭平允。若不論罪案重輕。
祇因家無次丁。概准承祀留養。則兇惡之徒。稔知律有明條。自恃身係單丁。有犯不死。竟至逞兇肆惡。是承祀留養。非以施仁。適以長奸。轉似誘人犯法。豈國家矜慎用刑之道乎。即如錢永興十世單傳。至伊始有兄弟兩人。尤應倍敦友愛。乃罔顧天顯。致有同氣相戕之事。即其兄致死其弟。亦罪無可赦。况致死胞兄。豈復有一線可原。且其兄無罪已致絕嗣。轉於逞兇應死之弟、為之留祀。實非情理。
蓋律法務在持平。生者固當加之矜恤。死者尤不可令其含冤。儻情真罪當。必欲曲為寬宥。如世俗鄙論所云救生不救死之說。以為積陰功。試思死者冤痛莫伸。損傷陰德。孰大乎是。朝廷設立刑官。原期辟以止辟。並非職司憲典。即以誅戮為事。固不應有意從嚴。流為苛刻。若務博寬厚之名。於應死之犯曲法開脫。豈律例之設。竟容伊等任意出入耶。嗣後問刑衙門。總當詳慎折中。勿存從寬從嚴
之見。遇承祀留養者。尤當覈其所犯情罪果有可原。再查明實在別無次丁。或有子息而尚未成丁。與定例相符。量為定擬。庶幾無枉無縱。刑協於中。共襄明允之治。朕實有厚望焉。
○予四川陣亡傷亡兵丁哈郎阿等三百二名、賞卹如例。
○免安徽宿、靈璧、泗、三州縣衞、本年水災額賦有差。
史／編年／清實錄／仁宗睿皇帝實錄／卷之八十六／嘉慶六年八月／28日(P.141-2)
○壬申。諭內閣、台費蔭 奏、請將文安縣民遷徙盛京等處一摺。所奏斷不可行。據稱文安地勢極窪。現在積水自數尺至丈餘不等。明歲斷難全涸。並恐二三年尚不能耕種。請酌給遷徙安集之資。准令赴錦州、及吉林、齊齊哈爾等處地方。聽其耕種。並請官為經理。由天津海道備船送往等語。本年直隸文安一縣被水較重。田廬村落多被淹浸。深堪軫惻。現令陳大文加意撫卹。至
該處地勢極窪。形如釜底。為眾水所歸。但建設縣治。由來已久。必有舊定章程。為疏消積水、保障生民之計。斷無因一時積水難消。遂將闔縣居民全行遷徙。任令縣治淪於巨浸。况文安距奉天等處途路遼遠。由天津出海口前往。風濤險阻。小民斷不樂從。古來移民就粟之舉。雖間亦有之。然不過在鄰近處所。如河內移至河東。亦無有移民如是之遠者。奉天等處即有官地可墾。而耔種牛具。焉能
齊備。兼之目下將屆冬令。小民到彼後、既非耕作之時。又無棲息之所。而關外氣候尤寒。當彼窮冬風雪。豈竟任令露處乎。台費蔭 所奏、種種格礙難行。著將原摺發還。其文安現在積水情形。自應以設法疏消、優卹窮黎為正辦著陳大文遵照前降諭旨、妥協經理。以副朕軫念災區至意。
○諭軍機大臣等、朕恭閱
皇考高宗純皇帝實錄。內載乾隆十二年、因福
建山東江南廣東山西等省有抗租拒捕之案。欽奉
諭旨、以普免錢糧。而民不以為恩。加賑厚卹。而民不生其感。偶或地方有司少不如意。輒呼群咆哮。挾制官長。不思守令者朝廷之守令。敬守令所以尊朝廷。各省督撫、其倡率州縣諄切化導。使愚民知敬畏官長。服從教令。
聖訓煌煌。至為明切。百姓等偶遇水旱偏災。餬口無資。自當加意賑卹。俾無失所。若地方官
吏有捏報戶口、多領少發、種種侵蝕情事。必應嚴辦示懲。若辦理本屬認真。偶爾遺漏一二口。或將不應賑給之人。照例刪除。而伊等即肆行怨訕。甚或挾制官府。此風亦不可長。即如本年直隸被災州縣較多。節經發帑截漕。蠲賦給賑。並特派卿員等四路查勘。辦理急賑。所以軫卹災黎者。固已無微不至。而文安一縣前此即有匿名揭帖、控告該縣減賑私徵之事。經朕派令熊枚前往訪查。昨據熊
枚奏、該縣又有匿名揭帖。指稱欽差到彼。僅閉門算命。並未查訪賑務。編造歌詞、盡情詆毀。自即係該處城內生監、妄為編造。生監等例不給賑。原以身列膠庠。不等齊民之列。而其中實在艱窘者。亦俱行令該教官照災案定例、撥給銀兩。以供饘粥。可得輒生觖望。總之民閒疾苦。必當實心撫輯。而士習澆漓。亦須加之整飭。所有兩次編造匿名揭帖之人。陳大文務當遵照節降諭旨、飭屬嚴緝。照例
懲辦。現在將屆開放大賑之時。陳大文於查察吏胥侵冒諸獘外。仍當隨時曉諭。俾百姓咸知感朝廷賑卹之恩。尊敬長吏。方為妥善。將此諭令知之。
○旌表守正捐軀山西榆社縣民甯成英妻楊氏。
史／編年／清實錄／仁宗睿皇帝實錄／卷之一百六十／嘉慶十一年五月上／15日(P.75-2)
○壬戌。諭內閣、前於嘉慶九年挑選八旗秀女。見其衣袖寬大。並有纏足者。殊為忘本。甚屬非是。當經降旨嚴禁。本月初九日、曾降旨令嗣後八旗漢軍兵丁之女俱無庸挑選。此乃朕體恤貧窮兵丁。該兵丁等、若將其女任意纏足、及裝飾寬大衣袖。是轉失朕矜恤本意。我朝服飾。自定鼎以來。
列祖欽定。從前
太宗文皇帝訓誡令後世子孫衣冠儀制。永遵勿替。
皇考高宗純皇帝重申
訓諭。刻石建於箭亭。垂示久遠。
聖諭煌煌。實有深意。自宜永遠奉行。儻年久沾染漢人習氣。妄改服飾。殊有關繫。男子尚易約束。至婦女等深居閏閫。其服飾自難查察。著交八旗滿洲蒙古漢軍都統、副都統、參領、
佐領等、留心嚴查。儻各旗滿洲蒙古秀女內有衣袖寬大、漢軍秀女內仍有裹足者。一經查出。即將其父兄指名參奏治罪。毋得瞻徇。儻經訓諭之後。仍因循從事下屆挑選秀女。經朕看出。或有人參奏。除將該秀女父兄治罪外。必將該旗都統章京等革職。斷不輕宥。著交八旗滿洲蒙古漢軍、務使家諭戶曉。實力奉行。
史／編年／清實錄／仁宗睿皇帝實錄／卷之一百七十九／嘉慶十二年五月上／7日(P.352-1)
○戊申。申訓臣工勤政。諭內閣、朕恭讀
太宗文皇帝實錄。崇德四年八月內、欽奉
聖諭、從來君明則臣勞而民安。君庸則臣逸而民危。朕豈不恤臣工勞苦。但當此
天心眷佑之時。正我君臣勵精圖治之日。爾諸王貝勒貝子大臣等、若不各加勤勉。朕以一身宵衣旰食。亦復何為。欽此。
聖訓煌煌。昭垂奕禩。敬思我國家景運初隆。
肇基東土。彼時版圖未廓。地方民人政務尚簡。而我
太宗文皇帝敕幾勤政。惟日孜孜諄勉在廷。警其怠逸。用能贊襄郅治。光啟鴻圖。
創業之隆。遂為前古未有。今則車書一統。四海之大。兆民之眾。一日萬幾。更當如何兢業。設稍萌玩愒。何以慎守
丕基。我
皇考高宗純皇帝御宇六十年。宵旰勤勞。耄期罔倦。直至嘉慶元年以後。猶復昕夕
訓政。弗懈益虔。內外臣工。共聞共見。朕寅承大寶。祗奉
訓言。夕惕朝乾。所其無逸。實不敢一念稍弛。誠以守成之難。非克勤無由制治。但諸臣等分任効能。亦當共勤職業。豈容怠惰偷安。朕頻年節經降旨訓誨。並曾親製勤政殿記。勤政箴。頒示中外。提撕警覺。不啻至再至三。諸臣
中自不乏恪恭匪懈之人。而狃於積習、因循怠忽者、正復不少。此在年力壯盛之員。固當任事出力。即年齒較增。亦當振其穨惰。朕觀諸臣中、有已逾耆齡、而夙夜在公。並不稍形竭蹷。其心存懈弛者、精力轉日見衰憊。可見莊敬日強。實有至理。國家詔糈受祿。各有職司。一日在乎其位。即當一日業乎其官。若一日不得乎其官。即一日不敢立乎其位。此實古今通義。如果自揣精神不能振奮。筋力實
已衰穨。於應管諸務不能經理。原可據實陳情。懇請退休。朝廷自有恤老之典。任其優游自適。若既懷戀職。又復遇事模棱。惟耽安逸。是直自便私圖。罔顧公義。國家又安賴此充位之大臣乎。嗣後內外大小臣工。惟當仰體朕心。隨時循省。以怠荒為戒。有則改之。無則加勉。庶幾殫精竭慮。各揚其職。用副朕纘承
鴻緒、整飭百度之至意。
○又諭、刑部議覆、汪志伊等奏審擬馬兵徐榮等糾眾滋事一案。將
該督等原擬謀叛改照謀反律辦理。所議是。徐榮、王連、胡金玉、三犯。膽敢糾約拜盟。起意戕官劫庫。實屬罪大惡極。自應照謀反大逆律辦理。該督等僅將為首之徐榮等三犯、予以斬決。所辦錯謬。著照部議將該三犯剉屍梟示。以彰國憲。其徐榮等犯家屬。並著照例緣坐。張輝如、楊起珍、盧如秀、熊得勝、林貴、五犯。俱著即處斬。至部議請將民人王廷桂、周應和、二犯。一律問擬斬決。該二犯均係入夥
結盟。豫聞逆謀。原屬法無可貸。但此案究緣周應和。與楊大德素好。有囑伊遷避之語。楊大德向頭役告知。該縣得訪有端倪。因而案犯全行弋獲。是周應和雖非自行出首。但此事由伊破案。尚有一線可原。其王廷桂一犯、著照部議即行處斬。周應和、著仍照該督等所請、發往索倫達呼爾為奴。以示區別。嗣後各省遇有此等案犯。務當研覈案情。如果始而同謀。繼因畏罪自首者。不惟法可從寬。並
可加之恩賞。即非有心首告。或因其透漏消息。全案藉以發覺者。亦可量加寬典。庶於敕法之中。予以生路。至該管遊擊雅金泰、因不識漢字。於應減馬兵。並不查照部文辦理。以致兵心不服。藉口釀事。實屬糊塗錯謬。著即照部議革職。其南漳縣知縣陶紹侃、於此等謀叛匪徒。尚能先事覺察。旋即會營設法全數查拏。尚屬能事。著即送部引見。汪志伊等引律錯誤。著交部察議。餘依議。
○又諭、本日
刑部議覆、汪志伊奏拏獲謀叛之湖北提標左營馬兵徐榮等分別治罪一摺。已另降旨飭遵。至摺內稱該管遊擊雅金泰、未便以其不識漢字稍為姑容、請旨革職一節。外省綠營辦理事務。文移往來。俱用漢字。該管營員即僅識漢字。尚恐於一切營務。不能妥協辦理。若併漢字不識。勢必至稿案茫然。動形竭蹷。即如已革遊擊雅金泰、於部文內、令俟有應減馬兵缺出陸續改挑步兵之處。因不識
漢字。未能理會部文。先後將馬兵王連等二十一名、即行降補步兵。辦理錯謬。以致兵丁不服。釀成事端。是其明驗。嗣後旗員、及東三省人員。有揀補各省綠營武職者。各該管上司保送時、不得以不識漢字之人濫行充數。及揀選時、仍著欽派大臣等臨期詢其是否能識漢字。並面加試驗。其不識漢字者不准揀選。方免臨事舛誤。於營務庶有裨益。
○以翰林院侍講廉善、左春坊左贊善多山、充日
講起居注官。
史／編年／清實錄／仁宗睿皇帝實錄／卷之一百九十六／嘉慶十三年閏五月／26日(P.600-2)
○辛卯。
上御勤政殿聽政。
○諭內閣、朕恭閱
聖祖仁皇帝實錄。內載康熙十二年十二月辛
丑。
召八旗都統副都統及六部尚書滿洲尚書等、諭曰、滿洲乃國家根本。宜加軫恤。近見滿洲貧而負債者甚多。賭博雖禁。猶然未止。皆由都統副都統佐領等不勤加教諭之所致也。且滿洲習於嬉戲。凡嫁娶喪祭、過於糜費。不可勝言。爾等若能各修厥職。不負委任。禁嬉戲無益之事。勸善懲惡則自然感化矣。
訓諭煌煌。至為明切。敬惟我
聖祖謨烈光昭。
功兼創守。彼時開國之初。風氣淳樸。在廷滿洲大臣教誡八旗。如清語騎射。尚能勤加習練。遠勝今日。而仰繹
孜孜求治之懷。猶因稍涉浮靡。
飭令力加檢束。迄今又閱百數十年。八旗生齒日繁。支絀情形。較前既甚。而都統副都統等才具又遠遜前人。朕宵旰焦思。曷能或釋。前經節次籌增養育。用贍身家。凡所以鞠謀而
保聚之者。已無微不至。並疊經通諭八旗都統等、令各留心化導。務習本業。若果能恪遵教誡。自不難將積習漸次湔除。無如誨之諄諄。聽之藐藐。近日旗人中尚有以恣意遊蕩犯科者。一經嚴飭。該都統等輒以引咎認過了事。實屬有負委任。嗣後著各該都統衙門、將此旨恭錄一道。敬謹懸掛。以期觸目警心。該都統副都統等、務須凜遵訓詞。率屬實力奉行。毋得視為具文。用副諄切訓誨之至意。
○又諭、慶桂 等奏、現在國史館添辦天文時憲二志、遴選諳習人員、懇准在館効力一摺。候補教習優貢生汪萊、候選知縣舉人徐準宜、職監生許澐、既據奏通曉數學。著俱准其在館効力行走。其校對二員、亦准其在於欽天監人員內挑補。至閒散惠林、從前因伊父福崧 緣事獲咎。欽奉
皇考高宗純皇帝諭旨不准考試。自應永遠恪遵。即使稍通算學。何至為該館必不可少之
人。今該總裁等又存邀譽之念。此奏竟為伊而設。顯係因伊不准與考。借此在館當差効力。希冀書成議敘。為伊將來出身地步。所請不准行。慶桂 、董誥 、祿康、費淳、並著交吏部都察院察議。
○又諭、吏部等衙門說處太常寺各堂官擬降一級留任、應否准抵請旨定奪一摺。所議非是。
郊壇重地。理宜整齊嚴肅。向以其地產有藥材。就近售賣濟人。尚為法所不禁。若開設各項
作坊。已不免匠藝人等雜沓居處。至開設茶館。任聽閒雜多人朝夕往來。日久不禁。甚或潛開酒肆賭場。出入喧譁。其為褻越。豈可勝言。且朕聞該處官役等、並有得受錢文縱容閒人私向
壇宇瞻眺之事。尤不可不嚴行查禁。除昨已降旨將該鋪民勒限遷移外。所有本處樂舞生、及各項應役人等、著倣照紫禁城之例。官為製造腰牌。由本寺按名給發。令其於出入
壇門時佩帶。以憑查驗。並著步軍統領衙門派員逐日查驗。步軍統領、及兩翼總兵、亦不時親往稽查。禁止閒人擅自往來。以肅規制。至恭阿拉 等、平日因循疲玩。不行查禁。實有應得之咎。部議降一級留任。即不當以應否准抵請旨。此內恭阿拉 、英善係不由本寺出身之員。著降一級留任。不准抵銷。扎郎阿、明志、哈寧阿、色克精額、均係由本寺鳴贊、讀祝、洊升堂官。於該管事務尤應留心著降二級留
任。不准抵銷。此次因從前未立嚴禁。尚係從寬懲處。嗣後若復怠忽。不實力稽查。必當從嚴究治。斷不輕恕。
○以太僕寺少卿多福、為太僕寺卿。
○旌表守正捐軀河南唐縣民張海全妻郭氏。
史／編年／清實錄／仁宗睿皇帝實錄／卷之一百九十七／嘉慶十三年六月／10日(P.613-1)
○甲辰。諭內閣、朕惟農桑為致治之原。一夫不耕或受之飢。一婦不織。或受之寒。惟人君震動恪恭於上。斯小民趨事赴功於下。七月之什。
無逸之圖。重民事。所以固邦本也。我朝
列聖相承。惠愛黎元。勤思本業。
聖祖仁皇帝詔刊耕織圖四十六幅。
作為詩章。分冠其上。其於農事、自浸種以至祭神。於蠶事、自浴蠶以至成衣。形撫藻繢。纖細畢陳。恭繹
睿謀。蓋以人主生長深宮。恐於小民作苦之事未能洞悉。用是被諸
詠歌。垂型奕禩。
皇祖世宗憲皇帝依題成什。
皇考高宗純皇帝繼復恭和
元韻。均以
聖祖之心為
心。敬念民依。後先同揆。乾隆二年曾
命詞臣纂輯授時通考一書。內列耕織圖二卷。
三朝
御製詩依次恭載。煌煌
聖訓。萬古雍昭朕紹承
前烈。日以民生為念。惟思為閭閻廣衣食之源。俾之含哺挾纊。永慶盈寧。近於幾暇、續題耕織圖。成五言律詩四十六章。檢閱授時通考。係刊於乾隆七年。其耕織圖卷內。恭載
聖祖御製於前。次列
世宗御製。又於列
皇考御製。則書
皇帝御製恭和
聖祖仁皇帝原韻。當時體例應然。今朕續有題
詠。應補行編載。原書篇頁內餘幅甚寬。著交文穎館總裁等、恭查耕織圖各幅前
皇考御製詩。俱敬謹改書
高宗純皇帝御製恭和
聖祖仁皇帝原韻。再將朕詩次列於後。標目書皇帝御製。繕冊進呈。交武英殿補刊。以示朕祗遹
成謨重民務本至意。並將此旨載入。以紀補編年月。
史／編年／清實錄／仁宗睿皇帝實錄／卷之二百二十／嘉慶十四年十一月上／7日(P.969-1)
○癸亥。諭內閣、馬慧裕奏清查未結各案一摺。據稱該漕督衙門未結之案、共三百四十起、發交各道府審辦者、往往逐年積壓、不早斷結等語。外省官吏。無論鉅細案件、皆應隨時審結。以省拖累。乃陋習相沿。一味因循怠緩。遇有本管上司發審各件、尚多任
意延宕。至總漕所交。尤視為漠不經心之事。動以旗丁南北往來、不能提集人證為詞。不知訟案初起之時。虛實之情易得。果能及早訊結。不難立斷葛藤。迨經上控批交。更當趕緊審斷。嗣後各省督撫、務飭道府州縣於交審案件、肥速趕辦。即漕督批發之案。亦一律悉心研訊。速為完結。不得仍前延緩。儻有積壓情獘。著該督等據實嚴參。以示懲儆。
○又諭、巡視南漕御史程國仁奏漕務事宜一摺。
旗丁勒索幫費。每歲遞增。幾於無所限制。而究其需費之故。全在各衙門陋規不裁。前據馬履泰開單臚奏。業經通諭飭禁。今該御史亦稱陋規一項、較之長途縴輓起剝。為費更大。所言是極。若不清其獘源。即使裁減幫費。而旗丁費無所出。或又將行贈月食等米、盡數折價使用。甚至將正米亦復盜賣虧短。以致攙和潑漲。諸獘叢生。又將何所不至。著將該御史條奏各款、發交有漕督撫、漕運總督、
倉場侍郎、分別查照妥議辦理。不得視同具文。致不肖旗丁有所藉口。
○又諭、據徵瑞奏稱、伊自天津通州回京、沿途多有𡮦舊剝船棄置河干等語。此項剝船、從前興造之初。即係徵瑞在長蘆鹽政任內辦理。曾經降旨、交該地方官經管。且每年例有歲修。何得聽其𡮦朽。竟至沿途棄置。此時若不及早修理。明歲重運北來。遇有剝淺等事、一時應用不敷。勢必多雇民船。徒滋擾累糜費。著溫承惠即
飭令該管地方官趕緊收集。以備應用。嗣後每年應用後。即責成該地方官加意苫蓋。如再有棄置損壞之處。即將該員等參奏。罰令賠造。以示懲儆。仍著倉場侍郎不時查驗。
○諭軍機大臣等、重華宮本西二所、為
皇考高宗純皇帝潛龍舊邸。至即位後。
詔升為宮。實為吉祥初地。每歲新韶慶節。嘉與臣工等樂衎賡吟。數十年舉行盛軌。乾隆五十年正月內、經欽奉
諭旨。以世世子孫、惟當永遠奉守。毋事更張。至東五所、為年少皇子皇孫等公共所居。若照重華宮之例、另行興建。不特宮牆四圍、別無隙地可以廓展。亦非朕垂示後昆之意。欽此。
聖諭煌煌。奕葉所當敬守。朕從前為皇子時所居之處。如東華門內擷芳殿之中所。宮內之東頭所二所。福園門內之西北所。現在即仍准皇子等在彼居住。惟毓慶宮、係朕於乙卯九月、仰蒙
皇考高宗純皇帝敕立皇太子後。於是年十一月、
特命由擷芳殿移居。並蒙
賜啟繼德堂。
錫福凝祥。始基於此。迨丙辰元旦。寅承大寶。
訓政三年。朕尚在此宮居住。是則非東五所諸屋可比。是以自嘉慶四年之後。略加修葺。以備幾餘臨蒞。不復令皇子輩居住。所以杜中外揣摩之漸。不得不然。我國家景運延洪。繩
繩萬禩。將來衍祥紹慶。我子孫有如朕之躬沐
鴻庥、敕立為皇太子者。則仍可居住此宮。用昭燕翼。著將此旨交上書房敬謹存記。並載入宮史續編。世世遵守。
○又諭、伯麟奏、邊外野夷、仇殺沿邊土弁所管地方夷民、勒限嚴拏一摺。此次五穹寨野夷早用、因與花子寨夷民貿易。時被欺騙。逞忿報復。糾眾焚掠。祇係挾仇劫殺。尚非無故跳梁。但該野夷以交易
微嫌。輒敢糾眾逞兇。殺斃多命。情罪甚重。斷不可任其竄逸稽誅。該犯攜眷逃避。自尚在附近處所。不能遠颺。易於弋獲。該督惟當飭令地方文武官、嚴督撫夷土弁、密為偵緝。並懸賞購線、迅速嚴拏。務期必獲。所有早用一犯、拏獲審明後。著即凌遲梟示。以儆兇頑。土把總楊輔國、不能撫馭夷眾。致釀巨案。即著斥革。照例發六百里外安插。其疏防之文武職名。著查明咨部分別議處。至花子寨地方、
應如何巡查防範之處。及夷民交易事宜。該督妥為籌辦可也。
史／編年／清實錄／仁宗睿皇帝實錄／卷之二百二十一／嘉慶十四年十一月下／18日(P.979-1)
○甲戌。
上詣
雍和宮行禮。
火神廟拈香。
○諭內閣、朕恭閱雍正元年
世宗憲皇帝實錄。內載頒發
訓諭直省文職自督撫學政至州縣等官武職自提督至參遊等官、共
上諭十一道。仰見
皇祖澄肅官方諄諄誡勉。不特當日之利獘。言無不盡。即此時之相沿陋習亦早經
洞燭無遺
天語煌煌。實為萬世不易之官箴各督撫等衙門。久蒙
頒發原期永遠遵循。朕仰述
前謨。若此時再加申諭不能更出範圍。而我萬萬世子孫整飭官聯之法。亦無有過於此者。朕每日幾務之先。敬閱
列聖實錄。周而復始。夙夜凜凜。無事不恪遵
成憲。各督撫學政司道府州縣、提鎮副將參遊等亦應隨時敬覽。互相策勵務使大法小廉訓兵養士。崇實行而不尚虛名秉公忠而不持偏見。潔己奉公愛民盡職。以期佐治分猷。奠安黎庶。切勿視為具文。歸入交代。僅令日
久存貯無裨身心。是則不能仰體
聖訓。亦有負朕委任誥誡之至意也。將此通諭知之。
○又諭、溫承惠奏、堵築任邱縣民隄漫口、借動銀兩、請攤徵歸款一摺。任邱縣濱臨河淀。建設隄埝。每遇汛水衝刷。向係村民修築。本年七月雨水較多。河泊並漲。該縣迤西之七里莊民修隄岸、汕刷缺口四十餘丈。經該府縣圈築月隄。排籤進埽。覈實估計需用工料銀四千七百三兩零。該督飭司先於地
糧項下借支。堵築完竣。所借銀兩。例應居民按數完繳。惟念該處係積歉之後。一時驟難歸款。著加恩將此項借支銀四千七百三兩零、暫緩催徵。自十六年為始。在於該縣闔屬地糧項下、分作三年帶徵歸款。以紓民力。
史／編年／清實錄／仁宗睿皇帝實錄／卷之二百二十二／嘉慶十四年十二月上／10日(P.993-2)
○乙未。
上幸北海。閱冰技。
○諭內閣、朕恭閱
世宗憲持帝實錄。內載雍正二年五月、欽奉
諭旨、朕惟漕運關繫甚大。經費本無不敷。而運丁恣行不法者。皆由官弁剝削所致。如開兌之時。糧道發給錢糧。任意剋扣。而僉丁之都司、監兌之通判、又多誅求。及至啟行。沿途武
弁借催糧為名。百計需索。又過淮盤查私貨。徒滋擾累。運丁力不能支。因而盜賣漕糧。偷竊為匪。嗣後各督撫不時查察。如有仍前需索等獘。立即指參。從重治罪。庶運丁漸有起色。保守身家。凜遵約束。禁官吏之侵削。即所以戢旗丁之刁悍等因。欽此。
聖訓煌煌。尋源探本。可見當日漕運之獘。與目前情形正同。而所以整飭而釐剔之者。數十年以後之措施。早垂
成憲。近日有漕省分諸督撫指陳漕獘。無非稱旗丁等提溜打閘等項。費用繁多。其所謂設法調劑者、無非多給兌費。殊不知獘端之大。費用之廣。總由糧道之剋扣於先。弁員之需索於後。至提溜打閘等項。未嘗不稍有所費。而丁力之不足。實在此不在彼也。旗丁等花費既多。復隱有自肥之計。一遇交兌之際。藉端訛索。毫無忌憚。甚且沿途盜賣米石。而州縣官既為旗丁所苦。復藉旗丁為名。當徵收
之時。多方浮折。其實在受累者、惟花戶而已。是則卹民之道。全在卹丁。而裁獘之源。必須裁費。前經屢降諭旨、將各衙門需索款項、並糧道剋扣舊習。一切禁革淨盡。仍交該督撫嚴查密訪。若再有隱蹈前轍者。務當據實糾參。從重治罪。使旗丁刁悍之習。不戢自除。州縣苛敘之風。不禁自止。漕運庶日有起色也。凜之。將此通諭知之。
○又諭、現屆封印日期不遠。各衙門自應將應辦事件上緊趕辦。次
第陳奏。庶不致有積壓之慮。迺本日悅心殿傳膳辦事。祇有步軍統領衙門封奏一件。此外六部俱不奏事。將來封印期迫。勢必至一日之內。紛紛陳奏。轉多擁擠。殊非辦公之道。嗣後各衙門務將應辦事件隨時上緊陳奏。毋得仍前延緩。
○以詹事府少詹事吳烜 、為詹事。
○戶部議准、前署貴州巡撫章煦疏報、黃平州、開墾田三十三畝有奇。照例升科。從之。
史／編年／清實錄／仁宗睿皇帝實錄／卷之二百二十五／嘉慶十五年二月上／11日(P.23-2)
○乙未。
孝康章皇后忌辰。遣官祭
孝陵
○諭內閣、朕恭讀
世宗憲皇帝實錄。雍正四年二月辛卯。欽奉
諭旨。朕常飭八旗大臣。八旗為本朝根本。凡係生計禁令習俗等事。屢經申降諭旨。從前
皇考之時。恩賞稠疊歷經多年。而滿洲等生計、
並不見其滋植、轉益減損者。皆法令懈弛之故也。今八旗兵丁貧乏。即將倉糧國帑盡行頒賜朕固不惜。但使隨得隨盡。曾不浹旬遽即蕩然亦何濟之有。並有將原置房產變易無遺者。若於此輩加以顧惜。不但惡者無所懲。即善者亦無由勸矣。凡此不肖人等、各參領佐領理宜痛加懲治。如終不改。即應革退。以為不肖者戒。大臣等果能視兵如子。懲惡獎善。并責令參領佐領等不時教導。何事不
成。今大臣等、但知不通賄賂。不徇情面。以校射為要務。勤加操練而已。不知爾等職任。正不止於此也必教以典禮倫常、及治生之計。俾各好善惡惡。崇儉戒奢。方可謂教育有成。嗣後大臣及參領等、宜痛加勉勵。竭誠管理。不可仍前粉飾等因。欽此。
聖訓煌煌。所以責成管理旗務大臣等董率八旗者。至為明切。乃閱今數十年後。法令益覺懈弛。習俗更加敝壞。八旗兵丁不知勤苦上
進。錢糧恩賞隨得隨盡。逞一時之揮霍。而不顧終歲之拮据。快一己之花銷。而不顧全家之養贍。致有房產變易。生計蕩然。風氣改移。仍與當日無異。而現在管理旗務之王大臣、因循怠忽。意存膜視。朕屢經諄切訓諭。仍復疲玩如故。伊等近日辦事。於賄賂一節。或尚不敢肆行無忌。至於瞻徇情面。已恐不免。求其以校射為要務、勤加訓練者。更屬寥寥。若望其視兵如子。懲惡獎善。教以典禮倫常及
治生之計者。竟無其人矣。試思八旗都統、副都統、以及參領佐領等官。層層管束。最為切近。如果認真體察。何事不可周知。即如前日御史西琅阿所奏、山東民人有專典八旗兵丁錢糧盤剝生計者。該旗員等早應聞而查禁。又何待御史之條奏耶。嗣後八旗都統等、務當各矢藎誠。盡心職守。視國事如家事。實力誨導。嚴加查察并隨時分別懲獎。俾兵丁等共知湔除惡習。崇儉戒奢。庶生計日饒。凜
遵法度。如經此次訓諭之後。仍不加意整飭。以致舊俗日壞。朕惟管理旗務之王大臣等是問。將此通諭八旗知之。
○命光祿寺少卿盧蔭溥、馳往山西。會同工部尚書托津、前赴四川查辦事件。
○旌表守正捐軀四川溫江縣民鄒文富妻蕭氏。
史／編年／清實錄／仁宗睿皇帝實錄／卷之二百三十一／嘉慶十五年六月下／23日(P.104-2)
○丙午。遣官祭
火神廟。
○諭內閣、恩長奏、酌籌疏濬漳衞河經行要口、以資濟運一摺。據稱內黃縣為漳
衞兩河經過口門、向因漳水挾沙壅滯、豫省有漕州縣、及長蘆商人、略加挑挖、未能寬深、次年漲水仍不能容納、擬於春秋兩季大加疏濬等語。漳水近來形勢。北高南下。入衞故道。既難歸復。而兩岸俱係浮沙。又非築隄所能堵禦。且河道綿亘數百里。淤墊日高。即耗資數十萬。築壩挑溝。亦不能即收實效。殊於蘆鹽豫漕有礙。著照所請、即於內黃縣之南豆公北豆公一帶口門。遴委熟諳工程之員。
於每年春秋兩季妥協經理。務使工歸實用。毋任浮冒。所有挑費銀八千餘兩。著即著落豫省有漕州縣、並長蘆鹽商、分為鹽六漕四。攤捐辦理。
○又諭、朕恭閱
皇祖世宗憲皇帝實錄。內載雍正十一年十月
諭刑部、從來明刑所以弼教。除暴所以安民。凡情有可原者。務從緩減。而意非主寬。凡法無可貸者。便依斬絞。而意非主嚴。本無成見。惟其自取等因欽此。
聖訓煌煌數百言。至公至正。實為萬世法守。因於恭閱之下。尋繹朕躬節次所降諭旨。飭令直省各督撫明允用刑。期無枉縱。適與
皇祖聖諭符合。緬惟我朝
列聖御宇。仁育義正。矜慎庶獄。不事苛求。而辟以止辟。則必權衡至當。可見朕之心尚能仰體
列聖之心。即再行申諭。亦不能出
聖諭範圍之外。本年刑部所進各省招冊。因上
年適屆停勾。例應將兩年招冊先後呈進。朕於六月間即詳加披覽。其由緩改實者。俱朕法無可寬之案。原擬疏縱顯然。總由失入處分較重。各該督撫等意存規避。遂於辦理秋讞之時。曲從寬典。似此豫設成見。何以昭情法之平。著將欽奉
皇祖世宗憲皇帝諭旨、全行恭錄一通。傳諭內外問刑衙門一體欽遵。即各刊刻恭懸。觸目警心於執法定讞。寬嚴務臻平允。庶幾刑期
無刑之治。
○又諭、景安奏、漵浦等縣碾運兵米腳費、請准報銷、以免賠累一摺。據稱漵浦、黔陽、永順、龍門等縣、碾運、綏靖、永綏二鎮協、嘉慶八九十一等年兵米、並買補倉穀、及永綏廳接收各縣解到米穀、背運上倉、所有墊用腳價銀兩、經部議駮、仍請准予開銷等語。該省採買倉穀。向係每石五錢。加增水腳一錢五分。共需銀六錢五分。漵浦等縣碾運米石。既係於本境採買准銷水腳成例外。另
有運送別境腳價。又永綏同知接運米穀運腳。亦與買穀各縣情形不同。原報採買時均未經聲敘明晰。遽請開銷。該部照例議駮。自是正辦。第念此項運費。業經該廳縣先行墊給。如不准其開銷。又恐有藉詞賠累、致滋短價勒派等獘。姑念其尚無浮冒情事。著照所請准令報銷。嗣後如有似此聲敘不明、牽混冒銷之案。不惟不准開銷。並當予以議處。
史／編年／清實錄／仁宗睿皇帝實錄／卷之二百五十五／嘉慶十七年三月／27日(P.451-1)
○己亥。諭內閣、昨據百齡等保奏大工出力人員摺內、聲稱此次所派大小文武分司職役。總計六百餘員。朕覺其人數太多。即降旨令該督等不得將六百餘員概行報部。以示限制。本日恭閱
皇考高宗純皇帝實錄。內載
諭軍機大臣等、御史魏涵暉條陳河工効力人員。應照各省之例揀選引見發往。所奏甚是。
南河効力。定額百二十員。其一切工程。則各有廳員專管。即分防大汛、及遇缺委署、間亦需人。祇須足敷差遣而已。何必如許之多。此等人員到工之後。自備資斧。無所獲利。勢必競事欺朦。指平為險。惟冀添築工程。恣其浮冒。是誤工虧帑。皆若輩為之。歷來河臣狃於陋習。不察其獘。殊不思各省州縣刑名錢穀。頭緒紛繁。何嘗不一人兼理。未見於正印之外概委多人。紛紛協辦。嗣後河工亦應照各
省之例、按其額設員缺。陸續酌量奏請發往。以備委署。或有緊工程。萬難兼顧、必資分辦者。亦應限以數目。不得仍前濫請。徒使有名無實。著詳悉酌議奏聞。尋經議准、江南六十員。直隸三十五員。河東三十員。仰見
聖訓煌煌。立制至為周備。河工遇有應辦工程。若因工段綿長。需人經理。亦應擇其曾任河員、工程熟悉者。奏請發往差委。方可得力。即間有一二本籍紳士鹽商。情殷桑梓。出力幫
辦。如此次蕭南紳士張大鶴、運送草束錢文。赴工搶險。此項人員。或因諳悉工作。或因保護鄉閭。原可資其急公協佐。以收實效。乃近日各工投効人員。藉詞辦工。紛紛前往。該督等不加選擇。任意收錄。以致人數眾多。漫無限制。此等人員、不過意存倖進。藉邀優敘。竟以興辦大工、為伊等終南捷徑。甚或有不肖之徒。偷將完善隄防有意殘毀。希冀興工漁利。糜帑殃民。尤為可恨。此皆因濫竽者眾。遂
致賢否不齊。轉滋獘竇。該督等又安能遍加查察、一一防範耶。試思地方守令。管理刑名錢穀。事務殷繁。印官之外。並無另有委員為之協理。河工即需員差委。亦何得濫行收錄多人。致啟奔競。即如百齡等此次所奏捐職員外郎劉承澍捐辦稭料。奏請捐復原官。該員並非奏請來工之員。又非因保衞田廬捐資慕義。該督等本不應令其備料運工。今既經工竣保奏。自不得不一體加恩。而收用投
効人員、漫無區別。即此已可概見。是河工委用人員。自應明定章程。以昭體制。嗣後工員非奏請發往者。不得擅行差用。其平時應准委用若干員。遇有應辦之工、應准委用若干員。著該部詳議具奏。尋議、向例河工効力、江南六十員、直隸三十五員、河東三十員、本有定額。嗣後伏秋防汛。及歲修各工。既有實缺人員專司其事。復有額設試用人員足資差委。毋庸再准投効。以杜冒濫。將來遇有要工
需員。應令該督等於興工以前、將現在人員不敷差委、應添派若干員、奏明請旨。奏准後。一面准其投効。一面即造具名冊咨部存案。工竣時、儻將未經奏明之員濫保。即將該督議處。再河工指名附請人員。定例已奉諭旨永行飭禁。嗣後如仍有奏請者。即將該督嚴參。仍不准其赴工効力。如此明定限制。庶足以杜奔競而昭覈實。從之。
○又諭、此次南苑大閱。朕視排列隊伍處。距閱武臺相隔甚遠。
因查歷來大閱規制。雍正年間定例鹿角排列處、至閱武臺、二百九十七丈五尺。乾隆三十九年、自鹿角排列處、至閱武臺、一百七十五丈。自係因舊制相距較遠。是以排列近前。此次鹿角排列處、至閱武臺、一百九十五丈。則轉復移遠。閱視不甚明晰。嗣後每遇大閱。鹿角排列處距閱武臺、著定為一百六十丈。較之乾隆年間近十五丈。視此次近三十五丈。庶於閱視陣勢開闔進退。較為明晰。著纂
入會典。
○又諭、永臶等奏恕妃園寢內添修石券擊傷人夫一摺。該處地基因築打夯土。砂石即行坍溜。自係其在土性本鬆。是以一經築打震動。遂致擁臌。皆從前辦理未臻妥善。著穆克登額等詳細熟商。當如何修造。方可無虞坍溜。或竟當另為擇地之處。悉心籌畫。奏明辦理。至現在因傷身斃之人夫六名、既經穆克登額捐資掩埋。著免其議處。其承辦石券各監督、俱著交部議處。
○又諭、御史
嵩安奏請平銅器價值、以重錢法一摺。所奏不可行。國家鑄造錢文。以利民用。如有敢將制錢銷燬、或翦錯薄小、取銅來利者。律有明條。地方官果能嚴行查禁。自不致有私鎔等獘。若如該御史所奏。將民間所用銅器。官為酌定價值。勿任抬價居奇。以杜奸商私燬制錢、取銅牟利之獘。無論民間製造銅器。尚需手工火耗等費。工本縣殊。其價值原不能齊。民間日用器具甚多。豈能一一官為定價。該
御史所奏無庸議。
○旌表守正捐軀河南睢州民劉柱妻傅氏。
史／編年／清實錄／仁宗睿皇帝實錄／卷之二百五十八／嘉慶十七年六月／29日(P.498-1)
○庚午。諭內閣、御史倪琇奏請刊刻漕運全書一摺。漕運全書款目繁多。戶部現已續行修纂。著即刊刻刷印。凡倉場、總漕、各巡漕御史、坐糧廳、以及有漕省分之督撫藩司糧道府州縣衙門、各頒給一部。令其入於交代。查照奏行。其刊刻工費。著戶部先於公項內支發。照例於領書各衙門攤解歸款至
查倉御史、各倉監督、毋庸頒給。
○又諭、直省命盜重案。各督撫有專摺具奏者。經朕詳覈。其中有批交該部速議之件。原因案犯情罪重大。不容稽誅。是以定限於五日內覆奏。乃近日各省專奏案件。閱其情節。儘有照例應入題本之案。而該督撫亦改題為奏者。限期既迫。部臣不能詳悉覆覈。設有疏率。流獘滋甚。殊非慎重民命之道。著交刑部將命盜各案。詳晰區分。定為何者應題。何者應奏。酌擬
條款。奏准後行知各督撫永遠遵行。如定例後督撫仍有任意遲速、題奏混淆者。即著該部查參。以昭畫一。
○諭軍機大臣等、朕恭閱
皇考高宗純皇帝實錄。內載乾隆二十三年八月
諭軍機大臣等、據白鍾山奏楊莊一帶中河水淺、現將臨黃臨運二壩開放、引黃濟運等語。所奏恐不免利少而害多也。引黃入運。雖權宜濟運之法。但黃水多挾泥沙。一入運河。易
致淤墊。非甚不得已。不可輕為此遷就之計。
聖訓煌煌。至明至確。實為治河緊要關鍵。允宜久遠遵循。近年來清口一帶。因河底日高。清水不能暢出。運河水小。每至漕艘經行不能浮送。即取助於黃水。久之不但借黃。竟係以黃濟運。遂致清口倒灌。並運河亦形淤墊。百獘叢生。皆由於此。本年河流順軌。糧艘遄行。朕詢問來往臣工道經該處者。皆言近日運河內全係清水。並無黃流侵灌。為數年來罕
有。此皆仰賴
昊貺昭垂。
河神默佑。實全河轉關極好機會。該督等務當恪遵
聖訓。謹守成規。趁此清黃分注安瀾循軌之時。將一應啟閉防守事宜。盡心修治。不可復循故轍。仍思借黃濟運。能自今年以後總令清水暢出運口。黃河迅赴尾閭。則河工與漕務並治。從此即可永慶平成也。將此諭令知之。
○命協辦大學士吏部尚書松筠、赴盛京查辦恭修
永陵殿宇河道、並宮殿各工、及建蓋移駐宗室房屋、撥給地畝各事宜。
○是月。兩江總督百齡等、議覆給事中周鉞 奏南河善後事宜十款。得旨、河工大利所在。難免以身試法之徒。總在大吏秉公守則。不徇情面。犯者嚴懲。善者力保。心無私而政必理。人事盡斯
天佑至。萬民沐福。歲歲安瀾。不必多設科條。紛
更成法。朕與卿等共勉之。
史／編年／清實錄／仁宗睿皇帝實錄／卷之二百八十六／嘉慶十九年閏二月／25日(P.920-1)
○丁亥。諭內閣、朕恭閱
皇考高宗純皇帝實錄。乾隆四十六年查辦各省武職名糧、裁添養廉、挑補實額一事。曾據大學士阿桂 奏稱、國家經費、驟加不覺其多、歲支則難為繼、此項經費歲增三百萬、統計二十餘年、即須用七千餘萬兩、請將武職議給養廉、所扣兵餉、除邊疆查明增添兵額外、其餘腹省、均可無庸挑補實額等語。當經欽奉
諭旨、國家經費。原當量入為出。而足兵衞民。又不得稍存靳惜之見。阿桂 所奏部庫出入大數。大臣謀國。自應如此。但泉貨本流通之物。財散民聚。聖訓甚明。與其聚之於上。毋寧散之於下。且在官多一分。即在民少一分。現在戶部庫銀、尚存七千餘萬兩。何必於此事鰓鰓過計。所有阿桂 原奏、並此旨一併發抄。著大學士九卿科道詳悉妥議具奏。欽此。旋經廷臣議將直省所裁名糧、悉行挑補實額。仰
惟我
皇考深維財散民聚之義。損上益下。惟願出帑藏以裕軍國。
聖訓煌煌。高邁千古。誠非一切籌策會要所敢幾。而當日建議之初。阿桂 通盤計畫。逆料及數十年後經費難繼。其深識遠慮。亦不愧老成謀國。計此項經費。自乾隆四十六年、至今三十餘年。所用已逾於所存。且自嘉慶元年以後。辦理軍務河工、以及各省蠲緩賑濟。每
歲度支經費之外。所出又豈可萬億計。設此時府庫充盈。仍與昔年無異。則朕亦惟常守散財之
訓。豈肯鰓鰓計量。然使乾隆年間庫貯情形。亦同今日。則量入為出。我
皇考當日亦本不以阿桂 之言為非。况我朝兵制。定額已久。自增設名糧額缺以來。聞各省營伍積獘相沿。仍屬有名無實。於武備亦未能大有裨益。立政之道。貴在因時制宜。其應
如何將增設名糧額數酌量汰減、仍復還舊制之處。著大學士、軍機大臣、會同兵部、詳悉妥議具奏。
○以大學士曹振鏞 、吏部尚書章煦、都察院左都御史戴均元、為治河方略總裁官。吏部左侍郎吳烜 、禮部右侍郎王宗誠、兵部右侍郎周系英、為副總裁官。
史／編年／清實錄／仁宗睿皇帝實錄／卷之二百九十二／嘉慶十九年六月／28日(P.1002-1)
○丁亥。諭內閣、朕恭閱
皇考高宗純皇帝實錄、內載乾隆五十二年七月內因旗人婦女、有燒香遊蕩耗費錢財一案。欽奉
諭旨、八旗都統副都統等管轄八旗人眾。當如父兄教訓子弟。留心管束。並非止令其辦理旗務、挑選兵缺已也。著飭令宗人府八旗王大臣等、嗣後務將各該管旗人嚴行約束。並
傳諭各該族長參佐領等、留心稽察。儻再有此等事件。將該管王大臣官員一併治罪。欽此。
聖訓煌煌。仰見我
皇考整飭八旗、敦崇教化至意。彼時王大臣等管理旗務。已不免懈弛。致有婦女入廟燒香、違犯禁約之事。今相距又幾三十年。管旗王大臣因循懈怠。日甚一日。旗人中忘本蔑義。上年竟有事出人情物理之外者。朕思之深
為寒心。不忍形諸紙筆。夫習俗日漓。皆由於教化不講。今之王大臣管理旗務不過謹慎自持。挑缺無獘。再於查城閱操。按期不爽。已自以為奉職無忝。殊不知此皆循分應管之事。至於根本之地。必如
聖諭所云若父兄之教子弟。使八旗少壯服習訓言。遷善遠惡。爭自拔濯奮興。以勉為楨榦干城之選。斯不愧統率之責。今都統副都統以及參佐領等、任旗人之日即遊蕩。視如秦
越人之肥瘠。試思遊蕩則不務正業。耗費日多。耗費多則身家匱乏。不特卑汙苟且之事。皆所不免。甚至邪慝引誘。亦被其煽惑。背禮義而忘廉恥。其害可勝言乎。化導之法。亦非必執人人而耳提面命。但使居高提倡。使知有善則必勸。有惡則必懲。稽查密而賞罰明。則群然以天理為必當循。以王章為必當畏。父誡兄勉。蒸然向風。將見習尚日淳。賢材輩出矣。管理旗務王大臣、務各矢公忠。勸思國
本。以勉副朕諄諄訓迪之苦心。將此通諭知之。
○以候補三品京齊布森、為太僕寺卿。
○增鴻臚寺學習鳴贊官二缺。
史／編年／清實錄／仁宗睿皇帝實錄／卷之二百九十五／嘉慶十九年八月下／23日(P.1046-2)
○辛巳。
上恭謁
昭西陵。
孝陵。
孝東陵。
景陵。
裕陵。俱未至碑亭。即降輿慟哭。步入
隆恩門。詣
寶城前行禮。躬奠哀慟。王以下文武大臣官員均隨行禮。
○
世宗憲皇帝忌辰。遣官祭
泰陵。
○諭內閣、伯麟等奏、審訊已革知縣萬永福妄遞書本、按律定擬一摺。萬永福前在山西知縣任內。以妄行條奏。斥革回籍。不思安分家居。此次復遣人在貴州學政衙門陳遞
書本。竟敢誣託先師降筆。演為策略。實屬侮聖造言。書中謬妄甚多。其最甚者。如上
陵以太子代行。
關聖宜去帝號。此二語即罪在不赦。仰惟
皇考高宗純皇帝特輯儲貳金鑑一書。以前代建立太子。流獘甚多。不可踵行。如有建言以立太子為請者。即行正法煌煌
聖訓。卓越千古。國家億萬年所當遵守。萬永福
何人。敢於援論及此。又我朝崇奉
關帝。備極尊禮歷荷神庥助順。上年九月間逆賊潛入禁城。以及冬間克復滑縣。皆曾顯著
靈佑。朕中心欽感。方且特加
封號。萬永福以為宜去帝號。慢褻孰甚。該督等奏請將萬永福照大不敬律擬斬即行正法。本屬罪所應得。姑念該犯係因革職後妄思起用。熱中顛倒。以致心志迷亂。語無忌憚。
著仍照扶鸞本律應絞。即行正法。伊弟萬永寧、與該犯同設乩盤。著改發黑龍江。伊徒吳希哲代遞書本。著改發吉林。即行分別起解。此二犯至配所後。交該將軍嚴加管束。如再造詩文。胡說亂講。即行正法切勿姑息。至貴州學政李宗昉於萬永福遣徒投遞書本懇其代進。該學政有奏事之責。應一面奏聞。一面咨審。乃僅移咨巡撫辦理。亦屬不合。李宗昉著交部議處。
○命直隸布政使素納來京
候補四品京堂。以按察使錢臻、為布政使。通永道李鑾宣、為按察使。
○賞蹕路經過看守各行宮弁兵半月錢糧。
○是日。迴鑾。駐蹕桃花寺行宮。
史／編年／清實錄／仁宗睿皇帝實錄／卷之三百十二／嘉慶二十年十一月／18日(P.147-1)
○己亥。諭內閣、朕恭閱
世祖章皇帝實錄。內載順治十三年
諭禮部。治天下。必先正人心。正人心。必先黜邪術。乃有左道惑眾。如無為、白蓮、聞香等教名
色。邀集結黨。夜聚曉散。小者貪圖財利。恣為姦淫。大者招納亡命。陰謀不軌。屢行禁飭。餘風未殄。京師輦轂重地。借口進香。張幟鳴鑼。男女雜遝。喧填衢巷。公然肆行無忌。若不立法嚴禁。必為治道大蠹。爾部大揭榜示。今後再有踵行邪教。仍前聚會燒香斂錢號佛等事。在京著五城御史。及該地方官。在外著督撫按道有司等官。設法緝拏。窮究姦狀。於定律外。加等治罪等因。欽此。
聖訓煌煌。仰見我
世祖崇正黜邪、思患豫防之至意。無為、白蓮、聞香等教。自順治年間。已有此名目。百數十年來。重典懲治。所辦鉅案。不一而足。至前年林清等。犯門倡亂。仍由邪教而起。近又有方榮升、藉興復舊教、潛蓄逆謀之事。雖已悉就誅夷。但恐愚民迷惑者多。仍未能盡知悔悟。因思奸民倡為邪教。其始不過一二人。私立會名。斂錢惑眾。地方官若果能認真查訪。立即
捕拏懲辦。自不至糾集多人。漸成滋蔓。即如林清、方榮升、皆係邪教案內為從擬徒之犯。其初未必遽萌異志。當其謀復舊教、倡首傳徒之日。地方官漫無覺察。無人過問。迨徒黨漸眾。遂有陰謀不軌之心。若及早查辦。何至如火燎原、變生倉猝耶。著通諭京城及各直省官吏有地方之責者。凡有習教結會之事。一經訪聞。即將為首之人。迅速擒捕。按律嚴懲。毋稍存姑息之見。以為自積陰功。不知養
癰貽患。縱令煽惑多人。釀成逆謀。則生靈荼毒。玉石俱焚。其所損陰𨽥甚大。若懲一儆百。使鄉曲愚氓。皆知邪教為必不可習之事。漸染日少。所保全者眾矣。諸臣當明於大義。為國家除邪去慝。不可存婦孺之仁。而忘弭患於未形也。朕法
祖垂訓。永保蒼生。諸臣若視為故套。漠不關心。非我族類矣。將此通諭知之。
○又諭、大清一統志。於嘉慶十六年。交國史館補纂。當經該
館行文各直省。將建置沿革職官戶口人物一切裁改各事宜。限半年內。查明送館。以便勒限纂校。乃已閱五載。各直省視為不急之務。或全不登覆。或遺漏舛錯。實屬疲玩。著各該督撫分飭所屬。查照該館咨取事宜。迅速詳查造具清冊送館。毋得仍前延玩。
○又諭、都察院奏、安徽婺源縣民人吳新慶、以遵例請禁鬻妻溺女惡俗具詞呈訴等語。陰陽化生。人道之始。若民間生女。皆棄而不育。則生
息何由而蕃。至夫婦列在五倫。非實犯七出之條者。豈宜輕棄。如該民人所稱、該處地方產女之家。因貧起見。往往溺斃。夫婦每因小故。輒相離異。實屬惡俗。著將該民人原呈發交百齡查辦。先出示嚴行禁止。並設法妥為化導。以革澆風而正倫紀。其各省有似此者。均著一體示禁。民人吳新慶、著都察院飭令自行回籍。
○又諭、綿課等奏、審訊平寧砍傷圖克坦一案。請將平寧鎖禁。圖克坦重責六
十板。所擬任性顛倒。甚不平允。此案平寧等與圖克坦聚賭。平寧輸給圖克坦錢二百串。先自行劃傷圖賴。嗣圖克坦向索賭欠。平寧又用刀砍傷圖克坦三處。今平寧折圈議罰。轉將圖克坦實責。誠所謂惡之欲其死。何以折服圖克坦之心。平寧、著管理宗人府王公等看視重責三十板。仍在空室鎖禁一年。期滿釋放。罰養贍銀七箇月。圖克坦、本係永遠鎖禁之人。罪無可加。著免其板責。
○以服闋
總兵官范建志、為巴里坤總兵官。
史／編年／清實錄／仁宗睿皇帝實錄／卷之三百二十六／嘉慶二十二年正月／28日(P.304-1)
○壬申。以舉行仲春經筵。
遣官告祭
奉先殿
傳心殿。
上御文華殿經筵。直講官果齊斯歡 、戴均元、進講孟子我亦欲正人心。講畢。
上宣御論曰、古先聖王以道德仁義維持世道。惟恐人心失於正教。流於邪僻而不自覺。其害非淺鮮也。孟子當周之末世。諸侯爭衡。大夫放侈。加之以楊墨之道不息。孔子之道不
著。邪說誣民。充塞仁義。故欲正人心以承三聖。孟子聖人之徒。尚如此亟欲挽回正教。况君臨天下。養育蒼生。何忍坐視愚民從流下而忘返。不思拯救乎。夫人之一身。以心為主。天君泰然。百體從令。心正於內。行正於外。內外交養。本末相資。正己正人。皆歸正道。世治民安。庶幾可望矣。若不正本清源。徒以嚴刑峻法繩治。加以貪官汙吏從而剝削。顛倒是非。妄緝株連。是驅之日就邪路。陷溺沈迷。終
不能歸於正道。甚至以邪為正。為害益鉅矣。三代去古不遠。尚有楊墨之徒。從世人心持正者鮮。可不強勉養正之聖功。以希成己成物之善政哉。孟子法言。宜自勵也。直講官秀寧、汪廷珍、進講易經理財正辭禁民為非曰義。講畢。
上宣御論曰、聖人守位曰仁。體天地好生之大德也。天生蒸民。若有恒性。全賴人君以養之。何以聚人曰財。養之之道必宜理也。崇本業。
袪浮靡。躬行節儉。懷保惠鮮。遇豐年務使家有餘糧。逢歉歲則宜力籌接濟。從欲以治。胞與為懷。同甘共苦。藏富於民。理財之道備矣。繼以文辭教之。昌明先聖王之法言懿行。辨上下。定民志。正五倫。宗正學。先養後教之誠盡矣。教養既備。宜循正道而行。然良莠不齊。或體質愚昧。或迫於飢寒。為非肆橫。則不能不申法令、明刑罰、以禁之。不得已之苦心。仍應存哀矜勿喜之念也。理財、先養也。正辭、禁
非、後教也。必皆裁之於義焉。蓋合於義、則財賦平均。家給人足。文辭宣達。格其非心。明刑弼教。毫無枉曲。聖人之功業垂裕無窮。與天地之大德侔矣。君與臣民。一心貫注則治。離心離德則亂。己所不欲。勿施於人。言似淺而意深。稽諸往代。事蹟昭然。孔子述大易之精義。誠萬古之至德要道也。禮成。
上幸文淵閣。賜講官及聽講諸臣茶。復賜宴於
本仁殿。
○諭內閣、朕恭閱
聖祖仁皇帝實錄。內載康熙四十七年八月
諭諸大臣曰。近日聞諸阿哥常撻辱諸大臣侍衞。又每尋釁端。加苦毒於諸王貝勒等。諸阿哥現今俱未受封爵。即受封後。除伊屬下人外。凡有罪過。亦當奏聞。候朕處分。伊等何得恣意妄行捶撻乎。朕為天下元后。凡事但遵大義而行。無罪之人。未嘗枉法處治。國宜惟有一主。諸阿哥擅辱大小官員。傷國家大體。此風斷不可長。嗣後諸阿哥如仍不改前轍。
許被撻之人面詰其見撻之故。稍有冤抑。即赴朕前叩告。朕且欣然聽理。斷不罪其人也。至於爾等有所見聞。亦應據實上陳。若一切隱諱。後來漸至殺人。亦將隱而不奏乎。爾等隱而不奏。即爾等之罪矣等因。欽此。仰見
聖訓煌煌、端本養正之至意。現今皇子等恪遵綱紀。實無敢有逞性作威之事。但諭教之道。不可不先。
聖祖詒謀。洵為萬年法守。皇子等皆當聰聽
彝訓。知所鑒戒。凡左右隨從之人。如諳達、哈哈珠色、太監等。遇有過失。據實奏明。候朕處治。不可任性妄行。有乖禮則。再朕聞近日上書房四阿哥、奕緯阿哥、均係按日授經。二阿哥、三阿哥、不立課程。二阿哥尚間日撰作詩文。三阿哥則經年累月。詩文俱置不作。朕在潛時。未有一日不作詩文。今雖日理萬幾。於政事之暇。尚時時游藝。不肯稍有暇逸。御製詩文。日月編排。卷帙繁富。阿哥等日在書房。並
無他事。又無旗務管理。若僅卯入申出。不肯留心問學。豈不竟成佚曠。夫人之心志。不專於此。必移於彼。豈可別有所好。關繫甚鉅。奚若游藝詩文。發抒經史。可以陶冶性情。增長智識。且日有常課。亦以收其放心。其獲益實非淺鮮。嗣後二阿哥、三阿哥、每日俱應作詩。間三五日必作文一篇。不可間斷。使業精於勤。勿荒於嬉。以收遜志時敏之效。著將此旨抄錄一通。交上書房存記。俾皇子皇孫等觸
目警心。永遠欽承。
史／編年／清實錄／仁宗睿皇帝實錄／卷之三百三十五／嘉慶二十二年十月／8日(P.416-2)
○戊寅。諭內閣、本日朕恭閱
皇祖世宗憲皇帝實錄。內載雍正五年十月內欽奉
諭旨。科道職司言路。乃朝廷政務所關。當矢竭公忠。無欺無隱。方為稱職。朕觀數年以來。科道陳奏者、並無忠讜可信之詞。又有庸陋之
科道、既不敢直陳政務之大端。又恐蹈緘默之愆。往往摭拾瑣細迂謬毫無關繫之事。濫行條奏。甚至顛倒是非。紊亂黑白。或借以行私植黨者有之。從來人君聽言納諫。原為美德。但言之公者、自應嘉納。而言之私者、豈可漫為聽從。今科道所奏、朕若不加採納。則以朕為不能受諫。若所言謬妄。而稍為懲戒。則謂刻待言官。以杜忠諫之路。此為君之所以難也。欽此。
聖諭煌煌。仰見我
皇祖聰明睿知。於進言者之忠佞賢愚。
坐照如神。特為
指示公私。以立萬世聽言之準。昨朕特製諫臣論一篇。頒示都察院衙門。亦與
祖訓若合符節。朕臨御以來。於科道言事、凡有裨政治者。無不採納施行。即摭拾浮詞。連章累牘。亦從未倦於省覽。乃竟有營私納賂。作弄威福者。此則紊亂朝綱。法所難宥。蓋言官
為朝廷之耳目。所言公則國家受其益。所言私則國家受其害。是以
皇祖聖訓。以顛倒是非、紊亂黑白、植黨行私、為科道之切戒。人君明目達聰。以察天下之治忽。原非徒博納諫之名。朕用人行政。一秉大公。即聽言一節。惟以是非為取舍。不以愛憎為從違。此舉朝所共見。若庸陋之科道、見朕有所懲治。妄以為拒諫。朕亦姑聽之。斷不肯邀虛譽而妨實政也。茲特恭述
皇祖聖訓。凡職司言路者、俱當敬謹繹誦。並將昨所頒諫臣論。熟讀深思。各矢公忠。屏除私念。以期無負言職。用副朕再三訓誡之至意。將此通諭科道知之。
史／編年／清實錄／仁宗睿皇帝實錄／卷之三百三十七／嘉慶二十二年十二月／25日(P.455-1)
○甲午。
孝莊文皇后忌辰。遣官祭
昭西陵。
上詣
慈寧宮
壽康宮行禮。
○諭軍機大臣等、本月
皇考高宗純皇帝聖訓清漢本。刊印全竣。頒賞臣工。松筠亦與分賞之例。乾隆四十三年。
皇考親詣盛京。恭謁
祖陵。降
旨垂諭後嗣。當睠懷遼瀋舊疆。再三周歷。或無識臣工。妄以為不宜。當律以悖命之罪。誅之無赦。煌煌
聖諭。現恭載
聖孝門內。松筠前此妄行陳奏。或未曾恭讀
聖訓。此次頒發到日。著松筠敬謹焚香跪讀。捫心自問。伊率意妄言。當得何罪。其時朕僅將伊降謫。伊心是否允服。知感知懼。儻自謂抱屈。亦不妨直言。即行繕摺覆奏。再松筠昨奏、
請賞給太僕寺商都二百五十九群牧官兵、每群牧各銀十兩。朕以賞出無名。且每官兵所得無幾。事非長策。未予准行。本日據松筠覆奏、惟稱今歲口外雪大、各群牧辛勤奮勉、是以奏請鼓勵等語。察哈爾地方冬令雪大。係常有之事。歷任以來。從無因此奏請鼓勵者。松筠今歲創為此舉。若一年准其賞給。則明年必將援以為例。歲糜數千金。亦非所惜。究之牧群人眾。所獲幾何。於馬政更有何裨
益。且該處官兵等、聞松筠一有此奏。早已心生感激。及知未蒙允行。又必歸怨於上。松筠天性。好行小惠。煦煦為仁。全不思經久長策。亦不知為政大體。不可不痛自改悔也。至瑞齡身任副都統。遇事有窒礙難行者。即應阻止。今一味隨聲附和。與棍楚克策楞何異。松筠、瑞齡、俱著傳旨申飭。其所奏進哨調馬章程。已交兵部覈議矣。將此諭知松筠、並諭瑞齡知之。
○以歲暮祫祭
太廟。自是日始。齋戒三日。
史／編年／清實錄／仁宗睿皇帝實錄／卷之三百三十七／嘉慶二十二年十二月／26日(P.456-2)
○乙未。諭內閣、本日王大臣等、因頒賞
皇考高宗純皇帝聖訓。具摺謝恩。我朝
列祖
列宗皆以孝治天下。
列聖徽號。必以孝稱。誠以孝為百行之首。始於宮庭。達於四海。錫類推仁。人人親親長長而天下平。化理之原。莫重於此也。
皇考聖訓。首列
聖孝。六十年中。東西
兩陵。
躬親展謁。四時
廟祀。
孝享惟虔。盛京為
王跡肇基之地。
列聖以來。皆
躬詣陪都。祗謁
三陵。垂為
典則。惟以道途遙遠。不能歲奉烝嘗。是以或十年。或十餘年。諏吉舉行。世傳弗替。我
皇考於乾隆四十三年、三
詣盛京時。
睿慮深長。特降
旨垂訓後嗣。當睠念遼瀋舊疆。再三周歷。蘄於
祖宗遺緒。身親目睹。勿忘
開創艱難。或無識臣工。妄以為不宜。即律以悖命之罪。誅之無赦。煌煌
聖諭。炳若日星。本年夏間。畿輔一帶雨澤偶愆。大學士松筠、具摺陳奏、請停止二十三年盛京謁
陵之舉。朕覽奏愕然。若律以悖命之罪。即不立正典刑。亦當禁錮囹圄。朕念松筠在乾隆年閒。已任事有年。又經朕擢用首揆。原其陳奏。尚在未降諭旨以前。僅將伊降為二品頂帶。補授察哈爾都統。用示薄懲。今
聖訓業已頒賜內外臣工。著各恭檢
聖孝門內。
皇考原降
諭旨。敬謹跪讀。於朕懲處松筠一事。當各曉然於心。知朕不得已之苦衷。尚失之於姑息。並未為已甚也。松筠好行小惠。不識大體。必有為伊抱屈之人。此等淺陋小人。亦不值深究。任彼為之。朕亦不懼。將此通諭知之。
○又諭、李奕疇奏、現定旗丁津貼名目、易滋流獘、請仍按舊章辦理、毋庸另立規條一摺。旗丁領
運漕糧。優給行贈。原不應需索規費。惟該旗丁等、長途輓運。不無需用。相沿議給津貼。乃旗丁等、恣意勒索。年甚一年。勢將無所底止。前經孫玉庭奏請統以各幫米石多寡。酌給津貼。禁止每船給費。降旨准行。作為限制。乃禁其多索於限外。非令其必取盈於限內也。今李奕疇奏稱、旗丁指此為正款、援引從前飭駮蔣兆奎等奏請加徵津米之旨、以為事類加賦。蔣兆奎、費淳、前奏皆請多徵米額。有
類加賦。是以駮斥。至津貼限制。與加賦迥殊。該旗丁等何得視同正款。該漕督受弁丁慫慂。不願遵依限制。乃含混其詞。請仍按舊章辦理。以遂其無厭之求。實屬闇於事理。李奕疇著傳旨申飭。該漕督既稱此後河道通暢。丁力日裕。津貼一項。定可逐漸減除。著即責成該漕督、嚴飭各弁丁。總於限制之內。力加撙節。愈省愈善。若於限外苛求。逞其停兌勒結故智。肆意刁難。立即嚴拏治罪。如該漕督
縱容袒庇。定行嚴懲不貸。
史／編年／清實錄／仁宗睿皇帝實錄／卷之三百四十六／嘉慶二十三年九月上／3日(P.573-1)
○戊戌。
上恭詣
昭陵。行大饗禮。王以下文武大臣官員、均隨行禮。
○至盛京。詣
太廟尊藏
冊寶前行禮。
○御崇政殿。賜皇子親藩等宴。並賞賚有差。
○遣官祭
福陵之
壽康太妃。
昭陵之
懿靖大貴妃。
康惠淑妃。並公主園寢。其親王、貝勒、及大臣等墓。以次遣官往奠。
○遣官祭
長白山
遼陽太子河
巨流河
渾河
北海
松花江諸神。
○遣官祭
遼太祖陵。
○
御製再舉東巡展謁
三陵大禮慶成記曰。盛京為大清肇基之始。嗣服瞻依。典至重也。
三陵巍然在望。水源木本。紹統
傳心。奠獻展禋。不可闕也。洪惟
太祖高皇帝興京建業。遼瀋開疆。
太宗文皇帝
受璽承
天。肇造區夏。景鑠熾昌。
豐功俊德。備載於
開國方略。自唐虞以來。未有若斯之盛者也。
世祖章皇帝定鼎燕京。撫綏中外。
聖祖仁皇帝三謁
珠邱。致敬盡禮。
世宗憲皇帝在潛、奉
命往謁
祖陵。是以未舉是典。我
皇考高宗純皇帝丙辰
御極。癸亥展祀。敬誦
聖製盛京賦。巍煥
天文。聿昭美備。仰窺
以祖宗之心為心居其要一言賅眾理。
傳奕禩子子孫孫。欽承勿替。大清景運隆長。實繫於此也。甲戌
再蒞。遂至吉林。望祀長白。鉅典彌隆。
孝思益展矣。戊戌
三詣留都。九月丁亥
上諭、夫以朕之景仰
前型。懃懇若是。必三至乃得曉然於心。凡我子子孫孫、紹登大統者。可不體朕志以為志。睠懷遼瀋舊疆。再三周歷。蘄於
祖宗遺緒。身親而目睹哉。
又諭云、我後世子孫。誠能遵朕此旨。處尊位而常緬
前勞。覽當年原巘而興思。拜舊里
松楸而感愴。自必凜然於
天眷之何以久膺。憬然於
先澤之何以善繼。知守成之難。兢兢業業。永保勿墜。則我大清累洽重熙之盛。洵可綿延於億萬斯年矣。非然者。或輕視故都。而憚於遠涉。或偶詣
祖陵。視同延攬古蹟。而漠不動心。是則忘本而泯良。設有其人。即為國家之不幸。實不願我後嗣之若此也。子若孫可不恪奉朕訓而知儆懼乎。
又諭云、或我子孫。尚知遵朕此旨。欲蒞陪京。而其時無識之臣工。妄以為人主當端處法宮。綜理庶政。不宜輕出關外。此即我朝之亂臣賊子。當律以悖命之罪。誅之毋赦。煌煌
聖訓。敬守欽遵。曷敢少忽乎。癸卯八月。
四巡盛京。自承德山莊。取道柳條邊。經由蒙古部落。
特命子臣及二王隨扈。奠獻
三陵。敬謹襄事。長寧寺、實勝寺、拜瞻
衣冠弧矢。清寧宮
神幔葛燈。子臣等跪聆
天語。銘泐五中。乙卯九月三日。
宣諭立子臣為皇太子。敬悉癸卯
謁
祖陵時。已將子臣之名
默告
列聖。子臣承此
隆恩。實不忍少懈展謁
三陵之寸衷。禮也。亦情也。爰於嘉慶乙丑秋。舉行謁
陵大禮。悉遵
舊章。作頌紀事。至今又十有二年矣。祭不欲疏。疏則怠。怠則忘。是以再舉東巡。以伸積慕。攜皇次子旻寧皇四子綿忻、同來瞻禮。庶幾仰副我
皇考諄諄
垂訓、以盛京為根本重地、後世不可不再三周
歷之
聖旨。感
天佑而欽
祖功。承
先猷而啟後嗣。予小子躬承
授璽。親聆
訓政。兢業守成。而致祭
三陵。時巡舊國。為
傳心之大經大法。言念及此。奚可不溯此典。實
不敢廢此典。又何忍闕此典也。子若孫稍存偷安耽逸之心。竟闕此典。則為大不孝。非大清國之福。
天
祖必降災於其身。百官士庶。若妄言阻止。則為大不忠。非大清國之人。必應遵
聖訓立置諸法。斷不可恕。况亂臣賊子。豈可容乎。蓋盛京為國家大本。
三陵為發祥始基。躬親祀事。稍抒慤忱。誠要務
也。彼昏愚無識、習惰偷安之徒。比擬遊觀。又以勞民藉口。竟不知我朝舊制。巡狩之典。除道成梁。皆出官帑。令行禁止。絲毫不累百姓。屬車所經由之處。蠲租賜復。禁踏田禾。夾路就瞻。歡騰鼓舞。方遂其望幸之忱。全無困苦之態。此予屢隨
鑾輅多年、耳濡目染、躬親閱歷者也。敬誦
聖製南巡記云。今歲甲辰。攜諸皇子以來。俾視予躬之如何無欲。扈蹕諸臣及僕役之如何
守法。地方大吏之如何奉公。民人之如何瞻覲親近。有不如此未可言南巡。我
皇考垂訓。盛京不可不去。南巡必宜遲。即不去亦可。禮典重輕。大相懸殊。豈可相提並論乎。景仰
前猷。凜承
庭訓。盡此誠敬之微忱。分別重輕之典故。此心日久自明矣。伏讀
聖製盛京賦。融會浹洽於深衷。奚能述作於楮
墨哉。恭依
頌言。敬和
元韻。稍抒寸誠。昭哉嗣服。毋忘
先烈。期永保我大清萬年景命。遂予之深願。續成頌曰。戊寅秋仲。敬詣瀋陽。越十三載。再舉省方。深感
帝佑。普錫豐穰。舊都
建極。鞏固金墉。八門四塔。奧義蘊藏。殿閣正寢。制備九重。
開創鴻業。奕葉繁昌。我
考四巡。訓言疊沛。木本水源。
心傳意會。盛典昭明。
湛恩汪濊。夏凊冬溫。
訓政是賴。莠淨良安。靖內綏外。郅治保邦。席豐履泰。尋繹
恩綸。曷敢怠懈。
天作皇清。開基拓土。五部政修。八旗勁旅。作邑設營。爰居爰處。虔謁
祖陵。聿瞻庭宁。宴賚群藩。幣頒耆老。賜復蠲租。溥及比戶。感荷
考恩。迥超往古。才疏德薄。兢業承基。引長勿替。宵旰縈思。秋霜春露。悽愴瞻依。鳴鑾遵路。禾茂時和。修祀展禮。備蕆上儀。名王扈衞。及高句麗。心孚情洽。班聯久隨。執豕侑
神。清寧閟寢。長白發祥。式廓遼瀋。東壁霞綳。懸幔留枕。曉旭曈曨。雲霞淰淰。萬福之原。陳置祭品。
敷訓渺躬。跪聆接衽。銘泐五中。
聖謨虔稟。永念率由。
臨下有赫。衍慶凝祥。矞皇舄奕。基自
天開。
福由仁積。仔肩守成。御眾推赤。故國再巡。宮門重闢。敬紹
考言。長欽
祖德。聚我宗盟。畋田宅宅。崇政朝會。十亭布筵。禮蕆典備。六御和鸞。記以述志。載賡
頌言。
聖孝首諭。告我君臣。欽哉無怠。惕若藐躬。存誠永慕。心堅志惴。繩
武受
祜。統緒長綿。
○諭內閣、前因京城宗室支派蕃衍。盛京風俗淳厚。物產豐饒。酌量移居。以養以教。前已按名給餉。計歲授租。築室畀產。俾安生業。茲朕再蒞陪都。體察邇年市值加增。恐食指稍多之戶。所得餉租。尚不敷養贍。著
加恩將移駐盛京宗室月食餉銀三兩之戶。每年於盛京戶部內倉額徵粟米項下。每戶賞給二十二倉石。春秋兩季照數給領。俾生計益臻寬裕。用示朕布惠推恩至意。
○予扈從王、公大臣官員、紀錄加級有差。
○旌表守正捐軀安徽懷寧縣民婦李氏。
○是日。駐蹕盛京舊宮。至庚戌皆如之。
史／編年／清實錄／仁宗睿皇帝實錄／卷之三百五十／嘉慶二十三年十一月下／17日(P.619-1)
○辛亥。諭內閣朕恭閱
皇考高宗純皇帝實錄。內載乾隆六年七月欽奉
諭旨。朕惟保天下者。求久安長治之規。必為根本切要之計。制治未亂保邦未危者。必以風俗人心為本。人心正則風俗醇。而朝廷清明。
國祚久遠。我國家受
天景命。
皇祖
皇考厚德深仁。漸被海宇實皆不世出之君。朕纘承大統。早夜孜孜歷觀史冊。繼世相承愛民勤政。若是其積累深而涵濡久者蓋不數覯。且內無詖謁之女寵。干政之宦官朝無擅權之貴戚大臣。外無擁兵之強藩巨鎮不但無其人。無其事且無幾微之萌蘖。宜其教化
興行。習俗美盛。措天下於泰山之安。乃朕澄心靜觀今日之人心風俗。居官者以忠厚正直為心。而身家利祿之念胥泯。未能也。為士者以道德文章為念。而僥倖冒進之志不萌。未能也。民皆家給人足。漸臻端良樸愿之風。未能也。兵皆有勇知方。足備干城腹心之選。未能也。朕中夜以思。朝乾夕惕。若蹈虎尾。涉於春冰。惟恐墮成業而失事幾。然此非朕一人所能獨理也。內外諸臣當股肱心膂之任。
必當以臯夔稷契為心。屏畏難之見。除苟安之習。凡吏治之得失。人才之賢否。民生之休戚。皆宜熟籌而切慮。夫王道雖無近功。而未始無成效。惟在正其心術。固其本根勿為目前之計而為久遠之圖。我國家無疆惟休。實有厚望。易曰、安而不忘危。治而不忘亂。是以身安而國家可保也。我君臣其共勉之等因欽此。
聖訓煌煌仰見我
皇考思深慮遠、致治萬年之至意。自古國家長享太平。未有不加意於人心風俗者。而人心之所以正。風俗之所以醇。則繫乎政教之得失。其事隱於無形。而及乎自微之著。則為國脈之所繫。未可視為迂圖也。朕紹承
丕緒。夙夜兢兢。仰惟
皇考當日以官常士習民生軍紀數大端。
殷殷在抱。至今日更何敢謂已治已安。不思默化潛移。為億萬年圖治求寧之計。但天下之
大。萬民之眾。非一人所能獨理。所望內外諸臣、各舉其職。視國事民事。皆如一家一身。思日贊襄。弼予不逮。為君者有持盈保泰之心。為臣者亦當有憂盛危明之識。朕拔諸儕伍之中。任以股肱心膂。原欲其以遠大自期。將以致君堯舜。必先許身臯夔。矢以實心。佐以實政。乃合古人進思盡忠退思補過之義。若狃於故常。因循怠忽。但為身家利祿之謀。則一事之不理。一民之失所。其患必有所伏。豈
稱朕宵旰勤求之意乎。夫朝廷者人心之本。封疆者風化之原。內外臣工。果能精白乃心。夙夜匪懈。圖其遠者大者而不為苟且便安之計。以匡國政。以厚民生。我國家萬年不拔之基。其庶有賴矣。將此通諭知之。
○又諭、朕恭閱
皇考高宗純皇帝實錄。內載乾隆六年七月欽奉
諭旨。外省官員現任之時。不許建立生祠。例有
明禁。或去任之後。實有功德在人。甘棠留詠。彼地官民建祠以志去思者。准其留存。如郝玉麟 、盧焯之在閩省。居官平常。並無出眾名譽。而建立生祠。書院肖像置牌。妄行崇奉。似此濫觴之舉。何以示旌揚而昭激勸。閩省如此。恐他省亦復相同。著各督撫秉公察覈。慎勿瞻徇情面。務使群情允協。公道常存。庶於人心風俗。有所裨益等因欽此。仰見我
皇考循名責實至意。直省名宦鄉賢。必其人實
有嘉言懿行。方可俎豆馨香。使後人知所則傚。若以碌碌無所表見之人厠名其閒。則賢否混淆。轉不足以興士民景仰之思。即如近日原任侍郎萬承風、內閣學士錢樾、皆經禮部奏准入祀鄉賢。伊二人平日居官。不過循分供職。並無傑出謀猷。祇以官登卿貳本籍紳士私相推譽。遂得崇奉鄉祠。但似此濫竽。凡居官通顯者。身後人人得登祀典。豈合古人表里旌閭之義。除既往者無庸追論外。嗣
後直省督撫、遇有呈請入祀名宦鄉賢者務覈明其人生前居官政績。確有裨於國計民生。臚舉事實。方准具題。禮部秉公覆覈。再行具奏請旨遵行。如僅以人品端方、學問優長、空言譽美、並無實蹟者。該部即行議駮。以昭慎重。
○又諭、連日各王公等、會同兵部帶領護衞引見。詢問該部。祇據王公等咨送、繕寫綠頭籤、會同帶領。並不加以查驗。定例在京各旗營揀選升補人員。必先咨兵部查覈。直
省升調各項人員。兵部亦必先行考驗。始行引見。何以王公護衞。獨無此例。殊非覈實之道。嗣後王公等揀選護衞。著先咨兵部查覈。並傳到考驗。庶會同帶領引見。不同具文。用昭慎重名器之義。
史／編年／清實錄／仁宗睿皇帝實錄／卷之三百五十四／嘉慶二十四年二月／16日(P.673-2)
○戊寅。諭內閣、朕恭閱
皇考高宗純皇帝實錄、內載乾隆九年正月欽奉
諭旨。朕君臨天下。愛育黎元。厚生正德。時切於
寤寐。蓋教養雖為二端。而實則相為表裏。衣食足。乃可興禮義。飢寒迫。則罔顧廉恥。是不能養民。不可以言教。不能教民。仍不得謂之能養。故教即在養之中。養即可收教之效。乃今之司牧者。但知用心於刑名錢穀。求有視百姓為一體。視民事如家事。以實心行實政。經畫有方。勸課有法。使地無遺利。家有蓋藏者。百不得一。朕以教養之責。付之天下督撫。督撫分任之州縣。此古所稱親民之官。果能
視百姓如赤子。察其飢寒。恤其困苦。治其田里。安其室家。以父母斯民之誠心。行父母斯民之實政。凡茲小民。具有秉彝。斷無有不中心感激、服教從風者等因欽此。煌煌
聖訓。仰見我
皇考化育斯民圖治萬年之至意。朕紹承
丕緒。夙夜孜孜。無非為斯民謀久安長治之策。即左右大臣思日贊襄。亦惟是勤求民瘼。乃近日外省州縣官。一命甫膺。凡報國濟民之
事。俱不暇及。鰓鰓焉先為身家衣食是謀。履任之後。復思朘削民膏。厚殖田產。以為子孫計。讀書致用之謂何。捫心自問。豈不深可媿乎。試思朝廷以百里之地。責以司牧。此四境之內。老弱之顛連。愚頑之梗化。皆州縣官不容已之責。誠能視民如子。察其飢寒。則如痛關一體。憫其匪僻。則如患在一家。必思有以撫恤之。化導之。而後不忝厥職。於心始安。傳曰、如保赤子。心誠求之。雖不中。不遠矣。况食
君之祿。仰事俯畜。久之自能贍足。乃自肥而忍民之瘠。自安而忍民之危。返之於心。何以堪此。著通諭直省督撫、分飭各州縣。方今安民急務。惟以教養為先。必其實心實力。勸課農桑。風諭孝弟。使小民衣食足而不尚華靡。禮義興而恥為詐偽。久之家給人足。比戶可封。一切干名犯義之事。何自而起。蓋一邑之教養得其道。則一邑安。一郡之教養得其道。則一郡安。各省之教養得其道。則天下安。此
封疆大吏與良有司之職也。其交相勸勉。以副朕興道致治乂安兆民之志焉。
○又諭、禮部議已故大學士費淳等、入祀名宦、分別准駮一摺。所議是。費淳前在大學士任內、因失察書吏舞獘降職。係屬公過。其在巡撫任內、有利農除暴諸政績。著准其入祠。吳壇前在巡撫任內、雖有興利益民事蹟。惟在侍郎任內、與內監交結。係屬私罪。著不准其入祠。嗣後該部覈議名宦鄉賢。俱應確查其人政事
實蹟。並分別公私過失。以定准駮。庶名實相符。足昭大公而示傳信。
史／編年／清實錄／仁宗睿皇帝實錄／卷之三百六十／嘉慶二十四年七月／4日(P.745-1)
○甲子。諭內閣、國家神武開基。清語騎射。乃滿洲舊俗。根本重務。必當萬年無忘。是以巡幸盛京。最為鉅典。我
皇考高宗純皇帝。曾因
親詣盛京。
垂諭後嗣。當睠懷遼瀋舊疆。再三周歷。或無識臣工。妄以為不宜。當律以悖命之罪。誅之無赦。其次即木蘭秋獮。肄武習勞。亦必當恪遵
成憲。永守勿怠。
皇考聖製避暑山莊後序。追述
聖祖仁皇帝始建山莊、所以詰戎綏遐崇樸愛物之義。
世宗憲皇帝聖訓。後世子孫當習武木蘭。無忘
家法。並
申諭以敬告後人。若後人而忘予此言。則與國休戚相關之大臣。以及骨鯁忠直之言官。執予此言以諫之可也。煌煌
聖訓。昭垂奕禩。上年朕東巡祗謁
三陵。松筠因畿輔小旱。上章阻止。此奏若出於他人。朕必律以悖命之罪。即予正法。因松筠身為首輔。且素有忠悃。中外之人皆可諒其無他。故祇以降謫示懲。曲從寬典。木蘭秋獮。
皇考慮及後嗣之不能式循。尚有望於忠諫。設有從而阻止者。亦不可不嚴示罰懲。茲特明降諭旨。嗣後每歲舉行獮典。或偶值天時水旱。朕心自有權衡。如此次降旨啟鑾。屆期適遇大雨。橋座被衝。即降旨改期。並非因人奏
請。儻有無識之徒。敢於朕前建言阻止者。必將其人立予革職。發往伊犁。以為阻撓大典委靡不振者戒。朕言不再。凜之勿忽。
○又諭、昨因各王公大臣、派人探聽分外公事。業經降旨分別示懲。其派出聽事人等、本身並無差使。紛紛擅入禁門。總由門禁不嚴所致。所有景運門、隆宗門、後左門、後右門、及圓明園大宮門、東西如意門、清茶房、膳房、乾肉庫各門。應如何嚴密稽察之處。著軍機大臣、會同
前鋒護軍統領、管理圓明園大臣、妥議章程具奏。尋議、仍照嘉慶十六年舊議章程遵行。從之。
○以福建道御史龔鏜、為河南鄉試正考官。翰林院編修劉斯嵋、為副考官。侍講學士彭邦疇、為山東鄉試正考官。編修宮煥、為副考官。編修陳鴻、為山西鄉試正考官。檢討戚人鏡、為副考官。
史／編年／清實錄／宣宗成皇帝實錄／卷之二十三／道光元年九月／6日(P.414-2)
○癸丑。諭內閣、給事中盛唐奏、檢拾匿名揭帖。請飭訪拏究辦一摺。甚屬非是。律載匿名文書。告言人罪。見者即為燒燬。若將送入官者。杖八十。官司受而為理者。杖
一百。被告者雖實不坐。定例久經著明。嘉慶二十三年。復奉
皇考仁宗睿皇帝諭旨。以匿名揭帖。最為風俗人心之害。凡有黏貼匿名揭帖。即將原貼銷燬。不准具奏。惟關係國家重大事務者。密行奏聞。是惟叛逆重情。乃准入告。此外皆應遵
旨銷燬。
聖諭煌煌。至為嚴切。該給事中豈無見聞。乃以匿名呈控土棍細故。違例具奏。除所告毋庸
查辦外。盛唐著交部議處。尋議上。得旨、吏部奏議處給事中盛唐一摺。檢拾匿名揭帖。不遵奉
皇考仁宗睿皇帝諭旨。將原帖銷燬。率行具奏。吏部照例議以革職。實屬咎所應得。姑念該給事中由翰林出身。不諳功令。盛唐著仍以編修用。
○又諭、昨據理藩院奏請、所有明年應年班之御前乾清門行走內扎薩克蒙古王公台吉等。可否准令前來之處。請旨時、業
經降旨准其前來。惟念明年仍係
皇考仁宗睿皇帝二十七箇月國服以內。並無筵宴。因令該院察覈嘉慶五六年年班。並未准令前來。今若令其前來。伊等遊牧處所。俱有應辦事件。而往返亦未免勞苦多費。著令應輪班之御前行走親王職銜郡王索特納木多爾濟、滿珠巴咱爾、乾清門行走親王諾爾布林沁、貝勒幹珠爾扎布、公喇特納巴拉、和碩額駙端約特多爾濟等來京。其餘御前
乾清門行走蒙古王公台吉等。俱著無庸前來。此朕曲加體恤伊等之意。著理藩院行文曉諭。
○又諭、顏檢奏、餉船遭風。分別辦理一摺。福建臺澎餉船在洋遭風。沈失餉銀軍械。除撈獲外。其未獲者仍著實力打撈。俟覈明確數。籌款補發。無著兵丁二名。著查明實在下落。照例辦理。
○監修總裁大學士曹振鏞 等奏參。恭纂
仁宗睿皇帝實錄。於嘉慶二年三月初八日。遺
載
泰陵敷土禮。並清明大祭禮。請將總裁及總纂纂修各官。交部議處。得旨、曹振鏞 等俱著加恩改為察議。總纂周系英著交部議處。纂修程恩澤曾經簽酌。著免其議處。
○命吏部尚書松筠、為
實錄館總裁官。
○以大學士戴均元、為順天鄉試正考官。刑部尚書那彥成 、內閣學士顧臯 、為副考官。
○以工部尚書穆克登額、署刑部
尚書。鑲白旗蒙古都統索特納木多布齋、署正藍旗滿洲都統。
○以廣東按察使鄭裕國、為江寧布政使。浙江督糧道蘇明阿、為廣東按察使。
史／編年／清實錄／宣宗成皇帝實錄／卷之四十六／道光二年十二月上／5日(P.813-1)
○乙巳。諭內閣、御史趙柄奏、請慎覈改教以重學校一摺。所奏是。國家教化之興。由於勸學。各省教職。得一品端學裕之員。盡心化導。於士習民風。均有禆益。近日各省甄別州縣。凡才具平庸、不諳吏治、年力就衰各員。率請改教。此等衰
庸之員。即令司鐸。安望其實心化導。克稱厥職乎。如該御史所奏、或因誤公虧項。避重就輕。或因替人騰缺。設法量移。特借出身名目。藉以見好市恩。騰缺量移。事無確據。亦不可空言妄論。而避重就輕市恩見好之處。在所不免。溯查乾隆五十一年。欽奉
聖諭。各省知縣、已經得缺。到任數月後。不勝民牧者。即以原品休致。概不准復行改教等因。欽此。煌煌
聖訓。永當遵守勿替。嗣後各直省督撫、於才不勝任之知縣。如未經得缺。將該員品學尚堪秉鐸之處。切實聲明。仍酌量奏請改教。其實缺人員。履任在半年外者。才不勝任。即概予休致。不得因其正途出身。率請改教。該督撫務各秉公甄別。尤不得因有此旨。將闒茸各員。一味姑容。轉致貽誤地方也。將此通諭知之。
○又諭、曾燠奏、銷引考覈參差。請畫一辦理一摺。兩淮銷引各岸。向例奏銷本綱錢糧
時。題報考覈。淮北、係按州縣缺銷分數開參。楚西、則既報全完。復按年覈其缺銷分數。將各鹽道奏參。江南省安、池、太、綱鹽及各食岸。又俱按年奏報開參。辦理本未畫一。考覈銷引。祇應通計一年銷數。有無缺溢。若按年考覈之外。又復按綱考覈。徒成虛報具文。殊非覈實之道。著照所請、准其將楚西、淮北、按綱題報考覈之件。即行裁革。除淮南銷引。業經考覈參處外。所有楚西、淮北、與安、池、太、及各
食岸。均自道光二年為始。一律按年考覈。彙案奏報。如有缺銷。照例開參。該部知道。
○又諭、葉世倬奏、琉球國貢船遭風。請分別撫卹一摺。琉球國例貢二號船。在閭頭外洋。遭風擊碎。淹斃夷使人等十名。情殊可憫。除該撫照例優卹外。著加恩賞銀一千兩。給夷官雇覓商船回國。其沈失貢物。毋庸另備呈進。以示加惠遠人至意。
○禮部恭進道光三年正月初二日
皇太后筵宴禮節。得旨、皇后率內庭主位等。於座次、行二肅一跪一拜禮。改為行三拜禮。
○福建巡撫葉世倬奏、內地廳縣、未補倉穀。請於司庫地丁銀內、動支買足、以資儲備。從之。
○頒給朝鮮國、冊立
皇后詔書。賞該國王緞匹如例。
○旌表守正捐軀直隸朝陽縣民吳景山妻張氏。
史／編年／清實錄／宣宗成皇帝實錄／卷之四十六／道光二年十二月上／14日(P.823-1)
○甲寅。諭內閣、本日大學士軍機大臣會議給事中袁銑奏、嗣後遇有慶典、請無議蠲一摺。所議甚是。我朝
列聖相承。深仁厚澤。培養元元。恤災減賦。不惜數千萬帑金。隨時舉行。至遇慶典之年。復將各省地漕民欠。分別蠲除。廣布恩膏。有加無己。煌煌
令典。允宜遵循勿替。該給事中輒云遇有慶典。總無議蠲。是欲改變舊章。使朝廷之膏澤。不下逮於閭閻。大乖行慶施惠之義。給事中袁銑、言利亂政。妄更
祖宗成憲。致朕於不仁不惠。是誠何心。豈可復任言官。著以六部主事降補。
○又諭、慶祥等奏、塔爾巴哈台拏獲盜馬之哈薩克賊犯等、照例辦理一摺。哈薩克賊犯拜和在等、膽敢起意私入卡倫邊界。盜取馬匹。殊屬目無法
紀。經慶祥等審明。即將為首賊犯拜和在、立刻正法。為從賊犯多遜、發往煙瘴地方。所擬甚是。板腸溝卡倫官佛爾金保、查出賊蹤。即同三音布等追趕。將哈薩克賊犯二名。並所盜馬匹。一併拏獲。著以功罪相抵。此次最為出力之委署筆帖式豐紳、著暫且記名。入於下次應選缺內。以示鼓勵。
○諭軍機大臣等、前因
皇祖高宗純皇帝位下
晉妃薨逝。應於明春奉移安葬。降旨令嵩年、於
裕陵妃園寢內。相度地勢。奏明辦理。茲據查明具奏。並繪圖呈覽。
裕陵妃園寢內。既有空閒甎池一座。即可仍用此處。不必開展。著改換石工。仍按甎池式樣修理。毋庸總理工程處另行派員。即著嵩年迅速勘估。敬謹興修。將此諭令知之。
○又諭、程祖洛奏、殲斃拒捕教犯、並續獲餘匪一摺。
豫省虞城縣南元村、外來匪徒盧照常等。在廉方成家居住。行蹤詭祕。經該縣會營掩捕。該犯等逞強抗拒。當將盧照常、廉方成、殲斃。並拏獲廉方成之母廉孫氏、及其母舅孫有智。起獲大旗刀槍紙人等件。續獲在逃之張金書、及供出之張殿元、李根、胡來太、盧照常之徒邵大進等犯。現在根究夥黨。分別查拏。前此該省新蔡縣匪徒滋事。甫經殲定。乃盧照常等、復膽敢製備旗械。糾人起事。情殊可
惡。除諭令楊健將曹單等縣匪黨嚴密緝拏外。著程祖洛即就現獲各犯。親提研鞫。務將耿建遠等教犯。暨張金書所供河南夥匪七人。邵大進糾約之二三十人。按名獲案。其未經供吐之伏匿夥匪。悉數究出。一併按律懲辦。毋使漏網。以淨根株。將此諭令知之。
○又諭、本日據程祖洛奏、河南虞城縣、有外來匪徒盧照常等。在廉方成家居住。拏獲廉方成之母廉孫氏、供係山東單縣人。在虞城縣居
住。伊戚山東曹縣人盧照常、及徒弟張金書與伊子廉方成素識。常在伊家來往。嗣將張金書、並供出之張殿元、李根、胡來太、邵大進、先後獲案。訊出廉方成之父廉在有、向在山東原籍。學習邪教。乾隆年間。經單縣查拏。發配廣東。又因教案改發黑龍江。遇赦釋回。現已身故。其子廉方成、於十九年、偕母廉孫氏、及孫有智、來至河南虞城縣居住。與山東曹縣人盧照常。及盧照常之徒邵大進。時相往
來。盧照常、又收虞城人張金書為徒。孫有智、亦收李根為徒。本年十月間。盧照常、起意與廉方成、邵大進、製備旗械。糾人滋事。並據張金書供。聽聞盧照常、在河南糾有七人。邵大進、在河北糾有二三十人。約定十一月二十三日起事。旋被訪拏殲斃。供出習教之耿建遠等數名。多係邵大進村鄰。飛行嚴緝等語。該犯等籍隸東省曹單等縣。膽敢習教傳徒。逞兇拒捕。其糾約夥黨。自必不少。著楊健即
派明幹妥實之員。前往該處嚴密訪查。務將有名案犯、及伏匿夥匪。悉數緝拏。不可過於張皇。拖累無辜。尤不可稍有鬆懈。致令聞風遠竄。一經獲案。即行解赴豫省。歸案審辦。將此諭令知之。
○命刑部尚書蔣攸銛、在紫禁城內騎馬。
○以喀什噶爾參贊大臣布彥泰、為喀什噶爾幫辦大臣。喀喇沙爾辦事大臣永芹、為喀什噶爾參贊大臣。喀什噶爾幫辦大臣徐錕、為喀喇沙爾辦事大臣。
史／編年／清實錄／宣宗成皇帝實錄／卷之六十三／道光三年十二月下／21日(P.1098-1)
○乙卯。
上御寧壽宮。賜王公大臣及蒙古王貝勒貝子公額駙等食。並賞賚有差。
○諭內閣、御史王
世紱奏、請嚴京察一摺。國家澄敘官方。三載考績。為激揚之大典。朕恭讀嘉慶五年十一月
皇考仁宗睿皇帝特諭。近年以來。六部堂官。所拔識之司員。大率以迎合己意者。為曉事之人。以執稿剖辯者。為不曉事之輩。以每日傴謁、卑詞巧捷者為勤慎。以在司坐辦、口齒木訥者為迂拙。遂至趨承卑鄙。乞憐昏夜。白晝驕人。仕路頹風。幾不可問。朕思轉移風氣之
方。須立矜式觀摩之準。現已將屆京察之期。各部俱應慎重選舉。以公心辦公事。忽存絲毫私意。問心無愧。斯可對君。此旨著通行曉諭。各錄一通。懸於公署。朝夕觀覽等因。欽此。
聖訓煌煌。至為詳備。部院各堂官。果能實力奉行。自可黜陟允當。朕即再降旨申諭。亦不能出
聖諭之範圍。如該御史所奏、歷屆京察。有出任道府。督撫撤令回京者。堂薦之於前。督撫
劾之於後。或保或參。互相矛盾。此言未嘗不是。然猷守兼優者。固屬攸往相宜。其資格較久、謹愿樸實之員。原有部務熟悉。而初膺外任。未必裕如者。朕屢飭直省督撫。隨時甄別。原非一經薦舉。即不復加以參劾也。其衰庸各員。該堂官等、自應嚴加甄汰。儻憐其衰憊。特予矜全。曲徇人情。好為姑息一經發覺。惟該堂官是問。至所稱候補各員。有才堪造就。不妨試以例案。策勵使前。似為得人起見。然
候補人員。於稿案事件。原應一律講求。以期熟悉。至補缺先後。挨次序用。自有一定成例。各衙門有例可循。尚恐堂官以愛憎為取舍。不盡公允。若妄更成例。越次揀選。名為鼓勵人才。實以開奔競之門。躁進者遂捷足先得。守分者必致補缺無期。此端一開。流弊滋甚。所奏斷不可行。至各員簡擢外任。或因貪劣被參。原保各官。吏部本有處分定例。亦毋庸更立科條也。
○又諭、琦善奏、歷城縣匪犯案
內。因病領香。並未入教之愚民。懇請免究等語。此案孫大鳳等、妄立教會惑眾。現經該署撫拏獲多名。按例定擬。此等匪犯。煽誘惑眾。其拜師傳徒。甘心入教者。自應嚴行懲辦。至鄉愚患病。誤聽人言。領香治病。情稍可原。且歷年久遠。人數眾多。均不能指出姓名住址。若一一窮詰。既滋拖累。並易啟挾嫌訛詐之端。著照所請、准其概行免究。該署撫即出示曉諭。俾知改過自新。仍嚴飭各該地方官。隨
時留心查察。若不知悛改。一經訪獲。即行從重治罪。毋稍寬縱。
○又諭、程含章奏、遵查關稅章程一摺。各關徵收額稅盈餘銀兩。前經降旨。令各該督撫妥議章程具奏。茲據程含章查明江西省稅關二處。贛關歷年徵解稅銀。有盈無絀。九江關額稅盈餘。除道光二年徵收足額外。其餘各年。均有短缺。因上下游年歲豐歉靡常。商旅稀少。鹽船遲滯所致。該關徵稅。月分淡旺不齊。自應將額數稍為區
別。俾免偏枯。著照所請、嗣後九江關稅、每年以三四五六九十等月為旺月。每日應徵額銀一千六百兩。其正二七八十一十二等月為淡月。每日應徵額銀一千四百兩。統計一年期滿。仍合額徵總數。如有虧短。按經徵之員。在任年分定額。計算賠補。其有溢額月分。準令牽補缺數。以昭平允。該撫仍隨時稽查。儻有丁胥人等。橫徵擾累。即行據實參辦。並飭糧道嚴禁漕船所帶天篷竹木。及兩旁跨
帶木植。務須遵守定例。高寬各不得過二尺之限。如查有包攬夾帶。即將押運弁丁。分別參究。並咨湖廣省一體查禁。總期透漏杜絕。商販流通。該部知道。
○命山西布政使廉敬、來京。以河南按察使蘇成額、為山西布政使。
史／編年／清實錄／宣宗成皇帝實錄／卷之六十七／道光四年四月／9日(P.60-1)
○壬寅。
上詣
南郊齋宮齋宿。
○諭內閣、昨據御史錢儀吉奏稱、民人遞相傳述、有恩賞流民銀米、資送回
籍之語。若給以資斧。易致虛捏。派役護送。又慮滋擾。請於四月中旬停止飯廠。按名給籌、計口授米、於一日內放竣等語。流民押送回籍。難免差役紛擾。且本籍內恐仍不能得食。原係必不可行之事。嘉慶年間、
聖諭煌煌。共聞共見。本年京中饑民就食者多。朕令順天府五城各廠。分別土著流民人數。五日具報一次。此係勤求民瘼。不使壅於上聞。給事中許乃濟曾經條奏。朕未明降諭旨。
何致外間遞相傳述。自係許乃濟不自慎密所致。而錢儀吉以外間傳述浮言。形諸奏牘。亦屬冒昧。其所請停止飯廠。於是日查到廠人數、按名給籌、另行定期授米、於一日內全行放竣。殊屬非是。各廠煮賑。流民來往無常。多寡不一。若就一日之人數、給籌照驗。勢必不免偏枯。若豫行出示曉諭。則紛至沓來。即難免虛捏冒領等弊。且此等無業遊民。或竟圖一時之利。得米售賣。將來仍復餬口無資。
必致轉徙溝壑。是承辦各官、可免逐日散放之勞。而貧民轉不能均霑實惠。所奏斷不可行。
○諭軍機大臣等、程含章奏、請籌款速辦直隸水利一摺。據稱直隸通省工段繁多。不能同時並舉。惟先將各河淀、一律挑穵寬深。然後將各州縣支港、逐一疏通。俾民間旱潦有備。其承辦工段。必須分段責成各道府、各率所屬州縣佐雜、並紳士農民、各治所屬之水。較委員承辦、費省工倍。此番工程浩大。除
永定河例係官修外。其餘挑河築隄。既難概照土方。致滋多費。而連年災歉。惟照以工代賑之例。為得事理之平。所奏俱屬可行。程含章日內即可自京起程。著蔣攸銛會同籌議。務須和衷共濟。於該省水道農田、兩有裨益。為一勞永逸之計。有必應籌款之處。據實奏聞。候朕降旨。又另片奏、工程緊要者三處。應將各要口河路疏通、俾積水消退、請飭部速撥銀二十萬兩等語。前據蔣攸銛奏、疏築河
道要工。現存銀兩不敷。當降旨令長蘆撥銀十萬兩。又令戶部籌撥銀十萬兩。共撥銀二十萬兩。此次程含章所奏三段工程。是否即係蔣攸銛所奏河道要工。抑係在蔣攸銛所奏要工之外。朕陸續撥解直隸銀兩。此項三段工程。蔣攸銛所籌之款。是否敷用。著據實覆奏。再降諭旨。程含章原摺並摺片、俱著鈔給閱看。將此諭令知之。尋蔣攸銛覆奏、程含章條陳水利。其所請銀二十萬兩。並不在臣
籌款之內。計程含章不日到省。必須熟籌妥商。覈實辦理。得旨、所奏甚明晰。奏到時再降諭旨。
○又諭、盧坤奏、請停未發鄉勇卹賞銀兩一摺。陝西省未發嘉慶八年以前折半卹賞銀兩。迄今二十餘年。因查辦未能確實。歷任巡撫均未奏請補發。茲據該撫查明各鄉勇等。多係無業遊民。事遠年湮。是否均在應卹之例。實屬難稽。若再為補給。必致刁民假捏、胥吏勾串浸漁。弊竇叢生。訟端滋起。而鄉
勇家屬、無憑給領。徒致冒濫。著照所請、將陝西省未發鄉勇折半卹賞銀十五萬九千九百七十八兩零。概行停止。其陣亡鄉勇入祀昭忠祠之處。著飭令各地方按名入祀。無使遺漏。將此諭令知之。
史／編年／清實錄／宣宗成皇帝實錄／卷之八十九／道光五年九月下／19日(P.423-1)
○癸卯。
上詣綺春園問
皇太后安。
○御洞明堂。勾到江西、江蘇、安徽、情實罪犯。停決江西斬犯二十二人。絞犯二人。江蘇斬犯十四人。絞犯三人。安徽斬犯十四人。絞犯五人。餘七十一人予勾。
○諭內閣、朕
恭閱
皇祖高宗純皇帝實錄。內載乾隆三十五年五月、奉
上諭、外省督撫。每遇應行審擬之案。動輒委員查訊。最為惡習。其在尋常案件。或可循用審轉成規。若事關重大。及案涉疑難。亦復假手下僚。則瞻徇蒙蔽。顢頇了事諸弊。皆所不免。獄情何由得明。督撫為朕簡任大臣。其才識自勝於僚屬。而心亦公平。無所顧忌。斷獄或
易得實情。何憚而不躬親鞫問。豈其自顧謂不若有司之明習吏事乎。抑狃於外任養高積習。全不問事理輕重。惟恐親身讞牘之損失威重乎。朕日理萬幾。事無鉅細。莫不詳為披省。日召諸臣、講論施行。儻如該督撫等之見。將一切付諸部院覈覆。竟可不親身綜攬耶。嗣後督撫於應行提審緊要案件。務須率同司道等親行研審。毋得仍沿委員陋習。自取咎戾。著為例等因欽此。仰見
聖訓煌煌。矜慎庶獄至意。朕簡用督撫。畀以封疆重任。凡遇特旨交審之案。即與欽差無異。其民間上控案件。亦應視案之輕重。提省親審。不得一概假手屬官。予以消弭地步。况上司狥庇屬員。同官相為隱飾。積習相沿。牢不可破。若於重大之案。發交該府州自為審理。或委員代為鞫訊。無論該管府州心存回護。必不肯自翻前案。即委員中能不存官官相護之見者、得有幾人。以致民隱未白。枝節更
生。一經特派大員查辦。或解交刑部審訊。無不真情畢露。昭白平反。即如上年山西省閻思虎、近日浙江省徐倪氏二案。彼時該撫邱樹棠、黃鳴傑、若能及早親提究審。何至案牘久懸。被不肖之屬員、昏墨欺朦。幾使覆盆不能昭雪乎。著再申諭各督撫、嗣後凡有事關命盜重情。及控涉官吏贓私劣跡者。無論特交及上控之案。均應親提人證。率同司道、詳加研鞫。速行擬結。庶足杜譸張而清訟牘。儻
此次申諭之後。並不懔遵辦理。經朕查出。或被科道糾參。必將該督撫從重懲處。不稍寬貸。
○又諭、晉昌等奏、敬謹會勘
永陵
啟運殿應修工程一摺。
永陵
啟運殿工程。因伏雨連綿。頭停滲漏。椽望間有𡮦朽。琉璃望甎、亦有酥鹻。係必應修整之工。著派常文、會同晉昌、齊布森、敬謹興修。所有
恭移
神牌在東西
配殿安奉日期。著欽天監敬謹擇吉。於本年十月內恭移。其動土興工日期。明年正座工程、應否修造。或擇於本年動土之處。并著欽天監奏明行知。所有合龍、及恭請
神牌安奉
啟運殿日期。著擇於明年八月內。亦由欽天監行知。敬謹遵辦。晉昌等即會同估計。開寫丈
尺清單。咨送工部。擬定做法。移知到日、造冊咨部覈估。除琉璃料件在盛京工部燒造運工應用外。所需錢糧、由盛京戶部動用。其應需黃松木植、即於現辦木植山廠內、派員揀選。仍飭知城守尉通判趕緊截做承運。並飭令就近旗民地方官幫運。本年冬間由陸路運至工次應用。其運腳銀兩。由盛京戶部、豫發給銀二千兩。俟木植運竣。覈實報銷。其石料灰斤壯夫等項。著遵照歷次成案辦理。該
部知道。
○又諭、載銳之弟載鍾未婚妻、原任知縣多齡額之女瓜爾佳氏、一聞夫故。情願守節。深知大義。甚屬可嘉。著無庸拘常例年限。即予旌表。並給銀三十五兩。緞二匹。聽其自行建坊。著內閣撰擬敕諭一道。以示褒獎。其節孝祠內題名設位之處。交工部照例辦理。
○四川總督戴三錫奏、通江等縣被水。勘不成災。無庸蠲卹。得旨。仍應留心體察。有當撫卹之處。隨時妥辦。
○旌表守正捐軀安徽
鳳臺縣民徐盛妻計氏。
史／編年／清實錄／宣宗成皇帝實錄／卷之九十八／道光六年五月／13日(P.593-2)
○甲午。遣官祭
關帝廟。
○諭內閣、朕恭閱
皇祖高宗純皇帝實錄。內載乾隆四十一年十月。奉
上諭、向來各省地方。有拏獲鄰省盜犯。尚令引見錄用。以示獎勵。若為知府直隸州者。能將審轉之案。虛公研鞫。立予平反。則所屬可無冤民。較之實心緝盜。尤有益於吏治。嗣後凡知府直隸州。有將關繫生死出人大案。審出
實情。改擬得當。經上司覈定題達。部議准行者。交該部查明。奏詛送部引見。著為令等因欽此。仰見我
皇祖慎重民命、激勵官方至意。國家設官分職。大小相維。各州縣案件。由該管知府直隸州審轉。其直隸州案件。由該管巡道審轉。原因督撫藩臬。統轄全省。尚恐耳目難周。道府直隸州於屬員最為切近。分其職任。正以專其責成。所屬各員。是否廉明。案件有無屈抑。果
能隨時留心。秉公查察。斷不至受其愚蒙。况
聖訓煌煌。垂為功令。有善必錄。亦何憚而不為乎。乃近年以來。從未有道府直隸州。於所屬之案。平反得情。經督撫題達。部臣查明奏聞者。總由積習既深。官官相護。平時因循疲玩。置民瘼於不問。遇有案件。又務博寬厚之名。扶同徇隱。以致各州縣中。多有昏憒不職。顛倒是非。甚或恣意貪婪。肆無忌憚。即如山西省閻思虎一案。幾至為女含冤。特交刑部提
訊。始將淫兇之犯。明正典刑。又浙江徐倪氏一案。經年累月。未成信讞。經特簡撫臣臬司。並特派大臣會同覆勘。方能罪人斯得。此等重案。如果該管道府等、即時審出實情。據實稟揭。一經奏聞。朕必立加恩賞。乃一味輾轉回護。固結而不可解。迨至水落石出。承審官固罪無可逭。而該管上司。俱罹重譴。辱身敗名。悔之何及。嗣後各省道府直隸州。務當激發天良。破除積習。勿徇情面。勿避嫌怨。果能
於所屬之案。審出實情。改擬得當。罪關生死出入者。著該督撫據實題奏。該部查明。隨案奏請送部引見。以示鼓勵。儻仍蹈徇庇故轍。致令冤獄難伸。一經發覺。定行加重治罪。朕賞罰一秉大公。不能曲為寬貸也。將此通諭知之。
○又諭、陶澍奏、二次清查案內未豁各款銀兩。請分別追免一摺。江寧蘇州兩屬。應代賠墊完民欠銀二十二萬七千一百三十兩零。仍應於原墊各員下著追。惟該員等
均有應補之款。若將此項同時追補。為數較多。著照所請、自此次奉旨之日起。數在一千兩以內者。限一年完繳。一千兩以上、至二千兩者。予限二年。二千兩以上者。統限三年。如限滿不完。先行摘去頂帶。仍勒限半年內清完。准其開復。儻有遲逾。即著革職離任押追。候補人員。限滿不完。扣委扣補。亦勒限半年內清完。准其委署補缺。逾限無完。即革職押追。升調他省各員。應賠銀兩。以咨到各省之
日起。照限著追。分別現任候補。一體辦理。其告病病故降革勒休遣戍回籍等員。應賠銀兩。亦著自該省准咨之日起限著追。仍查明照常例覈辦。至蘇州藩司所屬。二次清查案內。補賸無著銀兩。係該州縣為前任各員彌補之款。若仍行追賠。有名無實。且恐不肖州縣。輾轉那移。舊欠未補。新虧又增。徒滋流弊。所有此案補賸無著銀一十五萬五千四百八兩零。著加恩其豁免。餘俱照所議辦理。
又另片奏、各案准銷原缺常平倉穀。例動正項採買。為數甚多。自應寬以時日。著飭藩司查明各州縣地方情形。將應行買補穀數。分定年限。奏明辦理。
○予故阿巴哈納爾扎薩克多羅貝勒瑪哈巴拉、祭一次。
○緩徵河南祥符、陳留、蘭儀、汲、新鄉、輝、獲嘉、淇、延津、滑、濬封邱、考城、修武、武陟、內黃、臨漳、湯陰、陽武、原武、安陽、河內、濟源、孟、溫、杞、滎澤、睢、二十八州縣被旱村莊新舊額賦。並漕項雜款銀。貸臨
漳、內黃、延津、滑、濬、原武、陽武、湯陰、汲、淇、新鄉、修武、十二縣貧民耔種口糧有差。
史／編年／清實錄／宣宗成皇帝實錄／卷之一百七／道光六年十月上／14日(P.785-1)
○壬戌。諭內閣、諸王體制。原與內廷皇子不同。向來臣工即有應行施禮之處。亦祇當屈一膝請安。與見內廷皇子長跪請安者。禮數秩然。嘉慶八年。欽奉
聖諭煌煌。原所以肅朝儀而昭體制。昨武英殿筆帖式定邦、稟揭採買板片另立節省銀兩名目等弊。竟於所遞惇親王稟內。自稱奴才
字樣。較之長跪請安。尤乖體制。本應照禧恩等所議革職示儆。姑念伊採買板片。訊無偷減情弊。又將該司員等擅用節省銀兩墊發各項情形呈明。查辦得實。定邦著革去筆帖式。賞給拜唐阿。仍留該處當差。
○又諭、武英殿行走內務府員外郎麟保、於採買板片節省銀兩。並未呈明立案。率以彌補用項、及代買應賠書籍、濫行支用。實屬錯謬。麟保著撤回本衙門當差。仍交部嚴加議處。武英殿監
造光裕、副監造廣惠、委署主事桃齡、六品庫掌格圖肯、隨同商辦。任意開銷。俱著交部議處。兼行郎中廣敏、於麟保等濫行墊發。置若罔聞。意存推卸。亦著交部議處。惇親王自行查出。據實陳奏。並無不合。其自請議處之處。著加恩寬免。
○又諭、程祖洛奏、查閱營伍一摺。河南滑縣、考城、二營。因汛地緊要。新設營制。該將弁自當認真訓練。茲據該撫奏稱、詳加校閱。考城營兵丁弓箭鳥槍。應列一二等。
雜技亦皆趫捷。其滑縣營兵丁內。技勇超眾者甚少。自係該將弁等平日操演不勤所致。所有滑縣營都司劉學霖、把總王官慶、均著先行摘去頂帶。勒限操演。交該鎮再行查看。儻仍無起色。即著嚴參示懲。該部知道。
○又諭、程祖洛奏、漕糧項下。應徵改麥。請暫徵收粟米一摺。本年豫省惟南汝光等屬麥收豐稔。其餘有漕之五十三州縣。因夏間被旱。二麥顆粒未能飽綻。民間存貯無多。若將粟米
赴遠道易麥。倍費周章。著照所請、除應徵白麥仍於各州縣內徵收外。所有本年漕糧項下應徵改麥三萬四千五百三十四石零。並帶徵各年改麥一千一百六十八石零。准其暫行改徵粟米。運通交兌。下年毋庸補運。嗣後仍照常徵收麥石。不得援以為例。該部知道。
○署陝甘總督鄂山等、覆奏籌辦軍需。得旨、所奏均悉。汝二人係朕特簡之人。朕亦深知汝二人公誠可靠。是以授此重任。務要和
衷共濟。成此大勳。一切出納。實心經理。斷不可存避嫌遠謗之心。勉之。
○蠲緩兩淮富安、安豐、梁垛、東臺、何垛、丁溪、草堰、劉莊、伍祐、新興、廟灣、中正、板浦、臨興、十四場被水竈戶額課。仍分別給賑。
○緩徵河南陳留、杞、睢、安陽、湯陰、臨漳、內黃、新鄉、輝、獲嘉、淇、延津、滑、濬、封邱、考城、武陟、原武、陽武、淮寧、蘭儀、汲、二十二州縣被旱村莊新舊額賦。
史／編年／清實錄／宣宗成皇帝實錄／卷之一百二十五／道光七年九月上／11日(P.1091-2)
○癸丑。
上御洞明堂。勾到奉天湖廣浙江情實罪犯。停
決奉天官犯一人。斬犯二人。絞犯一人。湖廣斬犯二十四人。絞犯十一人。浙江斬犯十人。絞犯一人。餘八十一人予勾。
○以
孝穆皇后梓宮奉移寶華峪
陵寢。前期命皇長子奕緯、行祖奠禮。王以下大臣官員隨行禮。
○諭內閣、御史常恆昌奏、外省審辦命案。多不認真。請嚴加整飭一摺。各省州縣為親民之官。遇有命案。自當虛衷研鞫。據情定讞。若案經上控。各該督撫尤應認
真提訊。破除情面。俾重案得實。以昭刑罰之平。乃近來各省州縣。每因命案須親身解省。賠累多端。設法消弭。及至上控。上司復多徇庇。仍發原審州縣。捺案不辦。沈冤何由得雪。即如該御史所舉上年浙江省署黃巖縣知縣劉儼、檢驗曾得齊屍傷不符。又本年山西交城縣民人李積慶故殺胞兄。該縣知縣陳星珠、未能審出實情。回護因循。陋習相沿。牢不可破。若不亟加整頓。其弊殆無底止。著通
諭直省各督撫嚴飭所屬州縣。務當力破積習。詳慎定獄。至京控上控之案。必須親提審辦。或遴委隔屬道府大員秉公確訊。不得仍發原審州縣。草率了事。儻經此次訓諭之後。仍蹈故轍。一經發覺。不惟將該州縣從重懲辦。必將該管督撫治以應得之罪。決不寬貸。
○諭軍機大臣等、朕恭閱
皇祖高宗純皇帝實錄。內載乾隆五十七年二月奉
聖諭。戶部議駮穆和藺奏、酌改徵收河工幫價章程。併將節年積欠銀兩。分別著賠展限一摺。所議甚是。黃河遇有應辦工程。在沿河各州縣。均資保障。該處居民誼切護己。如偶值工程緊要。採買物件。例價不敷。不得不量為幫貼。於沿河州縣內按數攤徵。尚屬近理。至通省州縣、亦令一體均攤。實未允協。著穆和藺悉心籌酌。當仍攤歸沿河州縣為是。至河工採辦物料。偶遇險要鉅工。或需用物料緊
急。價值較昂。於例價之外。稍有加增。致須幫價。尚為情理所有。若歲修搶修。則係每年常辦工程。乃亦藉口物價昂貴。輒議增添。竟至作為定額。年復一年。伊於何底。該部將穆和藺所請每年幫價三十萬兩。作為定額之處。議駮甚是。所有該省初議幫價及歷任踵行各巡撫。俱著該部查明。同此次奏請之巡撫穆和藺、一併嚴加議處。交該撫查明乾隆四十三年以後歷任自巡撫至州縣各員。按照
在任久暫月日。著落分賠。此項銀數甚多。若照該撫所請按限徵收。民力尚不免拮据。著將原定八年之限。展為十年帶徵。原定四年之限。展為六年帶徵等因。欽此。仰見
聖訓煌煌。慎重河工。勤恤民隱之至意。河工關繫緊要。自應多備物料以資修防。若每年任意加增。藉端科派。豈不累及閭閻。現在豫省河工所有幫價銀兩。是否即在沿河各州縣內按數攤徵。抑係通省州縣一體均攤。其幫
價一項。是否偶遇工程險要料物昂貴之時。始於例價外酌量加增。抑或歲修搶修。每年常辦之工。亦一律給予幫價。至此項攤徵銀兩。向來有無定數。是否年清年款。抑尚須分年帶徵。陸續還款。其歸還款項。若何扣存銷算。曾否咨部覈稽。程祖洛接奉此旨。著即逐一詳晰查明。據實具奏。毋稍含混。將此諭令知之。
○又諭、據穆彰阿奏、海運章程八條。朕詳加披閱。如各州縣津貼既從減省。其徵收
民間漕糧。不得藉口增益。如有不肖官吏。任意加折浮徵。應由江督等隨時參懲。米數既多。雇用民船剝運。胥役等難保無勒掯需索情事。亦令江省按照市價。計日給費。嚴禁胥吏刁難剋扣。此次雇募沙船水手人等。應由江省查明。或於運腳內撥出若干。或於到津收買餘米內每石劃出若干。作為水手賞項。或諭該商等加給身工。總令一律踴躍。其兌米時。按船全數給予耗米。咨明直省。將來到
津收米時。除有事故以耗米抵補無存、查詢屬實外。如商船耗米無故短少。即嚴追懲辦。其縴夫應由江省按每米一石。津帖縴費若干。給予沙船。自行雇募。若土棍把持擡價。訪拏嚴懲。船到最多之時。剝運不及。酌分剝船載至北倉暫卸。輪轉起運。俟沙船全數起竣。再將北倉暫貯之米。陸續起運。總令一律運通完竣。方為畢事。民船既可少雇。國費仍不多糜。所有米石。既於沙船起卸時。由經紀等
眼同斛兌剝船。應由倉場侍郎轉飭坐糧廳。責令經紀等承運承交。如稍推諉。即行懲革。其剝船運腳。應由直督轉飭地方官全數覈給水腳。如有攙和盜賣潮溼短少。官剝將船戶嚴懲。民剝亦一體治罪。仍令按數賠補。沙船挽至上園起米完竣。必須穵土壓載。方能出口。應由直督飭地方官豫撥官地准穵。若土棍把持。嚴拏究辦。所奏均屬可行。著蔣攸銛、那彥成 、訥爾經額、陶澍、凱音布、朱桂楨 等、
詳查妥議辦理。總期在南不致以津貼病官。以徵收擾民。在北不致以刁難累商。以剝運傷米。方為妥善。又御史吳敬恆奏、本年搭放海運。米色不堪。查海運自十滧出口。直抵天津。為期不過一月。海船寬深堅厚。並無潮溼。亦不至蒸受海氣。抵津時曾經大員驗看。一律乾潔。何至入倉即難久貯。况商船每年裝販麥豆。攜帶茶葉。未聞海氣蒸變。顯係剝船蠹役。朋謀舞弊。蓋剝船至通。不能不落花戶
經紀之手。聞上年蠹役需索。每剝船一隻。約京錢二十千至三四十千不等。稍不遂意。故為刁難。該官剝及添雇船戶等領有剝費。斷無餘貲。不得不取給於現剝之米。攙和藥末。浸泡熱水。每百石即可漲多十餘石。經紀等明知貯倉必定黴變。顢頇驗收等語。所奏不為無見。著該侍郎密查前項情弊。從重究辦。並著直隸總督轉飭沿途押送剝船。晝夜巡查。儻再有攙和等弊。查出重究。以杜弊端而
重倉庾。所有穆彰阿、吳敬恆摺、並著鈔寄閱看。將此諭令知之。
○閩浙總督孫爾準等覆奏、閩省戰船。除臺灣廠仍照舊章。以船隻到廠之日。各歸各任隨時修辦外。其福泉漳三廠。按月修船一隻。與三年屆修例限。並無窒礙。又奏、本年兵餉。部撥秋撥留備款銀。因上年臺北匪徒滋事。經借給派往彈壓官兵俸糧外。計不敷銀三萬六千三百餘兩。請於司庫另行籌款支應。均下部知之。
○署河東河
道總督嚴烺奏報秋汛安瀾。命嚴烺詣河神廟祀謝。並下部議敘。出力員弁。升敘有差。
○以奉天秋讞失出五起。降盛京工部侍郎前任盛京刑部侍郎多山、以四品京堂候補。以署都察院左副都御史保昌、為盛京工部侍郎。太僕寺卿普保、署都察院左副都御史。
○以刑部右侍郎鍾昌、暫署工部右侍郎。兼管錢法堂事務。
○緩河南臨漳、延津、封邱、考城、原武、陽武、蘭儀、內黃、武陟、九縣上年災
歉及放淤地畝應徵節年舊欠耔種口糧錢漕租穀。並安陽、湯陰、內黃、三縣水占沙壓地畝應徵新舊額賦。
史／編年／清實錄／宣宗成皇帝實錄／卷之一百五十九／道光九年八月／2日(P.448-1)
○癸亥。諭內閣、朕此次前往盛京。恭謁
祖陵。已降旨於本月十九日啟鑾。著派定親王奕紹、大學士托津、尚書湯金釗、明山、留京辦事。其月選之文員內佐雜等官。武職內八旗護軍校、驍騎校、及外省送到之驍校、並年滿千總等官弁。俱著留京王大臣照例驗放。其東三省補放水師等官。即就近於行在帶
領引見。
○又諭、向來每遇巡幸。駐蹕大營。不准閒雜伺役人等擅入。嘉慶年間。欽奉
皇考仁宗睿皇帝飭諭。嗣後黃布城以外。白布城以內。王公及蒙古王公。祇准帶護衛二人。三品以上大臣。祇准帶筆帖式官人二人。御前乾清門大門侍衛。值宿臥具。著自行攜帶。總管首領太監行李。即著太監代為負運。如人僕役車夫帶入者。將所帶之人。插耳箭遊營。並加重責。仍將本主及失察之該管王大
臣、一併嚴懲。欽此。煌煌
聖諭。必應敬謹遵循。此次巡幸盛京。著總理行營王大臣。督飭管門官員兵丁等。隨時嚴切稽查。勿許廝役擅行出入。儻有顯違禁令者。除將本人照例治罪外。並將本主及失察之該管王大臣、一併懲處不貸。至隨扈護軍統領等。專司稽查。著常川輪值二人。在大營內、認真督率各門章京兵丁等。俟下錢糧時。該班之員值宿。其餘各員。始准散出。以昭嚴肅。
○又諭、向來巡幸。蹕路經由之地。一切隨從人役。不准擾及閭閻廛市。及鑾儀衛校尉、及各侍衛跟役人等。隨駕外出。間有沿途滋事。強取民間什物。搶掠出賣食物。以致被搶失業之人。或在道旁跪喊。該校尉等恃眾肆行。其情甚為可惡。嘉慶年間。因民人姜五被搶柴捆銀錢。情急喊訴一案。曾經
皇考仁宗睿皇帝明定科條。
特旨嚴切示禁。朕此次恭詣盛京。道途遙遠。往
返需時。誠恐隨行校尉。並各項廝役。仍復沿途滋生事端。不可不剴切申諭。著總理行營王大臣。變儀衛堂官。於大營隨時約束稽察。如有強取民間什物者。一經查出。即照搶奪例治罪。其在途次。著責成該管地方文武員弁。一體查拏。有犯必懲。毋得稍有寬縱。將此通諭知之。
○旌表守正捐軀山東章邱縣民呂成仔妻張氏。
史／編年／清實錄／宣宗成皇帝實錄／卷之一百六十五／道光十年二月／24日(P.563-1)
○癸未。諭內閣、孫爾準等奏、漳州臺灣二廠。前任道員積壓未修各船。請飭分別遣丁齎價修辦一摺。前護汀漳龍道富信任內。有應修船五隻。盛安任內有應修船四隻。年久愈形朽壞。必須另造。計富信名下不敷例價銀一萬三千餘兩。盛安名下不敷例價銀八千餘兩。又糜奇瑜前在臺灣道任內。積
壓未修船。除裁改外。尚有八隻。已解到銀四千兩。尚未解銀一萬二百餘兩。戰艦關繫海洋緝捕。豈可任聽久延。著該部即飭催富信、盛安、暨糜奇瑜、各旗籍。迅速遣丁齎帶津貼不敷銀兩到閩。該督等檄飭藩司、覈給各該船應領例價。一併發廠。責成現任道府。督同該丁屬趕辦完竣。交營配緝。毋許再有延誤。
○諭軍機大臣等、松筠等奏、覈議玉麟請停止伊犁河工歲修。將生息本銀暫緩歸款。另
擬增設巴燕岱兵額一摺。巴燕岱駐防兵丁。生齒日繁。原須有所贍養。然徒議增設兵額。國家經費有常。不可漫無限制。恭查乾隆五十五年欽奉
諭旨。伊犁滿兵駐防。年久生齒日繁。自應予以養贍之資。但國家錢糧。原有定數。不容屢議增加。此次所奏四百名步甲錢糧。暫准其增添外。嗣後不得再請增給。若果因伊等人口眾多。錢糧有限。不能養贍。伊犁地方。現有可
耕之地。甚屬寬廣。滿洲兵丁。即不諳耕作。自可酌按名數。分給伊等地畝。令其雇人耕種。即以取得租息養贍。用資生計。著傳諭該將軍、令其盡心籌畫。務期久遠遵行等因欽此。
聖諭煌煌。誠為萬世永賴之至計。現據松筠等籌議駐防養贍之策。惟有屯田一法。可以歷久無虞。從前籌辦屯田。總因灌溉乏水。自嘉慶七年。松筠相度泉源。設法疏渠。以資灌溉。即巴燕岱地土肥潤。儘有可耕。請飭交該將
軍採擇膏腴地畝。分給各旗閒散餘丁。開墾屯種。如果因派令種地之人。牛具耔種。不能置辦。即於原奏所籌停止修河款項內、酌量給予。妥為覈辦。著玉麟、容安 、查明妥議具奏。再降諭旨。松筠等覈議原摺。著鈔寄閱看。將此諭令知之。
○頒賞皇子及王公大臣、內廷翰林。各省督撫。
御製詩初集各一部。
史／編年／清實錄／宣宗成皇帝實錄／卷之一百六十九／道光十年五月／2日(P.614-1)
○戊午。諭內閣、托津等會奏、議駮伊犁將軍玉麟等請添巴燕貸鳥槍步甲一摺。伊犁駐防兵額。乾隆年間。曾欽奉
諭旨。不得輕議增添。如因生齒日繁。錢糧不敷養贍。該處可耕之地甚多。兵丁即不諳耕作。儘可按名分給地畝。令其雇人耕種。藉得租
銀。以資生計。煌煌
聖訓。允宜歷久遵行。况自嘉慶年間。疏通泉水。分渠灌溉。該處地畝尤易墾種。無難收兵食兼足之效。該將軍玉麟等請添巴燕岱鳥槍步甲二百名。雖為調劑駐防閒散起見。惟惠遠城駐防滿洲兵已有四千六百四十名。巴燕岱駐防滿洲兵二千一百四十四名。定額誠不為少。即增添此二百名。於重鎮地方。亦無關輕重。且以籌款生息之項。為兵防費用。
更屬有礙政體。所有該將軍等請添巴燕岱鳥槍步甲二百名。著照托津等所奏無庸議。該將軍等仍遵照乾隆年間
諭旨。查明該處地畝。酌給八旗閒散耕種。其不諳耕作者。准其雇人耕種。俾收租息。以裕生計。
○又諭、蔣攸銛等奏、請將兩淮不入奏銷之一百數十萬兩。仍循舊章。隨時徵解。免其隨同奏銷造冊報部等語。著戶部覈議具奏。至該署運司王鳳生、寄居江南省城。與入籍
不同。著無庸迴避。
史／編年／清實錄／宣宗成皇帝實錄／卷之一百九十三／道光十一年七月下／24日(P.1051-2)
○甲戌。諭內閣、朕恭閱
聖祖仁皇帝實錄。內載康熙二十五年七月
諭旨。駐防兵丁。關繫緊要。歲月既久。恐致疏懈。
必選嫺於騎射膂力驍勇者。方准披甲。見在兵丁內有庸弱不嫺騎射之人。應革退另補。不得虛充數目。著嚴飭該管將軍等知之。
聖諭煌煌。意至深切。當時已慮及駐防兵丁。歷久疏懈。閱今百有餘年。承平日久。恐該兵丁等於騎射操演。漸涉因循廢弛。殊失分防駐守。講求武備之意。夫兵可百年不用。不可一日無備。所有此項駐防兵丁。該將軍副都統等務當督飭所屬。隨時認真訓。如有技藝
生疏者。必應革退另補。並揀選年力精壯。嫺習騎射。膂力驍勇者。方准披甲。毋得以老弱充數。以期一兵得一兵之用。將來儻有徵調。未能得力。惟該將軍副都統等是問。勿謂誥誡之不早也。將此通諭知之。
○諭軍機大臣等、據御史范承祖奏、江蘇上元縣知縣黃冕、奉委至龍都地方拏賭。轉被奸民糾眾抵敵。打破頭顱。武營員弁。均受重傷。龍都地方。多開賭場。結黨數百人。輸贏盈千累百。被誘入
局者。破家蕩產。不可勝數。該匪徒等恐被拏獲。雇有打手保護。官長置之不問。歷有年所等語。匪徒聚眾賭博。為害地方。本應隨時訪拏。何以事隔三月有餘。並未據實奏辦。著陶澍查明、如該御史所奏。該匪徒等膽敢於地方官查拏時。糾眾抗拒。實屬大干法紀。務須從嚴究辦。以戢奸宄而靖地方。將此諭令知之。
○以鑲藍旗漢軍參領張仲敬、為正黃旗漢軍副都統。
史／編年／清實錄／宣宗成皇帝實錄／卷之二百十五／道光十二年七月上／4日(P.188-2)
○戊申。諭內閣、本日據御史徐培深奏、請親行報謝
天壇一摺。朕恪遵
成憲。敬
天勤民。凡典禮之所昭垂。皆遵循而無敢廢。敬稽乾隆二十四年
皇祖高宗純皇帝恭行
大雩之禮。先期齋戒在養心殿。
詣
壇齋宿。騎馬不乘禮輿。朕詳稽
舊典。不敢有違。此次因京師亢旱。為民請
命。以祈
天佑。敬舉
大雩典禮。先期二日。在齋宮省躬思過。前月二十七日。騎馬詣
壇齋宿。不乘禮輿。凡以
祖制煌煌。述遵無廢。不敢過。亦不敢不及也。齋宮虔誠默禱。幸蒙
昊慈垂佑。二十六二十七二十八等日。濃雲四布。雷電交作。澍雨立霑。朕欽感之餘。倍深寅畏。本月初二日。並據順天府奏、膏澤疊降。近畿一帶已有深透及四五寸之處。不敢不行報謝。續冀大霈甘霖。原非謂連次陣雨。京畿即已一律深透也。此次派睿親王仁壽 、恭詣
天壇行禮。敬謹報謝。亦係恭查乾隆二十四年
成例辦理。不敢稍踰。朕何嘗因倖叨
靈貺。遽萌侈心。遂爾法宮高拱。自耽安逸乎。至御史陳焯奏、再申虔禱一摺。祭有祈焉。有報焉。該御史請以報為祈。稽諸禮經。亦無是理。朕謹遵
舊禮。罔敢踰越。正應
天以實不以文之意。將此通諭知之。
○又諭、御史宋劭穀奏、請酌定各省審理上控案件章程一摺。地方官馬理詞訟。果有偏徇屈抑濫
刑逼勒及延不訊結等情。一經民人上控。該管上司。自應即行親提究辦。儻並無前項情弊。率因上控紛紛提訊。恐州縣樂諉於上司。更啟刁徒藉詞拖陷之漸。其應如何詳查例案。妥立章程。著吏部刑部覈議具奏。尋議、嗣後訊係原問官業經定案。或有延不訊結及羈禁詐贓舞弊情事。在督撫處具控。即發交司道、或該管巡道審辦。在司道處具控。分別發交本屬知府、或鄰近府州縣審辦。在府州
處具控。即親提審辦。概不准復交原問官、並會同審問。委審後復經上控者。即令親提研鞫。不得復行委審。若命盜案件尚未成招。尋常案件尚無堂斷。呈內並無抑勒濫押等情。仍令原問官審理。儻有應親提而委審。或應親提委審而發交原問衙門者。照例議處。從之。
○諭軍機大臣等、有人奏、浙省鹺政日敝。庫款虛懸。酌擬清釐事宜六條。以杜弊源而裕國課。一、滯銷引目。飭商按綱賠課。以免積
壓銃引。永杜新舊套搭。俾得年清年款。一、裁除浮費。宜酌定年額。永禁加增。一、運庫收支款目。宜分別內外貯庫。以杜混淆。一、正引未曾銷完。不准請配餘引。以杜避就。一、民私商私。宜委廉能之員認真查辦。一、整頓鹽務。宜慎選妥商協力辦理。以上各條。著交程祖洛於路過浙江時。將該省鹽務現在情形。悉心體察。督同運司實力清釐。苟可以振廢弛而挽頹靡。即著酌量奏明辦理。原摺著鈔給閱
看。將此諭令知之。尋奏、綱引套搭。庫款牽混。係浙省向來積弊。欲正綱分。必先疏通積引。請將辛卯秋冬、壬辰春夏、四季正引。併作一綱。全行銃銷。應完正雜錢糧。從癸巳綱起。分五年賠繳。暫停請領餘引。即將積引作為餘引。俟積引銷完。再領餘引。並革去巡商名目。以節經費。其餘浮費之應裁應留。以前撫臣帥承瀛元年覈定數目為準。下部議。從之。
○又諭、據給事中王瑋慶奏稱、直隸地方。連年
尚屬收成。民間富戶自多蓋藏。恐奸商因以為利。囤積居奇。風聞新城縣附近之白溝河。平時富商。皆以囤積為漁利之計。積貯最富。涿州之新橋、馬頭、亦為富商囤積之所。請委員確查。或押令隨時價平糶。或當官發給價值。以為賑濟之用。其餘各地方。如此三處囤積者亦復不少。請一併訪查辦理等語。本年畿輔一帶亢旱。自應賑糶兼施。必須早為籌備。以資接濟。如該給事中所奏。以本地之積
糧。供本地之民食。較赴鄰省採買。遠路輓運。自為便捷。著琦善即派委賢員。前往各該處確查有無囤積糧石。酌量情形。妥為辦理。該督務嚴飭委員約束胥吏。斷不可以便民之事稍滋擾累。將此諭令知之。
○調署兵部左侍郎桂齡 、署吏部右侍郎。以內閣學士姚元之、署兵部左侍郎。
○科布多參贊大臣英惠、因病解任。賞降調倉場侍郎鍾昌、頭等侍衛。為科布多參贊大臣。
史／編年／清實錄／宣宗成皇帝實錄／卷之二百十五／道光十二年七月上／11日(P.197-1)
○乙卯。諭內閣、朕恭閱雍正六年六月十七日
皇曾祖世宗憲皇帝實錄。內載
諭內閣、為政之道。以愛民為本。愛民者必須厚民之生。雨暘時若。百穀順成。始可登蒼生於袵席。然感召
天和。必由於民情之舒暢。而民情舒暢。必由於吏治之克修。從來言吏治者。不外興利除弊二大端。夫利之所在。小民自必趨事赴功。不待督率而為者。為上者不過相導之而己。至於除弊。則小民所不能為之事。而專賴為上
之人、時刻留心體察。破積習以厚民風者也。蓋地方之害。莫大於貪官蠹役之朘削。強紳劣衿之欺陵。地棍土豪之暴橫。巨盜積賊之劫奪。此等之人。不能化導懲戒。則百姓不獲安生。假若為大吏有司者。圖寬大之名。沽安靜之譽。於貪官蠹役則庇護之。於強紳劣衿則寬假之。於地棍土豪則姑容之。於巨盜積賊則疏縱之。雖在己無殘害百姓之實跡。而留此害民之人。令百姓暗中受其荼毒。無可
控訴。古人云、養稂莠者害禾稼。惠姦宄者賊良民。如此則民氣何由而舒。
天和何由而致乎。
天以牧民之任授之君臣。而百姓又復敬謹尊奉。胼手胝足。竭力輸將以事其上。為君臣者當共思之。受
天之恩。奉
天之命。食民之食。衣民之衣。而乃怠忽優游。不能鋤姦禁暴。置民間疾苦於度外。上負
穹蒼。下負百姓。誠天地間之大罪人矣。豈但天理有所不容。即清夜捫心。當如何愧怍。有牧民之責者。各宜撫躬自問。時加警省。慎之勉之。欽此。
聖訓煌煌。至為真切。凡有牧民之責者。允宜敬謹遵循。實力奉行。思所以舒民氣而召
天和。著自督撫以至州縣各衙門。俱恭錄一通。懸諸大堂。庶可觸目警心。隨時懍省。儻於四者之中偶犯其一。朕言出法隨。必從嚴懲辦。
不少姑容。以期稂莠盡去。嘉禾遂生。民氣安恬。
天心順應。共臻郅治。朕實有厚望焉。將此通諭知之。
○又諭、壁昌等奏、審辦和闐糾眾謀逆戕害伯克之要犯一摺。此案塔瓦克遊手好閒。起意糾人搶劫。假捏玉努斯名目。糾約哈瑪娃子伯哈提等幫助。戕害伯克。逼索駝馬。聲言欲搶和闐。實屬罪大惡極。壁昌等於審明後。將該犯塔瓦克等二十一名概予凌遲。
並梟首傳示和闐犯事地方。以彰國法而昭炯戒。所辦甚是。其被戕之世襲五品頂翎五品採鉛伯克多拉特、及六品頂翎之七品明伯克伊斯瑪伊勒、於該犯糾眾滋事時猝被拘執。詈罵不屈。致被戕害。情殊可憫。及被害之跟役回子烏舒爾、催鉛回子愛瑪特、均照此次被害伯克回子之例。分別給予廕卹。免其差徭。壁昌等即查明該伯克等子弟。奏請恩施。以昭忠藎。克里雅爾花翎四品阿奇木
伯克邁瑪特、於匪徒糾眾謀逆重案。不動聲色。設計將首從各犯全數弋獲。不致蔓延。頗為能事。邁瑪特著加恩賞給三品頂帶。並著交理藩院從優議敘。
○戶部議准、協辦大學士兩廣總督李鴻賓 等奏、外夷各國均已產鉛。請暫停白鉛出洋。得旨、依議。粵東濱臨大海。通洋水道甚多。現在白鉛停止出洋。誠恐日久疏於防範。以致奸商販運。復有偷漏營私等辦。著該督等嚴飭關津要隘地方各官。
隨時認真巡查。遇有私販鉛斤。即照違禁例分別嚴辦。仍於年終取具關廠各官並無出洋白鉛切實印結。送部查覈。並酌定稽查章程。報部覈辦。以垂永久而杜流弊。
史／編年／清實錄／宣宗成皇帝實錄／卷之二百二十一／道光十二年閏九月上／2日(P.293-2)
○乙亥。諭內閣、朕恭閱雍正十一年十一月二十二日
皇曾祖世宗憲皇帝實錄。內載
諭內閣、年來江南河工。因總河諸臣經畫有方。調度得宜。是以湖河奠定民慶安瀾。但河防關繫重大。將來河務。必得通曉熟練之人。遵循分理。斯克繼前功。而全河形熱。非平日講
求。親身閱歷。必不能胸有成算。洞曉機宜。即修防堵築、以及估工查料等事。亦非經練熟諳。備悉利弊。必不能隨時損益。有裨工程。是通曉河務之員。不可不豫為儲備也。著每年在各部院揀選緊能勒慎司官二員。帶領引見派往南河學習河務。酌量委辦估工查料等事以二年為期。出具考語。咨回本任。如有操守才具實堪任用者。即行保奏留工。酌量題補。其不堪學習者。不必拘定二年。於試用
數月後。即咨回原任。另行派員前往學習。如此數年後。通曉熟練者自不乏員。於河工諸務大有裨益矣。欽此。
聖訓煌煌。原為慎重河防起見。平日選材分理。期於將來河務得人。所以練習賢員克繼前功者。意至深遠。朕思內閣翰詹六部各衙門中、不乏才具出眾之員。而河務既未身親。一切修防事宜。斷難熟練。驟膺重任。辦理未必得宜。若先經閱歷。則諸務諳悉。即屬中材。亦
能學習。是於河防大有裨益。著檢查舊案。當時行之幾年。何時停止。其現在可否循照舊章揀員派往之處。著大學士會同軍機大臣妥議具奏。
○又諭、琦善奏、查明天津海口無庸復設水師一摺。天津水師。自雍正三年至今。議設議裁。已非一次。前經降旨著琦善察看情形。妥議具奏。茲據查明天津地處海之西隅。與山東登州、奉天錦州、遙相拱衛。沙線分歧。非熟習海徑者。無由曲折而至。且海口
二十里外。有攔港沙一道。延袤寬廣。融結天成。儼若海河外衛。該處總兵駐劄處所。距海口甚近。控馭既便。聲勢相通。陸路營伍。即足以資捍衛。所有天津水師。著毋庸復設。以節糜費。惟海疆既藉綠營為保障。弁兵技藝。必須訓練嫺熟。方成勁旅。著琦善督率鎮將認真操演。毋令稍有廢弛。
○又諭、前據御史周彥奏、戶工兩局兌收滇銅。請嗣後認真挑揀。遇有鐵砂低潮。即將餘銅抽換抵補。如無餘
銅之運。駮回另解。不准將挑退低銅在京煎煉。當降旨交該部妥議具奏。茲據奏稱、京銅之有無低潮。全係廠地之煎煉。若俟運京之後。始行挑揀駮換。是廠員轉得卸責。未免使運員有所藉口。且以餘銅抵換低銅。事涉偏枯。恐鑪匠人等有刁難勒掯情弊。前於嘉慶年間。曾經奏明停止有案。至招商煎煉低銅。應需火工銀兩。歷係奏明先行由部借支。行文該省照數追繳。並非商人墊辦。該御史申
明舊例。自為因公杜弊起見。然尚非拔本塞源之要。此時均無庸遽議紛更。惟事關鼓鑄。自應嚴申考成。以重錢法。著雲貴總督、雲南巡撫、將嗣後應辦京銅。嚴飭經管廠員、加工提煉。不得以礦質衰薄薪炭昂貴為詞。任聽鑪丁率以低潮充數。並飭瀘店及承運各員認真挑揀。毋許含混接收。總期銅色在八成以上。方准起解。儻仍有低潮攙雜。經部局挑出。即將承辦各員一併照例嚴參示懲。並飭
該監督等驗明成色合例。方准兌收。不得任聽鑪頭等含混驗收。致滋弊端。其業經起解在途、以及現在到京各運。事在此次奏案以前。著責成戶工兩局監督於交收之時、逐細辨認。如有鐵沙潮銅。另行挑出貯庫。俟積有成數。仍照向例辦理。至運員在途。難保不偷換銅斤。得價售賣。歷來雖無其事。然亦不可不防其漸。著直省各督撫、督飭藩臬大員。凡遇銅船過境。務飭地方文武員弁實力巡查。
悉心防護。毋任瞻徇玩視。致滋流弊。一俟銅運到京。著戶工兩部滿漢侍郎同往驗明成色。如果一律純淨。方准兌收。儻監督及鑪匠人等有高下其手、刁難勒掯情弊。或有成色低潮將就兌收者。一經查出。即著奏參懲辦。
史／編年／清實錄／宣宗成皇帝實錄／卷之二百三十七／道光十三年五月／22日(P.551-1)
○壬辰。
上詣綺春園問
皇太后安。
○諭內閣、前因惇親王綿愷、文慶、來園奏事。朕俱召見。據惇親王綿愷面陳。與禧恩等共商軍民人等薙髮停止宴會之處。於
義未協。引用百姓如喪考妣。四海遏密八音之說。惇親王等既有此說。是以降旨再交大學士、軍機大臣會同禮部詳查例案。悉心妥議具奏。茲據大學士長齡 等會奏。朕詳加披閱。內稱乾隆十三年五月二十三日。奉
皇祖高宗純皇帝諭旨。
孝賢皇后大事。一切典禮。朕皆斟酌古今。務協其宜。蓋皇后體制原尊。然以天子之禮視之。則節文亦自有別。縱令伉儷恩篤。亦不可
事事從而加厚。以致失之太過。即或情誼稍有未洽。亦不宜事事從而貶抑。以致失之不及。朕於
孝賢皇后情隆誼重。固天下臣民所共知。而經紀喪儀。從不肯以一毫私意。稍系典常。考明代嘉靖七年。孝潔陳皇后之喪。閣臣張璁援據古禮。以為喪服自期以下。諸侯絕。特為旁期言。若喪妻本自三年報殺為期年。固未嘗絕。上宜為后服期等語。其折中頗為允當。
今據大學士等議奏、禮儀內如升殿作樂一節。凡屬大朝祀典。自當照例。朕以今年內尋常升殿。但鳴鐘鼓。樂懸而不作。庶為合宜。至來年正月。將屆期年。一切典禮。著照康熙十四年之例如常儀。欽此。仰見
聖諭煌煌。斟酌盡善。後世子孫。總當恪遵
成憲。不敢以私意紊典常。是以朕前降諭旨。皇后喪儀。乾隆十三年
皇祖妣孝賢純皇后大事。固不敢踰。嘉慶二年
皇妣孝淑睿皇后大事。尤不敢過。與
皇祖高宗純皇帝諭旨。不致失之太過。不致失之不及二語。實相符合。茲惇親王綿愷、引用百姓如喪考妣。四海遏密八音之語。殊屬不倫。蔡沈集傳註云。遏絕。密靜也八音。金石絲竹匏土革木也。言堯聖德廣大。恩澤隆厚。故四海之民思慕之深。至於如此也。儀禮。圻內之民。為天子齊衰三月。圻外之民無服。今應服三月者如喪考妣。應無服者遏密八音。註
意深切著明。豈惇親王等全未寓目。不加體察乎。况虞書二語。係指帝堯而言。並非指帝堯之后。不學無術。信口亂談。惟恭查乾隆十三年六月初九日奉
旨、副都統海昌奏、熱河官兵接奉部文。副都統以下。官員以上。俱穿二十七日孝服。兵丁摘纓二十七日。俱過百日薙髮。所辦甚是等因。欽此。此次既經長齡 等詳查例案妥議。著仍遵前旨。王以下。有頂帶官員以上。均著百日
後薙髮。期年內停止宴會音樂。軍民人等。均著一月後薙髮。百日內停止宴會音樂。其在京旗人。著照乾隆十三年熱河兵丁之例。俟百日後薙髮。其餘東三省暨各省駐防。及京城外之寶坻縣滄州等處小八旗兵丁。俱仍著一月後薙髮。無庸更改。至惇親王綿愷來園具奏時。痛哭流涕。並奏稱四人共商。意見相同。妄加援引。朕若將伊等照大不敬律治罪。伊等自思能當此重咎乎。惇親王綿愷、禧
恩、文慶、裕誠 、著交宗人府吏部嚴加議處。此係朕姑從寬典。僅予薄懲。將此通諭中外知之。
○又諭、恩銘等奏、修艌剝船草率各員。請旨分別懲處一摺。北運河額設官剝船隻。每年漕前修艌。必應一律完固備用。茲據該侍郎等查明此項剝船。已艌者多有滲漏。裝運糧石。以致潮溼。於倉儲殊有關繫。著將修艌草率之通州、滄州、知州。靜海、武清、吳橋、南皮。交河等縣知縣。及朦混驗收之楊村通判嵇
承廉、一併交部查取職名議處。嵇承廉著先行摘去頂帶。責成該員督催各州縣等、將滲漏船隻。剋期修補完固。所用銀兩。不准開銷。並著添雇民剝船赴楊村備用。儻仍前滲漏。補修遲延。或所雇民船短少。不敷撥用。貽誤漕運。即將各該員等據實嚴參。以儆玩泄。此外各州縣剝船。著天津道督飭承管之員。各自查明。趕緊修艌。如再有滲漏。亦著查取職名交部議處。又據片奏、查出船戶萬貴等三
名。年俱幼穉。尚未成丁。難保非船頭串通匪徒。故將幼穉濫充。偷竊米石。冀免刑責。且每船載米二百餘石。由楊村抵通州。經行五六日不等。以糧運重載。付諸十餘歲幼穉之手。辦理種種草率。該侍郎等、已飭該通判將刁惡船頭枷責。併驅逐幼穉另選壯丁充補。該通判如再奉行不力。即著嚴參示懲。該部知道。
○又諭、已革驍騎校舒興泰、既係因病具呈告退何以不候批准開缺。遽私自出京。迨
出家當道士後。既改名舒義振。何以緣簿內又書寫辛義振之名。蹤跡甚為可疑。雖經刑部訊明。據供實因病體虛弱。不能騎射。恐被參劾。急於就醫。隨即出京。復以許願病痊出家。至陝西華山病愈。即在該處雷祖廟。拜鞏仁潮為師。至辛義振之名。亦係隨手書寫。並非屢改姓名。亦未向人募化。委無不法等語。所攜書本。亦查無違悖字跡。惟該犯身係六品旗員。年力正強無故私赴華山出家。所供
並無不法之處。已難憑信。且舒興泰與鞏仁潮既非素識。何以遠涉拜師。鞏仁潮亦不問明來瀝。率行收伊為徒。難保無輾轉聽糾。傳習異端邪術等請。著將舒興泰遞解陝西。交史譜詳細查明。該犯是否在華山出家。拜鞏仁潮為師。有無不法別情。切實審訊。奏明辦理。尋奏、查鞏仁潮廟內。皆係尋常經卷。委無異端邪術。至舒興泰因素聞華山清淨。是以遠涉拜師。此外亦無不法別情。惟係已革旗
員。未便任其在外為道士。應請勒令還俗。交伊家領回管束。至鞏仁潮雖無不法。但率收旗員為徒。究有不合。應照不應輕律笞四十納贖。下部議。尋議、舒興泰已經銷除旗檔。未便仍交伊家領回。應交順天府轉飭宛平縣編入民籍。嚴加管束。餘均應如該撫所奏行。從之。
○以雲南景東廳屬保甸土巡檢陶鎮子翊廷、襲職。
○禮部議准、河南巡撫楊國楨疏報、採訪安陽縣節婦陳胡氏等十口。請建
總坊旌表。從之。
史／編年／清實錄／宣宗成皇帝實錄／卷之二百三十八／道光十三年六月上／6日(P.562-2)
○乙巳。
上詣綺春園問
皇太后安。
○諭內閣、國家設立營伍。專以嫺習弓馬為事。操防騎射。是其本分。總在平日習勞。不許稍耽安逸。自將軍副都統提鎮以至
將備。宣如何振刷精神。無事則士盡干城。有事則人思敵愾。方為無忝厥職。從前乾隆嘉慶年間。因將弁偷安坐轎。並不乘馬。節經頒發
諭旨。嚴行禁止。煌煌
聖訓。自應永遠欽遵。朕臨御以來。諄諄誥誡。猶前志也。即如原任福建提督許松年、身在行間。乘坐肩輿。特降旨革職懲辦。不少姑息。仍恐日久生懈。不可不防其漸。總在督撫大吏。
嚴行查察。有犯即參。方可整飭戎行。日成勁旅。夫兵可百年不用。不可一日不備。身為武員。而憚於乘騎。必致開驕惰之端。而啟廢弛之漸。安望其整軍而經武乎。著通諭各直省將軍副都統提鎮將備等、除高山竣嶺。逼仄崎嶇。或稻田水曲。不能乘騎者。准其乘坐竹兜外。其餘均不准坐轎。喧耀街衢。儻違例乘坐。該督撫即行查參。毋稍瞻徇。經此次訓誡之後。仍敢陽奉陰違。將來科道參奏。或經朕
別有訪聞。除本員照例從重治罪外。定將該督撫嚴行懲處。決不寬貸。
○引見新科進士。得旨、一甲三名汪鳴相、曹履泰、蔣元溥、業經授職外。司徒煦、李恩慶、朱憲曾、朱麗宣、宗室崇文、宋延春、郭樟、黃慶昌、焦友麟、武新亨、王芳、何元杰、鄧爾恆、廖維勳、翟惟善、汪元方、唐潮、福濟、張邦佺、葉覲儀、史佩瑲、花讌春、黃鍾音、黃贊湯、孔繼勳、王清選、邱景湘、蔡宗茂、車克慎 、姚憲曾、周有簠 、王兆松、鄭輝堂、胡正仁、
蕭良城、楊培、黃炳光、黎光曙、劉潯、陳文翥、韓椿、胡嵩年、曾克敬、徐耀、王樹滋、董作梅、李樾、譚廷襄、夏廷榘、博迪蘇 、喬邦憲、劉德熙、黃廷璠、溫予巽、何家駒、劉用賓、孔昭慈、杜浣、許本墉、俱著改為翰林院庶吉士。沈昭鈐、楊文定、史策先、許楣、吳煒、鄒新照、陳宗元、林廷禧、施介曾、吳世驥、程葆。宗室保清、杜寶辰、方大淳、許謹身、舒鼎、至恩慶、安詩、車瀛、蔣宗麒、徐文燿、董平章、楊寶樹、陰豐潤、存葆。盧同伯、唐簡、
郭維鍵、毓科、蘇哷訥、吳湘、宋載賡、德齡、宗室英瑞、徐清、張集鑑、張鵬翼、李維藩、蔣瑾、楊蔚春、吳保臨、陳景良、文秀、俱著分部學習。孟毓蘭、王積順、福暉、華廷標、陳應聘、陳光緒、唐金榜、費公彥、曹銜達、許槤、張煦、萬應新、韓曜、吳開陽、楊開會、張熙宇、王景銘、劉體舒、金雲門、羅象晨、戴齊松、金樹本、沈秉荃、姚承恩、左喬林、周瑞圖、盧琳、汪培基、吳守仁、徐寶森、范鏞、彭作籍、彭元海、張炳、王黻、陶春元、廣、李恩
霖、李烈文、吳士俊、王恩霈、王蘭新、高樞、吳頡鴻、張鏡淳、王汝和、李翰昌、葉儁昌、杜錫衍、談素勳、封躬、童翬、端木國瑚 、周其愨、章業、戴鴻恩、桂超萬 、羅衡、陳鎔、雷崙、溫廷獻、何森林、張齡、吳林光、陳芝齡、郎昐、張崇恪、德成、詹璈、馬逢臯、王丕顯、林上砥、袁銘泰、黃懋祺、晏承仲、唐金鑑、朱其榮、盧贊虞、朱士廉、董正官、徐啟宇、高步蟾、魏玉峰、文在瀛、洪玉珩、王麟瑞、李步瀛、童輔、王鳳翥、蘇蘭第、王紹曾、張涵、施壽
椿、王錫九、王槐、孔昭然、福昌阿、蔣士麒、蘇元峩、張樹本、翟宮槐、康孔昭、俱著交吏部掣籤。分發各省以知縣即用。候選郎中狄聽、著以六部郎中即行選用。戶部學習員外郎樊椿、著以六部員外郎即行選用。餘著歸班銓選。
○禮部議准、山東巡撫鍾祥疏報、採訪萊陽縣貞節婦女李周氏等十二口。河南巡撫楊國楨疏報、盧氏縣節婦靳許氏等十一口。請各建總坊旌表。從之。
史／編年／清實錄／宣宗成皇帝實錄／卷之二百四十七／道光十三年十二月下／20日(P.717-1)
○丙辰。諭內閣、綿清等奏、請將拆卸寶華峪各房間存賸物料。分別酌留估變一摺。寶華峪應行拆卸之大小圈營房。及工禮部八旗房間。並周圍圈牆。各座院牆隔斷牆。所有拆下甎瓦石料。俱著交石門工部。一併存貯備用。毋庸招商估變。餘依議。
○又諭、前據保昌等奏、吉林三廳紳士捐資建立考棚。請令學臣按臨考試一摺。朕即覺其不可行。當交禮部議
奏。意該部必將該將軍等所奏議駮。方為正辦。乃本日據禮部奏、該處自設立學額以來。現在民字號及滿合字號應試生員若干名。童生若干名。均未詳細聲明。儻人數較少。驟令學臣前往考試。不獨往來跋涉。尤屬徒擾驛站。所有該處各廳。現在捐建考棚及讀書應試者共有若干人。應飭交該將軍查明。分晰開單。咨送到部。再行覈議等語。殊屬非是。朕恭閱
列聖實錄所載。俱以我滿洲根本。騎射為先。若八旗子弟。專以讀書應試為能。必將輕視弓馬。怠荒武備。其各省官弁子弟。不准廢騎射本業。該將軍副都統等通行飭諭。訓課子弟。以騎射為首務。其攻肄舉業者。仍當嫺習騎射。務臻純熟。毋得專尚文藝。
聖諭煌煌。久已垂為
成憲。自當恪守舊章。况吉林為我國家發祥之地。非各省駐防可比。尤宜以騎射為重。何得
專以應試為能。轉致拋荒弓馬舊業。即謂有民人與試。而國家承平日數十年。吉林民風古樸。正見其不染習氣。何必以攻習舉業為臻上理耶。今欲添設考棚。無論文風未必遽優。即使絃誦日增。而弓馬轉致輭弱。大非朕教育旗人之意也。保昌等率為此奏。殊屬忘本。關繫不小。保昌、倭楞泰、禮部堂官、俱著傳旨申飭。所奏著不准行。嗣後吉林士子。仍著循舊例。令其附奉天省寄棚考試。總須恪遵
聖訓。以嫺習騎射為當務之急。毋得習尚文辭。轉漓淳樸。以副朕黜華崇實之至意。將此通諭知之。
○署江南河道總督麟慶奏、查閱下游海防等廳工程。並據上游外南廳稟報水落。儻或清高於黃。即黃啟壩放水。得旨、相機妥辦。軺能啟壩刷黃。不可失機。此乃正辦也。
○展賑安徽銅陵、當塗、蕪湖、繁昌、貴池、懷寧、桐城、東流、望江、五河、十縣及屯坐各衛被水被旱軍民。並加給銅陵、當塗、蕪湖、繁昌、貴池、
懷寧、桐城、東流、望江、五河、鳳陽、盱眙、懷遠、靈壁、鳳臺、泗、含山、十七州縣及屯坐各衛軍民一月口糧。
○貸江寧八旗及江南泰興、青山、二營駐劄災區兵丁餉銀。
史／編年／清實錄／宣宗成皇帝實錄／卷之二百七十一／道光十五年九月／16日(P.178-2)
○壬寅。諭內閣、昨因載銓 查詢該部司員嵩曜沿途差務。措詞過當。並嵩曜負氣具呈。當降旨將載銓 交宗人府、嵩曜交部議處。因思
雍正嘉慶年間。曾經奉有
諭旨。曡加
訓飭。當著軍機大臣恭錄進呈。朕恭閱雍正四年間
諭旨。內載從前下五旗之人。其心只知有君上。不知有管主。朕事事效法
祖宗。願爾等亦效法爾之祖父。忠誠自矢。一念不移。又嘉慶二十年間
諭旨。內載景安係一品大臣。被昭槤指稱係其
屬下。隱忍不行參奏。殊屬非是。
聖訓煌煌。所以垂誡臣工者。至為詳備。允宜永遠遵守。著通諭各該旗王公等、嗣後當懍遵
訓諭。益矢恪恭。不可稍存自大之意。從前下五旗佐領。分與諸王等令其管轄。作為哈哴阿。並非包衣可比。國家承平日久。各旗人員。均屬滿洲臣僕。朕一律看視。望其為國宣力。各攄忠誠。該王公等當知哈哴阿人等、為國家任使之人。不得盛氣淩轢。率意指摘。該哈哴
阿人等、亦不得曲意逢迎。顯違定制。其各懍遵。毋忽。
史／編年／清實錄／宣宗成皇帝實錄／卷之二百七十六／道光十五年十二月下／26日(P.256-2)
○庚辰。諭內閣、曾望顏奏、請飭禁廣東學政考試陋規一摺。各直省學政。經朕特簡。具有振興文教之責。宜如何秉公遴選。拔取真材。其一切陋規。尤應嚴行禁
革。方為無忝厥職。從前嘉慶年間奉有
諭旨。貴州紅案陋規。永行禁止。不得收受分文。其餘各省向無紅案陋規者。不得違例索取。
聖訓煌煌。自應永遠恪遵。近來此風不能淨絕。新進文童覆試。生員考列一等。及新中舉人赴學政衙門填寫親供。往往索取陋規。書吏遂藉端肆行勒取。讀書人士。大半貧寒。焉有如許餘資。供其重索。此等積習。日久愈甚。勢必無所底止。廣東一省如此。恐他省亦所不
免。著各省學政認真查覈。即將前項弊端。全行禁革。不准再有紅案陋規。及各項名目。儻書斗人等仍前滋弊。擾累寒儒。立即嚴拏懲辦。無稍姑息。至鄉會試正科而外。又有選拔一科。原所以旁摉俊彥。儲蓄人材。現屆應行選拔年分。該學政等尤當潔己奉公。認真考校。一切陋規。概行革除。經此次諄諭之後。如敢陽奉陰違。不能實力禁革。將來別經發覺。該學政等不能當此重咎也。將此通諭知之。
○又諭、前因有人奏、河南商城縣知縣張敦緒虧空不少。縱容丁差等情。當降旨令桂良查明具奏。茲據該撫奏稱、張敦緒虧缺稅契銀三萬八千一百五十五兩零。倉穀九千三百十六石零。實屬大干法紀。其平日既與紳士往來。所供別無勾串滋弊之處。殊難憑信。必須徹底根究。以成信讞。張敦緒著革職拏問。交該撫提同丁書人等。嚴行審訊。按律定擬具奏。該革員任所寓所資財。暨原籍家產。
一併查封備抵。該撫於所屬知縣虧缺銀穀。未能先事覺察。本有應得之咎。惟一經奉旨飭查。即行據實參奏。尚不瞻徇回護。所有該撫自請交部議處之處。著加恩寬免。尋奏、張敦緒並無勾串紳士滋弊。虧短倉穀。已全數繳價。其那移稅契銀。除完繳外、尚短一萬九千六百四十三兩。應照例發近邊充軍。勒限一年監追。下部議。從之。
○又諭、容照 奏、訪獲營兵喫齋念經。請解部審辦一摺。此案黃崖
關守兵王蚊虧、同伊叔民人王幗立、平日喫齋念經。經容照 派員訪拏。訊明有傳習教會情事。著交刑部審明辦理。王蚊虧等供出東安縣劉姓、並過繼之司姓、以及究出之廖廣得等十六名。著琦善一體嚴拏。歸案審辦。失察此案之黃崖關專汛千總白景祥、著先行革職。署右營守備鄭文浩、有兼轄之責。著交部嚴加議處。中軍遊擊色普興額、有統轄之責。惟王蚊虧習教情事。係由該員訪出。著交
部察議。千總王永、把總李贊亨、訪獲積年教首。俱著以應升之缺升用。以示鼓勵。尋奏、訊明王蚊虧習教屬實。合依各項教會名目加一等發極邊足四千里充軍。廖廣得等照收藏經卷例、發邊遠充軍。王幗立照為從例、問擬杖徒。劉姓並無後嗣。其過繼之司姓即司泳興、經直隸省先行拏獲。另案從重擬結。從之。
○以喀喇沙爾屯田豐收。予員弁議敘。賞兵丁一月鹽菜銀。
○
上以歲暮祫祭
太廟。自是日始。齋戒三日。
史／編年／清實錄／宣宗成皇帝實錄／卷之二百八十／道光十六年三月／19日(P.322-1)
○壬寅。諭內閣、朕本日恭
閱乾隆三十七年
皇祖高宗純皇帝實錄。內載內外各衙門題奏咨行事件。凡遇滿洲蒙古人地名。應譯對漢字者。往往任意書寫。並不合清文蒙古文本音。因而舛誤鄙俚之字。不一而足。於體制殊為未協。著交軍機大臣、依國書十二字頭。酌定對音。兼寫清漢字樣。刊成簡明篇目。頒行中外大小衙門。俾各遵守。欽此
聖訓煌煌。允宜永遠恪遵。近來內外各衙門疏
章案牘。於滿洲蒙古人地名、清漢對音之字。間有參差。未能畫一。自係奉行日久。講習漸疏。以致臨文書寫。多有譌誤。著武英殿即將清漢對音字式一書。再行刷印。頒發中外大小衙門。嗣後遇有滿洲蒙古人地名對音之字。一體懍遵定式。查照譯寫。不得仍前舛誤。以歸畫一而昭法守。
史／編年／清實錄／宣宗成皇帝實錄／卷之二百八十六／道光十六年七月下／17日(P.412-2)
○戊戌。諭內閣、前因有人參奏、上年廣東隨帶司員白讓卿、陽金城等、有得受苞苴之處。當降旨將白讓卿等解任。飭往廣東。交恩銘、趙盛奎等、密加訪查。據實嚴訊。恩銘等既提訊石綸亭實有託寄箱隻情事。自應俟白讓卿等到案質訊。乃遽奏稱自粵起程。迎至前途提訊。已有不肯認真問訊之意。本日恩
銘等奏查審情形。輒據白讓卿、陽金城、一面之詞。遂謂所供並無收受苞苴餽賂情事。尚屬可信。審理案件。於案情無可依據之處。尚須逐細研求。究出端倪。方成信讞。此案既有寄託箱隻之石綸亭。代寄通州之知縣趙桐。無難三面質對。至陽金城所帶衣箱如許之多。已出情理之外。又有家丁可究。即使現在未盡隨至廣東。查傳提訊。不過稍淹時日。何得顢頇將就。豫存和事之見。據其所具親供。
信以為實乎。朕非謂白讓卿、陽金城、必有得受苞苴情事。然查辦事件。總須得一實字。似此查奏。豈非有意草率支吾。跡近欺罔。殊失朕以誠委任之義。恩銘、趙盛奎、俱著交部議處。
○又諭、前據劉誼奏、請飭查川省捐輸軍需銀款一摺。當降旨交湯金釗、文慶、查辦。茲據該尚書等調取冊簿文卷。查明各款。覈與鄂山奏報開支及實存銀數相符。又上年由直隸遞回之蘇應勳、提訊供詞。亦與琦善覆
奏無異。前任藩司李羲文、並無侵冒情弊。著無庸議。
○又諭、前據琦善奏、宣化鎮、宣化府、及蔚州、西寧、懷安等州縣稟報。飛蝗自山西界來。當經降旨著山西巡撫申啟賢派委大員前往。嚴督撲除收買。務當剋期淨盡。茲據該撫奏稱、前據各州縣稟報。飛蝗從外藩草地而來。向東南飛去。直隸之蝗。或即係此。該撫已委道員督飭各屬。撲捕收買。將次淨盡等語。蝻蝗為民田之害。地方官但當上緊集
夫撲滅。不得以起自鄰封。互相推諉。乾隆三十五年。奉有
諭旨通飭各督撫。煌煌
聖訓。洞鑒各州縣藉詞推諉之弊。著琦善、申啟賢、各飭所屬。實力捕除。如查有捕蝗不力之地方官。但就現有飛蝗之處。指名參奏。不必更問起自何方。至生推諉而無實跡。
○諭軍機大臣等、本日據湯金釗等奏稱、梁章鉅路過陝西。該尚書等曾經接見。並無關說請託
情事。所有該撫楊名颺、有無餽送梁章鉅厚贐之處。著該尚書等於回至陝西時。明查暗訪。務得實據。不准稍有疑似含混。將此諭令知之。尋奏、明查暗訪。楊名颺實無餽送梁章鉅贐儀情事。報聞。
○旌表守正捐軀廣東乳源縣民蕭乾昌妻劉氏。
史／編年／清實錄／宣宗成皇帝實錄／卷之三百六十九／道光二十二年三月／9日(P.638-2)
○戊午。諭內閣、朕恭閱
世宗憲皇帝實錄。雍正六年。
諭直省督撫等、知府一官。管理通郡。有察吏之
責。如知府得之。則察吏以安民。於地方實有裨益。但知府內有僅係循分供職。不能察吏。而又素無過犯。不至於參劾者。此等人員。若令其久任地方。於屬員賢否。必不能詳察周知。於吏治無益。欽此。仰見
聖謨深遠。洞見吏治本原。
垂訓煌煌。允宜遵守。州縣為親民之官。知府有表率之責。州縣之賢否。全恃知府詳加體察。隨時將屬員能否勝任情形。達於大吏。所謂
察吏乃可安民。關繫甚大。若知府未能振作有為。僅循分供職。於屬員賢否。不能深知。其地方一切公事。尚安望其表率群僚。隨時整頓。不致廢弛。著各直省督撫於所屬知府內。詳加查察。如有才具中平。雖無過失而實不能有為者。著隨時奏聞請旨。不必俟大計之年。始行甄別。以示朕整飭官常至意。
○又諭、巡視西城給事中和豐等奏、火藥局碾藥廠內。有燒燬器物情形一摺。著管理火藥局之
堂官。帶同司員前往詳加勘驗。訊明具奏。又另片奏、火藥局圍牆間有缺口。著工部查勘修理。尋奏、火藥局失火。實係碾造火藥後。打埽碾盤。石碰火星。致然烘餘藥。將碾盤架木熏灼。請將是日值宿之筆帖式盧銘璋。交部察議。從之。
○又諭、卓秉恬等奏、查明糧價情形。請緩採買一摺。前據給事中李蒓奏、請發帑採買高粱穀石。經戶部議覆。請飭順天府詳查糧價。茲據奏查明現在高粱粟穀。每倉
石價銀自一兩一二三錢、至六錢餘不等。不特價銀一兩。時值不敷。且現當青黃不接之時。市集糧價。有增無減。若採買數十萬石。斷難剋期立辦。勢必糧價日增。轉於民食有妨。所奏自係實在情形。著准其暫緩採買。仍俟秋收後察看情形。再行酌量辦理。
○又諭、劉韻珂奏、秋審人犯。請按道里遠近。委司道大員審訊一摺。現在秋審將次屆期。浙江省辦理軍務。未便紛紛提犯到省。自應量為變通。
以昭慎重。著照所請、嘉興湖州金華衛州嚴州等五府人犯。俱著運司常大淳、前往提審。寧波紹興二府人犯。就近交臬司蔣文慶審訊。台州府屬人犯。著就近解至溫處道審訊。以歸簡易。
○命四品頂帶丁憂布政使卞士雲、專司浙江杭州軍需總局。
史／編年／清實錄／宣宗成皇帝實錄／卷之三百八十五／道光二十二年十一月下／29日(P.932-1)
○癸酉。諭內閣、朕恭讀
高宗純皇帝實錄。內載乾隆五年五月奉
諭旨、膺牧民之任者。均有弭盜之責。原不容有此疆彼界之分。著嗣後凡有鄰省連界地方積窩逃盜。訪實之後。或徑行差捕。或知會密拏。庶盜案易結。盜源漸清。而鄰境彼此均受其益等因。欽此
聖諭煌煌。實為息盜安民之良法。允宜恪遵
成憲。實力奉行。乃近來各省督撫心存畛域。以致該地方官互相推諉。兇徒得以遠颺。貽害地方。實非淺鮮。即如本年蕭縣捻匪縱紅。泌陽縣捻匪徐應青等、結黨成群。肆行搶劫。江蘇安徽河南湖北四省交界之區。皆被擾累。現經各省兜拏。首犯間有弋獲。餘黨尚多藏匿。若使各該地方官於匪徒犯案之初。即行協力堵拏。何至蔓延若此。嗣後著各直省督撫務當嚴飭地方文武員弁。除本境盜匪隨
時嚴拏懲辦外。遇有鄰省連界地方盜匪。或徑行差捕。或知會密拏。斷不准稍分畛域。任意稽延。致匪徒得以兔脫。儻該地方官仍視為會緝具文。互相推諉。即著指名嚴參。從重懲究。該督撫等身為大吏。除莠安良。是其專責。儻仍前怠忽。稍存觀望之見。一經查出。定行重懲。不能倖邀寬貸也。懍之慎之。將此通諭知之。
○又諭、車林多爾濟奏參、額爾德尼商卓特巴那旺吹木玻勒、違旨前往喀爾喀
地方尋訪呼圖克圖之呼畢勒罕等語。前輩哲布尊丹巴呼圖克圖之呼畢勒罕皆出於西藏。是以尋訪該呼圖克圖之呼畢勒罕。仍著達賴喇嘛班禪額爾德尼由藏尋訪。曾經降旨甚明。該商卓特巴自係深知。而又字寄四部落盟長。令其在喀爾喀地方尋訪呼畢勒罕。其意何居。實屬任性妄為。除將哲布尊丹巴呼圖克圖之呼畢勒罕仍遵前旨由藏尋訪外。所有該額爾德尼商卓特巴那旺吹
木玻勒。著交庫倫辦事大臣嚴行查辦。
○又諭、禧恩奏、覈議巡洋會哨一摺。巡船會哨。必須三省洋面聯為一氣。庶稽查益形周密。著該將軍會同直隸總督。山東巡撫。體察情形。酌定地方界址。並會哨日期。妥議章程具奏。
○諭軍機大臣等、禧恩奏、查明省城礮位。足敷防守。擬再添鑄擡槍一百桿。以資操演等語。該處現有大小礮三十四位。著責成派出之槍營漢軍官二員。帶領弁兵。按期演放。務
臻熟練。至沿海各口。著禧恩於明春親往查閱。何處應設何項礮位。俟有成數。其不敷用之礮。再行奏明請旨。所有上年新鑄礮位。著該將軍逐加驗放。儻有製造未精。不能致遠命中者。即勒令承辦各員如式賠造。以示罰懲。將此諭令知之。
史／編年／清實錄／宣宗成皇帝實錄／卷之四百二十七／道光二十六年三月／23日(P.357-2)
○戊寅。諭內閣、我朝景運延長。雲礽衍慶。避名之典。我
皇祖高宗純皇帝特降
諭旨以不經用之字改避。復
諭以奕字輩以下。亦可推廣此意。永遠遵行。
聖謨煌煌。洵為萬世法守。朕御極初年。曾經降旨豫示奕載溥毓恆啟等字。缺筆書寫。因念國家燕翼相承。宗支蕃衍。依次命名者。久而愈多。自宜推廣前奉
諭旨。援引二名不偏諱之義。用示折衷。將來繼體承緒者。上一字仍舊毋庸改避。亦毋庸缺筆。其下一字應如何缺筆之處。臨時酌定。以
是著為令典。俾我子孫繼繼繩繩。率循罔替。此旨著軍機大臣敬謹存記。並繕錄二道。一交內閣封貯。一交上書房恭貯敬識。以垂永久。
○諭軍機大臣等、長蘆商人沈學澄控案。前經降旨仍交訥爾經額督同新任鹽政士魁秉公研訊具奏矣。此案該商人所控。如有牽涉前任鹽政德順、普琳之處。著該督即行據實奏聞。聽候諭旨。將此諭令知之。
○又諭。布彥泰奏、請先赴西寧會籌番務。並展限勘
辦秋審一摺。前有旨令林則徐 暫留西寧。與該督等公同會辦番務。嗣據林則徐 等奏拏獲漢奸訊出各情。已有旨令其悉心籌畫。相機妥辦矣。辦理番案自必以訪拏漢奸為首務。所有偷渡河北之各番匪黨。亟應從現獲漢奸供出各匪。按名責令獻交。如頑梗不化。方可懾以兵威。至果洛克駐牧四川。如果遠涉數千里之遙搶掠牲畜。亦必將引導之漢奸。勾通之熟番緝獲淨盡。自不至復為邊患。
該督即先行馳赴西寧接印。與林則徐 達洪阿等。熟商妥辦總期淨盡奸匪。永安邊圉是為至要。至該省秋審之期。著准其展限辦理。將此諭令知之。
史／編年／清實錄／宣宗成皇帝實錄／卷之四百四十二／道光二十七年五月／12日(P.539-1)
○庚寅。諭內閣、朕恭讀
皇祖高宗純皇帝諭旨。嚴飭各省督撫於年終密考。將該學政考試實在有無弊竇。及士子輿論是否翕然。據實詳細奏聞。原以嚴考成而肅功令。
聖諭煌煌。洵宜恪遵謹守惟相沿日久。該督撫等於年終密考率皆以場規整肅士論悅服為詞。習成故套。毫無切實考語。殊非秉公覈實之道。現在學政內。雖尚無被人指摘之員。而各省學政。盡皆廉明公正。朕亦未能深信。嗣後各該督撫等、務宜破除情面。認真訪察。如該學政等不公不勤。或徇私壞法。以及約束幕友家丁胥吏人等不能嚴肅。甚至精神疲敝。不能振作。有玷厥職。均著該督撫等秉
公具奏。不得仍以空言塞責。儻意存見好。徇隱不舉。別經發覺。惟該督撫等是問。將此通諭知之。
○諭軍機大臣等琦善奏、遵查覆奏。並訪聞邊外各部落情形繪具圖說呈覽。覽奏均悉。克什米爾、向與西藏貿易。加治彌耳、無此部落。或即克什米爾之訛音。該處邊界毗連。方言不一。其從前所遞夷稟。捏稱總督哈丁之名。又與耆英所奏夷函互異。夷情叵測。或欲藉拉達克現歸所屬。曾經占據為名。
竟欲騙賴。或藉克什米爾向在前藏貿易為詞欲前來壟斷居奇。均未可知。總之該夷狡獪性成。惟利是視。琦善現已密行籌議。妥為豫備。如該夷前來。著即因時制宜相機籌辦。以消其桀驁之氣。而杜奸詐之萌。嗣後彼處情形。及酌量辦理之處。著隨時具奏。原摺已鈔給耆英閱看矣。另片奏、攜帶火藥教練等語。唐古特火藥鉛丸不敷應用。琦善此次前往教練。著即將庫貯贏餘之火藥鉛丸。酌量
攜帶。以資操演。不可浪費。將此諭令知之。
○又諭、本日琦善覆奏、西藏邊外各部落情形一摺。已有旨令琦善相機妥辦矣著將琦善原摺鈔給耆英閱看。並諭令耆英知之。
史／編年／清實錄／文宗顯皇帝實錄／首卷一／序(P.1-1)
皇考健行不息。日理萬幾。部務軍情。農桑禮樂。事無鉅細。綜攬靡遺。莫不求精意而絕具文。燭先機而籌盡善。煌煌
訓諭。力戒因循。期與百職群工。交修罔懈。
特派翰詹各官。恭繕朱子全書。貞觀政要以進。性功治術。一以貫之。其措施之正有如此者。民惟邦本。食為民天。
史／編年／清實錄／文宗顯皇帝實錄／卷之二十八／咸豐元年二月下／22日(P.394-2)
○己卯。諭內閣、上年冬至以後。雪澤稀少。氣候頗形乾暵。入春來冷煖不時。昨已節過春分。密霰凝寒。本日始於暄霽。朕念切民依。時時返躬內省。深恐措施未當。不能上感天和。去冬禮部彙題烈婦一本。朕以向來烈婦。夫亡無偪迫等情、遽行殉節者。例不准旌。雍正年間。
聖諭煌煌。原於維持風化之中。寓愛惜民命之意。並經內閣照例票擬雙籤呈進。遂用不必旌表之籤發下。迄今事後追思。該烈婦等、身殉其夫。舍生取義。究屬人所難能。而各省歲終彙題。不過二三十人。未必遽開輕生之漸。若給予旌表。亦足以激薄俗而勵綱常。所有上年禮部彙題。各直省夫亡殉節之烈婦彭氏等、三十七口。仍著准其一體旌表。以慰貞魂。該部即遵諭行。
○諭軍機大臣等、昨有旨
諭李星沅 等、廣西大兵均駐潯州。其南太一帶。界連高廉。深恐兵力單弱。不能扼要堵截。已飭令該大臣等、通籌全局。派兵防勦矣。因思重兵雲集。統率需人。將領難資分遣。上游地方。文武控制維艱。防勦稍疏。所關非細。本日已特降諭旨、令廣州副都統烏蘭泰、馳赴廣西。幫同該大臣等、辦理軍務。並令湖北鹽法道姚瑩、馳往軍營。交該大臣等、差遣委用。該二員到後。應如何協勦分防之處。著該大
臣等、相機商辦。庶期布置周密。不致顧此失彼。右江鎮總兵惠慶、右江道慶吉所屬、賊匪肆擾。自上年以來。並未聞該鎮道如何調度。是否株守偏隅。一籌莫展。著該大臣等、迅即查明據實具奏。該省前後撥解餉銀。不下百餘萬兩。軍需總局。責任綦重。現又分局設捐。經理皆須得人。勞崇光、職任藩司。自應統籌一切。第支應紛繁。非得廉明公正之員幫辦。恐稽查未周。致滋冒混。務當分委賢員。協同
妥辦。責令實心經理。其各路分局。亦必須委用得人。庶免濫應侵欺等弊。頃有人奏、署桂林府糜良澤、貪鄙狡猾。工於趨承。鄭祖琛受其欺蒙。若如所奏。令其辦理糧臺。必致貽誤。該大臣等、留心察看。儻有劣蹟。即行參辦。將此由四百里諭知李星沅 、周天爵、向榮 、並傳諭勞崇光知之。
○又諭、廣州副都統烏蘭泰、向於火器最為留心。如有製造得用各器械。著烏蘭泰、酌量帶往廣西軍營。以資運用。其
平素操練得力之章京兵丁。亦准酌帶數人。一併馳驛前往。將此由四百里諭令穆特恩、徐廣縉、並諭烏蘭泰知之。
○又諭、裕泰奏、現到閩浙總督新任。沿途疊奉廷寄、交查已革巡撫陳阡參款、及神光寺夷情。現在逐案查辦等語。陳阡被參江西吉安府任內各款。業經查明。降旨革職。聽候查辦。其被參福建知縣任內、營求飲博各情。務須確切訪查。據實參奏。不得以業經革職。稍涉將就。至神光寺
二夷人搬至道山觀內。又據該督、查明烏石山下馬巷邊地方民房、亦有租給夷人居住行醫之事。究竟城內山上。夷人共有若干。其山下是否尚有夷人居住。著裕泰詳細查明。妥為控馭。既不可操之過急。激成事端。亦不可示以寬柔。漫無限制。其應如何開導。諭令遷徙之處。總在該督相機應變。庶於安民撫夷。各得其宜。再𠸄夷在閩買房釘礮各節。及劉韻珂、徐繼畬、頻年辦理。有無錯誤。著該督
仍遵歷次諭旨。確切查明。據實覆奏。毋得稍有不實不盡。將此諭令知之。
○閩浙總督裕泰、奏報到任日期。得旨。心期誠。事期當。視國事如家事。夫奚有遷就瞻徇。勉之誌之。又批、不可空言了事。惟期慎終如始。
史／編年／清實錄／文宗顯皇帝實錄／卷之三十／咸豐元年三月下／28日(P.425-1)
○乙卯。諭內閣、徐廣縉、葉名琛 奏、勦辦靈山縣境匪徒。大獲勝仗。全股首夥、盡行殲滅一摺。覽奏嘉慰。逸匪黃
大一股。自正月擊敗逃竄之後。率眾二千餘人。由竹山坪竄踞那彭墟。經署都司饒成龍、指揮兵勇。奮力攻擊。立將黃大槍斃。並轟斃賊匪一百餘名。委員陳義等、擊斃三百餘名。餘匪逃入墟內。於墟前排列大礮施放。我軍冒煙衝鋒並進。搶得礮位。轉向內轟。並拋擲火礶。墟中周圍火起。燒死四百餘名。外逃各匪。復經署遊擊玉山等、分兵截殺二百餘名。生捦男婦四十五名。並將黃大之妻賴氏捦
獲。此次統計轟擊焚殺賊匪首夥、一千五百餘名。生捦二百二十三名。奪獲大小銅鐵礮八十四位。馬八十三匹。槍矛刀械無算。此股首夥各匪。業已勦除殆盡。署都司饒成龍、身先士卒。不避艱險。實屬奮勇。著以應升之缺即行升用。先換頂帶。在事出力文武各員。均堪嘉尚。著即據實保奏。候朕施恩。傷亡兵勇。查明咨部議卹。其欽州蘇凝三等股、及劉八等匪徒。仍飭該處文武。不分畛域。盡力勦捕。
以期群醜殲除。迅速蕆事。
○又諭、徐廣縉、葉名琛 、許乃釗奏、南海東莞、請分別停試一摺。據稱南海縣西湖書院生徒。因挾知府改斷公項之嫌。不遂其欲。投遞匿名罷考紅帖。經該督諭令舉出主謀。餘可免究。尚復容隱不發。東莞縣因抗糧生員、畏罪自戕一案。合邑士子。輒即刷印長紅遍貼罷考。請將南海縣西湖書院肄業生童。並東莞合學。暫停考試等語。國家設科論秀。原期於風湻俗美之地。
選取才良。若士習刁頑。不加懲創。仍使不率教者、得登庠序而與賓興。將何以勸良士。是以雍正年間
諭旨、奉有生童以私心之忿。借罷考為挾制。即令停其考試。
聖訓煌煌。於鼓舞人才之中。寓變化愧厲之道。且罷考罪名綦重。士子束身名教。尤當守法懷刑。廣東近年士氣民情。朕方冀其蒸蒸日上。若因一二敗類。遂致挾制成風。是稂莠閒
生。轉使嘉禾不殖。朕甚愧之。著將南海縣西湖書院肄業生童。及東莞合學。俱暫停考試。該督等、即確查主謀罷考、及附議之人。分別首從。照例懲辦。該書院及該學中。有端謹老成。將首謀者舉出。抑其人悔罪自首。或父兄呈出到官。既肯自新。仍可量從寬典。其脅制被累之同學。經該督等察實奏明。即當許其考試。此朕董教兼施。猶是古人郊遂移風之遺意。凡屬多士。其各懍遵訓誡毋忽。
○又諭、
龔裕奏、審明同知濫刑釀命、知縣驗訊麤率、請交部嚴議議處一摺。湖北安陸府同知多瑞、本無審理案件之責。輒因輕聽差役。濫押民人。擅用刑責。以致鄧正國畏罪服毒身死。又誤指王雙和等、擡屍圖賴。實屬謬妄。多瑞、著即行革職。以示懲儆。鍾祥縣知縣馬晉圖、相驗漏填傷痕。並誤審鄧正儒為謀命圖賴。雖未成招定案。驗訊俱屬麤率。馬晉圖、著交部照例議處。
○諭軍機大臣等、寄諭欽差大
臣李星沅 等、徐廣縉奏、投誠賊目、疊次殺賊出力等語。據稱廣西賊目張釗即大頭羊、田芳即大鯉魚、侯志即捲嘴狗、關鉅即大隻具等、經藩司勞崇光、委員查訪。准其投首。責令殺賊自贖。旋經候補知府劉繼祖、督率在金田勦捕會匪一次。斃匪一百餘名。又在大黃江勦捕會匪一次。斃匪一百餘名。奪獲礮械火藥多件。本年二月初三等日。進勦會匪。張釗等、皆隨同殺賊。初八日。火燒大黃江、牛排
嶺。張釗等首先施放火箭。焚毀賊巢。似此以毒攻毒。若果辦理得宜。未始非化盜為民之法。著該大臣等、查覈劉繼祖所稟、是否確實。其所請俟事竣後。將所帶夥伴。給予路票回籍。及不顧回籍者。賞充壯丁之處。徐廣縉議駮甚是。將來如何安插。或擇其可用者。留營差遣。亦宜豫為籌酌。勿滋流弊。至陶八、楊撈家兩匪。有無續經投誠。殺賊自效。並張家祥現在何處隨營效力。是否帶勇殺賊。尚有微
勞。均著隨時奏聞。此等投首賊目。是否可靠。全在留心控馭。恩威並用。庶不至墮其術中也。原片著鈔給閱看。將此由四百里諭令知之。
○又諭、寄諭兩廣總督徐廣縉等、前有旨、將高廉道宗元醇、升授順天府府尹。該員現在防勦匪徒。正當喫緊之際。著俟新任道員薩炳阿到任後。再令來京供職。至該省勦辦匪徒。屢獲勝仗。此次黃大一股。業已殲除殆盡。餘匪無多。清遠英德一帶。計不日亦可肅
清。即著該督等、察看情形。如粵東賊氛漸靖。即移兵廣西。合力兜勦。兩路夾擊。以期立淨根株。該督身任兼圻。責無旁貸。尤當通盤籌畫。無失事機。至該省捐輸。現在成數若干。廣西調兵較多。需餉孔亟。屢經籌撥。並發內帑。猶恐緩不濟急。朕甚懸念。該督就近籌酌各款。務當先其所急。勿致顧此失彼。是為至要。將此由四百里諭令知之。
○又諭、據哈勒吉那奏、青海蒙古、生計維艱、請免派兵駐防一
摺。青海各旗蒙古。向設正副盟長。原以約束巡防。藉習武備。茲據哈勒吉那奏、該處王公等、因屢被番賊搶劫。窮蹙日甚。懇請免派駐防兵丁。並將盟長裁撤。繳銷印信。又稱近年以來。該盟長並未帶兵親往。亦未習練武備。似屬有名無實。可否准其裁撤。以示體恤。事關更易舊章。自應詳細體察。著薩迎阿、於路過該處查辦事件之便。察看情形。應如何酌辦之處。據實具奏。原摺著鈔給閱看。將此諭
令知之。
○實授溫賢、廣東陽江鎮總兵官。
史／編年／清實錄／文宗顯皇帝實錄／卷之四十二／咸豐元年閏八月下／17日(P.575-1)
○庚子。諭內閣、軍機處為絲綸重地。滿漢章京。繕寫諭旨。允宜慎重考選。嘉慶年間。疊奉
仁宗睿皇帝諭旨。令各衙門堂官。於司員中書筆帖式。擇其人品端方。年力富強。字畫端楷者。出具切實考語保送。並限其額數。又定濫保處分。
聖訓煌煌。永垂法守。現當保送軍機章京之時。著各該堂官認真揀選。必須先取人品。並察
看年力文字。照例咨送。毋許徇情冒濫。軍機大臣傳集考試。著將試卷彌封。公同校閱。擬定次第。帶領引見。候旨記名。如該員等充補之後。怠惰不職。即咨回原衙門當差。儻查有舞弊營私劣蹟。即著該大臣等據實嚴參。朕必寬其失察之咎。如徇隱姑容。經朕察出。惟該大臣等是問。並將濫保之各衙門堂官一併議處。該章京等內廷供職。向例覈其勞績。甄敘從優。當如何砥厲廉隅。以圖報稱。嗣後
各宜倍加謹飭。於一切交遊書札。均須慎密。毋得仍蹈積習。致干重罪。
○又諭、訥爾經額奏、永定河秋汛安瀾一摺。直隸永定河。本年伏汛內。節經盛漲。在工員弁、防護數月之久。慎勉從事。現已節逾秋分。查勘通工。悉臻穩固。所有廳汛各員、著擇其尤為出力者。酌保數員。候朕施恩。毋許冒濫。
○又諭、常大湻奏、海塘埽石各工衝缺、請將承修員弁革職留任、勒令賠修一摺。浙江海塘。因八月內、連日
風潮猛烈。先後坍卸石塘。計駒字號二丈零。食字號二十丈。場字號四丈。其柴埽各工。亦俱坍塌。現在口門業經堵合。著即將石埽各工趕緊接續修復。以資抵禦。該廳營各員、原辦工程。未能堅固。實難辭咎。杭州府西塘海防同知馬椿齡、海防營守備夏德風、均著革職留任。勒令賠修。現署西塘海防同知仲孫樊、未能先事籌禦。杭嘉湖道舒化民、疏於防範。均著交部分別議處。
○又諭、端華等奏、查
驗軍械、請飭認真經管等語。圓明園八旗所在弓箭撒袋長槍等項。照例十年修理一次。茲據查明損壞過多。究屬收存不善。經此次修理後。著該管大臣、嚴飭各該旗章京等、妥為經管。儻每年查驗軍器時。再有損壞之處。即由查驗大臣據實參奏。毋稍瞻徇。
史／編年／清實錄／文宗顯皇帝實錄／卷之四十四／咸豐元年九月下／21日(P.607-1)
○癸酉。諭內閣、近日各城御史奏、拏獲鄰境案犯。懇將獲犯各員。量加獎勵。疊經降旨、令刑部於定案時聲明請旨矣。各城司坊等官。捕盜是其專責。既能弋獲鄰境重案。自應量予鼓勵。以獎微勞。但恐該員等希圖甄敘。專以緝拏鄰境匪犯為事。而於本任捕務。轉多廢弛。從前道光十三年。曾奉
諭旨。凡有拏獲鄰境要犯之員。必確覈本任緝捕。並無未獲之案。方准酌請鼓勵。仍於摺內隨案聲明。儻將本任緝捕。漏不敘入。即係違例保奏。著該部概行議駮。並將該御史議處。
聖諭煌煌。於微勞必錄之中。仍寓隨事覈實之意。近來各城保奏摺內。閒有敘及該員前此緝捕案件。而於本任有無未獲之案。並未詳細申敘。似此有勸無懲。於捕務仍無裨益。嗣後各城御史、均當恪遵前奉
諭旨。遇有奏請獎勵之案。將該員本任緝捕並無未獲之案。隨摺聲明毋得違例保奏。致開冒濫之端。至緝獲鄰境重犯。既予議敘。則本境疏防之員。自應奏請議處。方足以昭平允。所有現在各城所奏、拏獲鄰境人犯、交部審訊各案。即著該部、查明該員等本任有無未獲之案。照例辦理。並將疏防要犯應議各員。一併飭查。聲明具奏。
○盛京將軍奕興等奏、拏獲越邊偷運木植人犯。得旨嘉獎。下部議
敘。予佐領集爾哈布等優敘。
○命前署廣西巡撫周天爵、在紫禁城騎馬。
史／編年／清實錄／文宗顯皇帝實錄／卷之四十四／咸豐元年九月下／25日(P.610-1)
○丁丑。諭內閣、各部院學習行走人員。行走年滿。向由該堂官嚴定去取。
分別咨留。近來各衙門報滿之員。奏留者居多咨回吏部者甚少。未免無所區別。道光九年。曾奉
諭旨。各部院堂官。務將所屬賢否。秉公查察。於應留者。准春奏留。不應留者。即據實咨部。不准姑容。
聖訓煌煌。允宜遵守。著通諭各部院堂官。於學習行走人員。務當留心察看。如果當差勤慎。始准保留。儻有辦公疏懈。或於該衙門不甚
相宜者。即照例咨回吏部候選。不得概行保留。致滋浮濫。其業經留部人員。或始勤終怠。亦著隨時淘汰。毋稍瞻徇。以副朕澄敘官方至意。
○諭軍機大臣等、御史張祥晉奏、請將江蘇新漕援照從前海運成案。推廣常鎮各屬。及浙省一體試辦等語。南漕海運。雖有舊案可循。是否可以推廣。並地方現在情形。是否可行。著陸建瀛、楊文定、常大湻、悉心體察。迅速妥議具奏。又另片奏、江浙漕糧。繳錢之
地居多。如改辦海運。將節省之錢。運交河工。並可以平錢價。著一併議奏。原摺片均鈔給閱看。將此各諭令知之。
○先是綏遠城將軍托明阿奏、安設穆納山卡倫章程。下理藩院議奏、至是奏、遵查烏喇特三公旗所屬穆納山。產有木植。向係官為開採。嗣因民人擾害蒙古。部議封禁。近有匪人結夥入山。砍木運賣。并有拒捕刃傷台吉等案。應如所請。安設卡倫六處。每卡派官一員。兵十名。以資防守。
從之。
○以烏什辦事大臣麟魁、為察哈爾副都統。賞候補三品京堂春熙、頭等侍衛為烏什辦事大臣。
史／編年／清實錄／文宗顯皇帝實錄／卷之五十八／咸豐二年四月上／3日(P.764-2)
○癸未。以恭奉
宣宗成皇帝配
天禮成。頒詔天下。詔曰。朕惟禋祀明虔。易象徵
夫殷薦。尊崇盡禮。周頌詠夫思文。道備乎饗帝饗親。溯黃虞而同揆。義協乎配天配地。並高厚以升歆。詳考彝章。彌隆懋典。我國家誕膺
景命。丕冒海隅。
世德光昭。
昊慈眷佑。
太祖高皇帝。
太宗文皇帝。
世祖章皇帝。
聖祖仁皇帝。
世宗憲皇帝。
高宗純皇帝。
仁宗睿皇帝。悉
帝載之同符。重
顥穹之陟配。欽惟
皇考宣宗成皇帝。
函三立極。
撫萬綏猷。
體健順以成能。
參易簡而正位。明旦仰
鑒觀之赫。顧諟維嚴。崇卑徵
效法之精。馨聞罔聞。
德符離照。雲日蔚其光華。
澤沛需膏。雨露深其霑被。緬
靈壇之肸蠁。秉鬯
誠通。召帀宇之和甘。
執圜道者。祥徵
乾象。耀珠聯璧合之輝。寶溢
坤輿。紀嶽貢川珍之瑞。丕釐
上帝命。豈
合撰之能名。迪惟
前人光。倍思成之增企。格
廟方申其殷禮。配
天宜極夫崇儀。琮璧焜煌。奉
兩郊之大祀。
几筵肅穆。繼
列聖以時歆。敬昭告
天。
地。
宗廟。
社稷。率諸王貝勒文武群臣。於咸豐二年四月初二日常雩。恭祀
上帝於
圜丘。奉
宣宗成皇帝配享。五月初四日夏至。恭祀
地祗於
方澤。咸豐二年正月初六日上辛。祈穀於
上帝。並奉
宣宗成皇帝配享。芬揚罍俎。慎報本以馨香。樂備圜函。奏陳常而妥侑。式昭懿榘。聿沛鴻施。所有事宜。開列於後。一、
歷代帝王陵寢。
先師闕里。應遣官致祭。著察例舉行。一、五嶽
四瀆等祀。應遣官致祭。著察例舉行。一、各省童生入學額數。大學著增七名。中學增五名。小學增三名。詔到舉行一次。不著為例。一、地方有才品優長、山林隱逸之士。著該督撫覈實具奏。酌予錄用。一、各省民人。孤貧殘疾。無人養贍者。地方官加意撫恤。一、各省要路橋梁。及過渡船隻。閒有損壞。妨礙行旅者。地方官查明隨時修理。一、直省軍流以下人犯。分別減等發落。一、傷病留營兵丁。不能充伍者。
該管將弁查明本家如有子弟至戚。可以教練差操。即令頂食名糧。免致失所。於戲。飭虔恭於祝嘏。告備告時。卜說豫於神人。是宜是享。上儀有赫。齊覆載以垂庥。錫類無疆。遍寰瀛而被德。布告天下。咸使聞知。
○頒發朝鮮國。
宣宗成皇帝配享
郊壇詔書。賞給該國王緞匹如例。
○諭內閣、前因內閣學士勝保 、呈遞封奏。復行撤回。當降
旨交部察議。並將奏事官常通、交部議處。茲據吏部遵旨具奏。並恭查嘉慶二十一年
諭旨。按照定例。將勝保 議以降三級調用。係私罪。不准抵銷。常通議以降二級留任。係公罪。例准抵銷。分別請旨。勝保 前奏時務各條。原無不合。即其風聞失實各款。朕亦念其意存諷諫。不加譴責。惟既經遞摺。擅自撤回。實屬有違定制。嘉慶年間所奉
諭旨。杜漸防微。具有深意。煌煌
聖訓。曷敢不遵。勝保 著即照部議降三級調用。不准抵銷。奏事官刑部員外郎常通、著照部議降二級留任。准其抵銷。並著退出奏事處。嗣後各衙門及有言責者。陳奏事件。概不得遞後擅撤。奏事官亦不得任聽撤回。如有率意妄為者。著御前大臣查明、即行參奏。
○又諭、常大湻奏、匪徒藉端聚眾。派兵拏辦。並請將辦理不善之知縣撤任一摺。浙江奉化縣連山鄉屬地方匪徒。藉豁免民欠為詞。妄思
將已完銀米。遞抵新賦。糾眾毀壞該縣衙署門壁。並搶去衣物銀錢。又鄞縣所屬、西南東南兩鄉匪徒。因圖減完糧銀價。聚眾至府縣兩署。毀壞門壁。及署內衣物。並勒給減價印示。鄞縣所屬姚家浦私梟。挾嫌拆毀鹽商公所。及該商住屋。似此匪徒藉端糾眾。實屬目無法紀。亟應嚴拏懲辦、以儆刁頑。該撫現已飭委臬司孫毓溎、署運司慶廉、湖州協副將張蕙、酌帶弁兵。前往嚴拏各案匪犯。著即督
飭派委各員。分案查拏。斷不准一名漏網並現獲之私梟案內匪犯、張得富等十一名。一併交該撫親提嚴審。按律擬辦。鄞縣知縣馮翊、署奉化縣知縣舒逵、辦理不善、且恐另有縱容書差、弊混浮索情事。馮翊、舒逵、均著撤任。交該撫秉公查辦。
○以翰林院侍講吳保泰、左春坊左中允史湻、署日講起居注官。
史／編年／清實錄／文宗顯皇帝實錄／卷之六十七／咸豐二年七月下／26日(P.878-1)
○甲戌。
上詣綺春園、問
皇貴太妃安。
○諭內閣、乾隆年間。
高宗純皇帝特降諭旨。以禮義廉恥。居官者立身
之要。侍衛部院司官。有見該堂官、輒屈一膝者。於定制甚為錯謬。通行曉諭。俱著侍立回事。並
諭有見王等長跪請安者。凡王大臣遇見。即行參奏。迨嘉慶八年。復奉
仁宗睿皇帝明晰申諭。
聖訓煌煌。自當敬謹遵守。但恐日久玩生。仍蹈卑鄙諂諛之習。不可不重申諭禁。嗣後各臣工於親王郡王。遇有公事接見。禮儀自有定分。不得長跪請安。其侍衛部院司員。接見本
管堂官。祗應侍立回事。儻有不遵定制。屈膝請安者。即著指名參奏。以肅體制而除陋習。將此通諭知之。
○又諭、昨因協辦大學士杜受田、於差次溘逝。業經降旨加恩。茲據禮部查明應得卹典。奏請予諡。因思杜受田品端學粹。正色立朝。
皇考宣宗成皇帝深加倚重。
特簡為朕師傅。憶在書齋、朝夕納誨。凡所陳說。悉本唐虞三代聖賢相傳之旨。實能發明蘊
奧。體用兼賅。朕即位後。周諮時政利弊。民生疾甘。亦能盡心獻替。啟沃良多。嘉慶年間。大學士朱珪 、仰蒙
皇祖仁宗睿皇帝鑒其品節。
特諡文正 。杜受田公忠正直。媲美前賢。揆諸諡法。實足以當正字而無愧。無庸俟內閣擬請。著即賜諡文正。其餘一切卹典。均著照禮部所請辦理。用示朕眷懷舊學、崇錫令名至意。
○又諭、吏部等衙門奏、遵議恆春 等處分一
摺。刑部尚書恆春 、侍郎書元、均著改為降四級調用。內閣學士載齡、侍讀許誦恆、均著改為降二級調用。潘世恩、卓秉恬、祁寯藻、柏葰、周祖培、麟魁、吳鍾駿、黃贊湯、錫齡、文慶、慧成、富呢雅杭阿、潘曾瑩 、潘曾綬、葉名灃、均著改為罰俸半年。不准抵銷。
○又諭、前據周天爵、奏參豐北誤工各員。當交怡良等查奏。茲據怡良奏稱、南河掌管東壩裏河同知于昌進、查無盤踞句結、及侵漁錢糧情事。其承辦引
河料廠各委員。亦無需索使費、偷減料物弊端。均著無庸置議。至已革河營參將李勝、赴工希圖投效。致滋物議。應得笞罪。著照所擬辦理。現在豐工未合。田廬多被淹浸。必應及早堵築。以奠民生。著陸建瀛、會同楊以增、迅速妥籌。購料興工。慎選賢員。無滋弊混。儻再延玩。該督等其能當此重咎耶。懍之。
○諭軍機大臣等、常大湻奏、查勘岳州水陸要隘籌防各事宜、並請補調鄰省官兵一摺。現在賊
匪竄踞郴州。意圖下窺衡湘。賽尚阿、程矞采、合駐衡郡。羅繞典、駱秉章 、駐守長沙。復派徐廣縉、督帶粵東兵勇。馳赴湖南。會同督辦。各省續調官兵。計日亦可到齊。衡湘一帶。大兵雲集。當不致任賊北竄。惟兩楚地界。處處毗連。自應阨要豫防。所有常大湻、親赴岳州。籌備洞庭湖漁船、團練堵禦各事宜。均著照所議辦理。據稱湖北防堵。陸路兵力尚單。本日已寄諭蔣文慶、陸應穀、於安徽省挑取精兵
一千名。河南省挑取精兵二千名。派定管帶將弁。配足軍裝器械。豫備調遣。著常大湻隨時確切偵探。如湖南勦辦得手。徵調自可從緩。儻有警信。即行飛調。皖豫距楚較近。亦不致有誤事機。另片奏、籌防荊州一帶、並咨調駐防滿洲營兵一千四百名、分撥駐守等語。著會同將軍台湧 、提督博勒恭武、熟籌妥辦。台湧 應駐何處。自應體察情形。扼要駐劄。以便調度。該將軍巡撫提督等、總須慎密籌防。
尤當持以鎮靜。不可稍涉張皇。致滋驚擾。將此由六百里諭知常大湻、並諭台湧 、博勒恭武、知之。
○又諭、特克星額、桂齡 奏、續有另股安集延賊匪、突入卡倫滋擾、經官兵迎擊得勝一摺。該匪等屢次入卡滋擾。現雖擊敗逃走。而首逆未除。難保不再行句結。乘隙窺伺。著該大臣等飭令各卡倫隘口。嚴防密探。儻仍敢糾眾入卡。即激勵官兵。務期悉數殲捦。毋致稍有疏縱。此次拏獲賊犯。同前次拏獲
之密呢雅斯等四名。著一併交葉爾羌參贊大臣。於審明後即行正法。將此諭令知之。
○吉林將軍固慶等、奏報所屬兩廳地方、編查保甲情形。得旨。時時稽查。不可相率因循。
○調工部尚書阿靈阿、為刑部尚書。以戶部右侍郎麟魁、為工部尚書。戶部左侍郎德興、兼署工部右侍郎、兼管錢法堂事務。
○以兵部尚書桂良、兼正藍旗漢軍都統。刑部右侍郎奕經、兼鑲黃旗漢軍副都統。調鑲藍旗漢軍
副都統瑞麟、為正紅旗滿洲副都統。以內閣學士常志、兼鑲藍旗漢軍副都統。
○命安徽選兵一千名。河南選兵二千名。豫備湖北咨調。
史／編年／清實錄／文宗顯皇帝實錄／卷之七十四／咸豐二年十月下／22日(P.964-2)
○己亥。
上御懋勤殿。句到浙江、安徽、江蘇、本年情實罪犯。停決浙江斬犯四人。餘六十六人予句。
○諭內閣、黃宗漢、奏參不協輿情之署知州、請旨革職一摺。浙江署海甯州知州江山縣知縣吳春棠、於該州田禾被旱。並不及早勘辦。
以致鄉民赴署滋鬧。平時既不協輿情。又不能將滋事人犯、上緊拏獲。實屬不職。吳春棠、著即革職。交該撫提同現獲各犯。嚴切訊明起釁根由。按律懲辦。並查明該員經手倉庫錢糧。如有虧短。即行據實嚴參。以肅吏治。至該州被旱情形。並著該撫、迅速委員查勘。分別辦理。
○又諭、禮部奏、據朝鮮國王咨稱、近年以來。內地船隻。前往該處沿海各島捕魚。每次漁船。或八九十隻。或數百隻。船載多人。
並有鳥銃器械等件。其船號俱是登州、萊州、甯海、榮城、奉天、江南、蘇州各等處船隻。未便擅行驅逐等語。沿海居民。越界漁採。例禁綦嚴。康熙五十一年。曾奉
諭旨。朝鮮海洋漁採船。曾經申飭嚴緝。今尚有船至朝鮮邊界捕漁。是即海寇。嗣後許該國即行追勦。如有生捦者。即速解送等因。欽此。
聖諭煌煌。中外均應恪守。乃近來復有內地船隻。前往該處漁採。實屬有違定例。著盛京將
軍、奉天府府尹、並沿海各督撫、飭屬一體嚴禁。認真編查。如有前項船隻。越境漁採。即行照例懲辦。將該管官查參議處。並著該部行知該國王、遵照康熙年間
諭旨。嚴查辦理。以肅邊防而申禁令。
○旌表守正捐軀、直隸磁州民柳奉山女狗女。
史／編年／清實錄／文宗顯皇帝實錄／卷之八十六／咸豐三年二月下／27日(P.129-1)
○壬寅。清明節。
上詣
奉先殿。
壽皇殿。行禮。
○遣官祭
永陵。
福陵。
昭陵。
昭西陵。
孝陵。
孝東陵。
景陵。
泰陵。
泰東陵。
裕陵。
昌陵。
昌西陵。
○遣恭親王奕訢、恭詣
慕陵。代行敷土禮。暨大饗禮。
○遣官祭
孝德皇后殯宮。
○遣官祭端慧皇太子園寢。
○諭內閣、前有旨、派左都御史花沙納、陝西道御史王茂蔭、會同戶部堂官、妥議鈔法。奏明辦理。茲據花沙納等、公同酌議具奏、並繪具官票式樣進呈。朕詳加披覽。所擬章程各條。尚屬周密。著即照所請。定為官票名目。先於京師行用。俟流通漸廣。再行頒發各省。一律遵辦。官票之行。與銀錢並重。部庫出入收放相均。其民間銀錢私票。
行用仍聽其便。商賈交易。亦無抑勒。洵為裕國便民良法。總期上下相信。歷久無弊。即使國用充裕。官票照舊通行。該部即遵旨、刊刻告示。並著步軍統領衙門、順天府、五城、一體出示。曉諭遵行。
○又諭、載銓 、奏請申明會議舊章一摺。國家有大政事。特交會議。諸王大臣等、自應公同會集。虛衷商搉。討論精詳。方於政事有益。嘉慶年間。曾奉
諭旨。其有特交會議事件。凡與議之王大臣。俱
限一二日、齊集公所。當面公同商辦。不准令司員章京、往來傳稟。互相推卸。如有不到者。即著到班之王大臣、指名奏參。到班之後。在官言官。毋許泛論別事。煌煌
聖訓。各宜懍遵。若如載銓 所奏、近年以來。凡遇會議事件。或託故不到。或推諉不言。或且藉端閒談。置公事於不問。其首先發言之人。或目為擅專。或笑其浮躁。甚至遇有交議。並不會集。一任主稿衙門。委之司員書吏、分送片
稿。各衙門堂官、隨同畫諾。或明知未協而不肯言。或依違將就而退有後言。似此因循委卸。相習成風。又何用會議為耶。嗣後諸王大臣等、如遇特旨會議事件。務須遵照舊章。公同面商。虛心籌酌。迅速定議具奏。毋得推諉眈延。仍蹈積習。用副朕集思廣益之至意。此旨、著各衙門恭錄懸挂。俾觸目警心。遵守無忽。
○諭軍機大臣等、據陳金綬 、勝保 奏、行抵江浦。籌勦賊匪一摺。另片奏、接奉廷寄、仍防
北岸等語。前因逆匪竄入江甯。曡經諭令該大臣等、公同合力進勦。原期酌量緩急。相機籌辦。並非專以防守北岸為要。於江南攻勦事宜。置為緩圖也。軍旅之事。變幻靡定。若藉口遵旨。株守江北。任賊從容布置。不但蘇常一帶、蹂躪堪虞。萬一渡江北竄。其能當此兇鋒、不令闌入否。陳金綬 係幫辦大員。且久歷戎行。何以漫無定見。著與勝保 、迅速籌商。先將浦口賊匪。剋日殲除。即渡江救援江甯。亟
圖克復。其江西賊船浮橋。務當設法。先為燒毀。使賊不能北渡。得以併力進攻。又據勝保 、奏調信陽兵。移劄六安廬州等處。為北岸後路接應。並就近添調弁兵。在清江浦一帶。扼要駐劄。為揚州聲援。將襄陽守兵。進移湖北漢黃等處。以備調赴下游。堵賊上竄等語。所奏不為無見。本日已諭令羅繞典、張亮基、駱秉章 、陸應穀等、各將該處防兵。除酌留外。餘俱豫備調撥矣。勝保 現已補授內閣學士。幫
辦軍務。責無旁貸。著與琦善、陳金綬 、同心勠力。迅埽賊氛。並隨時酌量。無論江南江北、何處緊急。即便宜辦理。毋得拘泥候旨。致誤事機。陳金綬 等現帶兵丁僅四千名。實屬單弱。所有吉林、黑龍江、馬隊。計已陸續趕到。琦善所帶各路精兵。刻下亦斷無不到之理。著即分撥三四千名。交陳金綬 等大營。聽候調遣。並著陳金綬 、勝保 、飛速催提。毋任延誤。總之江北地面。延袤數省。防不勝防。若不激勵將
士。設法進勦。不但糜餉勞師。轉恐賊燄益熾。該大臣等、膺茲重任。務當妥籌全局。與向榮 隨時知照。合力進勦。毋再觀望遷延。任賊紛竄。致干重罪。勝保 摺片。均留中。將此由六百里加緊各諭令知之。
○又諭、勝保 奏、亟籌大局。宜速飭信陽兵、移劄六安廬州等處。為北岸後路接應。更宜就近添調弁兵。在清江浦一帶、扼要駐劄。為揚州聲援。並將襄陽駐守之兵。進移湖北漢陽等處。以備調赴下游。堵
賊上竄各等語。所奏不為無見。軍情變幻。原難逆料。必期有備無患。頻年軍務。總誤於緩不濟急。以致逆匪鴟張。殊堪痛恨。著羅繞典、張亮基、駱秉章 、陸應穀、按照勝保 所陳。除酌留防兵外。將可以調撥之兵。移遠就近。一遇徵調。即令星速馳往。庶緩急有資。勦辦可期得力。將此由六百里各諭令知之。
○署湖廣總督張亮基、奏報勦辦湖南土匪情形。得旨。湖南土匪滋擾。著激勵團練。速行勦辦。毋使
蔓延。
○擢候補四品京堂勝保 、為內閣學士。兼禮部侍郎銜。命幫辦江北軍務。
○以翰林院侍講崇實、充日講起居注官。
○以獲盜多名。予河南知府李樹穀、遇缺儘先補用。
○
上以
孝和睿皇后升祔
太廟。自是日始。齋戒三日。
史／編年／清實錄／文宗顯皇帝實錄／卷之一百十二／咸豐三年十一月中／11日(P.734-1)
大清文宗協天翊運執中垂謨懋德振武聖孝淵恭端仁寬敏顯皇帝實錄卷之一百十二
監修總裁官經筵日講起居注官太子太保上書房總師傅文淵閣領閣事翰林院掌院學士稽察欽奉上諭事件處國史館總裁官武英殿大學士管理兵部事務加十三級紀錄十四次臣賈楨稾本總裁官經筵講官太子太保文淵閣領閣事武英殿總裁官教習庶吉士體仁閣大學士管理戶部三庫事務管理刑部事務加二十三級紀錄十六次臣周祖培總裁官太子少保管理內繙書房事務對引大臣軍機大臣鑲藍旗滿洲都統戶部尚書管理三庫事務加四級隨帶加五級紀錄十二次臣寶鋆總裁官經筵講官弘德殿教習清文諳達上書房總諳達國史館總裁官正藍旗蒙古都統禮部尚書管理太常寺鴻臚寺事務加二級軍功加四級隨帶加八級紀錄五次臣倭什琿布等奉
敕修
咸豐三年。癸丑。十一月。壬子。
上御懋勤殿、句到朝審情實罪犯。停決順天斬犯一人。絞犯一人。餘十七人予句。
○諭內閣、
天壇大祀。鉅典攸關。凡陪祀之王公大臣。以及執事各員。均應整齊嚴肅。嘉慶八年。欽奉
諭旨。諸王以下、及滿漢頭品大臣、年在六十五以上者。准其坐轎至二層門外。此外頭品年未至六十五以上。及二品大員。均不准坐轎進頭層門。以崇體制等因。欽此。煌煌
聖訓。允宜永遠懍遵。乃近來執事大小各員。往
往不遵舊制。任意出入。殊非恪恭將事之道。著申諭各衙門。嗣後
郊壇大祀。均應遵照嘉慶年間
諭旨。並著稽查
壇
廟王大臣。並稽查
壇門
壇牆各大臣等。一體認真查察。如有不遵定制之員。即行嚴參。其僕從跟役、擁擠諠譁、及閒
雜人等闌入者。一併查拏懲辦。
○又諭、本年各直省辦理秋審人犯。經刑部由緩決改情實者。奉天五起。四川八起。河南十起。盛京刑部侍郎、兼尹、府尹、及四川河南督撫臬司等、於秋讞大典。未能慎重詳覈。著交部查明分別議處。嗣後各將軍、府尹、督撫等、務當督同所屬。遵照定例。酌覈案情。細心究擬。固不可有心刻覈。亦不可惑於救生不救死之說。意存寬厚。故從輕減。總期執法持平。無枉無縱。
用副朕明慎用刑至意。將此通諭知之。
○諭軍機大臣等、前經曡降諭旨。令舒興阿、馳往安徽。會同江忠源勦辦逆匪。未據該督奏報何日抵皖。昨因呂賢基殉節。江忠源因病尚在六安。賊氛偪近廬州。已令福濟馳赴該處督辦防勦。惟揚州尚未攻克。儀徵又復失守。福濟之能否分身前往。尚不可知。河南雖界連楚皖。惟楚北賊䑸已經下竄。唐樹義帶兵跟蹤追擊。該匪必順流而南。設與皖省匪徒
彙為大股。北向奔突。不但廬州可危。即潁鳳蒙亳一帶。皆係曾被蹂躪之區。兵勇無多。人心未固捻匪復時常出沒。儻經該逆句結肆擾。勢將不可撲滅。惟有趁其未至廬州。迅速帶兵前往保衛。力遏賊鋒。方可設法收復舒城、桐城、安慶等處。該督前奏以陳州、歸德、光州各屬。毗連皖境。因請駐守陳州。是藉防堵為名。置兵於無賊之地。於事勢緩急。道途險易。絕不一加忖度。是誠何心。賊情剽疾異常。
我兵遷延愈甚。近來統兵大臣。率蹈此種惡習。舒興阿乃亦出此。實所不解。著該督於接奉此旨後。即日兼程馳抵廬州。與江忠源迅籌攻勦。其皖豫交界各處。均在潁亳後路。大兵經行。便可隨處察度兼顧。不得因已派福濟帶兵應援。遂觀望不前。徒糜軍餉。儻該督赴皖遲延。以致賊蹤北竄。朕豈能置舒興阿於不問耶。仍著該督將行抵皖境日期。先行迅速具奏。本日據青麐奏、咨商該督撥兵防
堵信陽光州各要隘。已諭知英桂 、就近酌量派防矣。將此由六百里加緊諭令知之。
○又諭、前據英桂 奏、馳赴南陽防堵。當降旨諭令嚴飭地方文武。督率兵勇。實力巡防。本日青麐奏報、賊由黃岡。偪近光州。又信陽州捻匪四起、與隨州緊連等語。是光州信陽等處。均關緊要。信陽僅有派防兵勇一千餘名。實形單薄。該撫前奏、即咨明舒興阿、迅飭甘肅遊擊王定堃、帶兵馳往信陽。擇要駐守。目下是
否已到。著英桂 嚴飭南汝光道、會同各帶兵將弁。將該處各要隘、認真防堵。無稍疏懈。該撫現帶兵勇。駐劄南陽郡城。惟光州信陽一帶。俱接壤湖北。距南陽尚遠。該撫務當統籌兼顧。督飭總兵柏山、撥兵防堵。並飭光州所屬、嚴密設防。無令楚北賊匪闌入豫境。仍派委妥員。將黃河口岸。認真巡查。密防奸細偷渡。是為至要。舒興阿現已馳赴皖省。勦辦逆匪。豫境防勦事宜。該撫責無旁貸。務當竭力
妥籌。無稍貽誤。將此由六百里加緊諭令知之。
○又諭、前據吳文鎔等奏、賊船停泊黃州。省城未可撤防。本日復據青麐奏、德安精兵調空。鄉勇未盡可恃。是該督與該學政、一則防賊回竄。一則慮賊旁擾。均係就所駐之地而言。此時巴河一帶。為賊蹤蟻聚之所。自以急勦黃州逆匪為尤要。楚省兵單。即併力進勦。猶恐不能得手。豈可再於無賊之地。分布設防。現在青麐已飭副將駱永忠、馳赴黃州。
本日復傳諭唐樹義、盡力跟勦。著該督等悉心體察。如防城兵勇。尚可分撥。即行酌量調往。庶可得力。其德安府城、係北連豫省之地。亦關緊要。已諭知青麐、妥為防守。據青麐奏、十月二十三四日。唐樹義獲有勝仗。二十八日。復有大股直撲黃州。兵皆潰散。未據該督撫奏報。朕心甚為懸繫。又據奏稱、潮勇素稱頑健。儻散布句結。尤為可慮。此項潮勇。用之固難。若驅之不用。又恐助逆為患。應如何駕
馭彈壓。著與青麐妥商辦理。將此由六百里加緊諭令知之。
○又諭、青麐奏、德安府防兵不敷、鄉勇未可盡恃等語。所奏德安各屬。處處喫緊。自係實在情形。惟據另摺陳奏、黃州較德安尤為喫重。駱永忠之兵。不能不令其馳赴。是該學政續接探報。已深悉巴河一帶。賊情緊急。湖北兵力之單。不獨德安一處。當賊擾孝感時。固須嚴扼該郡。以杜北竄之路。賊已下竄。自應撥兵跟勦。吳文鎔若祇顧省
垣。誠屬不知緩急。惟移兵就賊。亦自應先其所急。前據該督奏、唐樹義馳抵黃州。擊賊獲勝。係十月十九日之事。今該學政片奏、二十三四日。復有勝仗。又有二十八日。賊撲黃州。兵皆潰散之語。所探是否確實。其賊由黃岡偪近光州一節。黃岡距光州二百餘里。既有唐樹義帶兵在彼。諒不至據行偪近。本日已諭知英桂 、於楚豫交界。一律嚴防。南陽、信陽等處。均令兼顧。所有楚豫接壤地方。如何防
勦賊匪之處。該學政即可隨時知照英桂 、相機妥辦。唐樹義勦賊情形。連日未據吳文鎔等奏報。駱永忠所帶之兵。現已調赴黃州。即著唐樹義督帶兵勇。緊躡賊蹤。盡力追殺。毋使再行回竄。另摺奏、盤獲奸匪之廩生羅晉象、武童黃金鼇等、懇請鼓勵。並審訊匪犯、究出重情之該委員等。著青麐酌量保奏。以獎微勞。將此由六百里加緊諭知青麐、並傳諭唐樹義知之。
○又諭、據怡良、許乃釗奏、進攻
上海、水陸獲勝一摺。詳閱所奏。仍不過小有斬捦。並未能大挫兇鋒。該匪負嵎抗拒。城內所存糧食本多。又向奸夷購買大礮。顯係意圖死守。若不趕緊設法攻克。不特有礙來春海運。且關繫松太各屬大局。該督撫所稱、現已占得地利。並囊土成堆。穴牆開礮。俾城上之賊立腳不住等語。自係已有把握。即著迅速布置。尤須嚴斷接濟。並飭吳健彰、密籌妥辦。毋令夷奸與該匪句結。方可得手。現在水
陸各軍。已不為少。怡良、許乃釗等、惟當嚴飭兵勇。及早克復縣城。以副委任。將此由六百里加緊諭令知之。
○蠲減江蘇上元、江甯、江都、甘泉、丹徒、上海、江浦、六合、儀徵、泰、嘉定、寶山、青浦、南匯、川沙、太倉、鎮洋、句容、丹陽、長洲、元和、吳、吳江、震澤、崑山、新陽、金壇、華亭、婁、奉賢、金山、武進、陽湖、無錫、金匱、江陰、宜興、荊谿、靖江、常熟、昭文、溧陽、太湖、四十三廳州縣。被擾村莊。並鄰近地方新舊額賦。
史／編年／清實錄／文宗顯皇帝實錄／卷之二百六十／咸豐八年八月上／8日(P.1039-2)
○庚戌。遣官祭
關帝廟。
○諭內閣、監臨景廉等、奏參承辦鄉
試試卷遲延、並御史徵麟等奏、名冊又有舛錯各一摺。順天府治中蔣大鏞、糧馬通判蕭鼎禧、承辦鄉試試卷。已屬遲延。名冊復有舛錯。實屬玩忽。均著交部議處。
○又諭、全慶、廉兆綸奏、遵查剝船經紀、賠繳成數、意見不同各一摺。向來由津承運到通。虧短米石。於道光二十八年五月閒。曡奉
諭旨。剝船起卸米石。如稍有折耗。即照前案、責令經紀剝船。各半分賠。剝船如有使水虧短
等弊。係由經紀拏獲。即著剝船獨賠。與經紀無涉。一船了一船之案。其餘名船。仍照舊章。責令經紀船戶。各半分賠等因。
聖訓煌煌。立法極為平允。自應永遠欽遵。倉場侍郎崇綸、李菡、於本年二月間。奏請改定新章。殊屬非是。嗣後著仍照舊章妥辦。以歸畫一而免紛更。至現在通州驗收米石。已有十分之七。前二十起、應賠銀米。著仍照新章、分別追繳。自此次奉旨之日為始。即改歸舊例
覈辦。其現在承運經紀。查明尚無通同舞弊情事。至船戶所供、經紀斛手人等、有需索錢文等事。著將該船戶解送刑部。如訊有經紀舞弊。無論在津在通。一併指名咨提。嚴訊懲辦。
○又諭、翁同書、奏參擅提釐捐之參將、請革職拏問等語。參將于昌麟、於皖軍需餉緊急之時。擅將蔣壩釐捐二千串。提作勇糧。致誤急需。實出情理之外。于昌麟、著即革職拏問。勒交所提錢文。如有玩延貽誤事機。即著
從嚴懲治。
○諭軍機大臣等、何桂清奏、夷酋急欲回國、請飭催欽差、兼程赴蘇一摺。據稱、𠸄酋本欲起碇回國。經何桂清發給照會。告以欽差業經啟程。該酋始肯在上海靜候。其咪𠲽二酋。仍欲暫赴香港。本月初旬。即須起碇。又經薛煥與之再三要約。已據應允、八月內准回上海等語。現在桂良、花沙納、計已馳抵清江。著即兼程前進。無稍遲緩。該大臣接奉此旨。先行知照何桂清、業已迅速前行。以
便該督即知照該酋、安心聽候。本日已諭何桂清、於明善、段承實、到後。先令密籌辦法。桂良等一到。即可會商酌辦也。將此由六百里密諭知之。
○又諭、何桂清奏、請飭催桂良等、兼程來蘇一摺。各夷因桂良等、尚無到蘇消息。以急欲返棹為詞。現經設法開導。𠸄酋允在上海暫候。咪𠲽二酋、暫赴香港。約定八月內准回上海。夷情現尚馴順。仍著諭令聽候辦理。現在明善、段承實、計已將次抵蘇。何桂
清即可與該員等、密商辦法。毋庸候桂良、花沙納到後、再行議辦。本日諭令桂良等、兼程赴蘇。一面知照該督、飭令該夷、俾安心靜候。至現議辦法。明善等到後。該督自必知悉。辦成後、利權不至盡歸夷人。可毋庸鰓鰓過慮也。將此由六百里諭令知之。
○又諭、翁同書奏、餉道將絕。定遠危急情形一摺。廬城全椒之賊。欲向張橋掠糧。雖已退回梁園。而土匪蜂起。深慮與逆賊相應。且定遠遙對清流關。
東通滁城。北達臨淮。西南悉通廬郡。有四面受敵之勢。若餉道被斷。外無援師。大局不堪設想。勝保 已移營鳳南一帶。著即統領各軍。迅速前進。與翁同書妥籌堵勦。毋令定遠再有疏虞。現在翁同書、兵餉既斷。又無軍械。何能進兵卻敵。本日據何桂清奏、已酌撥軍餉。由德興阿撥兵護送。未知何日解到。並著勝保 就近通融辦理。至李兆受納款投誠。前據勝保 奏到。朕即疑滁州城內。有偽國宗楊逆
盤踞。何以李兆受出城迎降。及委員出入城中。楊逆竟若罔聞其中恐有詭計。昨聞滁賊有占踞烏衣。擾及東西葛。及由水口圖窺六合之信。並聞李兆受親在烏衣等處督戰。既有投誠之言。復有抗拒之事是其居心叵測。欲令官兵漫無設備。墮其詭謀。勝保 久歷行閒。或有成算。然仍宜密加防範。未可深信不疑。致有意外之患。將此由六百里加緊各諭令知之。
○又諭、李定太奏、擊退浦城竄匪、援
勦玉山等處獲勝、並片奏、玉山解圍各情形。此次浦城匪徒。竄入江山念八都。即經升用副將陶茂森、分路進殺。收復各隘。江山、龍泉、兩路援師。亦經該總兵分飭前進。江常開三邑、派撥兵勇。協同堵勦。布置均屬周妥。玉山現已解圍。竄逃各匪。即著飭令副將朱承先等、由婺源、德興、跟蹤追勦。以杜該逆分竄之路。援閩之師。既經副將張騰蛟、總兵周天培、饒廷選等、兩面進劄。直擣浦城。諒不難即日
殄除。江常各處、回竄堪虞。該總兵仍應駐劄該處。策應諸軍。以固浙省門戶。毋庸親往浦城。反致疏於防堵。其婺源一路。仍咨會張芾、一體嚴防。毋令紛擾為要。將此由六百里諭令知之。
○命倉場侍郎李菡、開缺以侍郎候補。調戶部右侍郎廉兆綸、為倉場侍郎。工部右侍郎劉崐、為戶部右侍郎。兼管錢法堂事務。以內閣學士宋晉、為工部右侍郎。兼管錢法堂事務。
○蠲緩廣西被賊滋擾之馬平、雒
容、柳城、懷遠、來賓、象、容、岑溪、桂平、平南、貴、武宣、橫、永湻、脩仁、靈川、興安、永甯、恭城、蒼梧、藤、宣化、新甯、崇善、左、養利、永康、甯明、融、羅城、宜山、賓、上林、臨桂、永福、平樂、永安、荔浦、昭平、懷集、遷江、北流、四十二州縣、及萬承、太平、安平、龍英、田、五土州、白山、興隆、定羅、那馬、四土司、上年新舊額賦有差。
史／編年／清實錄／穆宗毅皇帝實錄／首卷四／進實錄表(P.35-2)
進
實錄表
經筵日講起居注官太子太傅文淵閣領閣事翰林院掌院學士稽察欽奉上諭事件處方略館總裁武英殿大學士軍機大臣鑲藍旗滿洲都統管理吏部事務戶部三庫事務臣寶鋆經筵講官太子少保文淵閣領閣事體仁閣大學士武英殿總裁正紅旗滿洲都統管理工部光祿寺事務內大臣輔國公臣宗室載齡經筵日講起居注官太子太保翰林院掌院學士協辦大學士兵部尚書軍機大臣管理國子監事務臣沈桂芬經筵講官吏部尚書國史館副總裁對引大臣管理理藩院咸安宮三學事務正藍旗蒙古都統管宴大臣崇文門正監督臣宗室靈桂 戶部尚書總理各國事務衙門大臣臣董恂經筵講官閱兵大臣文淵閣提舉閣事鑲黃旗漢軍都統總管內務府大臣兵部尚書臣廣壽太子少保對引大臣吏部尚書正紅旗漢軍都統總管內務府大臣兼管太常寺鴻臚寺事務臣恩承 經筵講官禮部尚書管理戶部三庫事務臣徐桐經筵講官太子少保刑部尚書管理戶部三庫事務南書房行走臣潘祖蔭理藩院尚書鑲藍旗蒙古都統兼管太常寺事務臣察杭阿總管內務府大臣鑲白旗滿洲副都統吏部左侍郎臣志和經筵講官禮部右侍郎尚書房行走臣殷兆鏞等誠惶誠恐稽首頓首
上言。伏以
鴻圖開六甲。丹爻舒蒼昊之文。
鳳紀絢三辰。青纂衍黃神之績。
緜寶祚而繩繩繼繼。
至諴柯格於神明。
登明堂而穆穆煌煌。一代式昭其
憲典。在昔天中開
泰運。疇弗欽
偉業於
文謨。迄今柱下誦
徽言。應備列
大猷於信史。
苞符肇啟。演𨿅書五十六字而探微。
巍蕩難名。釋
帝典三萬餘言而非贅。齊明莊牘。鞠陳辭。欽惟
穆宗繼天開運受中居正保大定功聖智誠孝
信敏恭寬毅皇帝
黈纊垂型。
珠囊集瑞。
以行為車。
以樂為御。
顯庸
創制。
文明繼照乎重離。
如月之恆。
如日之升。
厚澤
深仁。謳祝長騰乎千禩。溯自
靈鍾儲秀。
奇徵萃輿蓋之祥。洎乎禮際
常雩。
吉什協神人之券。
冑筵乍啟。
喜溢
璇題。
周晬初臨。
慶延
宸翰。
舞綵而
堂前助笑。修雞鳴鶴駕之儀。
奉觴而殿下遙瞻。識虎步龍行之度。而且觥觥至性。極
孺慕於
椒廷。翼翼小心。奉
訓辭於
蘭掖。初膺
景命。適際時艱。在
文宗顯皇帝以未竟之
神功。
期諸
嗣服。在
兩宮
皇太后以未成之
君德。責在師臣。而乃重奠坤維。誕登道岸。
功高函夏。上酬
宗廟之靈。
德為聖人。是謂
帝王之孝。斂五福惟
皇作極。念庶徵。用八政。遂
甄貺而
鍾釐。
率百官若
帝之初。
揚
大烈。
覲
耿光。乃通寰而浹宙。敬揚庸行。約舉六端。有如
道契
穹儀。
誠通
霄堮。體
陽元而
凝命。稽
乾式以
臨宸。
圜丘
方澤之升薌。典隆六器。
右社
先農之禋祀。儀重三祠。彩澈儀璘。望祭並嚴於朝夕。秩尊嶽瀆。懷柔遍及於垓埏。
監觀則昭假彌嚴。
對越而感孚尤捷。
齋宮
肅涖。瑞雪晨飛。
祕殿
誠祈。甘霖夕霈。陽侯助順。且鼓浪以排豕突之鋒。屏翳揚威。亦回飆以殄鴟張之寇。崇封
頒額。報功備極乎優隆。合漠通微。靈貺胥昭乎蠁䀜。即值木饑水毀。弭災而弗事虛文。
用能璧合珠聯。曠古而獨呈瑞應。蓋自
少海降祥而後。契
乾凝之撰。
事
父孝故
事
天明。而溯萬幾
親總以還。安
坤順之貞。
事
母孝故
事
地察。此
聖孝之徵諸
敬
天者也。
誼篤本原。
志勤繼述。
合祭薦馨於玉瓚。
受終致恪於
珠邱。展
原廟之衣冠。惓懷
先烈。撫
橋陵之弓劍。慨想
遺徽。故能
大業中興。上媲
孝陵之開創。
沖齡典學。遠追
聖祖之欽明。
嚴八柄以馭臣工。
英略同符乎
世廟。總
十全以歌盛美。
奇勳輝映乎
高宗。本
累朝家法以娛
親。鳴玉稱觥。八千嵗之
長春同祝。崇六行
坤儀而正位。嬪京迎渭。二百年之曠典重逢。迨昇平已際昌期。而艱難猶思王業。蓋
體
詒謀以繩
祖武。乃克副
文考啟佑之忱。而承
懿訓以迪
前光。愈足彰
文母思齊之範。此
聖孝之徵諸
法
祖者也。
治先無逸。政貴有恆。
廑旰食與宵衣。
執春規與夏矩。風傳鈴索。
親授機宜。雲集封章。獨勤
批答。
挈太阿之魁柄。法行親貴而非苛。
寄大政於賢藩。
賞懋宗支而非濫。勤引對以
周知利弊。
擢賢才以共輔
隆平。
威振韜鈐。戮僨轅之將帥。
治嚴宮府。誅煬竈之貂璫。
措施經艱鉅而彌光。
神智以憂勤而益淬。當六幕清之日。雖靈臺偃伯。尚殷
睿慮於持盈。值八方職貢之時。雖寰海無波。更廑
廟謨於綏遠。機輪置局。廣育英奇。船政設官。隱資控制。周地球億萬里。合窮荒共入
鈞陶。
臨海宇十三年。無一日敢忘
兢業。蓋宏綱鉅目。悉得諸
問
安
侍
膳之餘。故累洽重熙。適成其
衣
德
紹
聞之美。此則
聖孝之見於
勤政者也。
惠孚萌動。
愛洽芸生。溟深嶽峻儷其
功。露湛雲需普其
澤。
龍飛穹宇。
詔免常租。兕獻
慈庭。
慶除逋賦。元辰
錫羨。扇淑氣於條風。冬令
推恩。煦祁寒於杪嵗。設廠而淖糜廣哺。蒸為采甸之春。截漕而稟粟頻頒。炊遍窮檐之玉。祲消六沴。掩骼
施仁。府閉三錢。革心向化。戡亂則脅從悉宥。雖崐岡火烈。而玉石終分。慮囚則疑罪惟輕。雖名法霜嚴。而鉆鑽必絕。而且築城堡以安編戶。濬河湖以利農田。拯中外
之災黎。厚培
國脈。減東南之額賦。重繫人心。蓋
盛朝之遺澤方長。故
聖繼
聖而海隅丕冒。亦
大姒之徽音克嗣。故
親其
親而天下胥平。此則
聖孝之驗於
愛民者也。至於斧藻群言。笙簧六藝。極
淵衷之宥密。蔚
郅治之光華。唐帝承基。猶師尹壽。殷宗訓志。亦學甘盤。
生知擅天縱之奇。
盛德集日新之益。
勤求
治理。繹帝鑑之圖經。砥礪
宸修。進儒臣之講義。偶揮
鳳藻。即擷經畬。乍拂
鸞章。便成史論。箴大寶而圖無逸。
訏謨悉矢以賡歌。軫東作而肅
南郊。
敬畏疊形諸篇詠。他如廣藻芹於泮水。啟秀披華。新櫨栱於尼山。崇儒重道。興廉舉孝。寓長民輔世之權。
旌節
襃忠。發潜德幽光之彩。摉遺經於兵燹。縹緗
特許其刊行。覈實學於賓興。朱墨必嚴夫契勘。凡此
彰施之跡。舉昭
烜赫之庥。蓋
憑玉几以傳薪。
紹
虞陛之危微。漸被遂成為
文教。而
御常朝以
訓政。垂洛京之官禮。
庥嘉實肇於雎麟。此又
聖孝之懋為文治者也。若夫
至人之勇。不怒而威。
王者之師。有征無戰。南收江表。北靖中原。取滇黔搤巴蜀之亢。捲秦隴斷河湟之臂。殛妖鳥而廓清嶺嶠。殪封狼而綏定甌閩。軍中秉
成算而行。
授策弗踰乎寸晷。天下以從軍為樂。捷書俄集於崇朝。快等焚巢。功成破竹。
雷霆一怒。埽帀地之烽煙。
日月雙懸。銷普天之兵氣。遂令九邊風雨。齊和鐃歌。欣看兩戒山河。仍歸繡甸。振旅而櫻盤薦熟。慰
先皇望捷之心。
策勳而蘭醑騰歡。增
慈聖祝釐之豫。蓋戮蚩尤於中冀。非
天開
智勇。不足驗
斗樞繞電之奇。而殲有扈於甘郊。非
世濟
神靈。曷由紓
石紐征苗之憾。此又
聖孝之彰為武功者也。合觀
主極。若舉往聖見知聞知之統緒。推闡而達於經綸。直揭
心源。實綜孝經左契右契之珍符。渾括而涵諸
天性。上日星。下河嶽。罔非
孝治之流行。明禮樂。幽鬼神。胥見
孝思之淪洽。
一人有慶。協地義與天經。萬國懽心。致風移而俗易。方冀星明
紫極。常凝泰壹之
辰居。何圖雲黯蒼梧。遽促
虞淵之夕馭。追維
懿鑠。普賢親樂利於無窮。欲贊
高深。極擬議言思而莫罄。恭惟
皇帝陛下
惟寅貞度。
恭己斟元。眷
世德以作求。鞏
皇圖而戩福。
承和眾豐財之後。
成功繼以
文章。識
交言
往行之遺。
大訓珍逾球璧。誠則形。形則著。
堯
舜道接於羹牆。美斯愛。愛斯傳。
文
武政存於方策。其義則律銜禮幹。包治道之全模。其文則玉檢金泥。炳
皇王之大紀。將剬緝備一朝之典。宜表章垂萬世之經。爰於光緒元年二月
特敕開館。先後
命臣寶鋆為監修總裁官。臣宗室載齡臣沈桂芬臣宗室靈桂 臣董恂臣廣壽臣英桂 臣毛昶熙臣皁保臣李鴻藻 為總裁官。臣徐桐為藁本副總裁官。臣恩承 臣潘祖蔭臣察杭阿臣志和臣殷兆鏞臣彭久餘臣德椿為副總裁官。臣嵩申臣恆齡臣鍾駿聲臣承恩臣錫縝臣崇綱臣孫欽昂為提調官。臣祥麟臣童棫為提調兼總纂官。臣崇勳臣宗室奕慶為清文總校官。臣魁元臣奎綬臣桂斌 臣額勒精額臣文綬 臣佛爾恭額臣郭勒敏布臣文年臣崇勛臣崇凱臣桂芳臣扎
拉芬臣福海臣錢桂森臣曹秉哲臣劉恩溥臣洪鈞臣顏宗儀臣廖壽恆臣孫毓汶臣張端卿為總纂官。臣慶麟臣鈺斌臣福蔭臣默爾格春臣常存臣如松臣恩立臣崇祥臣松瑞臣訥謨謹臣崇祿臣錫芝臣保謙臣長麟臣富壽臣德泰臣敬禧臣常清臣烏蘭額臣恆壽臣王先謙 臣高萬鵬臣劉廷枚臣龍湛霖臣溫紹棠臣于蔭霖臣鄭賢坊臣崔國因臣王邦璽臣趙汝臣臣梁仲衡臣楊頤臣周德潤臣葉大焯臣甘醴銘臣崔志道臣周開銘臣鄔純嘏為總校官。臣楊霽 臣胡聘之臣朱以增臣畢保釐臣陳翼臣梁燿樞臣朱逌然臣吳仁傑臣溫忠翰臣逄潤古臣顧奎臣鄭溥元臣易子彬臣張鴻遠臣李鴻逵臣顧樹屏臣慶禧臣松山臣穆騰額臣雙福臣剛毅臣清平臣彭齡臣裕舒臣陞格臣忠
廉臣吉誠臣多壽臣桂芬臣桂林 臣玉春臣長清臣連壽臣珠爾罕布臣賡音布臣奎華臣錫麟臣桂齡臣桂豐臣全喜臣文興臣德勝臣賡音佈臣松鶴臣恆康為纂修官。西清層宇。高挹霜毫。北斗丹梯。仰瞻
星翰。才殊敬播。纂言於武德之年。學愧陸佃。著錄在熙豐之代。恭繹當時
御集。存
訓誥之璘㻞。敬陳左史
綸言。收
起居之記注。紫荷白筆。兼摉政要於樞廷。烏弋黃支。旁採戎機於藩部。
立言
立功
立德。大書而猶覺難該。繫年繫月繫時。徵實而曾無溢美。丹鉛弗輟。五看鸞掖之花。珠字分排。四寫
龍書之牒。
神樞
道矩。備
省覽於
彤廷。部次州居。荷
鑒裁於
軒鏡。恭成
穆宗毅皇帝實錄聖訓合凡例目錄清漢蒙古文共一千四百五十四卷。敬繕
御製序文於簡首。盥沐進
呈。臣等竊睹
天語闡揚。
奎章照映。冊經校上。
寶書騰八索之輝。儀屆慶成。璧府煥十華之籍。宗冑捧綈函而進。日麗金鋪。親藩舒錦帙而前。雲凝香案。申
受
籙
膺
圖之敬。展
肅拜於
九重。探鱗銜甲負之章。知
比隆於三五。燦陳
朵殿。玉清靈寶之編。什襲薇垣。
綸閣深嚴之境。行啟
𤾭門而敬庋。守福地之神龍。更齎
豳館以尊藏。祕羽陵之仙蠹。伏願無忘
聰聽。益擴
洪庥。勤夕考與朝稽。蘄風同而道一。
作者之謂
聖。具見扇巍顯翼之規。得其所以言。自操制治保邦之要。從此
綏猷
建極。允徵合準齊衡。緯度耀鉤鈐。統浸仁沐義昭景飲醴之儔。而群欽
醲化。
榮名被金石。合浮琛委贄越險效珍之宇。而長戴
仁暉。臣等無任瞻
天仰
聖虔肅抃幸之至。謹奉
表隨
進以
聞。
光緒五年十一月二十五日經筵日講起居注官太子太傅文淵閣領閣事翰林院掌院學士稽察欽奉上諭事件處方略館總裁武英殿大學士軍機大臣鑲藍旗滿洲都統管理吏部事務戶部三庫事務臣寶鋆經筵講官太子少保文淵閣領閣事體仁閣大學士武英殿總裁正紅旗滿洲都統管理工部光祿寺事務內大臣輔國公臣宗室載齡經筵
日講起居注官太子太保翰林院掌院學士協辦大學士兵部尚書軍機大臣管理國子監事務臣沈桂芬經筵講官吏部尚書國史館副總裁對引大臣管理理藩院咸安宮三學事務正藍旗蒙古都統管宴大臣崇文門正監督臣宗室靈桂 戶部尚書總理各國事務衙門大臣臣董恂經筵講官閱兵大臣文淵閣提舉閣事鑲黃旗漢軍都統總管內務府大臣兵部尚書臣廣壽太子少保對引大臣禮部尚書正紅旗漢軍都統總管內務府大臣兼管太常寺鴻臚寺事務臣恩承 經筵講官禮部尚書管理戶部三庫事務臣徐桐經筵講官太子少保刑部尚書管理戶部三庫事務南書房行走臣潘祖蔭理藩院尚書鑲藍旗蒙古都統兼管太常寺事務臣察杭阿總管內務府大臣鑲白旗滿洲副都統吏部左侍郎臣志和經筵講官禮部右侍郎尚書房行走臣殷兆鏞等謹上表
史／編年／清實錄／穆宗毅皇帝實錄／卷之二／咸豐十一年八月上／8日(P.99-2)
○甲子。諭內閣、道光三十年。
皇考大行皇帝。以
皇祖宣宗成皇帝硃諭遺命。毋庸
郊配
廟祔二條。
諭令王大臣會同九卿等敬謹妥議。嗣照禮親王全齡等所請。仍行
郊配祔
廟。並明降
諭旨。嗣後
郊祀配位。以
三祖
五宗為定。仰見我
皇考曲體
皇祖遺訓。定以限制。
聖訓煌煌。允宜敬謹遵守。惟尊崇之典。莫大於嚴
父配
天。我
皇考功德昭著。洽於寰區。薄海臣民。咸深欽仰。
雖
聖諭升配典禮。不復舉行。朕不忍遽從。亦不敢遽定。著王大臣會同大學士九卿翰詹科道敬謹詳晰妥速議奏。
○諭軍機大臣等、田興恕 、何冠英奏、四川省歷欠黔餉。分釐未解。請仍飭迅速撥解等語。黔中軍務。正當勦辦得手之際。設因餉糈缺乏。兵勇譁潰。必至前功盡棄。所有四川省歷欠黔餉。及前撥協濟援黔楚師之川東釐金。即著駱秉章 速為籌撥。
派委妥員。陸續解交田興恕 軍營。以資接濟。將此由六百里諭令知之。
○以河南雎州甯陵勦賊獲勝。賞千總張法章藍翎。餘加銜升敘有差。
○予河南柘城等處陣亡府經歷蕭永祥等祭葬世職加等。
史／編年／清實錄／穆宗毅皇帝實錄／卷之八／咸豐十一年十月下／21日(P.206-1)
大清穆宗繼天開運受中居正保大定功聖智誠孝信敏恭寬毅皇帝實錄卷之八
監修總裁官經筵日講起居注官太子太傅文淵閣領閣事翰林院掌院學士稽察欽奉上諭事件處方略館總裁武英殿大學士軍機大臣鑲藍旗滿洲都統管理吏部事務戶部三庫事務加七級軍功加三級隨帶加七級紀錄三十次臣寶鋆蒙古總裁官經筵講官太子少保文淵閣領閣事體仁閣大學士武英殿總裁正紅旗滿洲都統管理工部光祿寺事務內大臣輔國公軍功加一級隨帶加六級紀錄十七次臣宗室載齡總裁官經筵日講起居注官太子太保翰林院掌院學士稽察欽奉上諭事件處國史館總裁方略館總裁協辦大學士兵部尚書軍機大臣教習庶吉士管理戶部三庫事務國子監事務加九級軍功加五級隨帶加六級紀錄十九次臣沈桂芬藁本副總裁官經筵講官頭品頂帶禮部尚書管理戶部三庫事務隨帶加五級紀錄十二次臣徐桐等奉
敕修
咸豐十一年。辛酉。十月。丙子。諭內閣、本日大
學士九卿會同議上
康慈皇太后
尊諡。敬請
升祔
太廟。並據請將前上
尊諡。敬謹改擬。並請加至十二字。以表尊崇。本日朕奉
母后皇太后
聖母皇太后召見議政王奕訢、軍機大臣大學
士桂良、尚書沈兆霖、侍郎文祥、寶鋆、鴻臚寺少卿曹毓瑛、惠親王綿愉、惇親王奕誴、醇郡王奕譞、鍾郡王奕詥、孚郡王奕譓、睿親王仁壽 。肅親王華豐。御前大臣奕山、貝勒載治、奕劻、貝子綿勳、公載岱。大學士賈楨、周祖培、尚書瑞常、倭什琿布、麟魁、萬青藜、僉稱應晉
徽稱。媲隆
三后。並申
配廟之儀。用展承
先之志。因思我
皇考大行皇帝。仰承
康慈皇太后
撫育。十有餘年。備荷
恩勤。固已疊晉
尊封。闡揚
盛美。今以沖人纘緒之初。勉思繼述。緬懷
聖孝之無窮。宜極追崇之盛典。今廷臣所擬。詳慎公允。不獨於
康慈皇太后懿德。洵相符合。實足以慰
皇考在天之志。此天下萬世之公論。非朕一人顯揚之私。亦非臣下尊親頌美之私情也。謹據所奏。恭上
尊諡曰
孝靜康慈端惠弻天撫聖成皇后。
升祔
太廟。永極尊崇。所有應行典禮。該部敬稽成例以聞。仍將
尊諡恭擬加至十二字。以符舊制而表
隆稱。尋大學士桂良等奏、恭擬加上
孝靜康慈皇后尊諡。曰
孝靜康慈懿昭端惠弻天撫聖成皇后。得旨、是。
○又諭、前因
郊祀配位。於道光三十年。奉有
皇祖宣宗成皇帝硃諭遺命二條。又奉
皇考大行皇帝諭。照禮親王全齡等議。仍行
郊配祔
廟。並明降
諭旨。嗣後
郊禮配位。以
三祖
五宗為定。仰見
皇考曲體
皇祖遺訓。
聖謨洋洋。允宜遵守。惟我
皇考功德昭著。洽被寰區。薄海臣民。咸深欽仰。
雖奉
聖諭升配典禮。不復舉行。朕實不敢遽從。亦不敢遽定。當經降旨。令王大臣會同大學士九卿翰詹科道敬謹詳議。據禮親王世鐸等、睿親王仁壽 等、前任侍郎黃宗漢、及載垣等、各據所見。分別覆奏。迨朕恭奉
梓宮回京後。復據大理寺少卿潘祖蔭等奏、以議禮大典。請飭廷臣再議以昭詳慎。並據恭引
大行皇帝聖製甲寅孟夏齋宮即事成什詩句。有以後無須再變更之
諭。因降旨令諸臣敬謹再行妥議。昨據禮親王世鐸等集議以聞。乃以仁壽 等原議本與諸臣歧異。而此次集議亦復列銜。恐有遷就之處。飭令該親王等另行具奏。茲復奏稱、前次另銜會奏。並非別有意見等語。粵自成周郊祀后稷以來。歷漢唐宋明。或一帝或二帝至三帝升祔而止。未有如我朝之
聖
聖相承。動德並茂。
郊壇配位。水極尊崇。足愜乎天下萬世之人心而無異議者。惟配位遞增無窮。而
壇壝規制有定。我
皇祖遺訓。恐世世視為成例。率行無已。不獨有背於古訓。亦難示信於後人。
聖訓精微。度越往古。所以為萬世慮者。義正辭嚴。允無遺議。我
皇考聖孝。仍欲紹修
配祀。用展顯揚。敬繹
硃諭。未敢遽行。特
詔群臣集議。始如禮親王全齡等所請舉行。又恐後世子孫。視
先帝訓誡為尋常謙德。煌煌
聖諭。等若具文。用特
垂訓。嗣後
郊壇配位。歷億萬年。總以
三祖
五宗為定。並恭錄
皇祖硃諭首條。及此次
諭旨。懸奉
南郊齋宮。垂示久遠。世世遵循罔斁。不准再議更張。又於甲寅孟夏。
郊祀齋宿。形諸篇什。
訓註周詳。至精至當。顧我
皇考功德之崇。若遽弗獲比隆
列祖。朕心實有難安。而事關明禋大典。天下萬世觀瞻所繫。兩朝
遺訓。遠大精深。又何敢不懍思志事。是用博採周諮。特命廷臣再三集議。今據世鐸等所奏、禮貴制宜。孝當承
志等語。朕奉
母后皇太后
聖母皇太后召見議政王奕訢、軍機大臣大學士桂良、尚書沈兆霖、侍郎文祥、寶鋆、鴻臚寺
少卿曹毓瑛、惠親王綿愉、惇親王奕誴、醇郡王奕譞、鍾郡王奕詥、孚郡王奕譓、禮親王世鐸、睿親王仁壽 、肅親王華豐、順承郡王慶恩、御前大臣奕山、貝勒載治、奕劻、貝子綿勳、大學士賈楨、周祖培、尚書瑞常、倭什琿布、麟魁、萬青藜、趙光、詳加垂詢。均稱
宣宗成皇帝遺訓。
大行皇帝諭旨。準古酌今。洵足垂為萬禩法守。非徒用示謙沖。若不敬謹遵循。非惟無以彰
美
至德。於心更有難安。亦恐無以垂法則於天下萬世。不得已。勉從諸臣所議。謹遵
皇考諭旨。
郊壇配位。歷億萬年。總以
三祖
五宗為定。世世子孫。永為法守。凡此務求得乎天理人情之至。以承
先志而慰
在天之靈。天下後世。必能共仰
先帝之善繼善述。及朕萬不得已之苦衷也。仁壽 等、載垣等、及黃宗漢前摺。均毋庸議。至
皇考功德超邁。允宜稱
宗祔
廟。百世不祧。自應恪遵
成憲。恭俟
山陵禮成。祇奉
神主升祔。以致孝享而盡尊崇。所有應行典禮。
該衙門屆時敬謹詳察具奏。將此宣諭中外知之。
○又諭、
皇祖宣宗成皇帝嬪御。前經加崇位號。以申敬禮。因思
常嬪侍奉
皇祖最久。謹尊封為
常妃。
祥嬪誕育惇親王。謹尊封為
祥妃。所有追封應行事宜。著該衙門察例具
奏。
○又諭、予告大學士祁寯藻忠清亮直。學問優長。著即來京聽候簡用。
○又諭、予告大學士翁心存守正不阿。學問淹博。前任太常寺少卿李棠階學養深邃。方正老成。朕當御極之初。亟應延訪耆儒以資輔翼。翁心存尚未出京。著即銷假。聽候簡用。李棠階現在河南辦理團練。亦著即行來京候旨。以副朕側席興賢人惟求舊至意。
○又諭、三品卿銜翰林院修撰劉繹學優品正。告養回籍有年。現
在養親事畢。辦理本籍團練。著俟服闋後。即行來京聽候簡用。尋沈葆楨 奏、接准劉繹呈稱、精神短乏。心血衰耗。懇請據情代奏。得旨、劉繹年力衰頹。即著無庸來京。
○又諭、前因已革吏部尚書陳孚恩、阿附載垣端華肅順 。業經明降諭旨。將陳孚恩革職永不敘用。昨日因睿親王仁壽 等、前次遵議
皇考大行皇帝
郊祀
配位。與廷臣所議歧異。而此次禮親王世鐸等遵議典禮摺內又均列銜。恐有遷就。因命仁壽 等另行陳奏。乃本日據仁壽 等覆奏稱、前在熱河會議時。陳孚恩聲稱道光三十年。
大行皇帝以
三祖
五宗為定之
旨。係原任協辦大學士工部尚書杜受田所擬。又稱在京王大臣等會議摺內。籲懇恪遵
遺訓。無庸舉行
郊配典禮。係因
大行皇帝去秋
巡幸熱河起見各等語。
郊壇
配位。大典攸關。為臣下者。宜如何援據禮經。敬慎詳擬。乃陳孚恩率以荒誕無據之詞。冀聳眾聽。揣其意不過欲掇合仁壽 等一同列銜。以便其諂媚載垣等之計。謬妄卑污。至於此
極。又查抄肅順 家產。內多陳孚恩親筆書函。中有闇昧不明之語。朕新政頒行。務從寬大。姑勿深究。慎其與肅順 交往密切。已屬確有證據。若不從嚴懲辦。何以示儆將來。陳孚恩僅予革職永不敘用。不足蔽辜。著派瑞常、麟魁、前往。將陳孚恩拏交刑部。即將該革員寓所貲財嚴密查抄。並著派大學士周祖培、軍機大臣文祥、會同刑部定擬罪名具奏。
○又諭、前據御史洪昌燕奏、請禁崇文門稅務需
索。當經降旨。諭令崇文門監督嚴飭各門差役不准勒索稽留。並鄉會試士子隨時驗放。茲復據給事中王憲成奏、請將應行上稅貨物實數。在各門明白曉示等語。所有上稅章程及應行曉示之處。著崇文門監督妥議具奏。其巡役人等勒索諸弊。仍著嚴行禁止。一經察出。立予重懲勿貸。尋奏、崇文門向有木牌稅則。應申明舊章。仍於署前曉示。至海巡散役。人數眾多。不免滋弊。應立名冊以杜冒
充。其書差及官店需索。應嚴予禁革以省擾累。報聞。
○又諭、譚廷襄奏、請調京員來營差委等語。刑部候補員外郎劉錫鴻。現已回京在部當差。所請前往山東差委之處。著不准行。
○諭議政王軍機大臣等、有人奏、山東巡撫譚廷襄、本係棄瑕錄用之員。並不愧勵圖報以贖前愆。藩司清盛性尤貪鄙各等語。僧格林沁 久駐東省。自應確有見聞。著將所參各節逐一詳查。據實具奏。原摺著鈔給閱看。
將此諭令知之。
○又諭、前因張亮基奏參徐之銘種種謬妄各情。當將節次寄信劉源灝、並明發
諭旨。及張亮基等摺片等件。鈔給福濟閱看。諭令該督秉公查辦矣。本日有人奏、徐之銘聲名狼藉。在署時常演戲宴客等語。封疆大吏。有整躬率屬之責。似此劣蹟昭著。何以整飭官方。著福濟遵照前奉寄諭。一併確切查明。據實具奏。毋稍徇隱。原摺著節鈔閱看。將此
由五百里諭令知之。
○又諭、前因有人奏、河南商城縣知縣任正訓性情貪酷。縱役害民。曾經有
旨諭令嚴樹森嚴密查辦。本日有人奏、任正訓自被參以來。不惟不少斂戢。反益肆其貪婪等語。州縣為親民之官。豈容貪員久任。擾累地方。著嚴樹森即將該員撤任。認真查辦。如有貪酷確據。即行從嚴參辦以儆官邪。原摺單著鈔給閱看。將此諭令知之。
○又諭、穆克
德訥等奏、英法兩國遵照前議。於九月初一等日次第撤兵出城。將省城各門交還。十八日一同登舟。由黃浦向香港而去。均屬安靜等語。該兩國兵丁撤退後。一切善後事宜。攸關緊要。所有省城空曠地方。防守更宜嚴密。其新城老城所需礮位。並派撥看守之旗營官兵。以及城樓兵房應行修葺各工。大黃𣽸礮臺應行安設礮位。並城鄉內外清釐戶口編查保甲等各事宜。均著照該將軍督撫所
議。迅速妥為辦理。以靖奸宄而備不虞。耆齡 身任巡撫。不宜久住省外。應即回省。會同穆克德訥、勞崇光、經理地方一切事務。將此由五百里諭令知之。
○禮部以繙譯鄉試中額請。得旨、取中三名。
○以克復安徽無為州城。賞布政使銜按察使曾國荃 頭品頂帶。副將郭明鼇巴圖魯名號。餘升敘有差。
○以克復湖北隨州城。予道員劉嶽昭以按察使用。都司劉維楨以遊擊用。
○以山東東昌守城出
力。賞知府李德增等花翎。參將宗權等藍翎。餘升敘有差。
○以廣西橫州生捦首逆陳開。予知縣陳璚以同知用。並賞花翎。監生賴聯桂等以知縣用。並賞藍翎。
○予故理藩院尚書賡福祭葬如例。
○蠲緩山東東平、鄒、泗水、滕、汶上、泰安、萊蕪、東阿、安邱、昌邑、金鄉、城武、沂水、益都、臨淄、昌樂、濰、清平、菏澤、鄒平、淄川、長山、新城、長清、肥城、平陰、曲阜、甯陽、嶧、蘭山、莒、博山、壽光、臨胊、諸城、高密、臨清、日照、滋陽、
嘉祥、四十州縣暨德州、臨清、東昌、濟甯、東平、五衛被擾被災地方新舊額賦租課有差。
史／編年／清實錄／穆宗毅皇帝實錄／卷之十一／咸豐十一年十一月下／21日(P.276-1)
大清穆宗繼天開運受中居正保大定功聖智誠孝信敏恭寬毅皇帝實錄卷之十一
監修總裁官經筵日講起居注官太子太傅文淵閣領閣事翰林院掌院學士稽察欽奉上諭事件處方略館總裁武英殿大學士軍機大臣鑲藍旗滿洲都統管理吏部事務戶部三庫事務加七級軍功加五級隨帶加七級紀錄三十次臣寶鋆蒙古總裁官經筵講官太子少保文淵閣領閣事體仁閣大學士武英殿總裁正紅旗滿洲都統管理工部光祿寺事務內大臣輔國公軍功加一級隨帶加六級紀錄十七次臣宗室載齡總裁官經筵日講起居注官太子太保翰林院掌院學士稽察欽奉上諭事件處國史館總裁方略館總裁協辦大學士兵部尚書軍機大臣教習庶吉士管理戶部三庫事務國子監事務加九級軍功加五級隨帶加六級紀錄十九次臣沈桂芬藁本副總裁官經筵講官頭品頂帶禮部尚書管理戶部三庫事務隨帶加五級紀錄十二次臣徐桐等奉
敕修
咸豐十一年。辛酉。十一月。乙巳。冬至。祀
天於
圜丘。遣禮親王世鐸恭代行禮。
○
上詣觀德殿
几筵前行冬至大祭禮。
○遣官祭
永陵。
福陵。
昭陵。
昭西陵。
孝陵。
孝東陵。
景陵。
泰陵。
泰東陵。
裕陵。
昌陵。
昌西陵。
慕陵。
慕東陵。
○遣官祭
孝德皇后殯宮。
○遣官祭
端慧皇太子園寢。
○欽奉
母后皇太后
聖母皇太后懿旨。金八件。著改用黃銅鍍金。輿轎什件等項。著改用鐵鋄銀。繖扇旗纛金頂。著改用黃銅。以昭節儉。
○諭內閣、大學士桂良等奏、遵議御史華祝三奏部議京察截俸日期窒礙難行一摺。京察為激揚大典。前經吏部奏准。展緩一年。至截俸日期。欽奉
諭旨。扣至咸豐十一年三月十五日截止。自當欽遵辦理。至一切停升註考事宜。亦經吏部奏明。分別覈辦。尚無窒礙。該御史原奏內稱、京察必視差使之優劣。定等第之高下。上年差使應列一等。至本年三月升調別衙門。若仍與一等。則與截俸不符。不與一等。則資俸以酉年為限。勞績不以酉年為憑等語。向來升調人員。一年以外。仍准統計前俸。至填註政績考語。半年以外。即由新任衙門出考。若
舍新任之資俸。論原衙門之差使。辦理更難畫一。又稱一等升遷。三等降調等語。向來一等加級。三等照舊供職。並無升遷降調之說。所奏係屬錯誤。又稱酉年三月以後。病痊服闋升調銓補得缺各員。均不應在考察之列。將不分等第。從無實缺人員不加甄別之理。仍分等第列入三等者。必有置辯等語。升調得缺。本係實缺人員。該御史謂與病痊服闋銓補得缺各員。均不在考察之列。已屬聲敘
未明。至應否分別等第。業經吏部奏明。例應考察及不應考察之員。統以三月十五日為斷。亦與截俸兩無窒礙。又稱禮兵等部員缺本少。本年三月以後。各員中或以事故去。而此後得缺者皆係不合例人員。恐致無員可保等語。歷屆京察。保薦不得其人。即任缺無濫。
聖訓煌煌。允宜遵守。豈該御史尚未之知。又稱本年三月後。考察各員。有屢經升轉者。有罣
誤停升者。論其體制。則新階敘用。與舊階敘用。判然各別。論其處分。則考察在前。罣誤在後。難以持平。恐升轉易致冒濫。被議者不能折服其心。截俸亦多扞格等語。向來考察期內。凡有升轉議處事件。概行停止。此次展緩一年。勢難一切停止不辦。亦經准吏部所奏。註考等項事宜。均照現在官職辦理。今該御史所指窒礙各情。俱應歸停升之例辦理。與截俸毫無干涉。又片奏此次京察。需以四載
不為遲。將來縮以二年不為速等語。三載考績。古有明訓。該御史強為二年四載之說。尤屬不諳政體。所奏著毋庸議。
○又諭、官文 等奏、請將防守省城出力各員獎勵等語。本年春閒皖逆糾合捻匪。由英霍竄入楚境。防守各員。晝夜巡查。該逆未得偪近省城。尚屬著有微勞。自應酌予獎勵。署荊州副都統鑲紅旗漢軍副都統巴揚阿著賞給頭品頂帶。記名翰林院侍講衛榮光著賞給五品頂帶。並
賞戴花翎。至道員恩祥盛康二員。官文 等奏請記名以道員簡放之處。昨日業經明降諭旨。嗣後各路軍營。必須克復省府城池。或殲除大股逆匪。或捦斬著名首逆者。方准請保記名道府。並須錄敘勞績。專摺保奏。此次官文 等所保道員恩祥盛康二員。著遵照諭旨。詳細查明另行專摺奏請獎勵。
○又諭、官文 奏、請將才不勝任各員分別降補一摺。湖北宜昌府知府劉步駰性情褊狹。才具迂拙。著
以同知降補。署東湖縣事應山縣知縣祝祐才質平庸。難膺民社。惟文理尚優。著以府教授歸部選用。
○諭議政王軍機大臣等、前因袁甲三軍營缺餉。諭令薛煥、王夢齡、將每月協餉二萬兩。並淮南鹽課銀一萬兩。按月提解該大臣軍營。以資接濟。茲據薛煥等奏、自上年蘇常失陷。餉源十去六七。以二府一州之地。兼顧南北兩臺。統計水陸一百餘營。自六月至九月。欠發銀六十餘萬兩。至淮南鹽
課。係因淮北鹽課全充皖餉。經袁甲三撥歸江北糧臺。今若劃出解皖。則北臺支放。愈形竭蹶。應俟新捐大有起色。兩臺月餉籌足。再行接濟皖營。淮北鹽課。每月解足北臺二萬兩外。再籌解皖等語。各路軍營餉項缺乏。原屬實情。惟在任事大員。通融籌撥。近來軍營習氣。勦賊則藉口兵單。籌餉則爭言人眾。其進款較多省分。於應撥協餉。每多慳吝。名為慎重軍需。實則圖肥私橐。即如薛煥等於諭
撥袁甲三之餉銀。目為舍己芸人。豈知皖匪滋蔓。即蘇省亦受其害。且薛煥等視江皖兩省。有人己之分。而國家則同辦一事。豈能不通盤籌畫。現除江北糧臺。遵照戶部奏定章程。將收發款項。隨時奏報。其江南糧臺。並未遵照辦理。兵數既無從稽覈。軍餉即難免虛冒。著薛煥。王夢齡、即將江南北水陸一百餘營。何營防勦何路。何員統帶。每營官兵共若干名。責令各該營管帶官剋日詳報。由該撫
等彙覈速奏。其調募勇丁共若干名。一併查明彙報。此後儻查有空缺。惟該撫等是問。至江海關除應徵洋稅外。每月應徵華稅及子口稅共有若干。釐捐月收若干。即著該撫等分別查明奏報。其兩淮鹽課。現飭喬松年專心辦理。每月可得課銀若干。江北釐捐。為數若干。並著該撫等查明具奏。至袁甲三軍餉。萬分支絀。所有江蘇應解月餉二萬兩。淮南鹽課一萬兩。仍著薛煥、王夢齡、懍遵前旨。按
月撥解。儻敢再存玩視。致有貽誤。恐難當此重咎也。另片奏、請飭廣東等省。按月籌解餉銀。已諭令勞崇光等迅速籌解。惟南北兩臺。既有地丁鹽課釐捐關稅各項。通計已足敷用。此項協餉到時。務須撙節。俟曾國藩 大軍南下。如有不敷。亦須支應。不獨專供南北兩臺之用也。將此由六百里各諭令知之。尋李鴻章 奏、金陵失陷以後。江路梗阻。商販不前。咸豐七年。始設局徵收淮南鹽課。每年約徵
銀二十萬兩內外。現以新增鹽釐合算。收數實倍於前。各路軍餉。不無裨助。報聞。
○又諭、薛煥、王夢齡奏、請飭催各省協餉。按月籌解等語。鎮揚兩營及水師月餉。不能按期給發。飢軍譁潰堪虞。且曾國藩 現在肅清江西湖北。克復安慶池州。分兵三路並進。上游軍務。正在得手之際。若下游防勦未能得力。難保賊匪不乘虛竄擾。此時下游各軍。自應豫為籌畫。寬備餉需。俟曾國藩 大軍南下。庶可合
師埽蕩。規復蘇常。著勞崇光、耆齡 、文清、慶端、瑞璸、嚴樹森、英桂 、瑛棨 、即將部撥應解蘇省餉銀。如數按月撥解。並將前欠各款一併設法籌措。源源報解。以濟要需。毋得遲延貽誤。將此由五百里各諭令知之。
○以江蘇勦辨叛兵。並擊敗天長竄匪出力。賞道員高長紳副將蔡覲賢等花翎。知州李廷華等藍翎餘加銜升敘有差。
○以克復安徽來安縣城。賞遊擊李顯爵巴圖魯名號。餘加銜升敘有差。
○以湖北省城防守出力。予布政使唐訓方、署按察使文輝、按察使閻敬銘 、總兵官安貴等優敘。餘升賞有差。
史／編年／清實錄／穆宗毅皇帝實錄／卷之二十二／同治元年三月中／19日(P.608-1)
○辛丑。以神靈助順。頒安徽潁州府
關帝廟顧額。曰皖疆顯佑。
風伯廟扁額。曰功昭巽順。
火神廟扁額。曰離曜炳靈。
○諭內閣、基浦奏、昨日帶領引見。到班遲誤。自請議處等語。吏
部右侍郎基溥。著交都察院照例議處。因思帶領引見之各部院堂官。向例俱先期進內伺候。以昭慎重。乃竟有延誤不到者。其各衙門堂官。遇有奏事直日之班。想更不能及早進內。因循疲玩。不問可知。甚至有恣意養安。不常至署。惟令司員等將藁件送至私宅稟商。以致公事每多積壓相沿已久。叢脞堪虞。朕御極之初。即蒙我兩宮
皇太后諄諄訓諭。修明庶政。無怠無荒。各部院
大臣皆受
先帝厚恩。股肱心膂。倚畀方深。此後務當振刷精神。各勤乃事。夙夜在公。力圖報稱。各以性耽安逸為戒。毋負我兩宮
皇太后勤求治理之懷。庶績咸熙。百廢俱。舉其庶幾焉。將此通諭各部院大臣知之。
○又諭、前任順天府府尹蔣琦齡 漢籍按：「蔣琦齡」即「蔣琦淳」。奏、請以端致本為先。據稱恭親王謙懷忠悃。中外共仰。惟延攬不遺群言。夾輔尤資同列。請飭軍機處力矯
從前附和之習。獻可替否如疑難重大。不妨盈廷集議等語。朕奉
母后皇太后
聖母皇太后懿旨。國家政務殷繁。全賴集思廣益。以資群策之力。近以軍興十載。事多叢脞。軍機處為政本所自出。該大臣均係特簡。與王同列。如遇事有窒礙。即當面折廷爭。公忠共矢。如書所稱汝無面從。退有從言者。引為鑑戒。方足以勵大臣之節。斷不可蹈從前阿
附之習。罔圖匡救。恭親王自援議政王以來。悚惕謙撝。曾因王籲請。特諭大小臣各抒所見。以冀事臻盡善。王亦能寅畏為懷。率同軍機大臣等每事詳覈。咸於簾前共取進止。惟際此時艱。自當以天下為己任。於延攬之中。寓裁制之意。方能事有折衷。不至政出多門。若稍涉避嫌。矯枉過正。每事必請集議。轉致意見紛歧。於政事亦恐無補。甚非朝廷委任意也。王其力任艱鉅。毋稍推諉。用勱相我國
家。
○又諭、蔣琦齡 漢籍按：「蔣琦齡」即「蔣琦淳」。奏請崇正學以端政本等語。我朝崇儒重道。正學昌明。士子循誦習傳。咸知宗尚程朱。以闡聖教。惟沿習既久。或徒騖道學之虛名。而於天理民彝之實際。未能研求。勢且誤入歧途。於風俗人心。大有關繫。各直省學政等躬司牖迪。凡校閱試藝。固宜恪遵功令。悉以程朱講義為宗。尤應將性理諸書。隨時闡揚。使躬列膠庠者。咸知探濂洛關閩之淵源。以格致誠正為本務。身體力行。
務求實踐。不徒以空語靈明。流為偽學。至鄭孔諸儒。學尚考據。為歷代典章文物所宗。理無偏廢。惟不得矜口耳之記誦。荒心身之踐履。尤在職司教士者。區別後先。薰陶樂育。士習既端。民風斯厚。海宇承平。奇衺不作。於以觀政教之成焉。
○又諭、前因祁寯藻、景其濬、先後奏請疏通正途。以清吏治。當經降旨交吏部議奏。嗣據該部奏請酌量變通辦理。已依議行矣。茲據蔣琦齡 漢籍按：「蔣琦齡」即「蔣琦淳」。奏捐班軍功。妨礙正
途。覶列近日情形。請飭變通辦理等語。國家設科取士。摉羅英俊。以備任使。雖所拔未必盡賢。而名臣碩儒。多出其中。良田涵濡教澤。讀書明理。故能砥礪廉隅。用成偉器。若如蔣琦齡 漢籍按：「蔣琦齡」即「蔣琦淳」。所奏即用人員。不但終身無補缺之望。幾於終身無委署之期。至有以得科名為悔者。而捐班軍功人員。上司每多喜悅。士氣何由得伸。吏治何由整飭。此由封疆大吏。不能仰體朝廷養士作人之意。顛倒謬誤。甚可痛
恨。著大學士會同該部。將正途及捐班軍功人員。再行分別變通。妥議具奏。庶正途人員。得以及時自效。用副振興人材之至意。
○又諭、據蔣琦齡 漢籍按：「蔣琦齡」即「蔣琦淳」。奏、津貼抽釐勸捐。流弊甚多。現雖未能停止。請勿為竭澤之漁等語。所奏自係實在情形。前因軍餉浩繁。度支未裕。借資民力。自當存體恤閭閻之意。乃官吏奉行不善。釐卡繁瑣。且多侵漁。民何堪此。著大學士會同該部。應如何酌示限制。俾軍餉無缺。民
困稍蘇之處。即著悉心妥議具奏。尋奏、按糧津貼。除四川山東。曾經奏明辦理有案。其餘各省有私自徵收者。該管道府。一併治罪。勸捐濟餉。應分別上富次富。其僅能溫飽之戶。毋庸捐輸。各省抽釐。疊經奉旨。飭令各督撫分別撤留。造冊報部。仍請勒限嚴催。如再遲延即予嚴議。從之。
○又諭、蔣琦齡 漢籍按：「蔣琦齡」即「蔣琦淳」。奏、請籌軍實等語。所稱招募本縣良民為勇。令大縣養勇四五百人。小縣二三百人。於正供外。按糧
酌派養勇經費。即由本縣官統領。以本處紳耆掌管糧餉。督撫道府。遞為統帥。令郡縣互相援應等語。所陳辦法。有無窒礙。是否可以一律通行。著各直省督撫各就該地方情形。斟酌利弊。悉心妥議具奏。
○又諭、前任順天府府尹蔣琦齡 漢籍按：「蔣琦齡」即「蔣琦淳」。奏、應詔敬陳十二策。如端政本、恤民隱、整吏治、籌軍實、恤旗僕、崇正學各條。均已明降諭旨。並諭令大學士等及各直省督撫分別議奏。至所稱除粉飾、任賢能、開
言路、慎名器、亦均能剴切敷陳。足備採擇。其詰戎行一條。據稱軍營欺飾之弊。非有策以杜其奸而懾其志。勢難挽回。請定軍報款式。並請派御史稽察功過等語。各路統兵大臣及各直省督撫等身膺重寄。其紀律謹嚴。賞罰平允。奏報軍情。務從實在者。固不乏人。而積習相沿。鋪張粉飾者。亦復不少。如該府尹所奏、接仗則掩敗為勝。殺賊則以少報多。甚且以無為有。空中樓閣。悉由意造。是皆甘心
為偽。罔顧時艱。溺職辜恩。實堪痛恨。嗣後軍營奏報。務各湔洗惡習。事事從實。不准稍有虛假。儻敢仍前欺罔。一經察出。必當重治其罪。不能寬貸。其接仗地方。係屬某村某堡。必將所隸州縣奏明。以免含混。至監軍為前代弊政。徒事侵撓。無裨實效。創立名目。流弊滋多。所請以御史稽察功過。著毋庸議。其挽頹風一條。據稱宜罷有名無實之養廉。令督撫以下。各上其陋規之數。斟酌去留。俾足辦公
等語。我朝優禮臣工。於俸祿之外。復給養廉。顧名思義。豈宜裁撤。即使捐攤減拆。究屬有勝於無。至清查陋規以資辦公。
皇祖宣宗成皇帝御極初年。因英和之請。諭令督撫等查覈辦理。旋因湯金釗等力陳其弊。降
旨停止。
聖訓煌煌。尤宜永遠遵守。該府尹所奏。殊於政體有礙。斷不可行。
○又諭、御史何兆瀛奏、保
舉孝廉方正。請飭採訪真儒等語。各直省保舉孝廉方正。理宜慎重。若如該御史所奏。不加訪聞。遽登薦剡。甚至夤緣鑽刺者。糅雜其中。殊不足以光盛典。此次應舉孝廉方正。著各督撫學政嚴密訪察。務須人品學問。為鄉里素所推許者。始准薦舉。不得以名實不符之人。濫竽充數。以副延訪真才至意。
○又諭、御史何兆瀛奏、考試漢廕生積弊。請照考拔貢生之例。亦在殿廷考試。並派侍衛監試。其
有文理荒謬者。仍照例發回本籍讀書。三年後再行赴部考試等語。自係為遴拔真才起見。第念廕生皆係大員子弟。平日自應認真讀書。且陸續赴試。並無定限。果使文理未優。自不必亟於應試。惟關防理應嚴密。豈容有書吏包辦。傳遞文字之事。嗣後考試漢廕生。除仍照舊章辦理外。並著吏部嚴密稽查。毋許再有前項情弊。該御史所請變通章程。著毋庸議。
○又諭、都興阿奏、請將帶兵觀望之
副都統摘頂議處等語。江南逆匪。進撲揚州。經都興阿派令京口副都統海全、由南路設伏掩擊。乃北路伏兵。擊賊獲勝。而南路並未出戰。又未策應中路。當此軍務緊要之時。似此遷延觀望。貽誤事機。若不立予嚴懲。何以勵軍心而肅紀律。該將軍請將該副都統撤銷題奏都統職銜。摘去頂帶。交部議處。殊不足以蔽辜。海全著即行革職。仍留軍營帶隊。以觀後效。
○諭議政王軍機大臣等、前因都
興阿奏逆匪撲犯瓜揚。當諭該將軍實力守禦。茲據奏本月十一日。該逆直撲揚城。經馬隊兵馬。分路抵禦將逆匪擊退。尚能以少勝眾。稍挫兇鋒。惟三汊河上下數十里。逆匪在在屯聚築壘。時出竄擾。雖經詹啟綸等連日勦辦。多有斬捦。而賊勢過眾。未可遠擊。該將軍當添撥兵勇。前往策應。並督飭黃彬等師船。於沿江上下數十里。往來轟擊。務將逆壘逆巢。悉數削平。毋令久踞肆擾。並分兵保衛
裏下河完善地方。方為妥善。黃彬已於江岸紮營。添撥水師勇丁。登陸防守著都興阿仍須不時嚴密稽查。飭令該總兵等毋稍疏懈。都興阿現在督辦江北軍務。責無旁貸。如探聞何路警急。即當分兵馳應。其一切籌畫布置機宜。務必悉臻周密。毋得稍存大意。將此由六百里諭令知之。
○又諭、勝保 奏、餉糈支絀。熟籌變通。請捆運鹽斤。以資接濟等語。勝保 一軍。僅恃直隸河南山陝等省協餉。近來
各省庫儲不充。未能依限報解。現雖力解潁圍。兵勇飢寒不免。自屬實在情形。該大臣請將淮北票鹽。先行捆運十五萬包。運至三河尖一帶銷售。並函商李世忠代為捆運。就近提取。解營充餉。著照所請妥為辦理。惟不得漫無限制。致壞鹺綱。並著吳棠就近飭令兩淮鹽運使喬松年督催稽查。毋任偷漏。惟聞李世忠就場運鹽。赴各岸銷售。商民交受其累。該大臣務當督飭李世忠。約束部下人等。
不得沿途騷擾。又貽口實。將此由五百里各諭令知之。
○又諭、勝保 奏、直隸每月應解協餉三萬兩。本年僅解過一萬兩。直隸力量本異他省。前接文謙稟函、以後勢難如數撥解。查係實在情形。請將該省月餉三萬兩。減去二萬。仍月解一萬兩。並先將二三月之二萬兩。一併補解。以後不得再有拖欠等語。勝保 一軍。自援潁得手後。現在仍須節節進勦。待餉孔殷。著文煜嚴飭藩司文謙、將二三兩月
所欠協餉。趕籌補解。嗣後按照每月一萬兩。源源報解。不得稍有蔕欠。致有停兵待餉之虞。將此由五百里諭令知之。
○以戶部右侍郎董恂兼署吏部左侍郎。
○以江西廣信、玉山、廣豐、各府縣城解圍出力。賞遊擊劉勝祥花翎。把總朱有懷等藍翎。餘加銜升敘有差。
○予山東兗州、沂州、濟甯、各屬陣亡殉難紳民婦女四千四百二十七名口分別旌卹如例。
○命五城煮賑展期兩月。
史／編年／清實錄／穆宗毅皇帝實錄／卷之三十一／同治元年六月中／13日(P.833-1)
○甲子。諭內閣、前據大學士會同刑部定議何桂清罪名。以情節較重。請於斬監候律上。從重擬以斬立決。當因何桂清曾任
一品大員。復諭大學士六部九卿翰詹科道、將何桂清各供。並給事中郭祥瑞、謝增 等。請將何桂清速正典刑各摺。再行會議。以期眾議僉同。茲據大學士桂良等公同會議。請仍照原擬。將何桂清比照守邊將帥被賊攻圍。不行固守而輒棄去。因而失陷城寨者。斬監候律上。從重擬以斬立決。並據大學士銜禮部尚書祁寯藻等奏各摺。以刑部原奏既稱遍查刑律。如臨陣先退。棄城而逃。失陷城寨
等條。均罪至斬候而止。明知舍此本律。不能改引。又云情罪較重。擬以斬決。是為擬加非律。非臣下所得擅請等語。此案何桂清以總督大員。駐紮常州。當丹陽失守。賊氛緊偪。節節退避。以致蘇常松太各府州。全省相繼淪陷。□漢籍按：原書字殘，蓋為「且」字。於革職拏問後。展轉藉故。逗遛兩載。延不赴部。苟且偷生。罔顧法紀。跡其罪狀昭著。若
文宗顯皇帝當日因其情浮於罪。將其正法軍
前。中外臣民。當無異議。惟現已拏解來京。且疊經廷臣等會同刑部定擬罪名。自應按律科斷。即不必於律外施刑。以昭公允。何桂清著仍照本律改為斬監候。歸入朝審情實。秋後處決。此係為查照定律詳慎用刑起見。非謂何桂清情有可原。將來可從末減。致蹈輕縱也。
○又諭、本日據大學士銜禮部尚書祁寯藻、兵部尚書萬青藜、內閣學士桑春榮等、順天府府尹石贊清、府丞林壽圖、內閣侍讀
學士王拯 、鴻臚寺少卿彭祖賢、給事中唐壬森等奏、遵議已革總督何桂清罪名。請照本律定擬各一摺。均以大學士會同刑部原摺。於本律外有所引伸。尚未允協。朝廷刑法。自有定章。凡罪名大小。一經刑部查明專條本律。即當執持一是。援引入奏。不得於律外絲毫有所增加。意為輕重。嘉慶年間。歷奉
諭旨。引律斷獄。不得於律外又稱不足蔽辜。及從重等字樣。
聖訓煌煌。永宜遵守。今大學士會同刑部定擬何桂清罪名。據稱查刑律如臨陣先退等情節各條。均罪至斬候而止。何桂清貽誤地方。情節較重。應照斬監候律上。從重擬以斬立決等語。何桂清應得罪名。既有斬監候專條。自應按律問擬。以持刑罰之平。何得任意出入。於律外復加從重字樣。以致執法失中。隱釀刻深之弊。嗣後問刑衙門。務當恪遵成憲。專照本律科罪。不得深文曲筆。抑揚其詞。於
律外任意加等。以副朝廷明慎用刑至意。
○又諭、本日據大學士等奏、會議何桂清罪名一摺。其戶部侍郎董恂以堂司迴避。都察院左副都御史志和等以師一迴避。均未列銜。國家設立科條。凡官吏於訴訟人。有關受業師及舊為上司者。例應迴避。至臣下於奉旨派審案件。亦有具摺呈請迴避者。其准否均須候旨。此案何桂清以一品大員。朝廷慎重刑章。特升旨令大學士六部九卿翰詹科道
再行會議。原欲參之眾議。用示大公。豈尋常聽訟之例可比。各該員等自應準情科罪。各據所見奏聞。如有迴避。亦可於奉旨後具摺陳奏。候旨遵行。何得並不奏明。臨時藉詞迴避。置身事外。以私情廢公論。為諉卸取巧地步。所有此次會議未經列銜之董恂、志和、孫如僅、潘祖蔭、董元章、衍秀、孫楫、劉毓楠、梅啟照、朱潮、呂序程、任兆堅等、均著交部議處。以為藉詞取巧者戒。尋議董恂等均照違令私
罪罰俸一年例上加等。降一級留任。從之。
○又諭、內閣侍讀學士王拯 奏、遵旨會議何桂清罪名一摺。內稱刑部近年辦案。每多苛刻羅織。曲加重典。載垣端華當事之日。其希承意旨。盡情周內。尤難縷述。聞出於該部司員余光倬一人之手為多。同官均為側目等語。刑部為刑名總匯之區。該堂司各官。宜如何平情執法。一秉大公。如該學士所奏該承審司員。輒敢趨附權勢。逢合取巧。不惜苛刻鍛
鍊。故入人罪。以為見好地步。現當力挽積習之時。豈容任聽此等不職之員。意為輕重。致紊刑章。所有余光倬平日辦事情形。及載垣端華當事時。其逢迎鍛鍊各情。是否出該員一人之手。即著刑部堂官查明據實參奏。不准稍涉徇隱。並不得以該員曾經保列京察一等。稍存迴護。以肅官常。尋奏、遵查余光倬並無把持公事。及逢迎鍛鍊各情。嗣後仍留心訪查。如或始勤終怠。應即隨時糾參。不敢
稍涉迴護。報聞。
○又諭、刑部奏、遵議官失察差役毆斃人命。按律定擬。應否援免。請旨一摺。已革署湖南新化縣知縣戴沅、於門丁雇工劉三串同差役索詐。毆傷曾芹沅殞命。該署縣漫無覺察。輒聽丁役飾稟。率報因病身死。迨屍妻上控。復不確查稟驗。幾至正兇漏網。實屬種種謬誤。非尋常失出可比。著照刑部所擬。從重發往軍臺效力贖罪。雖在恩詔以前。著不准其援免。
○諭議政王軍機大
臣等、田在田奏、攻勦奶奶山踞匪。先將前後南北四寨克復。並勦撫附近捻圩一摺。奶奶山賊巢。盤踞宿北。梗阻餉驛道路。前經田在田屢攻未下。此次先將山西前後兩寨。山上南寨。設法攻破。並收復附近各圩。旋即紮營園困北上寨。亦即克復。生捦捻首楊大才等正法。辦理尚為奮勉。惟該匪股數本多。若稍為鬆勁。難保不乘虛衝突。再事蔓延。著田在田迅督在事將弁。將此山逆眾奮力殲除。以
清宿北大道。毋得日久遷延。致他處援賊紛來。辦理又形棘手。其古饒集以西各賊圩。並著乘此聲威。勦撫並用。如兵力不敷。即商令吳棠撥隊助勦。並嚴防竄撲清淮一帶。務須就地殲除。袁甲三前奏已派兵前往。著即飭令會同田在田所派各軍。併力籌攻。毋稍觀望。如山大賊多。未能圍困。仍著該大臣添派隊伍。以期一律廓清。永除後患。將此由五百里各諭令知之。
○又諭、田在田奏、兜勦捻匪。
需餉孔亟。請飭催山東等省月餉如期撥解等語。靈壁等處捻匪。竄赴楊疃一帶。句結竄擾。田在田據會合睢靈兵練。三路兜勦。直擣老巢。惟兵力尚單。亟須添募兵丁二三千人。而各省應解月餉。除山西省尚能照解外。餘俱屢催罔應。兵勇困苦異常。亟應速籌接濟。著譚廷襄、鄭元善、瑛棨 、迅將應解田在田軍營月餉。照舊如期撥解。以資進勦。毋再延緩。將此由五百里各諭令知之。
○又諭、張亮基
奏、雲南事難再緩。仍欲早行入境。並林自清已由納谿至瀘州。委員馳往察看辦理各摺片。潘鐸、張亮基、能早入滇省。可以撫集流亡。繫屬人心。將徐之銘之倒行逆施。亟圖挽救。現在滇中回夷。既有就撫之信。若能乘機利導。互用恩威。使滇事早得就緒。自為正辦。惟林自清業已行抵瀘州。究竟練眾實有幾何。斷不可令其與川中股匪句結。駱秉章 既有於折回時酌給米石之事。即著該督等飭令
折回滇省。攻勦大理逆匪。方為妥善。潘鐸、張亮基等、何以毫無偵探。任令突至瀘境。殊屬非是。著即取道赴滇。將林自清率領前往。如再觀望遷延。致令別滋事端。惟該前督等是問。張亮基前奏擬於川東道庫暫籌借銀五萬兩。以捐照抵撥歸款。曾經諭令駱秉章 妥籌辦理。如果張亮基能令該練遵即回滇。自不應惜此區區之費。儻不早為籌款安撫。俾得迅速迎機妥辦。稍事蔓延。則所費恐不止
此數也。均著駱秉章 、潘鐸、張亮基、商同辦理。潘鐸、張亮基、總宜將一切進止機宜。面為商定。毋致參差。但能於事早圖補救。駱秉章 諒亦不堅執前說。至張亮基所請將查辦各案。酌量輕重之處。豫為明降諭旨。俾得臨時察度宣示。所有查辦各案情形。此時何從豫酌輕重。該前督所慮事處其難。恐有臨時不及請旨之處。儘可一面相機辦理。一面奏聞。若欲使邊隅亂後知朝廷之所以尊。尤在該督
等之宣布威德。俾知懾服也。將此由六百里各諭令知之。
史／編年／清實錄／穆宗毅皇帝實錄／卷之一百四十三／同治四年閏五月下／25日(P.365-2)
○戊子。諭內閣、前因都察院奏、已革馬蘭鎮總兵慶錫等、為伊故父耆英鳴冤。死由肅順 激怒妄奏。請代奏昭雪一摺。當經降旨交邢部漢籍按：「邢部」當為「刑部」之誤。覈議具奏。茲據該部奏稱、耆英因事獲咎。先經惠親王等奏參正法。嗣經恭親王惇親王會同大學士六部九卿遵
旨定擬。量予未減。定為絞監候。入於情實。肅順
因意見不合。仍請即行正法。
文宗顯皇帝飭紀加恩。不忍棄之於市。賜令耆英自盡。
聖訓煌煌。久經垂示。所有慶錫等代父懇請昭雪之處。未敢擅議等語。此案耆英以獲咎大員。蒙
文宗顯皇帝棄瑕錄用。宜如何激發天良。力圖報稱。乃因桂良等奏請令該員回京。耆英不候
諭旨。擅自折回。冒昧糊塗。實屬自速其死。我
文宗顯皇帝博採眾議。權衡至當。僅予賜死。思盡情法兩全之道。所有慶錫等呈請代父鳴冤。懇恩昭雪之處。業據刑部查明原案覆奏。著毋庸議。惟肅順 因意見不合。輒單銜奏請即行正法。原奏內稱苟延歲月。儻以病亡。獲保首領等語。措詞不倫。在肅順 當時無非欲藉以攬權立威。使朝臣莫敢誰何。以遂其罔上行私之計。業經欽奉
硃諭駮斥。肅順 亦因另案正法。肅順 之子。著不准其出仕。以昭炯戒。
○諭軍機大臣等、戶部奏、請催本年京餉以供開放一摺。上年該部奏撥本年京餉銀五百萬兩。截至本月初十日。除河南山東等省。閩海江海等關。初限報解足數。其山西等省。江漢等關。或解未及半。或絲毫未解。實屬疲玩。既據該部奏稱、本年五月以前放款。業經敷衍無誤。此次姑免其參處。惟此後放款尚鉅。如各該省仍前延宕。
必誤要需。所有欠解之山西地丁銀一百萬。河南地丁銀十五萬。湖北地丁銀十六萬五千。湖南地丁銀十二萬。廣東地丁銀二萬五千。長蘆鹽課銀二十萬。河東鹽課銀十五萬。羨餘銀五萬。山東鹽課銀四萬。鹽課項下加價銀十萬。地丁抵解加價銀五萬。兩淮鹽課銀十萬。直隸旗租銀三萬。廣東運庫應繳新舊兩息銀二萬五千。湖北荊宜武襄鹽釐銀四萬五千。福建茶稅銀十萬。粵海關稅銀十
五萬。閩海關常洋兩稅銀七萬。江漢關稅銀二十七萬。江海關稅銀十萬。天津關常洋兩稅銀四萬。東海關稅銀二萬。共有三百萬兩之多。著各該將軍督撫鹽政通商大臣監督。務將欠解銀兩。統於年內埽數解齊。並督飭藩運各司。趕緊籌畫。分起報解。儻再有稽延。致誤開放。即著該部指名嚴參。另片奏、現在神機營添練兵勇。秋閒恭屆奉安
山陵。各衙門借用之款甚鉅。本年京餉。即各省
埽數解京。已覺不敷周轉。請另行添撥等語。自係實在情形。所有該部擬行添撥之廣東積年鹽課銀十萬。釐金銀五萬。司庫雜款擬抵運庫報撥銀五萬。兩浙鹽課銀十萬。兩淮鹽課銀十萬兩。四川按糧津貼銀五萬。湖南鹽釐銀五萬。臨清關稅銀五萬。江海關洋稅銀十五萬。閩海關洋稅銀二十萬。浙海甯波口洋稅銀五萬。福建茶稅銀五萬。共銀一百萬兩。著各該省督撫鹽政監督等、各按照指撥
數目。督飭藩運各司。設法籌畫。務於年內解到。以濟要需。毋得飾詞延宕。致干咎戾。將此由五百里諭知直隸江蘇浙江福建湖北湖南河南山東山西廣東四川各將軍督撫鹽政通商大臣。並傳諭粵海關監督知之。
○又諭、閻敬銘 奏、駐營兗州。酌擬安置國瑞所撥各勇隊。請分撥陳國瑞等餉需各摺片。東省雖已無賊。防禦未可稍鬆。閻敬銘 現派王心安四營。往駐金嘉及濮范一帶。惠慶等二營。
往駐定陶城武曹單一帶。即著該撫檄飭各該員等嚴密堵禦。並將土匪次第搜捕。以靖地方。前據國瑞奏、分撥馬步各隊。已諭令將托倫布及富森保所統馬隊。撥赴河南助勦。其留防山東之烏爾圖那遜等所統馬隊內。挑撥精銳數成。交喬松年相機調遣。至擬留山東之勇丁四千名內。酌留兩營。由閻敬銘 統帶。餘著撥交曾國藩 聽候調遣。茲據閻敬銘 奏、國瑞撥歸山東馬隊官兵一千餘名。現
在東防稍緩。而皖省軍務。正當喫緊。擬咨商曾國藩 。如調之赴援。可期迅速等語。自係尚未接奉前旨。此項馬隊。既可無須酌留東省。應否一併調赴皖省協勦之處。著曾國藩 、閻敬銘 、體察情形。相機辦理。國理所留步勇兩營。著閻敬銘 詳加甄覈。分別撤留。務期有裨實用。毋令別滋事端。劉銘傳 軍既已南下。潘鼎新 一軍。自應留於直東交界地方。以免空虛而資保衛。如何位置之處。著曾國藩 、劉長
佑、閻敬銘 、會商調派。陳國瑞等軍協餉。閻敬銘 請將晉省之餉。專濟康錦文一軍。豫東兩省之餉。專濟陳國瑞一軍。即著照所請行。本日據給事中孫楫奏。統籌直東大局。並請飭崇厚慎選馬步各摺片。據稱髮捻結黨豎旗。向在八月以後。恐交秋北擾。直東等省。又遭蹂躪。誠不可不豫為之防。陳國瑞及江南調到各軍。應駐曹單金魚之閒。嚴加堵禦。濟甯並紥一軍。以為應援。蘭郯一路。責成江北。以
重兵扼守邳宿。山東亦於㟃峿紅花埠左右駐兵應之。以固藩籬等語。所籌是否允當。著曾國藩 、閻敬銘 、酌度地宜。會籌妥辦。曹州水套湖團。久為逋逃淵藪。長槍會歷年既久。結夥尤多。據該結事中奏稱、近復演戲蒞盟。插旗伐麥。肆行無忌各情。若不於髮捻未至之先。及早搜捕。將來為賊嚮導。外患內訌。為害不可勝言。著劉長佑、閻敬銘 、督飭官軍。會籌勦辦。以靖亂萌。毋得粉飾養癰。貽後日無窮
之患。崇厚現在招募馬勇。惟近聞桂錫楨所帶馬勇。有從賊南竄者。有四出逃匿者。若溷跡其中。悉來應募。貽禍非淺。著崇厚於所招馬勇。務須確切訪查。慎加遴選。毋令奸人涃跡。致墮詭謀。原片著鈔給崇厚閱看。將此由六百里各諭令知之。
○以京口副都統魁玉為江甯將軍。吉林協領富和為京口副都統。
○命前任湖北布政使莊受祺、山東道員鍾文、赴欽差大臣曾國藩 軍營聽候差委。
史／編年／清實錄／穆宗毅皇帝實錄／卷之一百七十九／同治五年六月下／19日(P.224-1)
○丙午。諭內閣、前因左宗棠 奏、請將安徽補用副將馬復震酌改文職。當經諭令吏部查案具奏。
茲據該部奏、查明成案。請旨遵行等語。武職人員。帶隊衝鋒為重。若改歸文職。轉恐用違所長。咸豐九年間。守備彭忠信等請改文職。欽奉
硃諭。著不准行。並
諭以後保舉單內再有似此者。即駮令另獎。欽此。
聖訓煌煌。尤宜遵守。所有副將馬復震請改文職之處。著毋庸議。嗣後各路統兵大臣、及各
督撫等。不得率行奏請。
○又諭、前據戶部議覆左宗棠 奏、粵海關收稅銀數。與該關奏報懸殊。請飭該督撫查明辦理一摺。當經諭令瑞麟等查議具奏。茲據瑞麟、蔣益澧奏稱、粵海關收稅事宜。從前曾改隸將軍督撫等官經理。自乾隆十五年以後。始專設監督。著為成例。未易輕議更張。至該關額徵總數。從前貸物歸併一口。不及九十萬兩。近來五口通商。每年徵稅總及百萬兩。但能嚴查偷漏隱
匿等弊。稅務自可日有起色。體察目前事勢。似不必改由督撫辦理等語。所奏自係實在情形。粵海關稅務較繁。該監督特膺簡任。宜如何激發天良。力圖報效。乃家丁蒙蔽。書吏侵吞。積蔽相沿。較他處為尤甚。若不極力整頓。涓滴歸公。稅課安有起色。著該監督嚴行鈐束。力禁侵漁。查明各口收數。覈實清釐。不得稍有隱漏。並著該省督撫隨時明查暗訪。如仍有書吏家丁通同舞弊該監督以多報
少情事。即著據實嚴參。從重懲辦此外各關監督。及兼管關稅之督撫。均須認真稽覈。釐剔弊竇。毋得仍蹈從前積習。稍涉含混。
史／編年／清實錄／穆宗毅皇帝實錄／卷之一百七十九／同治五年六月下／23日(P.226-2)
○庚戌。遣官祭
火神廟。
○諭內閣、御史張勸鈞奏、請飭各衙門堂官認真辦理京察等語。三載考績。為激揚大典。各衙門保薦人員。一經得缺。即有地方之責。近來各省。或軍務未平。或瘡痍未起。尤須得人而理。惟知人不易。非平日留心考
察。區別豈能悉當。嘉慶年間。曾奉
諭旨。京察之事。尚書侍郎應各備一冊。密識賢否。公議之日。再行同覽。眾所獎許者拔之。眾所屏棄者黜之。以公心辦公事。忽存絲毫私意。欽此。
聖訓煌煌。允宜永遠遵守。今冬又屆辦理京察之期。著各衙門堂官欽遵
成憲。將該司員等人品才具。悉心體察。隨時存記。以備臨時公同酌定。期於鑒別精當。以收
得人之效。並著各衙門堂官常川進署。與該司員等講求公事。藉以覘其人之賢否。秉公保薦。用副朝廷拔擢真才至意。
○諭軍機大臣等、劉蓉奏、官軍勦賊獲勝。蹋平老巢。追逐出陝。並譚玉龍一軍勦回情形。催調穆圖善等營。各軍分路布置各摺片。穆圖善奏、派兵赴陝會勦。並撥兵赴援新疆一摺。逆回盤踞隴州之故關一帶。併力抗拒。經陝省官軍攻克故關。分途追殺甚多。其續由華亭竄至上
關一帶另股回匪。亦經劉厚基會同譚玉龍擊敗。將上下關賊巢攻毀。竄陝回匪悉數追逐出境。所有出力員弁。著劉蓉擇尤保奏。陣亡將士。查明請卹。此次逆匪既受大創。劉蓉自當乘勝飭令蕭慶高等軍。將盤踞華亭尖骨山餘匪殄除。即由清水一帶。節節進勦。以清甘省東路。靜甯回匪萬餘東竄。張家川逆匪。復句結固原黨與數萬。圖竄陝境。固原華亭等處。續有股匪分竄鐵馬河等處。隴州兵
力未厚。備多力分。穆圖善現派總兵李曙堂等管帶楚勇一千五百名。馳赴陝省吳旂鎮。並派西蒙克西克馬隊赴陝助勦即著飭令星速起程。毋稍遲緩。至甘省回竄陝境各匪。半係當日脅從竄甘之眾。劉蓉自當分別良莠。勦撫兼施。不得概行截殺。致令黨與日固。防勦益形棘手。著楊岳斌、劉蓉、遵照前旨。另籌安插之法。以期日久相安。穆圖善亦當相機進駐鹽固一帶。疏通甘省東路。與隴州各
軍。互為聲援。張在山一軍。即著楊岳斌飭令撥出三營。移紮鄜州之河上原聯絡陝軍。互相援應。譚玉龍率勇東潰。疊經諭令劉蓉查辦。何以尚未覆奏。此次該革員復率勇勦匪。究竟該革員有無謀變。所部各營。是否尚思潰散。著劉蓉迅速查明。斟酌情形辦理。穆圖善擬將在營之直隸官兵一千名。飭回直隸。交劉長佑派赴口外。歸庫克吉泰帶赴新疆。即著照所擬辦理。將此由六百里各諭令知
之。
○又諭、劉蓉奏、甘省軍務。實因餉源枯竭。軍無鬥志。現在逆回飢窮竄陝。如能就陝邊勦滅一股。即可為甘省減除一股。惟添募馬勇。厚集兵力。而餉需無出。莫遂遠圖。請飭浙江月協餉銀六萬兩。廣東月協餉銀四萬兩。即從六月為始。按月委解湖北藩庫。轉解赴陝。酌量分撥陝甘各營等語。前據馬新貽 奏、浙江月協甘餉銀二萬兩。目前閩餉停止。本欲移為海塘之需。惟甘肅軍務緊要。不能不
兼籌並顧。請自本年六月為始。添撥銀三萬兩。共銀五萬兩。按月解鄂轉解等語。此次劉蓉所奏添兵增餉。與甘省通力合作勦辦回逆。實係目前至急之務。馬新貽 能否於月協五萬兩之外。每月添撥若干兩。務當不分畛域。極力籌撥。其已經奏定餉數。仍當源源運解。不得稍有遲延。廣東軍務已竣。劉蓉請撥之月餉四萬兩。著瑞麟、蔣益澧、設法籌措。自本年六月起。按月如數派員解赴湖北。轉解
陝西。毋許藉詞推諉。劉蓉於各該省解到協餉。當督飭林壽圖酌量緩急。分撥陝甘各營。以贍飢軍。一俟陝邊軍務稍定。仍將此項協餉。撥歸甘省。俾收飽騰之效。將此由五百里各諭令知之。
○實授榮祿正藍旗蒙古副都統。
○予甘肅上關陣亡副將方得元、參將余炳忠、遊擊殷得高、都司邵至咸等祭葬世職。
○旌表割臂療親浙江山陰縣俊秀裘宗萼妻陳氏。
史／編年／清實錄／穆宗毅皇帝實錄／卷之三百七十四／光緒五年三月／26日(P.949-1)
○
上在位十三年。
聖壽十有九。
上誕膺
寶命。臨御萬邦。荷
昊穹眷佑之隆。嗣
列聖詒謀之遠。
沖齡踐阼。蒙兩宮
皇太后垂簾聽政。時四方多事。
上祗承
慈誨。
垂拱無為。而
天與人歸。不數年閒。削平大憝。
親政後宵衣旰食。綱舉目張。庶事用康。八方厎定。懿歟盛哉。洵
天生敦毓徇齊之主。上符元會。下濟烝民。用是海宇蕩平。中外懾服。邇安遠至。萬國輸誠。
駿列鴻猷。為千古罕覯之隆軌也。臣等職司剬輯。自辛酉七月。迄甲戌十二月。釐為書三百七十四卷。敬舉數端。附識簡未。雖未足揄揚於萬一。亦以宣
上德而抒下情云爾。一曰敬
天。惟
天祚
聖。惟
聖憲
天。
上兢業為心。默孚
蒼縡。故能斡旋氣運。感召祥和。每逢春
祈夏
雩
圜丘
方澤諸大祀。
深宮齋戒。必敬必誠。癸酉冬至。親詣
南郊。特攄
宸翰。有欽承
慈訓光
前烈。重荷仔肩惕藐躬之句。仰見
宸衷寅畏。顧諟時深。其或暘雨偶愆。禱祈維謹。祥霙甘澍。有感斯通。惟
念切民依。故
德動
天鑒也。當捷奏頻傳。潢池永靖。敬告
天
地。觀洽神人。聿昭
篤祐之庥。彌抱持盈之懼。他若薦馨
方社。望秩山川。肸響豐融。幽明一貫。凡群祀百靈之助順者。靡不錫題賜號。崇德報功。則皆本旦明昭事之忱。推而廣之者也。一曰法
祖。我
朝顯庸創制。垂三百年。
聖謨洋洋。規為大備。
上奉
任姒之教。事事恪循
祖訓。率由舊章。
御極之初。雖未躬攬幾務。而
太廟祭享。必於前期親詣。內外宮殿供奉
神御之所。歲時展拜。備極敬恭。若夫講學親師。則同符
聖祖。戡亂致治。則克迪
前光。繼業延洪。遹追
先德已。歲在癸甲。祗謁
東
西陵。瞻弓劍於
橋山。觀鞸琫於汭水。愾聞僾見。悽愴瞻依。蓋篤永思。纘
丕緒也。由是懿親可大任。而倚畀必專。尊行則不名。而跽拜胥免。分府則厚賚。而誼重親親。賜奠則躬臨。而禮隆長長。賞延於世。不以子孫之罪掩功。罰及其身。不以宗室之情廢法。至於訓騎射。重國書。又皆
堂構克承。勿替引之者也。且夫萬幾之紛。一勤胥理。
上六齡嗣服。仰賴
思齊之化。俯聽讜議之陳。
舜知益宏。
堯聰日擴。聞水旱盜賊之警。則宴逸常懲。視經營規畫之方。則機宜洞悉。洎乎
親裁大政。批答章奏。引對臣工。剖決如流。先勞罔倦。固由
天行之不息。實法
地道之永貞。綜計十三年中。訓飭疆圻。勉勵將士。延攬耆碩。寵摺循良。教養兼籌。恩威並布。四維既舉。百度咸貞。於是勤轉漕以實京倉。籌度支以裕國用。廣屯墾以開榛棘。嚴法令以靖萑符。誅宦寺之行私。則宮掖不干朝政。獎遠人之慕義。則藩部悉被
恩膏。牧令則甄別時行。而官邪必斥。輿臺則名器弗假。而流品必分。至若立界牌。議條約。製
機器。興船政。通商西域。遣使重洋。或創或因。經權悉協。要皆
黼座之精神。所彌綸而周浹也。
上之勤政有如此者。政在養民。民先足食。減東南之額賦。永沐
皇仁。拯兵燹之遺黎。必周實惠。近而京畿設廠。煮糜頻施。遠而各省蠲租。捍災是亟。
建元之始。免天下錢糧以千萬計。暨
造舟親迎之歲。
綵衣介
壽之年。三沛
恩綸。悉除逋賦。普天率土。稽首臚歡。然猶慮被擾之區。無以生聚也。為之築城堡以衛身家。濬湖河以備旱潦。裁釐卡以暢行旋。免米捐以恤商農。發內帑截歲漕以賑飢。而生者蒙福。瘞枯骨禁火葬以厚俗。而歿者銜恩。決囚每予矜全。減死者無慮千百。斷獄必求詳審。覆讞者至於再三。凡茲惠闓之施。悉稟
徽柔之德。
上之愛民有如此者。
上勝衣就傳。穎悟軼倫。嗣奉
懿旨讀書弘德殿。選擇儒臣。講解大學衍義。淹貫歷代諸書。稽治法於唐虞。接心源於孔孟。以古為鑑。與日俱新。
天藻輝煌。裒然成集。其發明經義。與評倫史事諸作。詞嚴義正。精確不磨。用能嘉惠士林。昌明正學。修曲阜
文廟而聖道尊。葺各省黌宮而儒術重。加廣學額中額而士氣振。增祀先賢先儒而潛德彰。勖實學於詞林。登優行於廷試。整太學課士之規。申教職曠官之戒。興廉舉孝。旌節褎忠。炳炳麟麟。同風三代矣。猶復嚴磨勘以絕徼幸。添號舍以廣摉羅。益邊徼之泮林。復駐防之鄉試。設鐫書局於直省。創同文館於上都。恩榜一開。正科四舉。人才薈萃。多士奮興。則文德之誕敷者宏也。
國家承平日久。奸宄潛萌。會匪起於粵西。捻氛擾及河朔。先後二十年。蔓延十餘省。
文宗顯皇帝屢興赫怒之師。未竟
觀成之志。
上矩循
坤厚。運際乾元。撻伐大張。威棱遠播。灌金陵之窟穴。埽中土之烽煙。克江浙而勢如破竹。平潁亳而燄熄頑苗。殲渠魁於豫蜀之閒。殄餘孼於晉秦之界。皖鄂之干戈既戢。閩甌之氛
祲俱銷。遂乃飲至策勳。論功行賞。稱觴
璇室而
文母多欣。薦斝
珠邱而
先靈大慰。既而黔滇靜謐。關隴廓清。緬甸之象遙來。越南之使踵至。然且圖治未亂。保邦未危。命重臣周視水師。飭疆吏嚴申軍令。防河防海。疊布諭辭。旗營綠營。一新壁壘。肄武南苑。訓士卒以知方。遣帥新疆。復版圖以闢宇。
自非
神謀燭遠。
天策揚威。安能雷動風行若是乎。海外諸國。啟釁則易。服教為難。
上宏施覆幬之仁。務協羈縻之義。彼狡焉思逞者。亦皆化其梟桀。就我範圍。瞻覲
天威。且至股票也。則武功之震疊者遠也。夫欽
天道。繩
祖武。茂典也。飭庶政。諴萬民。豐規也。經文緯武。
卓哉煌煌神明之式也。而仰窺
純孝之性。恭儉之德。與夫用人謀治之方。則又紬繹之而莫能盡焉。粵自諒陰即位。孺慕益深。居戚倚廬。竭哀盡敬。遂遵
懿教。奉
靈轝。歸自灤陽。重光
大業。厥後
定陵敷土。展禮將虔。誠孝之思。達乎幽漠。以天下養。悅
慈母心。侍膳問安。寒暑無閒。良辰上壽。則娛
志於宮闈。蹕路隨行。則承
歡於行殿。婚禮成而
后妃奉斝。喜洽一堂。慶典舉而
聖母延釐。
恩覃九土。
徽稱三上。
懿範永昭。洵
帝者之上儀。
皇家之景福已。至於封
先朝之嬪御。晉懿戚以公侯。敦本睦婣。推仁錫類。夫是以
孝治懋而天下咸知有尊親也。移俗易風。敦崇節儉。斥祁言之騷擾。儆內府之繁奢。宗室治遊。懲其偭錯。藩臣宴樂。罰其怠荒。
大婚為典禮攸關。命無糜費。陪都為根本所繫。諭戒浮華。方物宜貢而暫停。鉅工雖興而復輟。不獻俘以夸功烈。不加賦以益度支。不矜
禾麥之祥。豐年為寶。不侈日星之瑞。實事是求。蓋澹定本性生。樸素承
家法。不僅以餉糈支絀。時事艱難而為是表撝謙戒逸豫也。進退臣工。知人則哲。跋扈者明正典刑。阿附者立予罷斥。喪師失律者必誅。捏功諱敗者毋赦。然而嚴以戮罪。未嘗不寬以用才。觀夫滌前愆。宥小過。拔勇士。擢謀臣。予投誠以自新。釋脅從而罔治。外則命元老以專節鉞。內則任親臣以統神機。勳高者置
之台衡。績懋者加以世職。頒爵重元戎之賞。易名隆異數之恩。宣史館以著忠勤。給勇號以昭果銳。錄戰功而封其先世。妥毅魄而官其後人。所以鼓舞賢才。恢復疆宇者。胥是道也。軍務方殷。
廟謨盡善。或飭募勇以助兵。或獎練團以拒寇。戎機所繫。芻蕘亦許敷陳。軍餉雖繁。州縣仍懲荷派。逮乎韜戈解甲。善後尤難。撤營勇則防其驛騷。摉餘黨則慮其潛匿。裁協餉以紓
其籌措。行保甲以密其邏巡。勸農桑。行補助。所以敦本也。袪奇衺。遏僭侈。所以節流也。舉闇修。勉績學。所以尚德也。賞平反。禁私押。所以省刑也。河運與海運兼行。而利還防弊。回民與漢民一視。而莠亦為良。報墾升科。治行邊塞。讀書入監。化及外臣。億萬年之方略長垂。
六七作之聲靈丕紹。方且扇巍顯翼。甄殷陶周。駕兩漢而上之。視三唐而蔑如矣。宜乎大德
必得壽。無逸則永年。遠符耄期之聖人。上媲
古稀之
天子。而乃天花甫謝。
聖體違和。遽棄臣民。莫攀
龍馭。一時垓埏赤子。陬澨蒼生。衢謠壤擊之倫。棧嶂航瀛之侶。莫不痛失怙恃。奔走號呼。於此見人心之感戴者深。而
至仁大孝俊德豐功之震方區而淪肌髓者非一日也。繼自今金匱石室。式煥宏謨。方策留
貽。永永無極。大哉
聖乎。傳所謂博厚配地。高明配天。悠久無疆者。意在斯乎。意在斯乎。
史／編年／清實錄／德宗景皇帝實錄／卷之一百九十九／光緒十年十二月上／8日(P.828-2)
○戊寅。諭內閣、潘鼎新 奏。官軍進剿獲勝一摺。法人自船頭敗後。在越南紙作社沿江一帶。添兵築壘。十月二十八日。經潘鼎新 飭派將士。分路設伏。復令提督陳嘉、帶同營勇。於
二十九日前往接仗。伏兵乘勢齊出。陣斃法官四名。法兵一百八十餘名。奪獲槍械甚夥。敵兵敗入紙作社屯。堅守不出。在事尤為出力各員。自應優予獎勵。記名提督貴州安義鎮總兵陳嘉、雖據聲稱不敢再邀獎敘。惟疊著戰功。深堪嘉尚。加恩著賞穿黃
馬褂。遊擊彭清章、著免補遊擊以參將儘先補用。並賞加副將銜。都司張開成、著免補都司以遊擊改留廣西儘先補用。千總文上貴等、均著免補千總以守備儘先補用。軍功張華書、著免補外委把總以千總儘先拔補。並賞戴藍翎。知縣沈茂政、著免補本班以同知直隸州知州、仍留廣西歸候補班前補用。並賞換花翎。典史劉榮堳、著免補本
班以縣主簿仍留廣西歸候補班補用。其陣亡之副將蘇玉標、都司陳福隆、把總張元鴻、顧玉芳、均交部照陣亡例從優議卹。欽奉
慈禧端佑康頤昭豫莊誠皇太后懿旨。著發去內帑銀五千兩。賞給此次尤為出力兵勇。該撫務當激勵將士。同心禦侮。共奏膚功。渥膺懋賞。洋務
○又諭、都察院代遞山西試用從九品李昌振、陳奏劉錦棠、金順、張曜、明春等、膜視邊疆。侵
蝕軍饟。習氣驕奢一摺。覽奏殊堪詫異。劉錦棠等、如果似此辜恩溺職。自難逃朝廷洞鑒。李昌振以山西試用人員。潛赴新疆投效。又復臚列各款。呈由都察院代遞。顯有所欲不遂。挾嫌攻訐
情事。恭讀
仁宗睿皇帝聖訓。國家求言之意。原冀各抒讜論。然必定以官階。予以限制。嗣後不應言事之人。不得妄行封奏。違者按律治罪等因。於廣開言路之中。嚴防淆亂觀聽之弊。
訓諭煌煌。至為嚴切。乃李昌振以微末人員。輒敢將疆臣優劣。封章入奏。實屬膽大妄為。著即行革職。遞回原籍。交該地方官嚴加管束。不准出外滋事。嗣後不應具摺人員。有懷欲白。著懍遵咸豐三年二月十一日
諭旨。由該員具呈各該堂官酌定。再行代奏。不准自行具摺。以符體制。現月
○諭軍機大臣等、都察院
代遞山西試用從九品李
昌振奏、大臣膜視邊疆。請派員查究一摺。據稱劉錦棠、金順、張曜、明春等。所部各營勇丁。半皆虛額。饟項侵蝕甚多。競尚驕奢。積弊難返。請飭查辦等語。所奏是否屬實。著譚鍾麟查明具奏。原摺著鈔給閱看。將此諭令知之。現月
○又諭、御史恩隆奏、倉匪潛據兩倉。請嚴查究辦一摺。據稱倉匪唐蔭亭等。曾將各廒稉米。灌水漲滿。又將粟米偷盜空虛。焚燒虧短等語。著步軍統領衙門、順天府、五城御史、即將倉匪太平侯唐蔭亭、獨目虎唐順成、唐五即唐老虎、鐵三、劉崑、劉振、楊鈺、楊三群、馬春山 等、按名嚴密查拏務獲。解交刑部按律懲辦。唐蔭亭修造房屋。諸多僭越一節。著步軍統領衙門。查照辦理。至
倉存米石。有無使水焚燒。及虧短情弊。並著倉場侍郎查明懲辦。原摺著各鈔給閱看。將此各諭令知之。尋步軍統領衙門奏、
查拏倉犯。未能緝獲。查看唐蔭亭等房屋。並無僭越情形。得旨、唐蔭亭等房屋。既無僭越情形。即著毋庸置議。倉場侍郎奏、遵旨查驗太平倉。實無灌水令米漲滿情事。米石亦無虧短。惟賢字廒米色蒸變。除飭該倉監督根究外。應俟拏獲唐蔭亭等到案。訊取確情。得旨、據奏各節。難保無別項情弊。著即督飭該監督等嚴切根究。務期水落石出。毋任含混了事。現月
○又諭、已革雲南巡撫唐炯、已革廣西巡撫徐延旭、應得罪名。著軍機大臣、大學士、會同刑部、即行定擬具奏。現月
○又
諭、電寄左宗棠 等、據電稱各軍到齊。統計百五十餘營。擬購輪假英德旗號。轉運濟臺。借洋款四百萬兩。指海關分十年歸還等語。著照所議辦理。惟現借定洋款。計息或九釐、或七釐半。閩省議息。應以此數為準。不得再如前用胡光墉等劣員經手。致多侵蝕肥己。閩有百五十
餘營。此後不可再增。並當分援臺灣。勿置之無用之地。輪船借用英德旗號。必須與該國人議明有據。不至反覆。方可辦理。該大臣等現籌各條尚妥。此後應辦事宜。必當先行請旨定奪。電檔
○廣西巡撫潘鼎新 奏、拏獲三畫法官阿麥里。得旨、前據電稱擒獲阿麥登。業經諭令守牢羈禁。所奏阿麥里、是否一人。著暫准留營、仍嚴
行防範。摺包
○科爾沁札薩克和碩圖什業圖親王巴寶多爾濟等三人。阿拉善札薩克和碩親王多羅特色楞。喀喇沁札薩克多羅都楞郡王和碩額駙旺都特那木濟勒。敖漢多羅郡王察克達爾札布等三人。阿巴噶多羅卓哩克圖郡王剛噶爾倫布。浩齊特札薩克多羅額爾德呢郡王喇特那巴咱爾。茂明安多羅貝勒額外侍郎格楚克。札嚕特鎮國公達瓦甯保。巴林札薩克多羅郡王額爾
齊木巴雅爾。阿巴哈那爾札薩克多羅貝勒達木定札布等二人。喀爾喀固山貝子托果瓦等三人。烏珠穆沁輔國公阿勒坦呼雅克圖。翁牛特頭等台吉花連。察哈爾參領兼世管佐領巴雅斯呼朗達爾。於養
心門內瞻覲。記注
史／編年／清實錄／德宗景皇帝實錄／卷之二百十／光緒十一年六月下／24日(P.969-1)
○辛卯。諭內閣、朝廷孜孜求治。民生之休戚。國計之盈虛。吏治之得失。胥視封疆
大吏為轉移。各直省督撫。身膺重寄。宜如何振刷精神。力求實效。近來認真辦
事者。尚不乏人。而相沿積習。總未能實力湔除。往往詔書特下。剴切嚴明。各該督撫輒以通行僚屬為了事。並不確切考察。以致澤不下究。弊轉叢生。甚至特旨交查事件。消弭延閣。比比皆是。綠營廢弛已久。既多新招之勇。復養無用之兵。錢糧已屬虛耗。況各省防營。又多虛額。若非嚴加澄汰。何以訓練精兵。度支出入。全在綜覈精密錢漕係維正之供。而捏災蠲緩。竟為成例。荒田正賦。迄未復額。關稅則視為利藪。但知牟利肥己。從不念及公家。釐金一項。弊竇尤多。以國家不得已之舉。視為調劑屬員之事。中飽侵漁。牢不可破。各省製造繁興。經費至鉅。委員不得其人。冒銷蒙混。尤為一大漏卮。其
餘例外浮費。無非上虧國帑。下削民生。種種錮習。不可枚舉。如果疆吏覈
實秉公。視國事如家事。任勞任怨。不倚不偏。何難足國裕民。日有起色。該督撫均係特簡倚任之臣。其各激發天良。仰體宵旰焦勞之意。事事實心經理。必須破除情面。舉劾公明。得人則治。尤屬要圖。勿視誥誡為具文。勿以陳奏為塞責。經此次切實訓飭之後。如有仍蹈舊習。瞻顧因循。一經查出。輕則立予罷斥。重則分別治罪。決不姑容。總之用人行政。朝廷惟以實事為衡。各該督撫。應將如何整頓之處。通盤籌畫。縷析覆陳。毋得稍有敷衍彌縫。致干咎戾。勉之懍之。現月
○又諭、國家廣開言路。原期各抒忠讜。俾得集思廣益。上有
補於國計。下有裨於民生。諸臣建言。自應審時度勢。悉泯偏私。以至誠剴切之心。平情敷奏。庶幾切中事理。言必可行。上年用兵以來。章奏不為不多。其中言之得宜。或立見施行。或量為節取。無不虛衷採納。並一一默識。其人
以備隨時器使。至措詞失當。從不苛求。即陳奏迂謬。語涉鄙俚者。亦未加以斥責。若挾私妄奏。信口譏彈。既失敬恭之義。兼開攻訐之風。於人心政治。大有關繫。恭讀
高宗純皇帝聖諭。中外大臣。皆經朕簡用苟其事不干大戾。即朕亦不遽加以斥詈。御史雖欲自著風力。肆為詆訕可乎。又恭讀
仁宗睿皇帝聖諭。內自王公大臣。外自督撫藩臬。以至百職庶司。如有營私骩法。辜恩負職者。言官據實糾彈。即嚴究重懲。若以毫無影響之談。誣人名節。
天鑒難逃。國法具在等因。欽此。
訓諭煌煌。允宜遵守。如上年御史吳峋叅劾閻敬銘 。目為漢奸。編修梁鼎芬叅劾李鴻章 、摭拾多款。深文周內。竟至指為可殺。誣謗大臣至於此極。不能不示以懲儆。吳峋、梁鼎芬、均著交部嚴
加議處。總之朝廷聽言行政。一秉大公。博訪周諮。惟期實事求是。非徒博納諫之虛名。爾諸臣務當精白乃心。竭誠獻替。毋負諄諄誥誡之意。勉之慎之。尋吏部議。御史吳峋、
編修梁鼎芬應降五級調用。係私罪。毋庸查級抵銷。從之。
○又諭、上年四月間。特准李鴻章 與法國總兵福祿諾、議定越南通商事宜。無非戢兵安民之意。迨後諒山一役。不得已而用兵。越南地極炎荒士卒每多瘴故。且相持半載。各損師徒藩屬人民。亦罹鋒鏑。朕甚憫焉。洎十二月間。總稅務司英人赫德。以兩國本無嫌隙。力請仍照津約往返通詞。棄怨修好。朕仰維
上天好生之德。並敬念
列祖命將出師。於天時地利。緩急進止。揆度因時。不存成見。恭繹乾隆五十四年。安南撤兵疊次
諭旨。權宜所值。先後同符。特照所請。命李鴻章 等
與法使巴特納。重訂新約十條。於越南北圻邊界。定地通商。言歸於好。現在法國盡退基隆澎湖之兵。我亦將滇粵各軍撤歸關內。彼此擒獲人眾。均已按數交還。從此荒服免遭兵燹海宇共慶乂安。朝廷於此事權衡終始。審察機宜。本無窮兵黷武之心。允協字小睦鄰之意。今當和局既定。特通諭中外。俾咸知朕意焉。洋務
○諭軍機大臣等、前有旨派錫珍前往江蘇。會同衛榮光查辦事件。錫珍已於本日請訓。擬由海道赴滬。衛榮光著俟該尚書到後。即行同赴臺灣。秉公查辦。所有應查各件。已交錫珍帶往。與該撫公同閱看。江蘇巡撫。著譚鈞培暫行護
理。將此由五百里諭令知之。現月
○欽差大臣督辦福建軍務左宗棠 奏、覆陳劉銘傳 退棄基隆實在情形。得旨、劉銘傳 倉猝赴臺。兵單饟絀。雖失基隆。尚能勉支危局。功罪自不相掩。該大臣輒謂其罪遠過於徐延旭、唐炯。
實屬意存周內。儗不于倫。左宗棠 著傳旨申飭。原摺擲還。摺包
○刑部尚書鑲黃旗漢軍都統錫珍出差。以禮部尚書延煦兼署刑部尚書。正紅旗蒙古都統麟書署鑲黃旗漢軍都統。明發
○撫恤琉球國遭風難民如例。
史／編年／清實錄／德宗景皇帝實錄／卷之二百三十四／光緒十二年十一月上／11日(P.160-1)
○庚子。諭內閣、卞寶第奏、整頓士習。請嚴申禁令等語。本年五月間。湖南沅州府芷江縣童生聚衆鬧考。竟有毆傷知府情事。業經卞寶第將首從
各犯。分別正法懲辦。近年各直
省文武童生。往往糾衆滋鬧。藉事罷考。希圖挾制官長。士習不端。藐法已極。恭讀雍正十二年
諭旨。各省生童。有因與地方官爭競齟齬。而相率罷考者。即將罷考之人。停其考試。若合邑合學俱罷考者。亦即全停考試等語。
聖諭煌煌。自應永遠遵守。各省應試生童。或尚未能徧知。著各直省督撫學政。恭錄通行曉諭。務使士子咸知儆懼。安分守法。毋得逞忿滋事。致罹重辟。嗣後如再有藉端鬧考等事。惟有執法嚴懲。決不寬貸。將此通諭知之。現月
○湖南巡撫卞寶第
奏、邵陽縣童生劉鵬程、槍替入場。職官賴澐、受賄匿稟。審明按律定擬。下部議。摺包
○內閣學士周德潤等奏、校圖定界分別辦定下該衙門知之。摺包
○以徇私袒庇。革湖南沅州府教授劉士光職。並押解回籍管束。摺包
○以主使鬧考。革湖南通判李昌煊職。摺包
○予受瘴病故。中書科中
書葉乃翰議卹如例。摺包
史／編年／清實錄／德宗景皇帝實錄／卷之二百七十五／光緒十五年十月／20日(P.676-1)
○壬辰。諭內閣、各省藩臬兩司。皆由朝廷特簡。例准專摺奏事。恭讀乾隆十三年
高宗純皇帝諭旨。兩司為督撫之佐。督撫果能公正自矢。毫無欺隱。固不待旁人糾察。若使稍有未協。兩司據實入告。則督撫亦有所防檢而不
敢恣。又三十年
諭旨。藩臬兩司。俱有奏事之責。使皆心存顧忌。不敢自發一言。儻督撫中或有敗檢骫法之事。勢必將瞻徇隱忍。甘於欺蒙而不顧。所關更復不小。又五十八年
諭旨。藩臬大員。遇督撫有貪婪不法情事。即應據實叅奏。
聖訓煌煌。再三申誡。用意極為深遠。允宜永遠遵循。乃近數十年來。各省藩臬。除謝恩及奏報到任交卸外。絕無陳奏事件。殊非朝廷兼聽並觀之意。朕綜攬萬幾。惟期明目達聰。以裨庶政。嗣後各該藩臬。如遇督撫有營私骫法驕恣乖張貽誤國計民生等重情。即著據實指款叅奏。若有必應整頓革除之事。該督撫狃於私見。阻格不行。或必不可辦之事。而督撫任性妄為。不聽勸阻。均著具奏密陳。候旨定奪。不得因仍故習。
緘默不言。至該省一切應由督撫主政事務。仍當恪遵定例。和衷詳辦。儻因有此旨。故意與督撫為難。遇事紛爭。挾私
攻訐。則是自干重咎。斷難逃朝廷洞鑒也。將此通諭知之。現月
○又諭、山東正考官禮部右侍郎寶昌。回京已遲。本日覆命召見。又復不到。實屬任意玩誤。寶昌著交部議處。尋議降三級調用。從之。現月
○諭軍機大臣等、劉銘傳 奏、副將進山開路。中伏陣亡。懇恩優卹一摺。據稱九月初間。副將劉朝帶。因番社撫定。進山開路。猝遇兇番伏路戕害等語。全臺生番。前據該撫奏稱一律歸化。何以宜蘭各社。輒復逞其兇狡。設伏戕害。當時辦撫未能盡善。已可概見。此次戕害官弁至二百餘人之多。若不大加懲創。恐受撫各社聞風效尤。後患更不勝言。著劉銘傳 督飭現派之員。查明叛番確係何社。嚴行剿辦。以儆
兇頑。所有已撫未叛各社。應如何
通路鎮撫之處。尤宜妥慎籌辦。切勿輕率從事。是為至要。副將劉朝帶、著照總兵陣亡例從優議卹。參將黃德昌、都司曾友成、李勝鍾、孫得勝、守備滕國順、千總陳嗣錦、劉如意、曾民立、張雲祥、把總任承恩、劉學疆、王維誠、許海龍、陳新華、林漢卿、丁元泰、張言誠、外委黃品芳、張德坤、王占魁、暨勇丁通事等、二百七十三名。均著分別從優議卹。遊擊王廷楷、副將顧金魁、救應不力。著一併革職。留營效力。將此由五百里諭令知之。現月
○予故雲貴總督岑毓英 在貴州地方建立專祠。從巡撫潘霨請也。摺包
○予臺灣軍營病故總兵石玉成等、二十一員優卹。摺包
○以從軍瘴歿。予福
建閩縣從九品何湛優卹。妻林氏服毒殉夫。旌表如例。摺包
○賞德國駐京使臣克林德寶星。摺包
史／編年／清實錄／德宗景皇帝實錄／卷之二百九十一／光緒十六年十一月／21日(P.878-2)
○丁亥。
上奉
慈禧端佑康頤昭豫莊誠壽恭欽獻皇太后幸醇親王邸第賜奠。
上成服行禮。
○諭內閣、朕欽奉
慈禧端佑康頤昭豫莊誠壽恭欽獻皇太后懿旨。皇帝本生父醇親王奕譞、秉性忠純。宅心仁厚。才猷遠大。勳業崇閎。自幼仰蒙
宣宗成皇帝鍾愛。恩眷優加。
文宗顯皇帝誼篤友于。封為郡王。同治年間晉封親王。歷充御前大臣等差。恪恭盡職。迨皇帝入承大統。特降懿旨。令以親王世襲罔替。慰諭再三。涕泣受命。歷年以來。平章軍國重事。
主持正議。利國利民。其綜理神機營。及創立北洋海軍。
宏謨碩畫。成效昭然。前年親赴海口。巡閱操防。尤能綜攬大綱。不辭勞瘁。論國家酬庸之典。雖曡頒異數。猶覺功浮於賞。而王謙謹為懷。益加寅畏。於特旨賞坐杏黃轎。始終不敢乘坐。並以現居
賜邸。為皇帝發祥之所。敬援
雍和宮成憲。請旨恭繳。其忠敬篤棐之忱。數十年如一日。自古賢王。罕有倫比。王氣體素強。前嵗感犯肝疾。特率同皇帝。屢往問視。旋即調治就痊。本年夏間感受暑溼。觸發舊疾。復同皇帝曡次詣邸看視。近日以來。聞王病篤。深宮默念。日夕焦
愁。不料病勢已深。醫藥罔效。遽於二十一日丑刻薨逝。深宮震悼實深。著賞給陀羅經被。即日親臨賜奠。皇帝詣邸成服行禮。派總管內務府大臣福錕、禮部尚書崑岡、工部尚書熙敬、禮部左侍郎錢應溥、辦理喪事。所有一切事宜。
俱由官為經理。鎮國公載灃。即日承襲王爵。用示篤念親賢至意。現月
○又諭、朕欽奉
慈禧端佑康頤昭豫莊誠壽恭欽獻皇太后懿旨。自古帝王以孝治天下。必推本於所生。而禮有經權。尤必折衷至當。方足以昭示來茲。恭讀
高宗純皇帝御製濮議辨。援引禮經。垂為定論。稱所生曰皇帝
本生父。歿則稱本生考。立廟於其邸第。為不祧之廟。祀以天子之禮。合乎父為士子為大夫葬以士祭以大夫之義。則尊親之誼交盡。而於公義私恩。兩無遺憾。
聖訓煌煌。昭垂萬世。洵協於天理人情之至。皇帝入嗣
文宗顯皇帝。誕承大統。光緒元年正月。醇親王奕譞。密陳豫杜妄論一疏。內稱歷代繼統之君。推崇本生父母者。以宋孝宗不改子偁秀王之封為至當。將來如有以治平嘉靖之說進者。務目
之為奸邪小人。立加屏斥等語。持論正大光明。敬徵
高宗純皇帝御論。正相脗合。其志慮之忠誠。防維之深切。方之古純臣。何以加茲上年二月初二日。因吳大澂 之奏。特降懿
旨。將王之密疏。宣示中外。俾天下臣民。咸知我朝隆軌。超軼前代。而醇親王寅畏之本心。從此昭然若揭。詎意天不假年。溘然長逝。痛惜之極。悲感彌深。醇親王著定稱。號曰皇帝本生考。所有一切飾終葬祭典禮。自宜恪遵
祖訓。詳定彝章。用遂皇帝恩義交盡之忱。兼表賢王終始不渝之志。著派御前大臣、軍機大臣、翁同龢 、孫家鼐、會同禮部。妥議以聞。現月
○以廢弛營務。革新疆參將劉得勝職。
史／編年／清實錄／德宗景皇帝實錄／卷之二百九十四／光緒十七年二月／11日(P.910-2)
○乙巳。
孝康章皇后忌辰。遣官祭
孝陵。
○諭內閣、御史高燮曾奏請舉行日講一摺。朕自親裁大政以來。每日召見內外臣工。於人才之賢否。政治之得失。莫不虛衷考察。實事求是。幾餘披覽經史。復與毓慶宮諸臣。講習討論。不敢稍自暇逸。該御史所請輪直進講一事。看似延訪儒臣。勤求治理。實則有名無實。流弊甚多。自乾隆十四年停罷之後。迄未舉行。
列聖訓飭周詳。有不能不明白宣示者。恭讀乾隆十一年
諭旨。朕命翰林科道進講經史。本欲研究經術。闡明義理。而諸臣論講。往往闌入條陳。若實有裨
政務。則亦何害。要不當藉
端立說以逞私見。比來伊等習尚如此。不可不亟為整飭等語。又乾隆十四年
諭旨。進呈經史一事。有闌入時政。於事理未當者。閒加訓飭。所稱洞達天人。發明道奧者。殊不概見。行之十餘載。漸成故套。著停止等語。又嘉慶十四年
諭旨。若使翰林科道日進講義。不過摭拾陳言。敷衍入告。設敷奏可觀。而能言者又未必能行。況所敷陳又未必盡出己手。若就此獎其學識。恐未能遽得真才。行之日久。又生弊端。於事毫無裨益。豈務實之道乎等語。又嘉慶二十四年
諭旨。翰林資格本淺。如遽令撰進講義。其能闡聖賢之精義。陳
古今之治忽者。能有幾人。若徒摭拾陳言。或以頌揚塞責。甚至妄議時事。豈非徒亂人意乎等語。
兩朝聖訓煌煌。於日講一事之徒博虛名。無裨實政。或敷衍摭拾。視為具文。或揣摩迎合。行其詐偽。種種流弊。洞燭無遺。該御史於
列聖歷次
訓諭。似未恭閱。摺內措辭。亦多隔膜。所奏著毋庸議。現月
○守護
東陵大臣奎瑛等奏、遵修暖閣等工。應需銀兩。請由直隸藩庫借撥。得旨、即著咨行直隸總督照數籌撥。摺包
○派正黃旗漢軍副都統奕功管理圓明園八旗包衣三旗官兵。並鳥槍營事
務。明發
○以通政使司副使林維源 為太僕寺卿。硃簽
○西安將軍尚宗瑞因病解職。以杭州副都統恭壽為西安將軍。明發
○予山西捐賑紳商建立總坊。
○豁免山西光緒十三年以前民欠錢糧。摺包
史／編年／清實錄／德宗景皇帝實錄／卷之三百三十九／光緒二十年四月下／21日(P.344-1)
○丁卯。策試天下貢士陶世鳳等三百十一人於保和殿。制曰。朕寅紹丕基。仰荷
昊蒼眷佑。兢兢業業。今二十年。恭逢
皇太后六旬萬壽。上維魯頌壽母之詩。俯思大雅作人之化。特開
慶榜。策試多士。又嘗恭讀康熙戊戌科
聖祖仁皇帝策問。天子以乂安海宇為孝。是以夙興夜寐。勤求
至理。政事之餘。留意經術。
聖訓煌煌。為萬世法。茲舉河渠之要。經籍之儲。選舉之方。鹽鐵之利。揆時度勢。酌古衡今。爾多士其揚搉陳之。治水肇於禹貢。畿輔之地。實惟冀州。水利與農事相表裏。後漢張堪為漁陽守。開田勸民。魏劉靖開車箱渠。能備述歟。至營督亢渠。引盧溝水資灌溉。能各舉其人歟。唐朱潭盧暉宋何承矩浚渠引水。能指其地否。元郭守敬
虞集議開河行漕。其言可采否。汪應蛟之議設壩建牐。申用懋之議相地察源。可否見之施行。能詳陳利弊歟。漢世藏書。中祕最善。劉向所校。僅名別錄。至其子歆。始總羣書而奏七略。傳注所引。秩然可徵。班志藝
文。與劉略出入者何篇。魏晉以後。鄭默中經。荀勖新簿。體例若何。梁華林園。兼五部以並錄。隋修文殿。分三品以收藏。唐承砥柱之卮。始付寫官。宋籍建業之餘盡送史館。此皆冊府遺文。可資掌錄。明永樂大典。所收之書。今不存者。見於何目。能備舉以資考證歟。選舉為人才所自出。翰林以備顧問。六曹以觀政事。縣令以司賞罰。三者皆要職也。翰林始重於唐。其時學士出入侍從。參謀議。知制誥。能詳其品秩歟。宋儒館有四。地望清切。非名流不得處。其選用之制若何。六曹昉自周官。秦漢隋唐。互有沿革。能陳其異同歟。晉制不經宰縣。不
得入為臺郎。而後世或搢紳恥居其位。或科甲無不宰邑。豈
輕重各因其時歟。抑增重激勸。或得或失歟。鹽鐵之征。始於管子。論者謂其盡取民利。而行之數千百年。卒不能廢。圣漢武帝用孔桑之法。與管子異矣。其時所置鹽官二十八郡。鐵官四十郡。能指其地歟。終漢之世。屢罷屢復。其年代皆可考歟。唐貞元中檢校鹽鐵之利。其議發於何人。若第五琦劉晏裴休之論。固無足采歟。請引采鹽。而商擅利權。禁民貿鐵。而官多侵蝕。其流弊能指述歟。凡此皆御世之隆謨。經國之盛業也。夫朕以藐躬。加於臣庶之上。受
祖
宗付託之重。惟思恪遵
慈訓。周知民隱。旁求俊乂。孜孜為治。以躋斯世於仁壽之域。爾多士各抒讜論。毋泛毋隱。摺包歷科狀元策
○以前護理廣西巡撫李秉衡為安徽巡撫。未到任前以
布政使德壽暫行署理。現月
○旌表過門守貞安徽桐城縣張宗翰未婚妻章氏。摺包
史／編年／清實錄／德宗景皇帝實錄／卷之四百三十／光緒二十四年九月下／30日(P.654-1)
○庚辰。諭內閣、欽奉
慈禧端佑康頤昭豫莊誠壽恭欽獻崇熙皇太后懿旨、世鐸等
會奏、籌議山東黃河工程請特簡大臣。前往查看一摺。著派李鴻章 、前往山東。會同任道鎔、張汝梅周歷河干履勘情形。通籌全局。擬定切實辦法。必須確有把握實在可行。此項河工。關繫數省民生。李鴻章 等、務當認真勘辦。不得互相推諉。徒託空言。仍將各項工程。分
別覈實估計。應需經費。詳晰開單。奏明請旨辦理。用副朝廷慎重河防至意。外記注
○又欽奉
懿旨、禮部奏、取士之法。亟宜切實申明舊制一摺。我朝取士之法。具載於
欽定科場條例。
欽定學政全書。
列聖斟酌損益。
祖訓煌煌。實已盡善盡美。該部請切實申明舊章。自係為維持風會。培植人才起見。著照所請。由該部行知各省學政、暨鄉會試正副考官、務當懍遵學政全書、科場條例、內載各條款。實力奉行。以端士習。另片奏、試官闈中查閱書籍。請一以
欽頒各種為斷等事。均著照所請行。又片奏、各省書院。請照舊辦理。停罷學堂等語。書院之設。原以講求實學。並非專尚訓詁詞章。凡天文輿地
兵法算學等經世之務。皆儒生分內之事。學堂亦不外乎此。是書院之與學堂。名異實同。本不必定須更改。現在時事艱難。尤應切實講求。不得謂一切有用之
學。非書院所當有事也。將此通諭知之。外記注
○諭軍機大臣等、奕劻等會奏、遵議京旗徙戶開屯。查明成案。酌擬辦法開單呈覽一摺。八旗生齒日繁。生計日蹙。從前所籌京旗移屯之法。本屬切實可行。亟應接續擴充。舉辦開懇邊屯各事宜。為京旗妥籌久遠之計。該王大臣等、所擬辦法尚為詳備。惟茲事體大。經營伊始。事理極為紛繁。必須慮始圖終。行之無弊。方為一勞永逸之舉。著依克唐阿 、延茂、恩澤 、永德、裕祿、色楞額、祥麟等、按照單開各該處荒地。可移京旗屯墾者。實有若干畝。並著八旗都統。迅將各該旗人丁。情願到屯耕種者。查明實在數目。奏明請旨辦理。原摺單均著鈔給閱看。將此
各諭
令知之。
○督辦鐵路事務候補侍郎胡燏棻奏、息借洋款。展造關外鐵路洋商改議按九扣交銀。常年五釐行息。現繕立合同。定議簽押。請飭覈議。下所司議。
○河南巡撫劉樹堂奏、豫省禁運大宗糧石。山東購辦平糶。擬請令發給印票。沿途察驗放行。以杜蒙混。如所請行。
○命工部尚書錢應溥、在西苑門內乘坐二人肩輿。並免其帶領引見。外記注
○開復降調琿春副都統恩祥、前升用總兵降補遊擊龍殿揚處分。予江蘇候補道丁葆元軍機處存記。外記注
○以包攬詞訟。革湖北在籍衛守備張鴻魁職。摺包
○
史／編年／清實錄／德宗景皇帝實錄／卷之四百五十八／光緒二十六年正月／6日(P.3-2)
○己酉。諭內閣、朕維拔真才以濟實
用。首在端學術以正人心。我朝取士之法。備載
欽定科場條例。
欽定學政全書。
聖諭煌煌。罔弗斟酌盡善。凡有校士之責者。允宜
懍遵
成憲。勿作聰明。方不致亂正學而壞風氣。前經禮部奏、請切實申明舊章。當經照依所請。由該部行知各省學政。暨鄉會試正副考官。務當恪遵學政全書、科場條例、內載
聖訓及
欽定各條款。實力奉行。不准稍有違悖。於維持
祖法。振興聖道。大有關繫。所以為培養人才。挽救人心計也。惟
自通行以後。各省學政能否力除近年邪妄之習。一歸於正。朕心關念實深。著各省督撫。隨時查訪。該學臣儻有陽奉陰違。視
祖法聖道為具文。仍復喜新好異。禍及士林者。即行據實嚴參。朝廷決不寬貸。嗣後科歲考前列試卷到部。如經磨勘有文體不正之處。即將該學政及匿不查參之督撫。從嚴議處。如不認真磨勘。一經發覺。定將該磨勘各員。照徇庇例議
處。至現值連年舉行鄉會試。正群才乘時登進之期。禮部除將前次奏准摺片。知照正副考官外。並將此次特降諭旨。一體行令恪遵。總期學臣考官。惟以
祖法聖道為取士定衡。其稍涉離經畔道者。立予擯棄。俾真實正大之才。無慮向隅。而多士觀感奮興。群趨正軌。永不至為種種奇衺所惑。貽誤終身。朕實有厚望焉。現月
○又諭、刑部尚書崇禮、趙舒翹、前左侍郎溥頲、左侍郎徐承煜、右侍郎堃岫、梁仲衡、前得降一級留任處分。加恩均著開復。現月
○命醇親王載灃在內廷行走。
○命二品頂戴溥倬在乾清門行走。諭摺彙存
○緩徵陝西膚施、延川、靖邊、甘泉、安塞、延長、保安、榆林、懷遠、葭、神木、府谷、綏德、米脂、清澗、吳堡、咸甯、長安、乾、武功、醴泉、二十一州縣被災地畝額賦雜徵有差。現月
○
上以孟春享
太廟。自是日始齋戒三日。
史／編年／清實錄／宣統政紀／卷之二／光緒三十四年十一月上／4日(P.22-2)
○丙戌。諭軍機大臣等、電寄端方等、朱家寶電奏悉。皖北內地空虛。叛兵餘黨尚有五六百人之多。該處素多伏莽。儻其煽惑裹脅。不難立成大股。著該督撫嚴飭派出各營。兼
程追截。迅速殲除。尤宜防其設伏困鬭。襲擊官軍。切勿稍涉大意。電寄
○大學堂總監督劉廷琛奏、
監國攝政王宜崇體制。禮節當依據禮經。欽遵明旨。首重表明代
皇上主持國政。自足以別嫌疑。定猶豫。且合東西各國攝政代表君權之義。謹擬四條。上備裁擇。一、
監國攝政王視事。宜於偏殿設旁坐也。案明堂位。周公朝諸侯於明堂之位。鄭康成曰。不於宗廟。辟王也。而於明堂。固踐天子之位。後儒多疑之。自非周公大聖。固未可
輕議踵行。
監國攝政王小心寅畏。中外皆知。若於偏殿中設正坐。雖於禮經有據。王心慮有未安。今擬於偏殿中正。恭設
寶座。而設
監國攝政王坐於東。蓋避正位以尊
君。設旁坐以臨下。視周公踐位明堂。猶為謙抑。若仍與諸臣同坐議事。在
監國攝政王有紆尊降貴之美。而臣工何
敢蹈越禮犯分之愆。斷非所宜出也。一、軍機大臣入直。及應召見人員。仍承
皇上之命召見也。視事處設有
寶座。軍機大臣承旨時。宜對
寶座稱臣。
監國攝政王代
皇上裁答之。其召見次數及人數。均應聽
監國攝政王代宣
上命。考會典。軍機大臣入見。載有敷席賜坐
之例。國初大臣入對。亦多有賜坐者。此次
監國攝政王代
皇上視事偏殿。位於
寶座之東。似可查照舊例。承
皇上命。賜軍機大臣坐。以示恩禮。其諸王大臣召見亦如之。一、凡
監國攝政王所有命令。皆以
皇上諭旨行也。順治初。
上諭外另有攝政王諭。兩諭並出。非辟上之道。
恭繹
上諭即是代朕主持國政一語。是
監國攝政王所辦之事。即
皇上之事。所發之言。即
皇上之言。應請自綸音外。
監國攝政王別無命令逮下。內外臣工自章奏外。不得另有啟請。以肅觀聽而杜紛歧。一、
監國攝政王居處。宜與視事偏殿相近也。
查順治初。攝政王以信符奏請不便。收藏邸第。其時辦事。蓋多在府中。今案國事朝旨。豈可
於私邸行之。惟一日萬幾。
監國攝政王代
皇上裁定。若每日入直。不惟力不給。勢不便。且體制不肅。非所以尊朝廷。機要不祕。亦恐或滋流弊。
皇上沖齡典學。尤賴隨時護視。以端
聖蒙。應請擇視事偏殿近處。為
監國攝政王居處之所。俟
皇上親政時。仍出居邸第。臣嘗恭考
高宗純皇帝御批通鑑。論旁支承大統者可迎本生父母奉養宮禁。是天子本生父母。權住宮禁。
高宗不以為嫌。
祖訓煌煌。正可為今日議禮之據。
監國攝政王奉
遺命代
皇上行政。尤無所謂嫌也。以上四條。皆禮節之
重且大者。酌古準今。不宜再從損抑。
監國攝政王當念家國之艱難。無崇謙讓之小節。以仰副
大行太皇太后委寄之重。而慰天下臣民之望。奉
上諭。國家現遭
大事。尚未逾十五日。照例不應奏事。乃該大學堂總監督劉廷琛於本日遽行呈遞封奏。
殊屬不合。著傳旨申飭。尋奉旨。著內閣各部院衙門併案會議具奏。
○湖南巡撫岑春蓂奏、澧州等屬水災。籌辦賑撫。暨工賑平糶。並懇開賑捐。下度支部議。
○又奏、淮鹽缺乏。趕運濟銷。暨籌商借引借輪。另運接濟情形。報聞。
史／編年／清實錄／宣統政紀／卷之二／光緒三十四年十一月上／10日(P.30-1)
○壬辰。派貝勒載洵詣
皇極殿
大行太皇太后几筵前恭代行初祭禮。
○諭內閣、朕纘承大統。登極禮成。追念
前謨。彌深乾惕。仰維
列聖相傳之治法。無非敬
天法
祖勤政愛民。凡
先朝未竟之功。莫不敬謹繼述。本年八月初一日。
大行皇帝欽奉
大行太皇太后懿旨。嚴飭內外臣工。務在第九年內。將各項籌備事宜。一律辦齊。屆時即行頒布欽定憲法。頒布召集議員之詔各等諭。煌煌
聖訓。薄海同欽。自朕以及大小臣工。均應恪遵
前次
懿旨。仍以宣統八年為限。理無反汗。期在必行。內外諸臣。斷不准觀望遷延。貽誤事機。尚其激
發忠義。淬厲精神。使憲政成立。朝野乂安。以仰慰
大行太皇太后
大行皇帝在天之靈。而鞏億萬年郅治之基。朕有厚望焉。
○度支部奏、遵議籌撥江北練兵饟械銀兩。於無可設法之中。勉為撥濟。
自明年起。由兩淮解部二文加價項下。按年撥銀三十萬兩。以三年為限。俾作歲饟之用。依議行。
○又奏、甯蘇兩屬地蘆等項。折徵忙錢。厯有年所。近因江蘇州縣賠累。經該省督撫請規復公費。每徵銀一兩。加錢二百文。尚未經年。今又議改為徵銀解銀。每兩隨收公費六百文。非惟無以取信於民。且亦無此政體。所請應毋庸議。本年蘇屬下忙錢糧。仍查照上年奏案徵收。甯
屬仍照舊章辦理。依議行。
○理藩部奏、達賴喇嘛受封。現值
大行太皇太后
大行皇帝大事。未便舉行。而達賴喇嘛在京。不服水土。若令久候。不足以示體恤。擬變通辦理。令其先行起程。至西甯塔爾寺候封。俟受封後。即遵旨回藏。依議行。
○又奏、喀爾喀哲布尊丹巴呼圖克圖等呈進九白貢物。得旨、准其呈進。
○又代奏、達賴喇嘛
懇請予以奏事權限。得旨、著理藩部查明該達賴喇嘛所稱依照陳例。事在何年。有無案據。詳細具奏。候旨覈奪。
○御史蔡金臺奏、攝政體制。酌擬綱要。一。凡
大祀祭享。俱請由
攝政王用本身冠服恭代行禮。百官迎送。悉如舊例。
皇上於宮內齋戒。俟數年後奏請
親行。一、召見內外臣工。擬請於偏殿設
御座於正中。
攝政王位於東。皆南面。引見及外國使臣覲見。亦如之。數年後再奏請
皇上御座。其一切跪拜侍班各禮節。及凡除授賞罰各事宜。向由欽定者。均照常擬籤進單於
攝政王。恭候裁定。如舊例。臣謹案睿忠親王原制。有諸王侍坐。叩與不叩條。當時佐命諸王。皆骨肉至親。故常蒙賜坐。叩拜所
以謝賜。即可見侍坐非常例也。故饒餘郡王以越次與睿忠親王並坐議罪。且恭考
列聖朝之免叩拜者。皆係本支伯叔。僅惠端親王在同治時。以叔祖被
賜。至其子惠郡王奕詳。則雖係叔輩。亦不能與。親親之等。天澤之分。不容溷也。故今惟設
御座於正中。以明諸王大臣實跪對
至尊。於
攝政王之旁坐而受。無所不安。此已謙於周公。萬不能更議坐對。以凟朝綱也。又恭考同治元年奏定聽政章程。
穆宗毅皇帝實同御座。故請數年後援照舉行。至外臣覲見。亦用此制者。正使外人知我國之尊重朝廷。雖
攝政王亦恪恭有別。較西禮似更周至。一、行各部院及各行省俱恭以
諭旨飭行。凡各官謝恩請安。俱不另行之於
攝政王。奏事摺內。亦只書
皇上聖鑒。臣謹案睿親王時。或稱
諭旨。或稱王諭。似非統一之道。考周公攝政時。諸誥皆稱王。歸政始稱公。最為確當。憲法所謂以君主之名行權是也。又案睿忠親王於升賞官員定制。不向王謝恩。所以明一尊也。今
謹推及請安奏事諸摺。皆敬本此意。一、宮室出入之制。臣謹案國初諸王府第。獨睿忠親王在東華門外。以身膺大
政。出入最便。衞護最周也。惟其分為叔父。尚當退就臣列。故未敢徑居大內。今若即景運隆宗兩門外之殿閣。奏奉
皇太后懿旨。專為攝政公所。以別於醇親王府。似為名正言順。否則亦必於禁城近處規定。以昭慎便。其尋常出入。尤宜增多護衞。凡兵役警道。官民避道。皆分所當然。警備尤關緊要。歐洲向不警蹕。近亦以危險時聞。漸慎出入。
攝政王之身。關繫甚鉅。不可忽也。再此次
攝政王監國。與
皇本生祖考醇賢親王時。政權上在
大行太皇太后情形不同。恭繹
遺詔。凡政事均歸裁定。惟必須奏聞
皇太后之大事。始恭請
懿旨。誠以
攝政王分為本生。則自奉
詔後。除恭對
皇太后外。實別無北面之義。分固尊於周公也。然臣所擬召見臣工條。猶請中讓
御位。其他各條。亦多有敬避
皇上者。蓋敬體
攝政王尊重朝廷之意。委曲出之。更無臣工可與坐對之理。夫以二百餘年聽政肅穆之地。忽焉而群臣坐立參差。是何景象。且恐外人援此而議損覲禮。則關於國體尤鉅。即謂古有三公坐論之事。亦當俟
皇上親政後。特恩改定。此時出之議禮諸臣。則迹涉輕藐。且乘此危疑之際。不惟諸臣不敢擅改朝章。即
攝政王亦似不當輕更
祖制。異日追論。誰執其咎。茲事重大。臣不敢畏忌不言。得旨、著內閣各部院衙門併案會議具奏。
史／編年／清實錄／宣統政紀／卷之二十二／宣統元年九月下／29日(P.406-2)
○乙亥。
孝敬憲皇后忌辰。遣官祭
泰陵。
○以河南霜降安瀾。發大藏香十五枝。交江北提督王士珍祗領。虔詣
大王將軍各廟祀謝。現月
○軍諮處奏遵擬各項各級軍官特簡奏補及委充章程。查前練兵處奏定陸軍人員任職等級。及補官摘要章程。業經頒行在案。惟是立法首在正名。而設官先宜辨位。必有完全之制度。
乃能垂經久之規模。詳考前練兵處原奏。或規畫尚欠周詳或名目尚須酌改。亟須統籌辦法。以便次第推行。今既欽奉
諭旨飭軍諮處妥擬章程。自應就原奏補官各條。逐加釐訂。著為定章。恭讀乾隆五十一年
上諭。三通館進呈皇朝通志職官略一門。其中所載文武官階。諸多未協。國家設官分職。文武兼資。在文職則內而閣部院司。外而督撫。
以至守令丞尉。階級等差。互相維繫。至武職為國干城。
同膺心膂之寄。其階級自應與文官相埒。方足以重閫寄而勵戎行。今志內文職則係正一品起。武職則係從一品起。既顯然少予一階。又文職自正一品至九品。共十八階。武職自從一品至正七品。止十二階。多寡顯有懸殊。體制即暗為隆替。非所以著朝章垂令典也。大抵議定官制。編纂志書。多出於文臣之手。其意在於重文輕武。殊不知國
家設立武職。原欲其折衝捍禦。其責不輕於文臣。有明之季。文臣用事於中武臣宣力於外。一二臺閣本兵。科道書生。搆謀倡議。俱足以掣武臣之肘。卒致武備廢弛。疆圉孔棘。國事遂不可為。此皆重文輕武之流弊。不可不引為殷鑒。所有武職人員。現在所缺正一品之階。應照朕前次欽定領侍衞內大臣將軍為正一品之例。增入一階。其自正七品以下。較之文職所少之五階。亦應於內外武職衙
門
微末員弁內按其職掌。酌定正從。照文職一體釐訂以昭畫一等因。欽此。煌煌
聖訓。昭示千秋。使文武無偏重之嫌。而品秩有相當之例。按之現今時勢。尤宜切實遵行。茲擬原本
祖制。於陸軍官佐品級內。增入正一品一階。以為武職大員晉秩加銜之地。伏查
欽定大清會典。內載順治十二年。鑄大將軍將軍印。又載大將軍將軍以王貝勒貝子公
及都統親信大臣充之。現在日本亦以武官最高之級。特加元帥稱號。今擬稍事變通。遇有正都統之積有勳勞者。
賜以大將軍或將軍名稱。並
賜以封號。作為正一品。既與文官品級無所差池。按之舊日
賞加宮銜辦法。亦相符合。此宜酌定者一。向例
鹽運使以上文官。皆係
簡放道員分
簡放部選外補三項。直隸州通判知縣均係奏補。縣丞以下各官。均係咨補。各項軍官軍佐補官等差。自應比照文官品級。一律辦理。擬請嗣後中等第二級以上各官佐。均歸
簡放。中等第三級各官佐。及次等一二三級各官佐。比照道員以下部選例。均歸軍諮處會同陸軍部奏補。額外軍官軍佐。均歸咨補。以免文武有所偏重。庶可寓鼓舞變
通之意。於整齊畫一之中。此宜酌定者二。各國陸軍官制。中等以下各官。分掌警察步馬礮工輜各隊事務。悉於官名上冠以各隊字樣。所以明職守。示區別。用意至為精審。今擬仿此制。自正參領以下各官。均就所習之科目。標以名稱。使名實可以相符。而任用亦克適當。此宜
酌定者三。又原奏所定凡軍佐均於官名上加一同字。以示與軍官有別。竊為軍佐職掌。各有專司。
門類不能一致。僅於官名上冠以同字。亦嫌界限不清。今擬仍照軍官辦法。自副都統以下各官。均就所習之科目。標以專門之名稱。以示區別而昭覈實。惟軍佐辦理軍事。責任綦重。一切體制。亦應與軍官一律。此宜酌定者四。此外如額外軍官及軍士之類。各有職司。亦當分別階級。釐定職名。附於軍官之次。俾歸完備。謹將補官章程。並軍官軍佐官職品目。及比照文官補
官等差。分別繕單列表呈進。如蒙
俞允。即由軍諮處分咨各該衙門欽遵辦理。至此項軍官軍佐名目。既經增訂。所有陸軍衙署學堂局所規則。以及營制饟章。並各項訂設額缺補充軍職章程。均由軍諮處陸續詳
慎分別酌擬改訂。候
旨遵行。從之。摺包
○貴冑法政學堂監督毓朗等奏、酌擬變通課程。一正科宜增普通學年限。二聽講班宜增法政學年限。三正科宜
修改法政學課程。四聽講班宜別加普通學課程。五宜附設豫備一科。如所請行。摺包
○兩廣總督袁樹勛奏、遵籌粵東禁賭辦法。請特降諭旨。將闈姓儘明年截止。以後無論何項考試。不得再准商人承充。彩票則截至本年冬底為止。並不准他省彩票到粵運銷。以一禁令澳門一隅。向為賭徒嘯聚之所。應仿照禁煙辦法。據理阻止。使外人無所藉口。至番攤及基鋪山票。承饟既
鉅。應節節限制。凡無賭之區。不得再開賭博。有饟之區。仍著設法籌抵。允行。摺包
史／編年／清實錄／宣統政紀／卷之三十／宣統二年正月下／29日(P.549-2)
○甲戌。
世祖章皇帝誕辰。遣官祭
奉先殿。
孝儀純皇后忌辰。遣官祭
裕陵。
○諭內閣、君臣為千古定名。我朝滿漢文
武諸臣。有稱臣稱奴才之分。因係舊習相沿。以致名稱各異。恭讀
高宗純皇帝諭旨。奴才即僕。僕即臣。本屬一體。嗣後凡內外滿漢諸臣會奏公事。均著一體稱臣等因欽此。
祖訓煌煌。允宜遵守。况當此豫備立憲時代。尤宜化除成見。悉泯異同。嗣後內外滿漢文武諸臣陳奏事件。著一律稱臣。以昭畫一而示大同。將此通諭知之。
○命軍機大臣
上學習行走內閣學士吳郁生在紫禁城內騎馬。
史／編年／清實錄／宣統政紀／卷之五十／宣統三年三月上／5日(P.892-1)
○癸卯。
監國攝政王代詣
養心殿。奧國代理使臣師特克等覲見。
○諭內閣、朕維建國保邦。莫先兵
力。安危定亂。實在人心。綜觀中外古今。未有君民一體而國不強。即未有上下相暌而國不弱
者。
太祖之初。眾無一旅。
龍興遼海。建都瀋陽。我
太宗嗣統。寅紹丕基。
威加海內。仰維
聖神謨烈。靡不
躬擐甲冑。跋履山川。用集
景命於我
世祖。遂成帝業。逮我
聖祖。沖年繼緒。首定三藩。既靖海疆。遂安方夏。乃復憫蒙藩之羸弱。憤準部之驕橫。
三往親征。長驅朔漠。朔方既定。中外來同。猶復歲獮木蘭。
躬親射獵。聲靈震疊。萬國咸欽。是則
先聖臨戎。上下一體之明效也。嗣是以來。
列聖代作。我
世宗蕩平青海。再廓苗疆。我
高宗戡定新疆。疊平西藏。
天弧所指。靡堅不摧。逮及
仁宗。更平教匪。八年血戰。匕鬯不驚。篳襤啟自
先朝。
威令森乎堂陛。
法宮高拱。寰海鏡清。尚武之風。於今為烈。乾嘉而後內患疊興。
列聖相承。不矜遠略。懷柔至意。百世所宗。朕欣睹列邦輯睦之休風。深懼
先世析薪之難荷。懍懷
遺烈。彌切淵兢。伏念我
列聖蕩定九州。沐雨櫛風。規模宏遠。抑亦我軍人之祖若父。同心翼戴。乃克成三百年來之盛
軌。朕纘承大統。夙夜維寅。深恐上負我
列聖艱難締造之勤。下負我軍人祖若父盡瘁馳驅之烈。用特親任大清帝國統率陸海軍大元帥。以符立憲體制。為吾民倡。朕未親政以前。所有大元帥一切權任事宜。暫
由
監國攝政王代理。業經通諭全國臣民。獨念國之強弱。惟在軍人。軍之強弱。惟視士氣。必上下深明保國之義。然後可保身家。未有先顧身家而能保國。即未有不能保國而能自保身家者。當此萬方競進。非武不揚。我軍人自祖若父以來。已上承
列聖涵養教育之恩。下守家世效忠之訓。無不深明大義。何待諄諄。惟朕不敢自耽暇逸。
負
列聖以負我軍人祖若父效命之誠。固知我軍人亦必不忍自負其祖若父。以負我
列聖安危與共之隱。自應交相策勵。鞏固皇圖。異
時軍國治安。憲章明備。君臣上下。同履太平。斯則我
列聖靈爽式憑。亦我軍人祖若父默啟後人之意也。其訓諭六條。另交陸軍部頒發全國各軍隊。咸使聞知。
附錄訓諭六條
○一軍人須盡忠節也。忘身盡瘁之謂忠。臨難不撓之謂節。試思國家之待遇軍人。畀以干城。寄以腹心。所以望其執干戈。衞社稷也。而軍人既託身於國家。則國家之安。軍人共其福。國家之危。軍人共其禍。而所以能轉危為安。轉禍為福者。則視乎軍人之忠節與否。以為之衡。語曰。援抱鼓之急。則忘其身。又曰。得戰沒於疆場。裹以馬革。幸也。可知自古英雄烈士。皆此忠貞之一念為之。夫聞鼓鼙而思將士。我軍人之履艱蹈險。久在朝廷軫系之中。况朕身任大清帝國統率海陸軍大元帥。尤與我軍人誼均一體。休戚相依。朕是以望我軍人為國謀。為身謀戮力一心。誓圖報國。昔我　高宗純皇帝上諭有云。凡在披堅執銳之徒。當思臨戰爭先。赴蹈危險。死於鋒鏑。或所不免。而國家加恩贈卹。廕及子孫。如有退縮偷安。挫衂失事。縱
一時苟免。終於身伏斧鑕。等死耳。死敵者榮。死法者辱。雖至愚亦當審擇而知所處矣。煌煌　祖訓。昭示來茲。朕於我軍人有厚望焉。
○一軍人須謹守禮節也。禮節者。形式之一端未有形式之不完全。而精神尚能貫注者。軍
隊之中。自元戎以至下卒。靡不各有等差。所以維持秩序。而使之不相陵躐者也。朕今為我軍人之大元帥。即為軍人之元首。我軍人即亦為朕之股肱。而朕所委任之諸將士。即亦與我軍人相承一氣者也。是以我軍人對於本管上官。與夫資深望重者。必須遵奉約束。敬禮無違。而受領上官之命令。儼如受領朕之命令可也。雖然。軍人者。居國家最重之地。而亦為國家所最優遇者也。固不可干名犯分。故肆囂張。亦不可卑鄙逢迎。習為不肖。而上官之對於所屬。知同為國家維治安。捍患難之人。尤必情意相孚。不可以位高
而生薄視之心。不可以權重而逞相陵之勢然後紀綱修明。而意志亦無虞隔閡。平時既無齟齬之嫌。臨事自收指臂之效。此固國家軍隊之福也。
○一軍人宜尚武勇也。拔劍疾視。睚眦必仇。以鬭很為豪邁者。此匹夫之勇。而非軍人之大勇也。所謂軍人之大勇者。劫之以勢而不為驚。誘之以利而不為惑。激之以氣而不為動。熟審事機。沈毅果銳。以求盡一己之責任。斯則軍人之大勇也。軍人之有此性質者。雖萬變相乘。驟如風雨。固可以出萬死一生而行所無事矣。昔宋臣岳飛之治兵也。時人為之語曰。撼山易。撼岳家軍難。其所以難撼者。武勇為之也。當此世界競爭。以兵力為後盾。所以宣揚國威者在此。所以維持均勢者亦在此。我軍人豈可不亟起而與之並轡爭先乎。
○一軍人宜崇信義也。言行相孚之謂信。盡所當為之謂義。信義者。斯
須所不可離者也。而欲守信義。則必豫計其事之若何。理之是非。勢之順逆。及其所行之難易。皆當熟思審處。而不可輕為然諾也。儻或逞一時
之意氣。貿貿然引之為己任。一旦事勢所迫。未可如何。欲守信義。則有所不能。欲棄信義。則又有所不可。於是始悔前此之冒昧。蓋已無及矣。古今英雄豪傑。往往有委曲遷就。徇一時之小節。而不免與大義有乖。全一日之私情。而不免與公理相悖。以致禍至無時。身敗名裂者。不可勝計。我軍人所宜及時留意者也。
○一軍人宜尚樸素也。樸素之人。其嗜好寡。其志趣堅。所以涵養軍人最高尚之性質也。否則習為浮華。趨於淫佚。富者因此以致中落。貧者因此益以不支。及至境遇攖心。飢渴為患。則平日之操守。將皆有所不恤。豈不為立身行己之累乎。况乎侈靡之習。漸染既深。則日即於文弱。夫國家之
所以優遇軍人。為其能服勞耐苦。可以遺大而投艱。決非輦金儲粟。驕子養之也。苟昧乎此。而習為淫侈怠惰之事。則筋力日以弛。志氣日以頹。而勤劬艱險。震今鑠古之事業。亦坐是以無成。匪特負國家期望之恩。而軍人之自待。亦甚薄矣。此朕所汲汲以為隱憂者也。
○一軍人須尚廉恥也。惟廉而後知恥。惟知恥而後有以自立。人當平居無事。何嘗不以豪傑自期。而一值利害當前。則逡巡規避。有甘讓他人之我先者。此無他。無恥之一念為之也。夫明恥以教戰。知恥則近勇。古今之享大名成大業者。類皆恥之一念。有以激之。而欲養成此廉恥之心。則必尊重夫名譽。各國軍制。有特設名譽裁判所者。凡關於軍人名譽之事。皆隸屬之。所以使軍人知名譽之可貴。不敢妄自菲薄。而為之上者。又為之極力保全。以養其自尊自重之心。不遽斥以
聲色。不濫加以懲罰。使之所有顧惜。此即廉恥之所由生也。
○
諭軍機大臣等、李經羲 電奏滇省事機危迫。請飭內外協助等語。所陳各節。關於籌邊事務。著軍諮處、會議政務處、分別妥議具奏。電寄
○引見軍官學堂頭班深造科中等畢業學員黃治坤、得旨、著授為步隊副軍校。
○河南巡撫寶棻奏、豫省防軍疊獲巨匪王世菖等、訊明正法。並令地方官平毀匪巢。緝拏餘黨。安撫居民。其捕匪中槍殞
命之哨長外委陸金聲等、應請飭部議卹。所有出力弁兵。懇准擇尤分別保獎。以示旌異。得旨、准其擇尤酌保。毋許冒濫。摺包
○又奏、河北鎮總兵謝寶勝。秉性樸勇。視匪如仇。在豫西境內。獲匪不可勝計。平時在營。申明紀律。與民無擾。一聞匪警。短衣持械。督率所部。皆奮勇爭先。盜匪一聞其名。相率避去。該員疾惡由於天性。盜匪所在。聞信即行。以故匪雖善匿。卒難倖免。懸賞購
綫。則能不惜重貲。部曲有勞。立予重賞。傷亡者除照章給卹。必另
給銀兩。且厚恤其家。所部感其恩誼。服從命令。如家人父子。先後督兵十餘年。輕財急公。虧。累萬餘金。同官皆知巡防隊薪費無多。萬難議加。入少出繁。愈久愈增賠累。可否仰懇從優賞給銀兩。以示優異。為努力戎行。殫心民事者勸。得旨、所有緝捕購綫一切用款。著該撫覈實作正開銷。摺包
○浙江巡撫增韞奏、資
政院覈定浙江省試辦宣統三年軍政費豫算案。未據陸軍部造冊覆覈。係照度支部冊復加覈減。以致差額甚鉅。實多窒礙難行之處。當飭令浙江陸軍調查財政局詳細籌議。照清理財政局改編之豫算總冊。於無可覈減之中。再行極力削減。總計共削減銀二十四萬二千五百餘兩。其餘各類。統共仍需銀二百七十一萬二千一百餘兩。造具詳細表冊。敘明確當理由。分
咨各部。查浙省上年因
裁撤綠營。以致陸師巡防隊、外海水師礮臺、及新軍講武堂等章制。均有牽動。而浙省清理財政局原編豫算在先。祇就元年分原有各軍隊計畫編列。資政院又據原編之冊。加以覈減。情事既不相同。豫算安能適用。當此時艱孔亟。未能擴張兵備。以策進行。奚可減縮軍儲。自甘退步。惟有仰懇俯准查照浙江清理財政改編軍政費豫算冊。經此次極
力削減數目。作為浙江省試辦宣統三年軍政費豫算定額。飭部查覈立案。下部知之。官報
○陝西巡撫恩壽奏、陝西府州縣公費。飭清理財政局會同監理官。悉心酌擬。以缺分之繁簡。定公費之多寡下部知之。現月
○浙江提法使李傳元解職。以杭嘉湖道啟約為浙江提法使。現月
○予故大理
寺卿李聯琇入祀名宦祠。從江蘇巡撫程德全請也。官報
史／政書／清朝續文獻通考／田賦考　凡十八卷／卷十一　田賦考十一／水利田　二／嘉慶四年(P.7590-1)
又奉　旨河工需用料物價值例有正項開銷豈容輕議加增況自睢汛大工合龍穩固後並無搶險之事不過歲修常辦工程乃該督等以籌備幫價為詞請於地糧內按年攤徵銀十四五萬兩使豫省羣黎俱受其累豈忍出此雖所稱酌添運費每稭一斤只係五毫而一經州縣胥吏之手則層層加派所徵必不止於此數且議加之後不能復減非暫時借資民力竟永遠累及閭閻矣乾
隆五十七年欽奉　皇考諭旨以每年常辦之工動議增添年復一年伊於何底朘小民之脂膏為不肖官吏影射侵漁地步　聖諭煌煌至為明切豫省豈無檔案可稽而竟敢踵為此奏乎朕向聞河工積弊有溢用不能開銷之款往往借他項彌縫該督等奏請加增運費大約不出乎此俱著交部嚴加議處
史／政書／清朝續文獻通考／田賦考　凡十八卷／卷十一　田賦考十一／水利田　二／嘉慶十七年(P.7595-1)
又　諭朕恭閱　皇考高宗純皇帝實錄內載乾隆二十三年　諭軍機大臣等據白鍾山奏楊莊一帶中河水淺見將臨黃臨運二壩開放引黃濟運等語所奏恐不免利少而害多也引黃入運雖權宜濟運之法但黃水多挾泥沙一入運河易致淤墊非甚不得已不可輕為此遷就之計　聖諭煌煌至明至確實為治河緊要關鍵允宜久遠遵循近年來清口一帶因河底日高清水不能暢出運河水小每至漕艘經行不能浮送即取助於黃水久之不但借黃竟係以黃濟運遂致清口倒灌並運河亦形淤墊百弊叢生皆由於此本年河流順軌糧艘遄行朕詢問來往臣工道經該處者皆言近日運河內全係清水並無黃流侵灌為數年來罕有此皆仰賴　昊貺昭垂　河神默佑實全河轉關極好機會該督等務當恪遵　聖訓謹守成規趁此清黃分注安瀾循軌之時將一應啟閉防守事宜盡心修治不可復循故轍仍思借黃濟運能自今年以後總令清水暢出運口黃流迅赴尾閭則河工與漕務並治從此即可永慶平成也
史／政書／清朝續文獻通考／田賦考　凡十八卷／卷十六　田賦考十六／屯田　二／新疆／道光十年(P.7651-2)
十年　諭松筠等奏覈議玉麟請停止伊犂河工歲修將生息本銀暫緩歸款另擬增設巴燕岱兵額一摺巴燕岱駐防兵丁生齒日繁原須有所贍養然徒議增設兵額國家經費有常不可漫無限制恭查乾隆五十五年　諭旨伊犂滿兵駐防年久生齒日繁自應予以養贍之資但國家錢糧原有定數不容屢
議增加此次所奏四百名步甲錢糧暫准其增添外嗣後不得再請增給若果因伊等人口眾多錢糧有限不能養贍伊犂地方可耕之地甚廣滿洲兵丁即不諳耕作可酌按民數分給伊等地畝令雇人耕種即以租息養贍用資生計著傳諭該將軍令其盡心籌畫務期久遠遵行　聖諭煌煌誠為萬世永賴之至計見據松筠等籌議駐防養贍之策惟有屯田一法可以歷久無虞從前籌辦屯田總因灌溉乏水自嘉慶七年松筠相度泉源設法疏渠以資灌溉即巴燕岱地土肥潤儘有可耕請飭交該將軍採擇膏腴地畝分給各旗閒散餘丁開墾屯種如果派令種地之人牛具耔種不能置辦即於原奏所籌停止修河款項內酌量給予妥為覈辦著玉麟容安查明妥議具奏
臣謹案松筠久膺邊寄時稱名臣屯田實邊利在百世經營締造厥功偉矣屢起屢蹶未竟其志在吉林請開小綏芬屯墾乃以不急之務阻之迨咸同閒其地畫歸俄界設早規畫何至輕棄可痛也
魏源曰西域水道記載乾隆三十年自盛京移錫伯部官兵千駐伊犂河南岸去河數里舊有一渠東西長二百餘里渠北地隘慮在無田渠南阻崖患在無水嘉慶初有部人圖默特創議於察布察爾山口引水自崖上鑿渠亦東西長二百餘里功費繁鉅部人嗟怨圖默特卒排眾議數年乃成既濬新渠闢田千頃遂大豐殖新渠東北有積水潭廣數里環潭皆回民田將軍松筠因新渠成以潭西南二面田二千畝畀錫伯屯之界遂東移兩渠相去十餘里新渠高於舊渠六七丈新渠之南並南山下皆回民田此錫伯營屯田水利同於內地者
史／政書／清朝續文獻通考／征榷考　凡二十七卷／卷五十一　征榷考二十三／洋藥　一　土藥附(P.8057-1)
皇朝續文獻通考卷五十一
征榷考二十三　洋藥土藥附
臣謹案鴉片輸入中國其初概稱藥材見李時珍本草綱目唐貞元時阿刺伯亞商人以罌粟所在貿易明萬歷十七年表載鴉片十斤值價銀條二個始列入關稅自是以來民閒漸有吸食者雍正七年曾布禁令而乾隆中海關則例仍附藥材入口每擔稅銀三兩又每包加稅二兩四分五釐顧其時輸額歲不過二百箱都以葡人主販逮英人翦滅孟加拉東印度商會擅鴉片利權於是輸者日增吸者日夥嘉慶初雖加厲禁而劣弁利其賄賂陽奉陰違馴至道光中葉輸額陡增五倍　朝旨嚴辦釀成戰爭無何粵寇蔓延軍需不給將進口洋藥抽稅大難既平因而不革罌粟播種幾徧下然猶曰用塞漏卮也乃既稅洋藥又稅土藥甚至熬膏專賣販吸領憑煌煌官廳下同市儈寓禁於徵十年為限殆故寬其期以捄帑藏之中枵歟稅與禁不並立將欲禁之而姑稅之是月攘一雞之政策也茲首舉納稅而以禁煙殿其末亦一代得失之林也夫
史／政書／清朝續文獻通考／征榷考　凡二十七卷／卷五十五　征榷考二十七／洋藥　五　禁煙附／宣統元年(P.8093-1)
又直隸總督楊士驤奏實行禁煙辦法略稱鴉片流毒至遠廓清之法宜先查禁官員吸食以端表率直隸候補文武各員節經督飭所屬查有沾染嗜好之員概令依限戒斷並照禁煙調驗章程於天津保定兩處設所派員專司其事臣復酌量抽調親自審查共計陸續調驗一百餘人遇有欺飾規避者即行分別撤任撤差聽候核辦其餘各員仍責成該管各長官隨時檢舉揭報此外幕友書差暨在官人役亦飭令一律辦理各營兵夫各學堂師生並一再申儆不准招留素有煙癖之人商民人等督率地方州縣巡警員司循章給照一面邀
集士紳廣為勸導復因嗜煙之人類皆孱弱醫藥一或不慎往往害及生命其偏僻貧寒欲戒不能者特於禁煙局內附設醫院擇醫備藥隨宜診治並配製丸劑分發省內外各鄉鎮收儲給領以廣救濟其私售嗎啡藥針以及暗將嗎啡入藥者亦經嚴密查究年餘以來統計在院戒斷約四千餘人發給各處藥品約五千餘斤各府州縣先後籌設官立公立民立戒煙分所分會共一百九十餘處戒斷不下二三萬人至於開燈煙館藪匪叢奸直隸開辦之初即首嚴煙館之禁其製造販運吸煙器具各肆及游燕之所開煙供客者一律查禁經售膏土諸鋪並經明定規則均以見有為限不准添設移置並定稽核帳簿驗對牌照辦法藉以查知運入銷出實數其資本微薄迹近煙館勒令改業者八百餘家由局密飭員董常川偵訪計陸續查獲私賣私買之案照章懲處者亦約一千三百餘起惟治本之法究以禁種為先罌粟所獲倍蓰稻梁利之所在易滋私種且直隸禁煙各地奇零錯雜分析尤難自光緒三十二年飭行州縣先行清查畝數戶數復於布種之時嚴飭各屬親歷巡查一年之閒減種一百三十餘頃臣察看情形以為分成遞減收效不免需時不若概行禁絕辦法較為簡捷故於上年會同兼管順天府府尹臣陸潤庠等議自宣統元年為始一律禁種罌粟並於奏准之後通飭州縣剴切示諭曉以利害事在必行飭取永不再種供狀由局派員分投查看加具該管各官印結備案以杜混匿之弊並行令量其土宜設法勸導改種有益衣食植物以免小民失業惟是禁煙一事為我今日自強實政貴得辦理之法尤貴得辦理之人臣惟有懍遵　諭旨督率僚屬切實辦理不敢稍涉紛煩亦不敢稍涉疏懈至於抵補洋藥稅釐事關進款大宗亟宜妥籌良策以顧要用見除鹽斤加價外復經度支部議令推廣牌照捐項寓禁於征業已遵辦如有可以上備采擇之處再行專疏奏陳
臣謹案鴉片之禁道光綦嚴果能絕其來源毒螫何難立弭乃兵連禍結鬼蜮為梗馴至通商訂約洋藥暢行土藥蔓延境內此雖由民不遷善要亦國力之不競有以致之也光緒季年重申煙禁庶幾滌除舊染咸與維新法非不良意非不美然視道光時寬猛不可同年語宣統初政　詔令
煌煌內外臣工曷嘗不奉行惟謹此類奏牘言之鑿鑿數見不鮮茲擇明白曉暢者登載一二餘則概從其略
史／政書／清朝續文獻通考／土貢考　凡一卷／卷六十二　土貢考／嘉慶四年(P.8181-1)
四年　諭朕恭閱　皇考硃筆有嚴禁內外大臣呈進貢物　聖旨二道　諭訓煌煌　垂誡至為明切夫貢之為義始於禹貢原指任土作貢而言並非崇尚珍奇所謂不貴異物賤用物也我　皇考頒諭飭禁至再至三祇因和珅攬權納賄凡遇外省督撫等呈進物件准遞與否必須先向和珅關白伊即擅自准駮明示有權而督撫等所進貢物在　皇考不過賞收一二件其餘盡入和珅私宅是以我　皇考雖屢經禁止仍未杜絕試思外省備辦玉銅瓷書畫插屏挂屏等件豈皆出自己資必下而取之州縣而州縣又必取之百姓稍不足數敲扑隨之以閭閻有限之脂膏供官吏無窮之朘削民何以堪况此等古玩飢不可食寒不可衣真糞土之不若而以奇貨視之可乎國家百數十年來昇平昌阜財賦豐盈內府所存陳設物件充牣駢羅見在幾於無可收貯之處且所貢之物斷不勝於大內所藏即或較勝朕視之直如糞土也朕之所寶者惟在時和年豐民物康阜得賢才以分理庶政方為國家至寶耳至應進土貢原為日用所必需如吉林黑龍江將軍每年所進貂皮東珠人葠係該處所產之物其他如川廣之藥材九江之瓷器浙江之綢緞及徽墨湖筆牋紙茶葉瓜果等項原不外任土作貢之義仍准按例呈進所有如意玉銅瓷書畫挂屏插屏等物嗣後概不許呈進至在京王公大臣每年所得分例尚不能敷當差之用豈有餘資亦不許呈進貢物若內廷翰林所錄御製詩文冊頁及自作書畫等
件尚可呈進斷不許增入古玩至各省鹽政織造關差等並無地方理民之責其應交盈餘銀兩見令戶部查明方擬酌減伊等辦公更可裕如應進貢物准其照例呈進再年節王公大臣督撫等所進如意取兆吉祥殊覺無謂諸臣以為如意而朕觀之轉不如意也亦著一併禁止經朕此次嚴諭之後諸臣等有將所禁之物呈進者即以違旨論決不稍貸
臣謹案我　朝無均輸和買之政凡　宮府所需悉出時價採購不以纖毫累吾民惟地方官吏或不免藉端苛斂致上煩　聖廑　諭謂此等古玩飢不可食寒不可衣真糞土之不若而以奇貨視之可乎　聖人之不貴異物賤用物有如此者
史／政書／清朝續文獻通考／國用考　凡二十一卷／卷六十三　國用考一／節用(P.8195-1)
節用
臣謹案我　朝節用愛民布在方策恭讀
聖祖庭訓格言一則曰世之財物天地所生以養人者有限人若節用自可有餘奢用則頃刻盡耳何處得增益耶朕為帝王何物不可用然朕之衣食毫無過費所以然者特為天地有限之財而惜之也再則曰古人言耕九餘三此先事豫防之至計所當講求於平日者近見小民蓄積匱乏一遇水旱遂至難支此皆豐年不能儲備之故國計若是家計亦然故凡有田疇足以贍給者亦當量入為出然後用度有準豐儉得中又曰人生衣食財祿皆有定數若儉約不貪可以養福致壽居官居鄉只緣不儉宅舍欲美妻妾欲奉僕隸欲多交游欲廣不貪何從給之與其寡廉孰若寡欲語云儉以成廉侈以成貪此理之必然者又曰老子曰知足者富知足不辱奈何世人衣不過被體而衣千金之裘猶為不足食不過充腸而羅萬錢之食猶為不足朕念及此恆自知足雖貴為天子而衣服不過適體富有四海而每日常膳除賞賜外所用肴饌從不兼味所居殿見鋪氈片等物殆及三四十年未更此非朕勉強為之實由生性廉潔不欲奢於用度也　聖訓煌煌尤足垂誡萬古前考未載用敢敬錄數條萬一諧
臣媚子有導宮闈以侈肆之萌者二三老成不難述　成憲以相儆矣
史／政書／清朝續文獻通考／國用考　凡二十一卷／卷七十八　國用考十六／蠲貸　一／賜復／道光二年(P.8368-2)
二年　諭大學士軍機大臣會議給事中袁銑奏嗣後遇有慶典請無議蠲一摺所議甚不是我朝　列聖相承深仁厚澤培養元元恤災減賦不惜數千萬帑金隨時舉行至遇慶典之年復將各省地漕民欠分別蠲除廣布恩膏有加無已煌煌　令典允宜遵循勿替該給事中輒云遇有慶典請無議蠲是欲改變舊章使朝廷之膏澤不下逮於閭閻大乖行慶施惠之義給事中袁銑言利亂政妄更　祖宗成憲致朕於不仁不惠是誠何心豈可復任言官著以六部主事降補
史／政書／清朝續文獻通考／選舉考　凡十卷／卷八十八　選舉考五／孝廉方正／宣統元年(P.8470-1)
又吏部奏各省保舉孝廉方正請將舊例限期酌減略稱定例各省保舉孝廉方正以恭逢　恩詔之日起予限八年每年到部人數三員以上於二月八月閒各會驗奏考一次所有各省保舉業經吏部題覆奉　旨者該員人文到部在本屆會驗以前歸本屆考試在會驗以後即歸下屆考試其有已逾八年八月考試之期於八年十二月以前到部者准於九年二月閒再行展考一次如復遲至展考後始行續到祇准頂戴榮身等語又查　穆宗御極之次年曾因知縣黎庶昌條陳一再　降旨令各督撫將孝廉方正迅速選舉煌煌　諭明亦經恭纂入例是題報固期於加慎而　恩命亦未可久淹見在具題事件均已改奏各省水陸程途亦較便往日似公車赴　闕已別無阻滯之端且　臨軒盛典僅以陸續報到之三數人一歲再舉亦嫌煩瀆臣等公同商酌擬請將舊例八年限期酌減為四年除本年已屆冬令毋庸考試外嗣後應於宣統二三四三年中每年八月舉行考試一次各省應舉人員務按年五月以前彙齊奏報俟臣部核覆後迅速給咨限七月內人文到部不願赴部者亦令於先期切實咨明如遲至第四年限滿以後始行到部即毋庸再予展考以壹觀聽而免稽留均依議行
史／政書／清朝續文獻通考／選舉考　凡十卷／卷八十九　選舉考六／吏道／同治六年(P.8483-2)
同治六年通政司于凌辰請禁書吏捐保知縣疏云竊惟知縣一官刑名錢穀實有專司撫字皆宜盡善我　朝設官置吏以來首嚴茲選非科甲官廕明經正途出身者不得濫授邇因軍餉浩繁暫開捐納一途原屬權宜萬不得已之計復恐其賢愚錯雜有害百姓故立甄別之法以防之慮深遠矣至於書吏該衙門當差十數年而後始得充經承經承役滿後其能幹者僅得從九未入職銜而亦不能即選其已登仕途者雖非永無升轉之例或經督撫保舉亦必其
曾任雜職佐貳論資計俸著有能聲方准升轉從未聞有以尚在本衙門當差之書吏並未充過經承亦未選過從九未入而即驟選知縣實缺者有之實自近來之保舉遞加始查書吏派充各項差使非必事務繁多轉勞於本衙門也亦非必自備資斧甚苦於本衙門也赴差有口費住差有津貼較在本衙門已偏得多多且又非若軍營差使並無所用其奇才異能試問所司者何事亦不過供奔走管書記耳以書吏爭趨之捷徑即保以雜職佐貳已不為不優矣而保者竟遞保至正印選者即銓選一實階殊與慎重名器之道未甚允協且各衙門書吏久慣作奸偽非精明上司靡不墮其術中是以每恭逢　恩詔蠲租減賦賑災救荒凡有關民瘼者　天語煌煌必切誡毋任書吏舞弊仰見　朝廷洞燭靡遺刻刻防杜至意若一旦而令若輩驟膺親民之任故習復萌勢必多方掊克以謀飽其私橐何暇為國何肯為民書吏縣令斷非小民福星况當此兵燹以後地方半多凋殘何堪再事朘削全賴為司牧者廉明公正愷惻慈祥以與民休息至如何安集如何撫綏更如何而始可以為民父母在書吏平日既未討論講求臨時必至錯置顛倒縱使督撫不時舉劾其閒愛惜功名者亦所或有然求十一於千百之中竊恐官方之日壞而民生之日蹙也縣令一官所關實非淺鮮可否請　旨飭下吏部按冊逐一檢查將書吏由保舉層層遞加至銓選知縣一條永行禁革其已選知縣實缺並已經指省分發試用知縣或由得保舉知縣後加捐者概行撤銷另為酌核獎敍更擬請嗣後除銅局捐輸軍營保舉外凡係派書吏差使永不得層層遞保至正印官階以示限制而杜冒濫庶於　國體官方兩有裨益
史／政書／清朝續文獻通考／選舉考　凡十卷／卷八十九　選舉考六／宗教／喇嘛教(P.8489-2)
喇嘛教　源出於釋氏盛行於西藏蒙古
高宗御製喇嘛說曰佛法始自天竺東流而至西番其番僧又相傳稱謂喇嘛喇嘛之字漢書不載元明史中或訛書為刺馬予細思其義蓋西番語謂上曰喇謂無曰嘛喇嘛者謂無上即漢語稱僧為上人之意耳喇嘛又稱黃教蓋自
西番高僧帕克巴始盛於元沿及於明封帝師國師者皆有之我朝惟康熙年閒祇封一章嘉國師相襲至今其達賴喇嘛班禪額爾德尼之號不過沿元明之舊換其襲敕耳蓋中外黃教總司以此二人各部蒙古一心歸之興黃教即所以安眾蒙古所繫非小故不可不保護之而非若元朝之曲庇諂敬番僧也其呼圖克圖之相襲乃以僧家無子授之徒與子何異故必覓一聰明有福相者俾為呼畢勒罕幼而習之長成乃稱呼圖克圖此亦無可如何中之權巧方便耳其來已久不可殫述孰意近世其風日下所生之呼畢勒罕率出一族斯則與世襲爵祿何異予意以為大不然蓋佛本無生豈有轉世但今無轉世之呼圖克圖則數萬番僧無所皈依不得不如此耳去歲廓爾喀之聽沙瑪爾巴之語劫略藏地已其明驗雖興兵進勦彼即畏罪請降藏地以安然轉生之呼畢勒罕出於一族是乃為私佛豈有私故不可不禁茲余製一金瓶送往西藏於凡轉世之呼畢勒罕眾所舉數人各書其名置缾中掣籤以定雖不能盡去其弊較之從前一人之授意者或略公矣　天語煌煌瞭如指掌所謂黃教者
史／政書／清朝續文獻通考／選舉考　凡十卷／卷九十　選舉考七／舉官／道光二年(P.8499-2)
道光二年　諭御史趙柄奏請慎覈改教以重學校一摺所奏是國家教化之興由於勸學各省教職得一品端學裕之員盡心化導於士習民風均有裨益近日各省甄別州縣凡才具平庸不諳吏治年力就衰各員率請改教此等衰庸之員即令其司鐸安望其實心化導克稱厥職乎如該御史所奏或因誤公虧項避重就輕或因替人騰缺設法量移特借出身名目藉以見好市恩騰缺量移事無確據亦不可空言妄論而避重就輕市恩見好之處在所不免溯查
乾隆五十一年欽奉　聖諭各省知縣已經得缺到任數月後不勝民牧者即以原品休致概不准復行改教等因欽此煌煌　聖訓永當遵守勿替嗣後各直省督撫於才不勝任之知縣如未經得缺將該員品學尚堪秉鐸之處切實聲明仍酌量奏請改教其實缺人員履任在半年外者才不勝任即概予休致不得因其正途出身率請改教該督撫務各秉公甄別尤不得因有此旨將闒宂各員一味姑容轉致貽誤地方也
史／政書／清朝續文獻通考／選舉考　凡十卷／卷九十　選舉考七／舉官／宣統二年(P.8502-2)
又大學堂總監督劉廷琛伸論用人秉公疏略稱臣於本年疏陳時弊稱止亂之源必本大公以用人非空言補救也蓋用人為行政之本方今百度更張得其人或可以救時不得人祗足以誤國故用人之道尤不可不亟講也引申其義約有四端曰辨邪正曰審材器曰杜倖競曰嚴賞罰四者不可廢一臣謹為我　皇上陳之今日所患者咸謂新舊意見之爭愚臣所慮者尤在風俗人心之敝管子曰禮義廉恥國之四維四維不張國乃滅亡今世棄禮義捐廉恥日甚非　朝廷獎用廉正之士以救之誠不知遷流何極矣蓋法無古今君子行之則利小人行之則害理無中外心術正者可恃心術邪者難憑故論者謂東漢亡於黨禍諸葛亮獨以親小人遠賢臣痛恨桓靈論者謂北宋亡於新法朱子獨以疏韓富用呂蔡歸罪安石是知變法在用人用人莫先於辨邪正昔　文宗御極前大學士倭仁進嚴辨君子小人一疏　文宗手詔褒嘉遂操以為
戡亂之本其言君子小人之分藏於心術者難知發於事為者易見大抵君子拙訥小人巧佞君子廉退小人躁進君子愛惜人才小人排擠異己君子圖遠大以　國家元氣為先小人計目前以聚斂刻薄為務剛正不撓無所阿嚮者君子也依違兩可伺候人主喜怒以相趨避者小人也諫諍匡拂為　朝廷補闕拾遺者君子也遷就逢迎導人主遂非長傲者小人也臣復推而論之凡避遠權勢者君子趨附親貴者小人兢兢思濟生民者君子孜孜以圖富貴者小人以扶持綱常為慮而不隨時論為輕重者君子以揣摩風氣為心而不計倫紀之存亡者小人要之君子喻義小人喻利天下無愛錢之君子天下無不貪利之小人　皇上即此觀之復察其言論考其行為則羣臣邪正自難逃　聖明洞鑒之中審為君子則用之不疑審為小人則斥之必速不惟人才漸出而風俗亦可轉移矣或謂濟時以才猶齗齗辨其心術未免迂遠不切不知天下未有心術不端而辦事能有實際者前湖北巡撫胡林翼論吏治疏曰今日上下相蒙靦不知恥推求其故則由是非不明是非所以不明則誤於使貪使詐之說不知己則為貪詐所使而曰吾能使貪使詐豈不謬哉其言切中時弊足為用小人者之戒此邪正之宜辨者一也人才辨之既難而用之尤難蓋人之才分各殊大受小知不容勉強責駑駘以千里必貽僨蹶之憂誤浮薄為賢能遂召危亡之禍故用人者有因材器使之義焉昔黃霸名成治郡而為相不過庸才段熲功在平羌而立朝不免敗節歷觀史冊往事可徵故有為守令則優為監司則絀為監司尚循分盡職為督撫則張皇失措者矣亦有為司官則優為堂官則絀為堂官尚按部就班為樞臣則大體叢脞者矣夫天下用人至廣勢難徧察而周知亦擇其重要者而已宋范仲淹曰深於正道有憂天下之心者可備輔相精於經術通聖人之指者可備顧問正色敢言有端士之操者可備諫諍能言方略有烈士之風者可備將相今　朝廷重職內則樞部外則督撫伏求　皇上留神詳察必公忠體國深知政治大體者然後可以參密勿必學識優長通知時事者然後可以綜部務必才兼文武廉正愛民者然後可以任封疆必曉暢戎機夙富經驗者然後可以典兵事精神專注此數十人則約
而易精復與廷臣隨時討論參稽互證灼知其才之所宜乃量能授職而各責之以實則濫竽癏職者或寡矣蓋用人未能得當其禍每至於病國殃民即如已革湖南巡撫岑春蓂本以按察使超擢莅湘數年尚稱安靜一臨事變立致顛隮使早知非方面之才　朝廷不予以疆符何致貽兩敗之悔今以楊文鼎繼之其廉靜不及岑春蓂而貪詐過於莊賡良固知　朝廷亦非稱意之選不得已而畀之識者憂湘亂之未已也故人才必熟察於平時而舉措始不虞其失當此材器之宜審者一也名器為天下之公物故聖王操爵賞之柄一階一秩不輕以假人非吝之也誠恐名器一輕則人懷倖心而無以厲天下之豪傑也自前軍機大臣袁世凱用事假破格之說以行其私有以編修候補道而得侍郎有以候補道假副都統銜而為巡撫其自道府不數年而躋節鉞者幾半天下至以末秩驟升監司丞參者殆難枚舉彼固謂獎拔人才由今觀之其所拔趙秉鈞唐紹怡楊士琦等類皆貪庸之選何嘗有幹濟時艱者不過盜　朝廷名器以自張權勢耳由是倖門日開鑽營日盛人人有囂然不靖之意而風氣乃大壞矣故袁世凱攬權勢之罪顯壞風氣之毒深後之視今猶今之視昔安可復徇廷臣之意而沿其故習耶大抵破格用人之說所以待絕異之才或名實素著物望所歸或建立功勳賞加不次若平居無事必歷試而後用積勞而始遷宋蘇軾曰雖有卓異之器必有已成之功一則使其更變而知難事不輕作一則使其功高而望重人自無辭誠篤論也日本皇太子從事陸軍由少佐累遷始至少將不敢以儲貳之尊驟加諸夙將之上其他用人莫不皆然所謂爵人於朝與眾共之雖國主不以私其子其強盛豈偶然哉今仕途奔競　監國攝政王亦深知其弊矣而用人猶有太驟者如吳祿貞游學歸國未久遽升副都統曹汝霖前年尚任郎中遽署外務部侍郎此等或薄有才能使之歷練歲時方可期其遠到乃一無功績遽予超遷已非培養人材之道若以速成之學工運動之方　朝廷遂拔之高位尤非所以示天下也夫欲貴者人之同情公卿將相跬步可圖亦孰不百計營求以希詭遇風俗安得而不衰人才安得而不壞乎此倖進之宜杜者一也天下何以治紀綱立而已紀綱何以立賞
罰明而已人不能皆賢亦不必皆不肖惟有功則賞有過則罰使賢者有所勸而益趨於善不肖者有所憚而不敢為惡是以紀綱立而天下治昔齊威王賞即墨大夫烹阿大夫而齊國強於天下漢宣帝勵精圖治其要在綜覈名實信賞必罰諸葛亮治蜀盡忠益時者雖仇必賞犯法怠慢者雖親必罰善無微而不賞焉無纖而不貶古來英君察相莫不兢兢於此今天下紀綱漸弛矣自　皇上登極罷斥袁世凱陳璧人心為之一振乃未幾而泄沓如故貪玩如故則賞太重而罰太輕也京堂為卿貳之階　先朝最為矜重以左宗棠劉錦棠督辦軍務始　賞卿銜以寵異之其餘不數覯也上年度支部設監理財政官一舉而　賞卿銜者二十餘人朝野莫不驚怪今年盧靜遠易迺謙等　賞二品銜外閒竊議皆不知有何功績其他為臣子循分應為之事而濫邀優獎者不可勝數此賞太重也若夫人心積玩非　朝廷雷霆震發不足以悚惕其精神乃各督撫貪庸不職者既經言官參劾查辦得實　朝廷每予優容概從寬典尤可異者廣東新軍滋事一案恭讀　上諭兩廣總督袁樹勛於兵勇交鬨彈壓勦撫兩失其宜數年訓練剋期成鎮之軍一旦決裂敗壞其咎實有難辭　聖訓煌煌罪案昭著即應治以措置乖方貽誤軍情之律吏部乃敢議擬革職留任處分以肆欺罔　朝廷遽批允之且湖南飢民滋事莊賡良措置失當議革職矣而袁樹勛彈壓勦撫兩失其宜乃准留任已為罪重罰輕况重以決裂敗壞之咎耶實天下所未解也至丁乃揚以袁樹勛奏參開缺未幾遽升府尹如該督所劾是則丁乃揚任運司已不稱職矣如該督所劾非則其辦理鹽務不善無疑又何以勝總督之任耶臣與袁樹勛夙有世誼特為　朝廷紀綱惜耳此罰太輕也賞太重則人以爵賞為易得之物僥倖冒之而忘其非分罰太輕則人以法紀為不足畏益營私骫法而無所不為司馬光之言曰仁恩所被止於目前姦宄得志紀綱不立其禍蓋有不堪設想者伏願　朝廷於臣工功罪權衡至當賞必有功罰必當罪庶人人懍然於爵賞之不可妄冀法紀之不可妄干是非既明紀綱自振天下皆爭自濯磨以奮於功名之路矣此賞罰之宜嚴者一也以上四端辨邪正所以澄其源審材器所以當其用杜倖競所以
防其濫嚴賞罰所以振其綱效有相資功不可闕付念立憲政體行政官為議員功擊理當辭職　朝廷至公至明議員自不敢妄相訾毀若行政官屢為議員抨擊則　朝廷威福不尊若議員與行政官朋比把持則政治綱維愈亂故用人尤為豫備立憲第一要義臣本愚陋去年仰蒙　召見　監國攝政王面諭汝言切直可隨時條奏感激思所以報念行政莫大於用人前疏義有未盡用敢條列四端媿無以裨補萬一
史／政書／清朝續文獻通考／選舉考　凡十卷／卷九十一　選舉考八／考課　一／咸豐十一年(P.8514-1)
又　諭大學士桂良等奏遵議御史華祝三奏部議京察截俸日期窒礙難行一摺京察大典前經吏部奏准展緩一年至截俸日期欽奉諭旨扣至咸豐十一年三月截止當欽遵辦理至一切停升註考事宜亦經吏部奏明分別覈辦尚無窒礙該御史原奏內稱京察必視差使之優劣定等第之高下上年差使應列一等至本年三月升調別衙門若仍與一等則與截俸不符不與一等則資俸以酉年為限勞績不以酉年為憑等語向來升調人員一年以外仍准統計前俸至填註政績考語半年以外即由升任衙門註考若舍新任之資俸論原衙門之差使辦理更難畫一又稱一等升遷三等降調等語向來一等加級三等照舊供職並無升遷降調之說所奏係屬錯誤又稱酉年三月以後病痊服闋升調銓補得缺各員均不應在考察之列將不分等第從無實缺人員不加甄別之理仍分等第列入三等者必有置辯等語升調得缺本係實缺人員該御史謂與病痊服闋銓補得缺各員均不在考察之列已屬聲敍未明至應否分別等第業經吏部奏明例應考察及不應考察之員統以三月為斷亦與截俸兩無窒礙又稱禮兵部員缺本少本年三月以後各員中或以事故去面此後得缺者皆係不合例人員恐致無員可保等語歷屆京察保薦不得其人即任缺無濫　聖訓煌煌允宜遵守豈該御史尚未之知又稱本年三月後考察各員有屢經升轉者有罣誤停升者論其體制則新階敍用與舊階敍用判然各別論其處分則考察在前罣誤在後難以持平恐升轉易致冒濫被議者不能折服其心截俸亦多扞格等語向來考察期內凡有升轉議處事件概行停止此次展緩一年勢難一切停止不辦亦經准吏部所奏註考等項事宜均
照見在官職辦理今該御史所指窒礙各情俱應歸停升之例辦理與截俸毫無干涉又片奏此次京察需以四載不為遲將來縮以二年不為速等語三載考績古有明訓該御史強為二年四年之說尤屬不諳政體所奏著毋庸議
史／政書／清朝續文獻通考／選舉考　凡十卷／卷九十一　選舉考八／考課　一／同治五年(P.8515-1)
同治五年　諭御史張觀鈞奏請飭各衙門堂官認真辦理京察等語三載考績為激揚大典各衙門保薦人員一經得缺即有地方之責近來各省或軍務未平或瘡痍未起尤須得人而理惟知人不易非平日留心考察區別豈能悉當嘉慶年閒曾奉　諭旨京察之事尚書侍郎應各備一冊密識賢否公議之日再行同覽眾所獎許者拔之眾所屏棄者黜之當以公心辦公事勿存絲毫私意　聖訓煌煌允宜永遠遵守今冬又屆辦理京察之期著各衙門堂官欽遵　成憲將該司員等人品才具悉心體察隨時存記以備臨時公同酌定期於鑒別精當以收得人之效並著各衙門堂官常川進署與該司員等講求公事藉以覘其人之賢否秉公保薦用副朝廷拔擢真才至意
史／政書／清朝續文獻通考／學校考　凡二十一卷／卷九十四　學校考一／宗學／嘉慶二十二年(P.8542-1)
嘉慶二十二年　諭朕恭閱　聖祖仁皇帝實錄內載康熙四十七年　諭諸
大臣曰近日聞諸阿哥常撻辱諸大臣侍衞又每尋釁端加苦毒於王貝勒等諸阿哥見今俱未受封爵即受封後除伊屬下人外凡有罪過亦當奏聞候朕處分伊等何得恣意妄行捶撻乎朕為天下元后凡事但遵大義而行無罪之人未嘗枉法處治國家惟有一主諸阿哥擅辱大小官員傷國家大體此風斷不可長嗣後諸阿哥如仍不改前轍許被撻之人面詰其見撻之故稍有寃抑即赴朕前叩告朕且欣然聽理斷不罪其人也至於爾等有所見聞亦應據實上陳若一切隱諱後來漸至殺人亦將隱而不奏乎爾等隱而不奏即加等治罪矣仰見　聖訓煌煌端本養正之至意見今皇子等恪遵綱紀實無有逞性作威之事但諭教之道不可不先　聖祖貽謀洵為萬年法守皇子等皆當聰聽　彝訓知所鑒戒况左右隨從之人如諳達哈哈珠色太監等遇有過失據實奏明候朕處治不可任性妄行有乖禮則再朕聞近日上書房四阿哥均係按日授經二阿哥三阿哥不立課程二阿哥尚閒日撰作詩文三阿哥則經年累月詩文俱置不作朕在潛邸時未有一日不作詩文今雖日理萬幾於政事之暇尚時時游藝不肯稍有暇逸御製詩文日月編排卷帙繁富阿哥等日在書房並無他事又無旗務管理若僅卯入申出不肯留心學問豈不竟成佚曠夫人之心志不專於此必移於彼豈可別有所好關繫甚鉅奚若游藝詩文發抒經史可以陶冶性情增長知識且日有常課亦以收其放心其獲益實非淺鮮嗣後二阿哥三阿哥每日俱應作詩閒三五日必作文一篇不可閒斷使業精於勤勿荒於嬉以收遜志時敏之效著將此旨鈔錄一通交上書房存記俾皇子皇孫等觸目儆心永遠欽承
史／政書／清朝續文獻通考／學校考　凡二十一卷／卷九十五　學校考二／旗學／道光十三年(P.8549-1)
十三年　諭前據保昌等奏吉林三廳紳士捐資建立考棚請令學臣按臨考試一摺朕即覺其不可行當交禮部議奏意必議駮方為正辦乃本日據奏該處自設立學額以來民字號及滿合字號應試生員若干名童生若干名均未詳細聲明倘人數較少驟令試臣前往考試不獨往來跋涉尤屬徒擾驛站所有該處各廳應試者共有若干人應飭交該將軍查明開單咨部再行覈議等語殊屬非是朕恭閱　列聖實錄俱以我滿洲根本騎射為先若專以讀書應試為能必將輕視弓馬其攻肄舉業者仍當嫺習騎射務臻純熟　聖訓煌煌久已垂為　成憲自當恪守舊章况吉林為發祥之地非各省駐防可比尤宜以騎射為重何得專以應試為能轉致拋荒弓馬舊業即謂有民人與試而國家承平百數十年吉林民風古樸正見其不染習氣何必以攻習舉業為臻上理耶今欲添設考棚無論文風未必遽優即使絃誦日增而弓馬轉致輭弱大非朕教育旗人之意也保昌等率為此奏殊屬忘本關係不小保昌倭楞泰禮部堂官俱著傳旨申飭所奏著不准行嗣後吉林士子仍著循舊例令其赴奉天省寄棚考試總須恪遵　聖訓以嫺習騎射為當務之急毋得習尚文辭轉漓湻樸以副朕黜華崇實之至意
史／政書／清朝續文獻通考／學校考　凡二十一卷／卷九十七　學校考四／直省鄉黨之學／光緒十二年(P.8572-1)
十二年　諭卞寶第奏整頓士習嚴申禁令等語湖南沅州府芷江縣童生聚眾鬧考竟有毆傷知府情事業經將首從各犯分別正法懲辦近來各省文武生童往往糾眾滋鬧藉事罷考希圖挾制官長藐法已極恭讀雍正十二年　諭旨各省生童有與地方官爭競而相率罷考者即將罷考之人停其考試若合邑合學俱罷亦即全停考試　聖訓煌煌自應遵守各省生童或未徧知著直省督撫學政通行曉諭務使士子咸知儆懼毋得逞忿滋事致干重辟
史／政書／清朝續文獻通考／學校考　凡二十一卷／卷九十八　學校考五／祠祭褒贈錄後／光緒二年(P.8577-1)
二年國子監司業汪鳴鑾奏為漢儒有功聖經請祀　文廟以光鉅典而崇實學摺竊維聖人之道垂諸六經而經之義理非訓詁不明訓詁非文字不著周公作爾雅雅者正也所以正文字也古者曰文今世曰字孔子論政必先正名且極之禮樂刑罰然則文字所繫顧不重乎漢太尉南閣祭酒許慎生東京中葉去古稍遠俗儒或詭更正文以耀於世慎於是著說文解字十四篇五百四十部九千三百五十三文敍篆文合以古籀古聖人刱造書契之意得不盡泯者賴有此書之存後漢書儒林傳稱慎性篤學博又曰五經無雙許叔重其為當時推敬亦可概見伏讀　高宗純皇帝　欽定四庫全書總目於說文一書稱其推究六書之義分部類從至為精密然則士生今日而欲因文見道舍是奚由夫說文之學至我　朝而始大顯如惠棟朱筠錢大昕王念孫段玉裁戴震孫星衍嚴可均阮元桂馥等諸家撰述各有發明稱極盛矣而春秋有事文廟未有議及配享者臣愚以為兩漢傳經之功莫大於鄭康成而鄭康成註禮嘗徵引許書鄭之於許年代未遠而其書已為剌取其服膺可知　四庫總目謂兩漢經學極盛若許若鄭尤皆一代通儒非後來一知半解者所可望其津涯　聖諭煌煌允為千秋定論許鄭並稱無所軒輊雍正二年已復康成從祀士林僉稱盛舉而許慎大儒事同一例則慎之應從祀者一也訓詁之學首推毛氏善承毛學者惟許慎故說文之義往往與毛傳相合　四庫總目定詩傳為毛亨所撰同治二年　允御史劉慶之請列祀毛亨於東廡而慎獨未與則
慎之應祀者二也漢人說經喜用讖緯雖大儒猶或不免惟說文一書不雜讖緯家言其稱易孟氏書孔氏以及論語孝經皆古文也凡古文舊說散失無傳者猶存什一於千百七十子之微言大義賴以不墜魏晉以來注書者奉為科律往往單辭片義引用者多至十餘家他傳注所未有其有功於經訓誠非淺鮮則慎之應從祀者三也朱子崛出南宋躬行實踐上承孔孟之傳而四書集註引用說文者不可枚舉朱子語類云讀書不理會字畫音韻卻枉費無限詞說牽補而卒不得其大義甚害事也是宋儒之講求義理非本訓詁文字而亦無田以明說文解性情二字獨主性善之說與孟子董仲舒之言相表裏則慎之應從祀者四也綜其網羅古訓博采通人天地山川王制禮儀靡不畢貫實足為聖經之羽翼示後學之津梁下禮部議奏議准漢儒許慎從祀　文廟位列東廡后蒼之次
史／政書／清朝續文獻通考／學校考　凡二十一卷／卷一百七　學校考十四／學堂　六／存古學堂／光緒三十一年(P.8661-2)
光緒三十一年河南巡撫陳夔龍奏請就河南省城設立尊經學堂以保國粹三十三年湖廣總督張之洞奏湖北省城創立存古學堂以存國粹而息亂源略稱今日環球萬國學堂皆最重國文一門國文者本國之文字語言歷古相傳之書籍也即閒有時勢變遷不盡適用者亦必存而傳之斷不肯聽其澌滅至本國最為精美之學術技能禮教風尚則尤為保愛護持名曰國粹專以保存為主凡此皆所以養其愛國之心思樂羣之情性東西洋強國之本原實在於此尚書云惟土物愛厥心臧聰聽祖考之彝訓蓋必知愛其土物乃能愛其鄉土愛其本國如此則為存心良善方能聽受祖考之教訓是知必愛國敬祖其心乃為善反是則為不善中國之聖經賢傳闡明道德維持世教固應與日月齊光即列朝子史事理博賅各體詞章軍國資用亦皆文化之輔翼宇宙之精華豈可聽其衰微漸歸泯滅查光緒二十九年　欽定學堂章程內學務綱要第十一條即係重國文以存國粹臣自前兩年回鄂以來體察各學堂情形所有見派監學及教員皆係臣在楚所設經心兩湖兩書院中之都講高材分布各處該生等中學素有根柢人品向來端純深知宗法聖賢兼以博覽典籍故此次分派各學堂職業以及趕學速成師範補習普通派赴外洋游歷考察
學務均屬可用之材但通省學堂需人甚多且京師調取以及各省索取絡繹不絕外出太多不敷應用誠恐數年以後經心兩湖舊學生或仕宦登朝或有事外出需用教員管理員日眾舊日學生日稀將何以取資應用而中文中學向來義理精深文詞雅奧新設學堂學生所造太淺僅可為初等小學國文之師必至高等專門學普通中學優級師範高等小學皆無教國文專門之教員儻高等以下各學堂之中學既微中師已斷是所有國文之經史詞章無人能解無人能教然則將來所謂大學專門豈非徒託空言既無周秦傳經之名師安有兩漢立學之博士竊恐不免有經籍道熄綱淪法斁之憂言念及此不勝大懼查經心書院乃臣從前提學時所建專為諸生通經學古而設茲將其故址改為存古學堂屋宇量加修改務期合法建造書庫多儲中國舊學圖書金石名人翰墨前代禮器專聘通儒碩彥為教員選取中學較優之生收入此堂肄業即專習此數門數門之中經學為一門應於羣經中認占一部說文爾雅學音韻學亦附此門內史學為一門應於廿四史及通鑑通考中認占一部　本朝掌故即附此門內詞章為一門金石學書法學亦即附此門內以上或經或史無論認習何門皆須兼習詞章一門而詞章之中但專習一種即為合格或散文或駢文或古詩古賦皆可兼習者聽博覽為一門凡習經史詞章三門者後四年皆須同習博覽一門以學堂本應選取高等小學畢業者升入特以目前初等高等小學尚未造有成才應特就各學生員考選不拘舉貢廩增附皆可至監生童生皆不收錄惟總須年在三十五歲以下其課程雖與各學堂稍異至其與學堂同者則規矩整肅衣冠畫一每日兼習兵操皆與見辦文武各學堂無異與舊日書院積習絕不相同其中雖閒有年長身弱者柔軟體操器械體操兵式體操均應一體演練要之孔子所言溫故而知新一語實為千古教育之準繩所謂故者非陳腐頑固之謂也蓋西學之才智技能日新不已而中國之文字經史萬古不磨新故相資方為萬全無弊若中國之經史廢則中國之道德詞章俱廢國文既絕而欲望國勢之強人才之盛不其難乎今該學堂既以國文為主即宜注重研精中學至外國歷史法政格致及各項實業
等事只須令其略知有此各種切用學問即足以開其腐陋化其虛憍固不必一人兼擅其長每一星期各講習一點鐘即可若算學一門自應仍舊講習且數理精蘊儀象考成等書測算即用西法自不宜墨守九章四元舊式地理及輿圖一門古來中學所重見諸正經正史况天地人大端要略既名儒者豈容茫昧不通今全球地圖幾於家有一本豈能畫分中外亦應兼習但算學地圖不必過於求精鐘點亦不宜太多俾其時刻較寬可以專力中學務造精深蓋前奏各學堂章程重在開通國民普通知識故國文及中國舊學鐘點不能過多此項存古學堂重在保存國粹故普通實業各事鐘點亦不便過多兩法互相補益各有深意不可偏廢畢業擬以七年為限該堂監督一時難得其人凡學生平日功課由各門分教員按月考校填注分數送提調繼送提學使由提學使呈送臣衙門覆核取定榜示年終大考由臣親臨察試此項學生於課程外能有餘力加習洋文為將來考究西籍之資為用尤大本學堂附近設立外國語文學堂一所准其自行兼習畢學後可照高等學堂例奏請獎勵並准送入大學堂文學專科肄業其不習洋文者畢業後送入大學堂文學選科肄業凡畢業者將來備充各師範各普通中學高等學大學等學堂文學專門之師此項存古學堂肄業學生以二百四十名為額分為三班取錄以次入堂肄業該堂課程鐘點經臣殫心竭慮督同提學使及各學堂良師通儒往復商榷始克擬定大略總期多致心力於中國經史詞章之學庶國文永存不廢可資以補救各學堂之所不足而又略兼科學以開其普通知識俾不致流為迂拘偏執為談新學者所詬病此項人才將來上之則升入通儒院以供大用次之則以備文學侍從之選伏讀近年歷次興學　諭旨惟以端正趨向為教育之源一則曰敦崇正學造就通才再則曰庠序學校皆以明倫　聖訓煌煌無非以崇正黜邪為宗以喜新忘本為戒夫明倫必以忠孝為歸正學必以聖經賢傳為本乃近來學堂新進之士蔑先正而喜新奇急功利而忘道誼至有議請廢罷四書五經者有中小學堂並無讀經講經功課者甚至有師範學堂改訂章程聲明不列讀經專科者人心如是習尚如是循是以往各項學堂於經學一
科雖列其目亦止視為具文至於論說文章尋常簡牘類皆捐棄雅故專尚新詞馴至宋明以來之傳記詞章皆不能解何論三代此如籍談自忘其祖司城自賤其宗正學既衰人倫亦廢為國家計則必有亂臣賊子之禍為世道計則不啻有洪水猛獸之憂此微臣區區保存國粹之苦心或與世教不無裨益該學堂本年暑假後即行開學所擬章程試辦半年後如無窒礙即請　敕學部核定通行各省一律仿照辦理以延正學而固邦基再臣前見學部議覆湖南擬設景賢等學堂河南擬設尊經學堂摺內有疊稱仿照湖北存古學堂之語臣查該兩省學堂章程似與向來書院考課相仿與鄂省存古學堂之辦法判然不同湘豫兩省係屬誤會合併聲明
史／政書／清朝續文獻通考／職官考　凡三十二卷／卷一百十五　職官考一／官制／道光十三年(P.8733-2)
十三年　諭國家設立營伍專以嫺習弓馬為事操防騎射是其本分總在平日習勞不許稍耽安逸自將軍副都統提鎮以至將備宜如何振刷精神無事則士盡干城有事則人思敵愾方為無忝厥職從前乾隆嘉慶年閒因將弁偷安坐轎並不乘馬節經頒發　諭旨嚴行禁止煌煌　聖訓自應永遠欽遵朕
臨御以來諄諄誥誡猶前志也即如原任福建提督許松年身在行閒乘坐肩輿特降旨革職懲辦不少姑息仍恐日久生懈不可不防其漸總在督撫大吏嚴行查察有犯即參方可整飭戎行日成勁旅夫身為武員而憚於乘騎必致開驕惰之端而啟廢弛之漸安望其整軍而經武乎著通諭各直省將軍副都統提鎮將備等除高山峻嶺逼仄崎嶇或稻田水曲不能乘騎者准其乘坐竹兜其餘均不准坐轎喧耀街衢倘違例乘坐該督撫即行查參毋稍瞻徇經此次訓誡之後仍敢陽奉陰違將來科道參奏或經朕別有訪聞除本員照從重治罪外定將該督撫嚴行懲處決不寬貸
史／政書／清朝續文獻通考／職官考　凡三十二卷／卷一百十五　職官考一／官制／咸豐十年(P.8736-2)
馮桂芬汰宂員議周禮設官分職鄭註謂各有所職而百事舉有是官斯能舉是事無是官即不能舉是事而後是官不可廢不然者皆宂員也　國家多一宂員不特多一糜廩祿之人即多一朘民膏之人甚且多一僨國是之人亦何苦而設此累民累　國之一位哉今之宂員多矣不宂於小宂於大不宂於閒宂於要不宂於一二宂於十百試備言之一漕運衙門夫南漕三百餘萬石耳彼富商大賈挾數百萬之資致數千里之遠踰山涉淵艱難險阻有數倍於運道者曾不假尺寸之勢什伍之衞而不患不達矧煌煌然　天庾正供耶脫無漕督以下各官經過之地有郡縣有營汛有河員莫非王臣將袖手而聽其不達耶　朝廷之力乃不富商大賈若耶天下有非常大事而於理不可通者此類是也今制漕督以少司馬令行臺開府握兵符控制七行省豈不巍巍然大官哉夷考其職不知何所為也考漕營始於明隆慶閒漕撫方廉為備倭患而設厥後因而不刪久乃忘其所自始漕督所轄衞弁三百標兵二千煖衣飽食安坐無事將約束水手耶萬艘緜延千百里鞭長不及將儆備不虞耶不足以當胠篋探囊之盜矧其大者復有旗丁一項然則費糜　國帑需索漕船之外無餘事是為一最大宂官至糧道一官於公事無私毫之益歲一臨倉責州縣陋規取盈而去州縣倚為護符彈壓生監恫喝平民以為陋規之酬然則所謂公事者助旗丁索勒州縣助州縣魚肉小民而已今河運不可復漕督糧道更無所用此外又有督糧同知管糧通判主簿之類皆坐食漕規不與漕務此漕督下一切官弁兵丁之必宜全裁者也一河務衙門兩河歲修五百萬實用不過十之一二耳其餘皆河督以至兵夫瓜剖而豆分之聞馴謹河員常以十之三辦公貪冒者遞減甚有非搶險不使一錢者夫既不辦公自以併歸地方為便至河兵之制創自　國朝初設時
其人皆諳習水性持土石與波濤爭勝合龍下埽不失尺寸故辦工不調民夫今皆不然是河兵亦毫無所用此河督以下一切官弁兵丁之必宜全裁者也一各關監督體統與督撫埒糜費繁多故視道府兼管之關徵收倍絀織造公事更簡故諺謂之喫飯官至各口監督稅課更少能如另議概撤各關大善即不能儘可歸督撫委員兼理康熙十六年以王熙言裁關差歸併地方官此監督織造之必宜全裁者也一鹽務衙門鹽鐵置使由來已久運使固不可省至鹽政領之督撫已足至運同運副提舉等官或有或無毫無深義大使似州縣非州縣亦兩歧惟各場遼闊不可無官可移吏目巡檢駐劄兼理鹽事但存運同或運副一人為運使之屬驅策奔走可矣此鹽務中同副等官之必宜量裁者也一督撫司道考郡縣之始守令而已令準古大小侯守準古方伯連帥其官重矣後世始設監臨官守權漸輕至有道司有督撫而守令等於輿臺非重親民官之道也督撫始於明不常置後乃改為專官總督多至十二人巡撫至二十九人國朝多并省而例亦不一督撫或並設或偏設並設者不必治偏設者不必不治是督撫可省其一大省督兼撫如直隸等省小省撫兼督如山西等省為便各直省以布政司為主又設按察司掌刑名按劾之事而刑名不過視成按劾久無其實可併之布政又各道本布按之副兵巡鹽糧各分一職無非贅疣折中之法酌以三四府設一員兼兩司各道之事而上其成於督撫至郡縣皆以各設一副為限制此督撫司道以下各官之必宜量裁者也一京官六卿九列後先奔走備員品而壯觀瞻　帝者常儀固不能概從簡陋且從古已然宜仍舊貫惟東宮不設安用官屬詹事府可併歸翰林院以副名實科道為耳目之官宜多不宜少然今制八十人之中仗馬寒蟬居大半何取乎具臣不如減額之半而許科甲出身之中書以上及外任司道言事殆不啻八十人之效也有可采耶固拾遺補闕之攸資無可采耶亦詢事考言之一法其餘閒曹亦減其半內務府糜費更多必應大減康熙二年裁苑馬寺三十七年裁上林苑編檢在二十名外者部曹五年內不
能補缺者概令回籍充山長一以廣教化一以示體卹為兩得之術此京官之必宜量裁者也一內外武職王公將軍都統之外提督十三人總兵六十二人亦大官太多又如準部回部新疆各官亦太多率多養尊處優惡勞好逸能糜帑不能殺賊宜無論大小皆減其半此內外武職之必宜量裁者也恭考會典內外文武官共二萬七千餘員其編檢庶吉士侍衞以及準部回部官無定員者不與焉我　朝設官於古不為多而大官之多為漢以來所未有　國家鼎盛之時物力豐盛雍容揖讓無形之弊人所不覺今則自微而著有不能不大加芟薙者而節費固其小焉者也
史／政書／清朝續文獻通考／職官考　凡三十二卷／卷一百十五　職官考一／官制／宣統二年(P.8746-2)
二年　諭君臣為千古定名我朝滿漢文武諸臣有稱臣稱奴才之分因係舊習相沿以致名稱各異恭讀　高宗純皇帝諭旨奴才即僕僕即臣本屬一體嗣後凡內外滿漢諸臣會奏公事均著一體稱臣　祖訓煌煌允宜遵守况當
此豫備立憲時代尤宜化除成見悉泯異同嗣後內外滿漢文武諸臣陳奏事件著一律稱臣以昭畫一而示大公
史／政書／清朝續文獻通考／職官考　凡三十二卷／卷一百十八　職官考四／京文職　三／軍機處／咸豐元年(P.8777-2)
咸豐元年　諭軍機處為絲綸重地滿漢章京繕寫諭旨允宜慎重考選嘉慶年閒疊奉　仁宗睿皇帝諭旨令各衙門堂官於司員中書筆帖式擇其人品端方年力富強字畫端楷者出具切實考語保送並限其額數又明定濫保處分　聖訓煌煌永垂法守見當保送軍機章京之時著各該堂官認真揀選必須先取人品並察看年力文字照例咨送勿許徇情冒濫軍機大臣傳集考試著將試卷彌封公同校閱擬定次第帶領引見候旨記名如該員等充補之後怠惰不職即咨回原衙門當差倘查有舞弊營私劣蹟即著該大臣等據實嚴參朕必寬其失察之咎如徇隱姑容經朕察出惟該大臣等是問並將濫保之各衙門堂官一併議處該章京等內廷供職向例覈其勞績甄敍從優當如何砥礪廉隅以圖報稱嗣後各宜倍加謹飭於一切交遊書札均須慎密母得仍蹈積習致干重罪
史／政書／清朝續文獻通考／職官考　凡三十二卷／卷一百二十五　職官考十一／京文職　十／法部／光緒三十二年(P.8847-2)
法部
三十二年九月改刑部為法部
十二月奏定官制　略稱理刑一官關繫重大見今易名法部範圍更廣　欽定大清律例一書原有吏律戶律兵律工律名目精深閎遠無乎不賅第時代既易商律路律諸端尚未議及近今東西各國則有公法私法行政法國際法以及民法民事訴訟法刑法刑事訴訟法類皆萃全國議會之精神參以百年民情之習慣斟酌妥善都歸畫一司法衙門乃總匯而實行之臣等深維今昔之事勢熟審中外之機宜謹縷晰陳之一在申明權限也比者法部專任司法大理院專掌審判　明諭煌煌固已釐然悉當凡司法官吏之進退刑殺判決之執行廳局轄地之區分司直警察之調度皆係法部專政之事應由臣衙門
隨時奏明辦理至於直省刑事稿件原議官制法部及大理院均有覆核明文擬由各省分達部院經大理院覆判後咨部核定請　旨施行如有情罪未符仍咨回大理院自行駮正一在分定職掌也刑部向設十七司分掌各省刑事原議改為六司恐滋竭蹶茲擬遵設承政參議兩廳綜轄部務設參事四員襄理外設八司每司設郎中三人員外主事各四人按省按事酌量分股各專責成其繁雜難以類從者設一收發所以包括之至應設之七八九品京官錄事除由臣部筆帖式考選改充外量才委用一在廣行調查也日本明治初政注意於法律之改良分遣賢能徧遊歐美歸而釐定法制驟進富強中國此時舉辦新政若禁刑訊若重證人各直省讞局之積習若何各地方監獄之內容若何擬選明達司員委令回籍分行查察擇尤派歷東西各國絜短較長取彼所優補我不足以宏探討而備觀摩一在彙訂法律也各部院改定官制舊時法律互相抵觸者在所不免且航路電礦工商律日有發明若不求畫一之規則受治者將無所適從舞文者得在任意出入查美國官制各部皆有法官協同經理立法誠善中國法學尚鮮專長不必慕其名而在師其意且與律例一書有吏戶兵工諸律之旨相合擬請飭下各部院衙門將見行則例全咨法部由臣等派員詳細稽核如有牴牾之處會同該部院堂官酌改以歸統一
史／政書／清朝續文獻通考／職官考　凡三十二卷／卷一百二十七　職官考十三／京文職　十二／都察院／光緒十一年(P.8871-2)
十一年　諭國家廣開言路原期各抒忠讜俾得集思廣益上有補於國計下有裨於民生諸臣建言自應審時度勢悉泯偏私以至誠剴切之心平情敷奏庶幾切中事理言必可行上年用兵以來章奏不為不多其中言之得宜或立見施行或量為節取無不虛衷採納並一一默識其人以備隨時器使至措詞失當從不苛求即陳奏迂謬語涉鄙俚者亦未加以斥責若挾私妄奏信口訛彈既失敬恭之義兼開攻訐之風於人心政治大有關係恭讀　高宗純皇帝聖諭中外大臣皆經朕簡用苟其事不干大戾即朕亦不遽加以斥詈御史雖欲自著風力肆為詆訕可乎又恭讀　仁宗睿皇帝聖諭內自王公大臣外自督撫藩臬以至百職庶司如有營私骫法辜恩負職者言官據實糾彈立即嚴究重懲若以毫無影響之談誣人名節　天鑒難逃國法具在等因欽此　訓諭煌煌允宜遵守如上年御史吳峋參劾閻敬銘目為漢奸編修梁鼎芬參劾李鴻章摭拾多款深文周內竟至指為可殺誣謗大臣至於此極不能不示以懲儆吳峋梁鼎芬均著交部嚴加議處總之聽言行政一秉大公博訪周諮惟期實事求是非徒博納諫之虛名爾諸臣務當精白乃心竭誠獻替
史／政書／清朝續文獻通考／職官考　凡三十二卷／卷一百二十七　職官考十三／京文職　十二／都察院／光緒三十三年(P.8873-1)
又政務處議覆都御史陸寶忠奏請改都察院為國議會以立下議院基礎一摺查都察院職司風憲係獨立衙門為　國家廣開言路煌煌　祖訓著在臺規該御史等所請應著毋庸置議
史／政書／清朝續文獻通考／職官考　凡三十二卷／卷一百二十九　職官考十五／京文職　十四／太監／乾隆五十二年(P.8891-2)
五十二年　諭朕恭閱　世宗憲皇帝實錄內載直隸州縣太監之父兄弟姪在地方不無生事令該州縣詳報總督具題并交內務府約束懲治又內務府大糧莊頭並諸王大臣莊頭等滋事梗法之處分別嚴懲二條煌煌　聖諭實萬世所當遵守我朝　家法相承太監祗備內廷灑埽供役不令干與政事從無似前代內監假竊威福任意妄行之秕政即內務府莊頭及王公大臣屬下莊頭人等均知畏法設有不肖亦皆有犯必懲實與編氓無異經我　皇考復加整飭宮府肅然朕御極以來守而勿替方今綱紀修明各內監等皆敬謹守法其父兄弟姪自不致藉端滋事而總管內務府大臣及諸王公等身荷重恩於伊等屬下亦必嚴行管束不致倚勢招搖是目今實無此等事但奉行既久或恐視為泛常積久生玩防範稍疏於政體甚有關係著交直隸總督嚴飭各州縣實力查察倘有太監家屬及各莊頭等在外生事輕則隨意懲治重則參奏辦理不得因見在尚無此等弊端稍存玩忽以副朕祗承　前訓杜漸防微之至意此後著直隸總督十年一奏永為例
史／政書／清朝續文獻通考／職官考　凡三十二卷／卷一百三十二　職官考十八／外文職　一／學政／道光二年(P.8920-2)
道光二年　諭御史趙柄奏請慎覈改教以重學校一摺所奏甚是國家教化之興由於勸學各省教職得一品端學裕之員盡心化導於士習民風均有裨益近日各省甄別州縣凡才具平庸不諳吏治年力就衰各員率請改教此等衰庸之員即令司鐸安望其實心化導克稱厥職乎如該御史所奏或因誤公虧項避重就輕或因替人騰缺設法量移特借出身名目藉以見好市恩騰缺量移事無確據亦不可空言妄論而避重就輕市恩見好之處在所不免溯查乾隆五十一年欽奉　聖諭各省知縣已經得缺到任數月後不勝民牧者即以原品休致概不准復行改教等因欽此煌煌　聖訓永當遵守勿替嗣後各直省督撫於才不勝任之知縣如未經得缺將該員品學尚堪秉鐸之處切實聲明仍酌量奏請改教其實缺人員履任在半年外者才不勝任即概予休致不得因其正途出身率請改教該督撫務各秉公甄別尤不得因有此旨將闒茸各員一味姑容轉致貽誤地方也將此通諭知之
史／政書／清朝續文獻通考／職官考　凡三十二卷／卷一百三十七　職官考二十三／外武職／提督總兵副將／同治五年(P.8971-1)
五年　諭前因左宗棠奏請將安徽補用副將馬復震酌改文職當經諭令吏部查案具奏茲據該部奏查明成案請旨遵行等語武職人員以帶隊衝鋒為重若改歸文職轉恐用違所長咸豐九年閒守備彭忠信等請改文職欽奉　硃諭著不准行並　諭以後保舉單內再有似此者即駮令另獎　聖訓煌煌允宜遵守所有副將馬復震請改文職之處著毋庸議嗣後各路統兵大臣及各督撫等不得率行奏請
史／政書／清朝續文獻通考／郊社考　凡十卷／卷一百四十八　郊社考二／郊　二／咸豐三年(P.9079-1)
又　諭　天壇大祀鉅典攸關凡陪祀之王公大臣以及執事各員均應整齊嚴肅嘉慶八年欽奉　諭旨諸王以下及滿漢頭品大臣年在六十五以上者
准其坐轎至二層門外此外頭品年未至六十五以上及二品大員均不准坐轎進頭層門以崇體制等因欽此煌煌　聖訓允宜永遠懍遵乃近來執事大小各員往往不遵舊制任意出入殊非恪恭將事之道著申諭各衙門嗣後　郊壇大祀應照嘉慶年閒　諭旨並著稽查　壇廟王大臣並稽查　壇門　壇內各大臣等一體認真查察如有不遵定制之員即行嚴參其僕從跟役擁擠喧嘩及閒雜人等闌入者一併查拏懲辦
史／政書／清朝續文獻通考／郊社考　凡十卷／卷一百四十八　郊社考二／郊　二／咸豐十一年(P.9080-2)
十一年七月　諭道光三十年　皇考大行皇帝以　皇祖宣宗成皇帝硃諭遺命無庸　郊配　廟祔二條　諭令王大臣會同九卿等敬謹妥議嗣照禮親王全齡等所請仍行　郊配祔　廟並明降　諭旨嗣後　郊祀配位以　三祖五宗為定仰見我　皇考曲體　皇祖遺訓定以限制　聖訓煌煌允宜敬謹遵守惟尊崇之典莫大於嚴　父配　天我　皇考功德昭著洽於寰區薄海臣民咸深欽仰雖　聖諭升配典禮不復舉行朕不忍遽從亦不敢遽定著王大臣會同大學士九卿翰詹科道敬謹詳晰妥速議奏
史／政書／清朝續文獻通考／郊社考　凡十卷／卷一百四十九　郊社考三／祀　后土(P.9085-1)
皇朝續文獻通考卷一百四十九
郊社考三
祀　后土
臣謹案夏以五月祭地祇殷以六月祭地祇周制夏日至禮地祇於方邱嗣後矯誣淫穢𦳝而失所神其吐之矣迨明嘉靖九年從夏言疏兆方邱於北郊以祀地祭用夏至　國朝茵席之定制每歲夏至大祀　地於北郊　方澤以五嶽五鎮四海四瀆為四從壇配享煌煌鉅典率循罔愆謹仿前例著之於篇
史／政書／清朝續文獻通考／郊社考　凡十卷／卷一百五十一　郊社考五／雩　二　禱水旱附／道光十二年(P.9095-1)
七月　諭本日御史徐培深奏請行報謝　天壇一摺朕恪遵　成憲　敬　天勤民凡典禮之所昭垂皆遵循而無敢廢敬稽乾隆二十四年　皇祖高宗純皇帝恭行　大雩之禮先期齋戒在養心殿　詣　壇齋宿騎馬不乘禮輿朕詳稽　舊典不敢有違此次因京師亢旱為民請　命以祈　天佑敬舉　大雩典禮先期二日在齋宮省躬思過前月二十七日騎馬詣　壇齋宿不乘禮輿凡以　祖制煌煌述遵無廢固不敢過亦不敢不及也齋宮虔誠默禱幸蒙　昊慈垂佑二十六二十七二十八等日濃雲四布雷電交作澍雨立霑朕欽感之餘倍深寅畏本月初二日並據順天府奏膏澤疊降近畿一帶已有深透及四五寸之處不敢不行報謝續冀大霈甘霖原非為連次陣雨京畿即已一律深透也此次派睿親王仁壽恭詣　天壇行禮敬謹報謝亦係恭查乾隆二十四年成例辦理不敢稍踰朕何嘗因倖叨　靈貺遽萌侈心遂爾法宮高拱自耽安逸乎至御史陳煒奏再申虔禱一摺祭有禱焉有報焉該御史請以報為　祈稽諸禮經亦無是理朕謹遵　舊禮罔敢踰越正應　天以實不以文之意將此通諭知之
史／政書／清朝續文獻通考／郊社考　凡十卷／卷一百五十五　郊社考九／耤田祭　先農／光緒十三年(P.9114-1)
光緒十三年三月庚戌　上祭　先農壇　親行耕耤禮十四年十九年二十年二十一年二十四年三十一年三十二年均同
臣謹案禮記天子以元日祈穀於上帝擇元辰親載耒耜至三公九卿諸侯大夫躬耕帝耤自古帝王受命斯禮未之敢廢良由民為國本食為民天故於勸農之典備焉我　朝一準古制尤重親耕先二日豐澤園演耕田在園北隴寬二丈長五六丈戈什愛班　御前侍衞順天府戶部禮部太常寺堂官均執事　上御黃幄脫袿攝袵禮部堂官前引至耕所戶部堂官進犂府尹進鞭戶部堂官一執筐一播種不脫袿府丞執箱從　御前侍衞扶犂脫袿老農二人牽牛六人簑笠埽帚凡四推四返次日所司於中和殿陳設農具左犂鞭案右五穀箱案五穀次序稻穀麥黍豆祝版在南居中　上至殿太常寺官捧版供案去包袱　上敬閱一跪三叩起西向立　御前大臣乃引閱東西兩案農具　御耤牛黃色頂有紅石一塊四面鑲金被黃韉犂亦黃色箱鞭均青色王及卿牛黑色犂黃餘紅色還幄進茶　駕還屆日寅正　上從宮內起行卯初至　先農壇祭畢　太歲殿
拈香具服殿更衣傳膳後詣耕所從耕大臣就耕位脫袿蟒袍扱袵挂珠半入懷中　上四推四返畢坐觀耕臺黃幄綵旗飛揚田歌旋繞三王一推後九卿繼推三王五推畢九卿五推　上乘輿至慶成官諸臣排班立鴻臚宮引三跪九叩　上進茶果諸臣跪一叩各　賜奶茶一盂接飲訖一叩皆起趨宮門外站班候　上出一路作樂入前門正中還宮煌煌鉅典　累代舉行夫是以民生勤而年屢豐也
史／政書／清朝續文獻通考／宗廟考　凡七卷／卷一百六十　宗廟考二／太廟　二／冊寶(P.9139-1)
皇朝續文獻通考卷一百六十
宗廟考二
太廟　冊寶
臣謹案　國朝定制凡　皇帝恭上　皇考　皇妣　尊諡　廟號　敕工部製　玉冊　玉寶加上　列聖　列后　尊諡　敕重製　玉冊改鐫　玉寶既成諏吉以　聞屆時設　采幔陳　黃案焚香告虔藏之　金匱穆穆乎煌煌乎洵禮容之壯觀而　王制之巨麗也
史／政書／清朝續文獻通考／宗廟考　凡七卷／卷一百六十一　宗廟考三／太廟　三／升祔／光緒三年(P.9147-1)
又內閣侍讀學士鍾佩賢奏本日會奏　穆宗毅皇帝　孝哲毅皇后升祔位次摺內一切規制業經敬謹臚陳恭候　欽定惟制既協乎時宜事必規諸久遠爰考歷代廟制太祖而後有功德者則不祧實為古今通義我　朝　聖　聖相承功德巍煥以故　三祖　七宗俱為百世不祧震古鑠今敻乎莫尚已顧尊親之意無窮而禮制之行有限功德之在將來方興未艾　廟室之有定位非可屢增此非臣子所忍言必待　聖人之定論伏查　郊壇配位道光三十年　諭旨以　三祖　五宗為定永遠遵行以　文宗顯皇帝如天之　德升奉　郊配誰曰不宜然而　聖懷沖挹慮後世或有窒礙是以　垂訓煌煌仰見　大聖人識量恢宏迥非尋常所能擬議臣敬念　廟祀不祧與　郊祀配饗均關鉅典事異理同今　穆宗毅皇帝升祔　太廟　三祖　五宗百世不祧固炳然為不刊之典以後於萬斯年不祧之禮是否永行無窒恭候　皇上春秋鼎盛　聖心自有權衡若蒙　特降綸音使他日聖子神孫欽承恪守則　廟制得　聖言而永定與當日　文宗顯皇帝欽定　郊　壇配位異世同符矣
史／政書／清朝續文獻通考／王禮考　凡十八卷／卷一百七十三　王禮考四／歸政／乾隆六十年(P.9225-1)
又　諭來歲歸政朕為太上皇帝歷稽前典有上尊號之文殊屬無謂太上皇帝非若太皇太后因母儀而崇上徽稱者可比况朕臨御六十年以來敬　天法　祖勤政愛民及拓土開疆諸實政彰彰可考又何藉聖神文武等文字虛
示尊榮且以臣子而稱揚君父本屬後世沿用虛文於理原未盡協我　聖祖仁皇帝平定三藩及恭遇　慶節從前臣工等屢有以上尊號為請者　聖祖皆却而弗許　訓諭煌煌實可為萬世法今朕特豫行降旨將上尊號一事停止此即朕效法　皇祖之心亦即御極初年齋心默禱不敢上同　皇祖紀年之數之初念也將來嗣皇帝及臣工等皆當恪遵朕諭不必復有瀆請朕惟敬祈　昊貺精神純固康彊逢吉嗣皇帝稟承指示克肩負荷海宇熙和治臻上理此即國家吉祥盛事况太上皇帝稱號已極尊崇嗣皇帝躬率臣民以天下養尤為古今郅隆盛軌又何必徒尚繁文務為增美耶至朕歸政後應用喜字第一號玉寶鐫刻太上皇帝之寶玉冊即將御製十全老人之寶說鐫刻作為太上皇帝寶冊用彰熙朝盛瑞將來嗣皇帝亦能如朕之懋承　天眷壽屆期頤再舉上儀一切典禮皆可敬謹遵循實我國家億萬年無疆之福將此通諭中外知之
史／政書／清朝續文獻通考／王禮考　凡十八卷／卷一百七十九　王禮考十／冊立皇子／光緒五年(P.9269-2)
又禮親王世鐸等奏奉　皇太后懿旨吏部奏主事吳可讀服毒自盡遺有密摺代為呈遞摺內所稱明降懿旨豫定將來大統之歸等語前於同治十三年十二月初五日降旨俟嗣皇帝生有皇子即承繼大行皇帝為嗣此次吳可讀所奏前降旨時即是此意著王大臣大學士六部九卿翰詹科道將吳可讀原
摺會同妥議具奏欽此臣等遵於四月初一日齊赴內閣將吳可讀奏摺公同閱看據原奏內有仰乞我　皇太后再降諭旨將來大統仍歸承繼　大行皇帝嗣子等語臣等恭查雍正七年　上諭有曰建儲關繫　宗社蒼生豈可易言我朝　聖　聖相承皆未由先正青宮而後踐天位迺開萬世無疆之基業是我朝之國本有至深厚者愚人固不能知也欽此跪誦之下仰見我　世宗憲皇帝貽謀之善超亙古而訓來茲　聖諭森嚴所宜永遠懍遵伏思繼統與建儲文義似殊而事體則一建儲大典非臣子所敢參議則大統所歸豈臣下所得擅請我　皇上纘承大位　天眷誕膺以　文宗之統為重自必以　穆宗之統為心將來神器所歸必能斟酌盡善守　列聖之成憲示天下以無私此固海內所共欽而非此時所能豫擬者也況我　皇太后鞠育恩深　宗社遠慮前者　穆宗龍馭上賓時業經明降　諭旨俟　嗣皇帝生有皇子即承繼　大行皇帝為嗣　懿訓煌煌周詳慎重是　穆宗毅皇帝將來繼統之義已早賅於　皇太后前降懿旨之中何待臣下奏請吳可讀以大統所歸請　旨豫定似於我　朝家法未能深知而於　皇太后前次所降之旨亦尚未能細心仰體臣等公同酌擬應請無庸置議
又禮部尚書徐桐等奏臣等齊赴內閣集議竊思吳可讀所陳豫定大統此窒礙不可行者也我　朝家法不建儲貳此萬世當敬守者也臣等恭繹同治十三年二月　懿旨於皇子承嗣一節所以為統緒計者至深且遠　聖訓煌煌原無待再三推闡今吳可讀既有此奏而　懿旨中復有即是此意之諭特命廷臣集議具奏若不將　聖意明白宣示恐天下臣庶轉未能深喻　慈衷臣等以為誠宜申明　列聖不建儲之彝訓將來　皇嗣蕃昌默定大計以　祖宗之法為法即以　祖宗之心為心總之紹膺大寶之元良即為承繼　穆宗毅皇帝之聖子揆諸　前諭則合準諸家法則符使薄海內外咸曉然於　聖意之所在則　詒謀久遠億萬世無疆之休實基於此矣
史／政書／清朝續文獻通考／王禮考　凡十八卷／卷一百七十九　王禮考十／皇子婚儀　公主下嫁儀／道光二年(P.9278-2)
道光二年　諭總管內務府大臣等嗣後皇子皇孫一經指婚其福晉父家置備裝匳不得以奢華相尚一概務從儉約復我滿洲湻樸舊俗將來呈進裝匳清單如有靡麗浮費之物經朕看出不惟將原物發還並加議處此旨著內務府大臣存記俟經指婚之後即將此旨交福晉之父家閱看敬謹遵循不得逾制至向來俗例有開箱之禮福晉應進朕與皇后衣服各九套著不必豫備呈進以示黜華崇實之意
臣謹案自伏羲氏始制嫁娶以儷皮為禮後世踵事增華日未有艾觀民家中人之產凡遇婚嫁猶多方羅掘以博美觀况煌煌華冑乎　宣宗雅性儉節　飭福晉父家置備裝匳不得以奢華相尚其　訓迪後人至矣
史／政書／清朝續文獻通考／王禮考　凡十八卷／卷一百八十一　王禮考十二／大狩／嘉慶二十四年(P.9290-2)
又　諭國家神武開基清語騎射乃滿洲舊俗根本重務必當萬年無忘是以
巡幸盛京最為鉅典我　皇考高宗純皇帝曾因　親詣盛京　垂諭後嗣當睠懷遼瀋舊疆再三周歷或無識臣工妄以為不宜當律以悖命之罪誅之無赦其次即木蘭秋獮肄武習勞亦必當恪遵　成憲永守勿怠　皇考聖製避暑山莊後序追述　聖祖仁皇帝始建山莊所以詰戎綏遐崇樸愛物之義　世宗憲皇帝聖訓後世子孫習武木蘭無忘　家法並　申諭以敬告後人若後人而忘予此言則與國休戚相關之大臣以及骨鯁忠直之言官執予此言以諫之可也煌煌　聖訓昭垂奕祀上年朕東巡祗謁　三陵松筠因畿輔小旱上章阻止此奏若出於他人朕必律以悖命之罪即予正法因松筠身為首輔且素有忠悃中外之人皆可諒其無他故止以降謫示懲曲從寬典木蘭秋獮　皇考慮及後嗣之不能式循尚有望於忠諫設有從而阻止者亦不可不嚴示罰懲茲特明降諭旨嗣後每歲舉行獮典或偶值天時水旱朕心自有權衡如此次降旨啟鑾屆期適遇大雨橋座被衝即降旨改期並非因人奏請儻有無識之徒敢於朕前建言阻止者必將其人立予革職發往伊犂以為阻撓大典委靡不振者戒
史／政書／清朝續文獻通考／王禮考　凡十八卷／卷一百八十二　王禮考十三／冠服／嘉慶九年(P.9293-2)
又禮科給事中法若貞題為正體統以尊　朝廷定服色以別等威事臣近恭讀　明旨國家首重體統尊卑原有定分煌煌　天語炳若日星但大小諸臣猶有不免橫暴欺陵之害者往者不敢追論如近奉　聖諭後兵部員外臣卜兆麟被戲子袁守信登門辱駡橫逆難堪已呈刑部鞭懲訖又有科臣李生芳
被惡棍傅大扯衣落馬假稱旗下人肆行無忌欺陵不已已稟本城兵馬司劉元芳責懲訖此固小人無忌憚之罪實由等威不辨體統不正所致也歷考往代官民各有服色不待辨而尊卑自明體統自正今大小諸臣入　朝則有頂帶之分別燕居則與平民之衣服無異吏胥華服過於官長優隸衣飾同於公卿非所以別之也且頂帶披領臣子所以見　君父也今下官參謁以見上司百官吉慶往來以作禮服舍此別無服色亦非所以尊　朝廷也臣愚以為　朝祭之禮宜備一代之法服貴賤之分各有一定之服色所以尊　朝廷而防僭踰非淺小也
史／政書／清朝續文獻通考／王禮考　凡十八卷／卷一百八十五　王禮考十六／國恤／皇太后　皇后喪禮／道光十三年(P.9311-2)
五月十三日　梓宮由長春園奉移　觀德殿
六月　冊諡　大行皇后曰孝慎皇后
十一月　諭前因惇親王綿愷文慶來園奏事朕俱召見據惇親王綿愷面陳與禧恩等共商軍民人等薙髮停止宴會之處於義未協引用百姓如喪考妣四海遏密八音之說惇親王等既有此說是以降旨再交大學士軍機大臣會同禮部詳查例案悉心妥議具奏茲據大學士長齡等會奏朕詳加披閱內稱
乾隆十三年五月二十三日奉　皇祖高宗純皇帝諭旨　孝賢皇后大事一切典禮朕皆斟酌古今務協其宜蓋皇后體原尊貴然以天子之禮視之則節文亦自有別縱令伉儷恩篤亦不可事事從而加厚以致失之太過即或情誼稍有未洽亦不宜事事從而貶抑以致失之不及朕於　孝賢皇后情誼隆重固天下臣民所共知而經紀喪儀從不肯以一毫私意稍紊典常考明代嘉靖七年孝潔陳皇后之喪閣臣張璁援引古禮以為喪服自期以下諸侯絕特為旁期言若妻喪本自三年報服殺為期年固未嘗絕上宜為后服期等語其折中頗為允當今據大學士等奏禮儀內如升殿作樂一節凡屬大朝祀典照例舉行朕意今年內尋常升殿但鳴鐘鼓樂懸而不作庶為合宜至來年正月將屆期年一切典禮著照康熙四年之例如常儀仰見　聖訓煌煌斟酌盡善後世子孫總當恪遵　成憲不敢以私意稍紊典常是以朕前降諭旨　皇后喪儀乾隆十三年　皇祖妣孝賢純皇后大事固不敢踰嘉慶二年　皇妣孝淑睿皇后大事尤不敢過與　皇祖高宗純皇帝諭旨不至失之太過不至失之不及二語實相符合茲惇親王綿愷引用百姓如喪考妣四海遏密八音之語殊屬不倫蔡沈集傳註云遏絕密靜也八音金石絲竹匏土革木也言堯聖德廣大恩澤隆厚故四海之民思慕之深至於如此也儀禮圻內之民為天子齊衰三月圻外之民無服今應服三月者如喪考妣應無服者遏密八音註意深切著明豈惇親王等全未寓目不加體察乎况虞書二語係指帝堯而言並非指帝堯之后不學無術信口亂談惟恭查乾隆十三年六月初九日奉　旨副都統海昌奏熱河官兵接奉部文副都統以下官員以上俱穿二十七日孝服兵丁摘纓二十七日俱過百日薙髮所辦甚是等因欽此此次既經長齡等詳查例案妥議著仍遵前旨王以下有頂帶官員以上均著百日後薙髮期年內停止宴會音樂軍民人等均著一月後薙髮百日內停止宴會音樂其在京旗人著照乾隆十三年熱河兵丁之例俟百日後薙髮其餘東三省暨各省駐防及京城外之寶坻縣滄州等處小八旗兵丁俱仍著一月後薙髮毋庸更改至惇親王綿愷來園具奏時痛哭流涕並奏稱四人共商意見相同妄加援引若
將伊等照大不敬律治罪伊等自思能當此重咎乎惇親王綿愷禧恩文慶裕誠著交宗人府吏部嚴加議處此係朕姑從寬典僅予薄懲將此通諭中外知之
史／政書／清朝續文獻通考／王禮考　凡十八卷／卷一百八十七　王禮考十八／山陵　二／上陵／嘉慶二十二年(P.9332-1)
又　諭本日王大臣等因頒賞　皇考高宗純皇帝聖訓具摺謝恩我朝　列祖　列宗皆以孝治天下　列聖徽號必以孝稱誠以孝為百行之首始於宮廷達於四海錫類推仁人人親親長長而天下平化理之原莫重於此也　皇考聖訓首列　聖孝六十年中東西　兩陵　躬親展謁四時　廟祀　孝享惟虔盛京為　王迹肇基之地　列聖以來皆　躬詣陪都祗謁　三陵垂為典則惟以道途遙遠不能歲舉烝嘗是以或十年或十餘年諏吉舉行世傳勿
替我　皇考於乾隆四十三年三詣盛京時　睿慮深長特降　旨垂訓後嗣當睠念遼瀋舊疆再三週歷蘄於　祖　宗遺緒身親目覩勿忘　開創艱難或無識臣工妄以為不宜即律以悖命之罪誅之無赦煌煌　聖訓炳若日星本年夏閒畿輔一帶雨澤偶愆大學士松筠具摺陳奏請停止二十三年盛京謁　陵之舉朕覽奏愕然若律以悖命之罪即不立正典列亦當禁錮囹圄朕念松筠在乾隆年閒任事有年又經朕擢用首揆原其陳奏尚在未降旨以前僅將伊降為二品頂帶補授察哈爾都統用示薄懲今　聖訓業已頒外臣工著各恭檢　聖孝門內　皇考原降　諭旨敬謹跪讀於朕懲處松筠一事當各曉然於心知朕不得已之苦衷尚失之於姑息並未為已甚也松筠好行小惠不識大體必有為伊抱屈之人此等淺陋小人亦不值深究任彼為之朕亦不懼將此通諭知之
史／政書／清朝續文獻通考／王禮考　凡十八卷／卷一百八十七　王禮考十八／山陵　二／上陵／嘉慶二十三年(P.9332-2)
二十三年七月甲子　上啟鑾詣盛京謁　祖陵
八月辛卯謁　永陵
壬辰　行大饗禮
二十三年九月丙申朔　上謁　福陵
丁酉謁　昭陵　行大饗禮
戊戌　上至盛京恭詣　太廟尊藏　冊　寶前行禮　行大饗禮　御製再舉東巡展謁　三陵大禮慶成記曰盛京為大清肇基之始嗣服瞻依典至重也　三陵巍然在望水源木本紹統　傳心奠獻展禋不可闕也洪惟　太祖
高皇帝興京建業遼瀋開疆　太宗文皇帝　受璽承　天肇造區夏景鑠熾昌　豐功駿德備載於　開國方略自唐虞以來未有若斯之盛也　世祖章皇帝三謁　珠邱致敬盡禮　世宗憲皇帝在潛邸奉　命往謁　祖陵是以未舉是典我　皇考高宗純皇帝丙辰　御極癸亥展祀敬誦　聖製盛京賦巍煥　天文聿昭美備仰窺以　祖　宗之心為心居其要一言賅眾理傳奕禩子子孫孫欽承勿替大清景運隆長實繫於此也甲戌　再莅遂至吉林望祀長白鉅典彌隆　孝思益展矣戊戌　三詣留都九月丁亥　上諭夫以朕之景仰　前型勤懇若是必三至乃得曉然於心凡我子子孫孫紹登大統者可不體朕志以為志睠懷遼瀋舊疆再三周歷蘄於　祖　宗遺緒身親而目覩哉又　諭云我後世子孫誠能遵朕此旨處尊位而常緬　前勞覽當年原巘而興思拜舊里　松楸而感愴自當懍然於　天眷之何以久膺憬然於　先澤之何以善繼知守成之難兢兢業業永保勿墜則我大清累洽重熙之盛洵可緜延於億萬斯年矣非然者或輕故都而憚於遠涉或偶詣　祖陵視同延攬古蹟而漠不動心是則忘本而泯良設有其人即為國家之不幸實不願我後嗣之若此也子若孫可不恪奉朕訓而知儆懼乎又　諭云或我子孫尚知遵朕此旨欲莅陪京而其時無識之臣工妄以為人主當端處法宮綜理庶政不宜輕出關外此即我朝之亂臣賊子當律以悖命之罪誅之毋赦煌煌　聖訓敬守欽遵曷敢少忽乎癸卯歲八月　四巡盛京自承德山莊取道柳條邊經由蒙古部落　特命子臣及二王隨扈奠獻　三陵敬謹襄事長甯寺實勝寺拜瞻　衣冠弧矢清甯宮　神幔葛鐙子臣等跪領　天語銘泐五中乙卯九月三日　宣諭立子臣為皇太子敬悉癸卯謁　祖陵時已將子臣之名默告　列聖子臣承此　隆恩實不忍少懈展謁　三陵之寸衷禮也亦情也爰於嘉慶乙丑秋舉行謁　陵大禮悉遵　舊章作頌紀事至今又十有二年矣祭不欲疏疏則怠怠則忘是以再舉東巡以伸積慕攜皇次子皇四子綿忻同來瞻禮庶幾仰副我　皇考諄諄垂訓以盛京為根本重地後世不可不再三周歷之　聖旨感　天佑而欽　祖功承　先猷而啟後嗣予小子躬承
授璽親聆　訓政兢業守成而致祭　三陵時巡舊國為　傳心之大經大法言念及此奚可不溯此典實不敢廢此典又何忍闕此典也子若孫稍存偷安耽逸之心竟闕此典則為大不孝非大清國之福　天　祖必降災於其身百官士庶若妄言阻止則為大不忠非大清國之人必應遵　聖訓立置諸法斷不可恕况亂臣賊子豈可容乎蓋盛京為國家大本　三陵為發祥始基躬親祀事稍抒愨忱誠要務也彼昏愚無識習惰偷安之徒比擬遊觀又以勞民藉口竟不知我朝舊制巡狩之典除道成梁皆出官帑令行禁止絲毫不累百姓屬車所經由之處蠲租賜復禁蹈田禾夾路就瞻歡騰鼓舞方遂其望幸之忱全無困苦之態此予屢隨　鑾輅多年耳濡目染躬親閱歷者也敬誦　聖製南巡記云今歲甲辰攜諸皇子以來俾視予躬之如何無欲扈蹕諸臣及僕役之如何守法地方大吏之如何奉公民人之如何覲瞻親近有不如此未可言南巡我　皇考垂訓盛京不可不去南巡必宜遲即不去亦可禮典重輕大相懸殊豈可相提並論景仰　前猷懍承　庭訓盡此誠敬之微忱分別重輕之典故此心日久自明矣伏讀　聖製盛京賦融會浹洽於深衷奚能述作於楮墨哉恭依　頌言敬和　元韻稍抒寸誠昭哉嗣服毋忘　先烈期永保我大清萬年景命遂予之深願
臣謹案盛京　三大陵為我　朝王迹所肇興報享之隆永永無極　列聖天性純孝　聖祖三謁　祖陵　高宗四謁　祖陵　仁宗事事則　先謁　陵之數適符　聖祖烏虖報本追遠有所自來矣
史／政書／清朝續文獻通考／樂考　凡十四卷／卷一百八十八　樂考一／樂制／宣統二年(P.9340-2)
宣統二年　詔升　文廟為大祀改訂禮樂
臣謹案是時新政繁興度支奇絀京師　大成殿應改覆黃瓦增拓月臺
雖定規制未遑經營直省府州縣亦未大備然上丁釋奠用大祀樂實始於是年蓋我　朝沿前明舊制列為中祀六佾之舞固無損於宮牆八風之歌猶未躋於　郊壝其尊崇之極軌有待　後聖之鴻謨鉅典煌煌敻乎莫尚他若典禮院刱定國樂內以示兆民之軌物外以動萬國之聽聞學部奏訂小學詩歌被雅化於黨庠端始基於象勺皆近事之犖犖大者悉著於篇
禮部會奏議覆　略稱該參議所請就地方自治分區為禮教自治分區自係為修明禮教起見惟是宗法之廢墜已久族姓之統系難稽有一族而散處各鄉者有異姓而同居一域者必拘家族制度專以姓氏為界別不特審查易擾亦恐窒礙難行擬俟新纂通禮告成即就地方自治區域畫為禮教自治分區凡民閒應行各禮均定表式頒布各省責成地方議事會董事會每季按式填報以驗是否實行其各處鄉鎮有聚族而居及通都巨姓建有宗祠者亦可諭令該族長協同勸導以家族自治之規輔官法所不逮如果行有成效自可逐漸推廣在乎因勢利導非可強迫諸旦夕也原奏稱興樂各節查一代之興必有一代之樂所以象功昭德鼓吹休明我朝　列聖相承制作大備凡屬朝會祭祀燕饗莫不因時因事特定樂章此外如　臨雍釋菜備列宮懸則視學有樂大閱凱旋鐃歌並作則行軍有樂歷考會典及三通所載卓哉煌煌美矣善矣惟是五洲未通以前歲時朝貢不過藩服諸邦今則梯航四集使命常通樽俎之閒非金奏工歌不足以壯聲容而敦情誼是國樂之亟需編製固時勢之不得不然擬請　飭出使大臣考求樂譜詳籌辦法並將交際禮節縷敍送部以便會同樂部暨外務部審酌採入新禮並延海內知音之士公同考訂參酌古今編成樂律請　旨頒行嗣後凡讌會各國賓客及我國使臣在外國公讌遇應行奏樂之時均用此為國樂以聯友邦玉帛相見之歡即昭　聖代雅頌
同文之盛至所稱修改學堂歌辭學部查臣部定章自初等小學至中學均令學生讀有益風化之古詩歌即是此意見復飭圖書局局員編輯此項歌辭一俟編竣當即頒行藉收鼓舞化導之益又所稱軍樂尚未專修軍諮處海軍部陸軍部查樂記一編多紀武功之盛聞鼓鼙而思將帥聲音之感人最深考各國軍隊皆有專訂樂章而蹈厲發揚洵足振奮士氣我國陸海軍軍樂隊雖照章編設惟軍用之樂歌未加修訂查會典乾隆四十一年平定兩金川　高宗御製凱歌播諸金石　天藻輝煌聿昭偉烈他如大閱出師凱旋諸篇靡不聲容美善丕振尚武之精神應請　旨飭樂部將有合軍用之歌辭及其樂譜選擇編輯會同軍諮處海軍部陸軍部詳加修訂請　旨頒行以成專章而張武烈奉　旨依議
史／政書／清朝續文獻通考／樂考　凡十四卷／卷一百九十八　樂考十一／樂歌　一／光緒十五年／融平之章(P.9461-2)
融平之章還宮
絲綸被萬方丹鳳書銜　日月光　天語懍煌煌慶典欣成　錫祚長休徵應雨暘　顏有喜頌無疆　盛治贊　垂裳夔虎拜鳳鸞鏘
史／政書／清朝續文獻通考／樂考　凡十四卷／卷一百九十八　樂考十一／樂歌　一／光緒十五年／大婚次日　賜燕后父及王公大臣天地成平之章(P.9462-2)
又　大婚次日　賜燕后父及王公大臣天地成平之章進饌
天地成平禮樂修明景運啟元亨乾德資生坤德資成和聲叶鳳凰鳴虞廷致治由媯水周室開基肇鎬京四時行百度貞　南面垂裳居正一解俔天作合徵文定雎麟化被周疆盛式歌且舞欽　仁聖　歡承　壽母蘭陔永爵進紫瑤觥　任　姒徽同景榮懷永錫邦家慶二解歡幸　椒殿祥雰寶扇縈酒醴百壺清綺饌調鯖雅奏鏗鯨協輿頌愜　皇情冠裳濟濟　龍光覲繪麒麟焜耀簪纓槐棘列蓼蕭賡濃露　九霄沐潤三解和曦暖媧簧轉韻薰風動虞琴送聲金樽玉琖喜同傾麟羹進鹿脯烹四解霞杯色瑩雲液香清　天廚水陸不知名稱觴酌觥殷罍夏鼎相輝映悠揚拊石夔鳴磬珍重調梅傅作羹甄陶元氣開　昌運黼黻勳華萃散閎五解　璇宮晝靜贊　乾樞懋啟休禎分茅胙土拜　綸綍親承　寵命煌煌　天語垂謨訓勵丹忱業業競競無忘恭敬庶幾出壯屏藩入贊　昇平鈞衡共秉六解玉漏永金鑪燼欣看華蓋高擎　宸旒喜氣迎松棟雲輝蓂階日麗淑氣滿春城天開景運卜瑞啟珠囊釐延金鏡七解欣慶　湛恩覃　醲澤飲佐禹範匡周鼎臣鄰翊贊　治定　功成願
更祝珠聯璧合二曜五星昭瑞應翼燕謀貽孫子麟振麟定八解誼美　恩明祥符至瑞光呈　主聖臣賢喜起賡譜出承平雅頌聲膺繁祉騰茂蜚英億萬年緜緜祚永趨辭
史／政書／清朝續文獻通考／兵考　凡四十卷／卷二百五　兵考四／軍令(P.9531-1)
皇朝續文獻通考卷二百五
兵考四　軍令
臣謹案傳曰撼山易撼岳家軍難然則嚴紀律信賞罰治兵之上哉後世將驕卒惰一遇軍事未及交綏輒紛紛若鳥獸散尚何制勝之可言乎伏讀雍正九年　諭曰自古用兵之道首以申明號令為務易曰師出以律書曰不愆於六步七步不愆於四伐五伐六伐七伐乃止齊焉可知進退步驟之閒尺寸不可違越方為節制之師　聖訓煌煌但使率而行之亦何至遽為地球各國笑哉
史／政書／清朝續文獻通考／兵考　凡四十卷／卷二百五　兵考四／軍令／宣統三年／訓諭六條(P.9540-2)
訓諭六條
一軍人須盡忠節也忘身盡瘁之謂忠臨難不撓之謂節試思國家之待遇軍人畀以干城寄以腹心所以望其執干戈衞社稷也而軍人既託身於國家則國家之安軍人共其福國家之危軍人共其禍而所以能轉危為安轉禍為福者則視乎軍人之忠節與否以為之衡語曰援枹鼓之急則忘其身又曰得戰沒於疆場裹以馬革幸也可知自古英雄烈士皆此忠貞之一念為之夫聞鼓鼙而思將士我軍人之履艱蹈險久在朝廷軫系之中况朕身任大清帝國統率海陸軍大元帥尤與我軍人誼均一體休戚相依朕是以望我軍人為國謀為身謀戮力一心誓圖報國昔我　高宗純皇帝上諭有云凡在披堅執銳之徒當思臨難爭先赴蹈危險死於鋒鏑或所不免而國家加恩贈卹廕及子孫如有退縮偷安挫衂失事縱一時苟免終於身伏斧躓等死耳死敵者榮死法者辱雖至愚亦當審擇而知所處矣煌煌　祖訓昭示來茲朕於我軍人有厚望焉
史／政書／清朝續文獻通考／兵考　凡四十卷／卷二百八　兵考七／駐防兵／各省駐防／道光十一年(P.9565-1)
十一年　諭朕恭閱　聖祖仁皇帝實錄內載康熙二十五年　諭旨駐防兵丁關繫緊要歲月既久恐致疏懈必選嫺於騎射膂力驍勇者方准披甲見在兵丁內有庸弱不嫺騎射之人應革退另補不得虛充數目著嚴飭該管將軍等知之　聖諭煌煌意至深切當時已慮及駐防兵丁歷久疏懈閱今百有餘年承平日久恐該兵丁等於騎射操演漸涉因循廢弛殊失分防駐守講求武備之意夫兵可百年不用不可一日無備所有此項駐防兵丁該將軍副都統等務當督飭所屬隨時認真訓練如有技藝生疏者必應革退另補並揀選年力精壯嫺習騎射膂力驍勇者方准披甲毋得以老弱充數將來倘有徵調未能得力惟該將軍副都統等是問
史／政書／清朝續文獻通考／兵考　凡四十卷／卷二百十一　兵考十／新疆兵／新疆北路兵防／道光十年(P.9579-2)
十年　諭托津等會奏議駮伊犂將軍玉麟等請添巴燕岱鳥鎗步甲一摺伊犂駐防兵額乾隆年閒曾奉　諭旨不得輕議增添如因生齒日繁錢糧不敷養贍該處可耕之地甚多兵丁即不諳耕作儘可按名分給地畝令其雇人耕種藉得租銀以資生計煌煌　聖訓允宜歷久遵行況自嘉慶年閒疏通泉水分渠溉地尤易墾種無難收兵食兼足之效玉麟等請添巴燕岱鳥鎗步甲二百名雖為調劑駐防閒散起見惟惠遠城駐防滿州兵已有四千六百四十名巴燕岱二千一百四十四名定額誠不為少即增添此二百名於地方無關輕重且以籌款生息之項為兵防費用有礙政體該將軍等請添巴燕岱鳥鎗步甲著照托津等所奏毋庸議仍遵照乾隆年閒　諭旨查明該處地畝酌給八旗閒散耕種其不諳耕作者准其雇人收租以裕生計
史／政書／清朝續文獻通考／刑考　凡十五卷／卷二百四十二　刑考一／刑制　一／嘉慶十九年(P.9866-2)
八月已革知縣萬永福正法奉　諭百齡等奏審訊已革知縣萬永福妄遞書本按律定擬一摺萬永福前在山西知縣任內以妄行條奏斥革回籍不思安分居家此次復遣人在貴州學政衙門陳遞書本竟敢誣託先師降筆演為策略實屬侮聖造言書中謬妄甚多其最甚者如上　陵以太子代行　關聖宜去帝號此二語即罪在不赦仰惟　皇考高宗純皇帝特輯儲貳金鑑一書以前代建立太子流弊甚多不可踵行如有建言以立太子為請者即行正法煌煌　聖訓卓越千古國家億萬年所當遵守萬永福何人敢於援論及此又我朝崇奉　關帝備極尊禮歷荷　神庥助順上年九月閒逆賊潛入禁城以及冬閒克復滑縣皆曾顯著　靈佑朕心中欽感方且特加　封號萬永福以為宜去帝號慢褻孰甚該督等奏請將萬永福照大不敬律擬斬即行正法本屬罪所應得姑念該犯係因革職後妄思起用熱中顛倒以致心志迷亂語無忌憚著仍照扶鸞本律應絞即行正法伊弟萬永甯與該犯同設乩盤著改發黑龍江伊徒吳希哲代遞書本著改發吉林即行分別起解此二犯至配所後交該將軍嚴加管束如再造詩文胡說亂講即行正法切勿姑息至貴州學政李宗昉於萬永福遣徒投遞書本懇其代進該學政有奏事之責應一面奏聞一面咨審乃僅移咨巡撫辦理亦屬不合李宗昉著交部議處
史／政書／清朝續文獻通考／刑考　凡十五卷／卷二百四十三　刑考二／刑制　二／同治元年(P.9874-1)
六月　諭據大學士銜禮部尚書祁寯藻兵部尚書萬青藜內閣學士桑春榮
等順天府府尹石贊清府丞林壽圖內閣侍讀學士王拯鴻臚寺少卿彭祖賢給事中唐壬林等奏遵議已革總督何桂清罪名請照本律定擬各一摺均以大學士會同刑部原摺於本律外有所引伸尚未允協朝廷刑法自有定章凡罪名大小一經刑部查明專條本律即當執持一自援引入奏不得於律外絲毫有所增加意為輕重嘉慶年閒歷奉　諭旨引律斷獄不得於律外又稱不足蔽辜及從重等字樣　聖諭煌煌永宜遵守今大學士會同刑部定擬何桂清罪名據稱查刑律如臨陣先退等情節各條均罪至斬候而止何桂清貽誤地方情節較重應照斬監候律上從重擬以斬立決等語何桂清應得罪名既有斬監候專條自應按律問擬以持刑罰之平何得任意出入於律外復加從重字樣以致執法失中隱釀刻深之弊嗣後問刑衙門務當恪遵成憲專照本律科罪不得深文曲筆抑揚其詞於律外任意加等以副朝廷明慎用刑之至意
史／政書／清朝續文獻通考／刑考　凡十五卷／卷二百五十二　刑考十一／詳讞　一／嘉慶六年(P.9973-1)
嘉慶六年　諭朕向於辦理刑名事件倍加詳慎務得情法之平本日恭閱乾隆十年　實錄內載錢永興致死胞兄一案經九卿議駮不准留祀已依議行因大學士陳世倌奏錢永興十世單傳宗祀斷絕情殊可憫請改為斬監候　聖諭以承祀之條所以重絕人之嗣而此等凶惡之徒弗念天顯於情理萬無可恕國家寬大之恩本不為若輩而設即令殄絕宗祀亦彼自絕於天而非國法之絕之也仰見　皇考飭紀明刑寬嚴務當　聖諭煌煌實為千古議獄之準朕思刑律內有承祀留養兩條原係外法施仁必須覈其情罪甚輕始可量加末減於施恩之中仍不失懲惡之意方足以昭平允若不論罪案之重輕祇
因家無次丁概准承祀留養則凶惡之徒稔知律有明條自知身係單丁有犯不死竟至逞凶肆惡是承祀留養非以施仁適以長奸轉似誘人犯法豈國家矜慎用刑之道乎即如錢永興十世單傳至伊始有兄弟兩人尤應倍敦友愛乃罔顧天顯致有同氣相戕之事即其兄致死其弟亦罪無可赦况致死胞兄豈復有一綫可原且其兄無罪以致絕嗣轉於逞凶應死之弟為之留祀實非情理蓋律法務在持平生者固當加之矜恤死者尤不可令其含寃倘情真罪當必欲寬為曲宥如世俗鄙論所云救生不救死之說以為積陰功試思死者寃痛莫伸損傷陰德莫大乎是朝廷設立刑官原期辟以止辟並非職司憲典即以誅戮為事固不應有意從嚴流為苛刻若務博寬厚之名於應死之犯曲法開脫豈律例之設竟容伊等任意出入耶嗣後問刑衙門總當詳慎折中勿存從寬從嚴之見遇承祀留養者尤當覈其所犯情罪果有可原再查明實在別無次丁或有子息而尚未成丁與定例相符量為定擬庶幾無枉無縱刑協於中共襄明允之治朕實有厚望焉
臣謹案律載承祀留養一項原係毆死人命擬絞監候之犯核其情節較輕按秋審應入緩決可矜者方准查辦留養承祀若情重傷多秋審應入情實者均不准留養承祀此案錢永興致死胞兄係罪干斬決之犯憫其十世單傳改為斬候已屬法外施仁若再准其承祀是以案關倫紀之犯較之尋常致斃平人辦理轉輕豈得情法之平既奉　聖諭斥駮又復詳加告誡申明曲法開脫之咎煌煌　懿訓懍如雷霆　廟號稱睿不亦宜乎
史／政書／清朝續文獻通考／經籍考　凡二十六卷／卷二百六十一　經籍考五／史　一／編年(P.10061-1)
文宗顯皇帝實錄三百五十六卷　同治元年奉　勅纂
穆宗毅皇帝御製序曰我大清肇造丕基統一方夏聖以繼聖久道化成荷上天眷佑之隆承祖宗貽謀之遠洪惟我　皇考文宗顯皇帝聰明天亶大孝性成恪遵　皇祖宣宗成皇帝硃諭總以國計民生為重十一年中有如一日批章召對日昃不遑每念時勢孔艱四海瘡痍未復輒中夜傍徨不能自已以至聖體違和然猶且宵旰憂勞不自遐逸至十年八月秋獮木蘭子臣扈從鑾輿次年即命於山莊就傅方冀昊蒼垂佑頤養康強詎意聖心屢欲回鑾未及啟行竟至大漸捐棄臣民攀號莫及閔小子嬛嬛在疚遽膺付託悚慟倍加幸蒙我　兩宮皇太后於摧傷哀慕之中思有以竟　皇考未竟之志予小子始得有所稟承敬奉神輿還京成禮仰述舊規命儒臣敬謹纂輯實錄閱六年而書成凡三百五十有六卷炳炳麟麟治法心法粲然具備粵稽古帝王握乾符闡坤珍罔不競競業業以敬天法祖勤政愛民為先務　皇考在青宮時即奉　皇祖恩命恭代郊壇大祀百神受職俎豆居歆御極後每遇圜丘方澤辛祈雩祭齋居虔肅翼翼小心無時不以省咎報天恩為念對越精誠形諸手諭齋宮畏天命扁額聖懷乾惕發為詠歌其昭事之忱有如此者　皇祖至德謙沖特申遺諭於郊配升祔大典欲及身而罷之我　皇考詳諮眾議參酌禮經曲體在天之靈爰定萬年之制於建立豐碑一節恪遵成命含淚濡毫御製鴻文敬揚先志追念　孝全成皇后誕育聖躬愴懷靡已　孝靜成皇后恩勤撫育堯門奉養典禮加崇視　皇祖之奉　孝和睿皇后侍膳承歡無少異以及潔蠲廟享展謁橋山祖述憲章隆禮由禮其纘緒之勤有如此者傳籤警寐秉燭視朝載籍所呈咸資考鏡　皇考健行不息日理萬幾部務軍情農桑禮樂事無鉅細綜攬靡遺莫不求精意而絕具文燭先幾而籌盡善煌煌訓諭力戒因循期與百職羣工交修罔懈特派翰詹各官恭繕朱子全書貞觀政要以進性功治術一以貫之其措施之正有如此者民為邦本食為民天　皇考躬履耤田勞農勸相建元之始詔免天下錢糧千有餘萬湛恩汪濊率土優霑嗣因江南豐北決隄發數百萬帑金為民捍患浙東海塘傾圯河南蘭陽告災念切鴻嗸屢頒恩旨並籌及京師粥廠蹕路丁徭僻省偏隅偶遭荒歉無不議蠲議賑視
民如傷免稅則以示招徠編保甲以防邪慝其慈惠之敷有如此者若夫揆文奮武修己治人則又本一心以垂為典謨而為百王之大法壬子秋　皇考初御經筵癸丑春臨雍講學宏敷聖教嘉惠士林命各省學臣於考試時增性理論頒示四言韻文以端士習敕武英殿增刊孝經合璧大學衍義新語以重國書慶榜兩開正科四舉各省疆臣奏請增加中額學額邀恩准者指不勝屈人才樂育藹吉彈冠此則文教之隆也粵西小醜萌蘖金田自楚而吳擾及晉衞齊燕之境　皇考赫然震怒簡命親藩征勦邊防膚功疊奏當北方軍務肅清凱旋之日御勤政殿賞賚諸王大臣心腹干城極一時之選大江南北收復諸城指示機宜霆擊雷震此則武功之盛也在昔神禹卑宮菲服後世澣衣曳綈傳為媺談我　皇考躬行節儉為天下先鹵簿不令增華宮室從無侈飾納諫臣之疏緩興作之工停歲進之例貢以省轉輸辨喪祭之等威以防奢濫聲為律而身為度嘗書事示廷臣曰即使天下既安更防恬嬉之漸持盈保泰惟懷永圖此則制節謹度之宜也明罰敕法國有常經　皇考天縱英明大公至正於穆彰阿之固寵竊權耆英之巧詐欺罔諄諄曉諭在廷諸臣舉以為戒其帶兵大員有糜餉勞師擁兵自衞遷延貽誤越境偷生者或立置典刑或嚴加譴謫薄海內外咸曉然於天威之不容假借寬典之不可倖邀激厲有為爭先恐後故能乾綱在握駕馭羣才如張國樑李世忠等奮迹探丸濯磨效命恩威並濟宇內歸心此則飭紀整綱之效也　皇考盛德巍巍卓越今古誠非稱揚所得而罄於惠親王以叔父之尊具奏不名內廷免其叩拜歲時賜禮有加是周成王之展親也於恭親王情同一體迥異尋常棣華寶萼諸編奎文彪炳惇親王醇郡王等分錫桐珪永盟帶礪是漢顯宗之友愛也軍務未平民生未遂輒引為己咎從不諉過諸臣責躬之詔至再至三是禹湯之罪己也蒙古內外札薩克諸部獻馬納金輸將效順科爾沁親王簡率精銳躬冒矢石戮力行閒東北羣藩稽首來庭毋侮毋拂是堯舜之賓門也褒揚忠烈破格推恩以獎殉節之藎臣以勵從征之將士是采薇出車之遺意也御製詩文初集敕內廷翰林編次成書幾餘揮灑宸章輒令諸臣賡和是明良颺拜之休風也廼猶起廢員
訪遺逸矜庶獄拯困窮謹關梁速郵驛飭宦寺肅門禁防微杜漸慮遠思深闓澤宏猷蟠天際地自來躬處艱虞斡旋氣運未有如　皇考之神功默運佑啟後人者也予小子繼序以來先收安慶蘇杭克復金陵蕩平羣逆殲石達開於蜀境縳陳玉成於蒙城所任將帥曾國藩胡林翼駱秉章等皆　皇考委用舊人克覩成功景懷前烈今日之寰宇觕安兆民相慶者何一非　皇考所貽留哉繼自今任人立政制治保邦凡經國典章悉載於玉簡琅函之內肆予沖人永敬承於無斁以仰酬　皇考付託之恩紹列祖創垂之統用綿我大清億萬年無疆寶祚是則夙夜孳孳勿敢逸豫者云爾謹序
臣謹案　文宗御宇未久時事最艱宵旰勤勞萬幾無曠天下之英主也惟是道光之季金田小醜已肇萌芽蔓引株連乘機南下而又捻窺豫魯回擾陝甘畿輔之閒橫遭蹂躪若不加慎已啟阽危　文宗知科爾沁親王之勇命之迎戰知恭親王之才命之議和用曾國藩胡林翼諸文臣以統兵收張國梁李世忠諸降將以禦敵融和滿漢浹洽文武有苦心焉天假之年敉平指顧不意大勳之集讓諸　穆宗周書曰丕顯哉文王謨武烈繼體　文宗之所以為文歟
史／政書／清朝續文獻通考／經籍考　凡二十六卷／卷二百六十三　經籍考七／史　三／詔令(P.10075-1)
宣宗成皇帝聖訓一百三十卷　咸豐六年奉　敕修
文宗顯皇帝御製序曰蓋嘗竊聞　皇曾祖高宗純皇帝之論創業守成難易矣以為守成者遺大投艱單心繼序苟無以光前烈啟後圖斯懍然有不終畝之憂是創業者未竟之難亦守成者分內之難也於戲此自古聖帝明王所未發我　皇曾祖六十年久道化成知之深故言之明且詳如是也因思守成之難豈惟是監成憲由舊章恭謹自持可告無過而已哉必將開張盛德恢宏治道俾功業愈劭基緒益光斯為善繼善述者矣雖然國家以聖繼聖累洽重熙歷年滋永茂矩崇規粲然賅備美矣至矣當是時而欲振奮有為述作兼隆光前烈而啟後圖斯豈易言哉斯豈易言哉我　皇考宣宗成皇帝以聖神文武之姿播仁慈恭儉之德臨御三十年內修外治近說遠來大經大法亦既備載之實錄矣然尊藏內府天下臣民無由共瞻命館臣分門彙纂敬成聖訓一編凡百有三十卷列目四十曰聖德昭心法也曰聖孝立人極也曰聖學崇正宗也曰聖治宣教化也曰敬天曰法祖凝寶命紹鴻模也曰文教曰武功闡欽明除邪慝也曰勤政曰愛民建皇極敷仁政也至於固本支則睦族可述焉飭官常則察吏可述焉昭濬哲則用人可述焉敦樸質則崇儉可述焉慎明德廣益思則理財與求言可述焉達民情弼政教則恤下與慎刑可述焉罷征戍廑恫瘝則恤兵與蠲賑可述焉若夫崇祀典以嚴祈報訓臣工以敍官方勵將士以修戎政嚴法紀以定民閑正制度以明秩敍襃忠節以振綱常篤勳舊以懋延賞重農桑以育羣生厚風俗以端治化飭宦寺以肅宮廷靖奸宄以安良善綏藩服以廣懷徠輯邊疆以固封土飭牧政以達報章與夫綏邊徼於海防述平成於河道裕積聚於倉儲嚴正供於漕運普美利於鹽法寓兵農於屯墾煌煌乎若網在綱有條不紊於祖述憲章之中見廣運化裁之量蓋我　皇考三十
年孜孜業業所以單心於守成之難者如此其至也用特布之方策俾誦敷言者知　皇考之光前烈啟後圖而述作兼隆足與創業之難比美固可於斯而得其概也至於聖性之所涵聖心之所宅篤恭淵微則非予小子所能仰窺其際亦豈臣工所能纂述於萬一也哉謹序
臣謹案　宣宗聖訓約分四十門而揆其大綱則以內修外治近說遠來為標準　文宗製序備述　宣宗服膺祖訓注重守成遺大投艱單心繼序故其中有曰綏藩服以廣懷徠輯邊疆以固封土正以款關互市四裔咸賓海禁之開以綏以輯所謂守成之難非惟監成憲由舊章恭謹自持可告無過者此也仁慈恭儉天性使然三十年閒崇規茂矩孰非開張盛德恢宏治道所由致哉光前烈而啟後圖遐哉尚矣
史／政書／清朝續文獻通考／經籍考　凡二十六卷／卷二百七十六　經籍考二十／集　一／別集上(P.10215-2)
高宗純皇帝御製文餘集二卷詩餘集二十卷
仁宗睿皇帝御製跋曰洪維我　皇考御極以來勤政之暇每以詩文紀事鉅細畢該天人理貫誠圖治之權衡臨民之準則也自乾隆元年丙辰至六十年乙卯詩成五集共得詩四萬一千八百首文成三集共得文一千三百五十五篇富有美備不可殫書滿望壽越期頤長瞻天藻與日月同輝昭垂不朽願未
能遂痛莫能伸今夏宮中守制敬於幾暇校閱黃綾詩文本計自後丙辰至戊午三年併己未正月復得詩七百五十首文三十六首謹編成餘集命尚書彭元瑞侍郎戴衢亨敬司其事顧餘集之名非予小子所敢臆造恭檢戊午避暑山莊鑑始齋　御製詩附識內云計丙辰至今又閱三年復得詩數百首此後應於五集外另編餘集煌煌　聖諭敢弗敬承餘集中諸作訓政居十之七八不倦於勤孜孜以誨予小子為先務方期日聆庭訓永侍慈顏得所遵循免致失措况近年邪民弗靖塗炭黔黎示以行軍勝算勉力籌幾雖逆首連伏憲章餘孽未能盡淨己未正月二日力疾成望捷之詩孰意此章竟為絕筆嗚呼痛哉天下臣民讀殘赤不勝烖之句亦可知予　皇考愛民之一念直流傳於億萬禩亦可知予承　皇考之訓誨除邪安民之苦心實出於萬不得已也餘集既成敬跋於末頁系以銘曰文以傳心詩以言志日月麗天江河行地六十四年實心實事萬有畢該眾理咸備法祖敬天臨民圖治文德武功良猷薈萃顧予藐躬欽哉後嗣若凜淵冰持盈恐墜憶昔承歡膝下日侍捧爵依筵隨鑾攬轡莫覩慈容昕朝揮淚倏過小祥邪氛猶熾望捷未酬憂懼叢積願鑒寸忱速昭靈異佑子佑民遺謨早遂
臣謹案　御製詩文餘集始於丙辰迄於己未正月凡三年有奇得詩七百五十篇文三十六篇由　仁宗於宮中守制幾暇校閱並恭綴跋文以志孝思蓋有感於望捷之詩竟成絕筆也其閒所載諸作訓政者居十之七八殷殷圖治不倦於勤　聖諭所謂文有運會辭尚體要乙卯以前為天子之文丙辰以後為太上皇帝之文分年為限例立理彰然則餘集之成殆以顯我　朝　聖　聖相承之盛也夫
史／政書／清朝續文獻通考／四裔考　凡六卷／卷三百三十二　四裔考二／日本／光緒十一年(P.10716-2)
又李鴻章奏略曰日使伊藤博文來津會議當邀吳大澂續昌與之接晤該使臣要求三事一撤回華軍二議處統將三償卹難民經臣迭次據理力爭往復駮詰連日問答節略均鈔送總署轉奏在案臣惟三事之中惟撤兵一層尚可酌允我軍隔海遠役將士苦累異常本非久計朝鮮通商以後各國官商畢集王城口舌滋多又與倭軍逼處帶兵官剛柔操縱恐難悉合最易生事本擬俟朝亂略定奏請撤回而日兵駐紮漢城名為護衞使館實則鼾睡臥榻蟠踞把持用心叵測今乘其來請正可趁此機會令彼撒兵以杜併吞之計但日本久認朝鮮為自主之國不欲中國干預其注意不在暫時之撤防而在永遠之輟戍若彼此永不派兵駐朝無事時固可相安萬一倭人嗾朝叛華或朝人內亂或俄鄰有侵奪土地之事中國即不復能顧問此又不可不深思熟慮者也伊藤自擬五條給臣閱看第一條聲明嗣後兩國均不得在朝鮮國內派兵設營乃該使著重之筆餘尚無甚關係臣於其第二條內添註若他國與朝鮮或有戰爭或朝鮮有叛亂情事不在前條之內伊使於叛亂一語堅持不允遂各不懌而散旋奉電　旨撤兵可允永不派兵不可允萬不得已於第二條內無干句下添敍兩國遇有朝鮮重大事變如可派兵互相知照等語尚屬可行至教練兵士亦須言定兩國均不派員復遵　旨意與伊藤再四磋磨始將前議五條改為三條第一條議定撤兵日期第二條中日均勿派員在朝教練第三條朝鮮若有變亂重大事件兩國或一國派兵應先互行文知照　朝廷睠念東藩慮日人潛師襲朝故不惜糜餉勞師越疆遠戍今既有先互知照之約若將來日本用兵我得隨時為備即西國侵奪朝鮮土地我亦可會商派兵援助此皆無礙中國字小之體而有益朝鮮大局者也至議處統將償卹難民二節一非情理一無證據本可置之不理惟當時日兵被我軍擊敗傷亡頗眾國旗既
辱軍威亦損聞日本薩長諸黨深以此事為恥羣情洶洶齊動公憤欲圖報復伊藤謂此二節不定辦法既無以復君命更無以息眾憤亦係實情然我軍保護藩屬名正言順誠如　聖諭該提督等所辦亦並無不合斷不能曲徇其請且　明詔煌煌萬無議處之理因念駐朝慶軍係臣部曲姑由臣行文戒飭以明出自己意與　國家不相干涉譬如子弟與人爭鬥其父兄出為調停固是常情至伊所呈各口供謂有華兵殺掠日民情事吳大澂在朝鮮時毫無聞見臣亦未聞他人言及難保非彼族藉詞圖賴但既經該國取有口供正可就此追查如查明實有某營某兵上街滋事確有見證定照軍法嚴辦以示無私絕無賠償可議也以上兩節即由臣照會伊藤俾得轉場完案伊藤亦翕服無異詞旋奉　旨所定三條著照辦竊惟去冬朝鮮之變竹添陰助亂黨而朝王亦難免開門揖盜之譏日兵先發難端而華軍亦有乖投鼠忌器之義日本最貪小利臺灣生番之役優給卹銀略示寬大此次乘中法交訌之會借朝鮮兵爭尋衅而來冀收漁人之利其願望未嘗不奢駐日使臣徐承祖函稱該國王調集廣島熊本兩鎮之兵預備戰事伊藤來華隨帶水陸將弁多人沿途偵探虛實朝鮮君臣聞日使北來中外震恐臣等方慮事機決裂重貽　君父之憂茲幸法夷效順倭人亦就範圍以後彼此照約撤兵永息爭端俾朝鮮整軍經武徐為自固之謀並無傷中日兩國和好之誼庶於全局有裨
史／政書／清朝續文獻通考／憲政考　凡八卷／卷三百九十五　憲政考三／光緒三十四年(P.11449-1)
又十一月　諭朕纘承大統登極禮成追念　前謨彌深乾惕仰維　列聖相傳之治法無非敬　天法　祖勤政愛民凡　先朝未竟之功莫不敬謹繼述本年八月初一日　大行皇帝欽奉　大行太皇太后懿旨嚴飭內外臣工務在第九年內將各項籌備事宜一律辦齊屆時即行頒布欽定憲法並頒布召集議員之詔各等諭煌煌　聖訓薄海同欽自朕以及大小臣工均應恪遵前次　懿旨仍以宣統八年為限理無反汗期在必行內外諸臣斷不准觀望遷延貽誤事機尚其激發忠義淬勵精神使憲政成立朝野又安以仰慰　大行太皇太后　大行皇帝在天之靈而鞏億萬年郅治之基朕有厚望焉
史／政書／清朝續文獻通考／憲政考　凡八卷／卷三百九十七　憲政考五／宣統元年(P.11475-1)
又憲政編查館奏議覆于式枚奏陳諮議局章程權限略稱查閱原奏於諮議局之性質範圍大小及其職任權限各節證以普國議會之制條分縷析鄭重詳明自為防微杜漸起見惟臣等反覆推求該大臣所陳有涉於過慮者有不免誤會者謹縷晰陳之查臣館所擬諮議局章程原遵　先朝諭旨敬謹釐訂伏讀光緒三十三年九月十三日　上諭是其範圍權限已明定於煌煌　聖訓之中本非各國地方議會所得而比擬考各國地方行政除聯邦各有議院外凡本國地方皆直隸中央政府至分配地方官吏及其執行政務亦均受成於內務大臣合全國為一行政區域而集權中央與中國之部臣疆臣顯分內外地方行政可由督撫主持命令者截然不同其地方行政之範圍既小故輔助行政之機關僅有上級自治制之地方議會而不必別立制度中國地大政繁久已分省而治而督撫實立於一省行政最高之地位求之各國本鮮此制督撫之權限既視各國地方行政長官為較廣則輔助行政機關之權限自應與之相稱而不能僅據各國之上級自治以為準諮議局之設用意蓋即在此謂諮議局為聯邦議會固屬不符即比之各國上級自治制亦有區別惟其為中國特別制度自不能與普國地方議會相等故其權限悉遵　諭旨中採取輿論指陳利病籌計治安諸大端所規定而又恐其逾越權限也因明定監督
一章授督撫以停會解散之權且對於諮議局議案有裁奪施行之權夫曰議案是諮議局祇能任決議而不能強迫其實行曰裁奪施行則先裁奪而後施行是督撫直處主動之地而不得視為被動二者之閒界限固甚分明即慮一二議員閒或近於桀驁而苟違悖法律小則除名大則解散停會所以維持於事前事後者固已無微不至臣等以為監督全省行政以及一切政權實在督撫而不在諮議局何至如原奏所稱諮議局立於一省行政惟一監督之地及一國政權落於最少數人之手至原定諮議局章程詞簡意賅不能不藉引伸以明其義而前此所以祇將條文略具按語不加箋釋者則以督撫對於茲事苟有懷疑不妨隨時電詢即如辦理初複選舉閒有疑義督撫之於臣館旋詢旋覆便可迎刃而解無所疑阻也今核該大臣原奏各節曰於財政不特有監察權且有承諾租稅權於督撫不特有彈劾權且可操其任免權於立法不特有參與權且有審查權併謂有強制執行及責問各權其於章程條文殊多誤解遂有網羅權力完全無缺之疑臣等細核其誤解之處要不外章程中之職任權限及監督數條在臣館原定範圍固已嚴加制限惟以該大臣既多疑慮自應逐條發明原章意恉以清權限而釋羣疑查諮議局章程第二十一條一議決本省應興應革事件指定本省者以本省人議本省事痛癢相關利害較明即本前年　諭旨指陳通省利病集議興革事宜之意所發生也至事關　君上大權及凡屬國家行政者自非諮議局所得參預且諮議局僅代表一省之輿論尚非國家議院之比何至蹈原奏以議院為主體得以民權抵抗政府之疑二議決本省歲出入豫算事件誠以新政待興非財莫舉令人民負納稅之義務自應令其周知每歲進出款以激其急公好義之忱臣館上年咨行度支部文內聲明諮議局預算事項應以各省之地方辦事用費為限國家行政費不在其內等語則議決歲出入祇限於本省行政費無可疑也三議決本省歲出入決算事件各省報部支款往往暗有融銷今與議員以公同決算之權原期稽察者多稍杜浮冒侵蝕之弊揆諸清理財政之義正為必不可少之舉四議決本省稅法及公債事件似於財政有特權矣然稅法公債均冠以本省
乃係專指地方稅與地方公債而言與國稅國債截然兩端若國家租稅則皆定於國家之法律本非諮議局所得議決其得議決者僅屬本省單行章程規則之徵收方法而已況憲法大綱載明臣民見完之賦稅非經新定法律更改悉仍照輸納且臣館核議度支部清理財政章程第十五條聲明各省歲入當國家稅地方稅未分以前諮議局不得議減見行稅率則所議決祇有改良增加之事並無議減之權至地方公債以本省之人任本省之債似更無流弊可言關於財政者限制如此則原奏所陳諮議局干預財政各節不無過當矣五議決本省擔任義務之增加事件其指定本省者譬如濬河築路衞生教育本省應擔之義務為前此所無者諮議局得視地方款項之盈虛以為推行之準則其前此已擔任者憲法大綱載明有法律上必需之一切歲出非與政府協議議院不得廢除減削之條是議院之議決權其範圍尚祇如此推而至於鄰省之協濟海陸軍之攤派公債之募借凡為　國家特頒之命令皆不在議決之列何至如原奏所謂有地方議會聯絡呼應刧持中外大臣之疑六議決本省單行章程規則之增刪修改事件查全國通行法律須由　欽定頒行憲法大綱早經揭明宗旨惟各省之風俗習慣不同不能無特別之單行法如違警律中各省得定違警章程之類而施行法律之細則各省情形不一亦不能不令各省自定如地方自治等章程施行細則之類凡根本於國家法律之單行章程規則屬於督撫權限內者自應由諮議局參與以收集思廣益之效究其範圍有限非所謂參與國家立法之全權也原奏所稱諮議局居然有參與立法權者未免視為範圍太廣矣七議決本省權利之存廢事件譬如全省自有之公共產業欲為變置移易即為關於本省之權利存廢此種事項全省利害所係自不得不鄭重視之至業經法律規定及奉　旨允准者自不在諮議局應議之列此可無庸疑者八選舉資政院議員事件此即遵奉　諭旨諮議局為資政院預儲議員之階也臣等已會同資政院奏定院章第十一條內載明各省諮議局議員互選後由該省督撫覆加選定咨送資政院等語是選舉之權雖肇端於諮議局而仍受成於督撫與原奏所稱資政院議員即為諮議局
所選舉者究屬有別况資政院議員　欽選互選各居其半凡王公世爵及京朝官均可由　欽選為議員各省諮議局所互選者第居得半之數而並非其全體是原奏謂專為諮議局所選舉者由未詳查資政院前奏章程遂有此議九申覆資政院諮詢事件立法之始不能不詳查各省之習俗以資參考曰申覆者則必資政院有所諮詢該局方可建議查資政院議員既不盡由各省諮議局推選而來至諮議局議員更不能與資政院相為左右組織既有不同權限亦復互異謂資政院即為各省諮議局之全體已不盡然今謂諮議局即屬資政院之分體更似誤會矣十申覆督撫諮詢事件督撫對於庶政本有主持之權而有時或欲周諮博訪者則行政官有芻蕘之詢諮議局即不能無一得之獻究之採納與否憑諸督撫何至有原奏所稱聽地方指揮政令終至下移之慮十一公斷和解本省自治會之爭議事件地方下級各圖自治事勢所至或不免有權限之衝突各國於下級自治會之爭議大都由上級自治會公斷和解見定地方自治章程府廳州縣之別上無統一全省之最高自治會諮議局既為全省輿論之代表自應歸其處理然祇處理自治會之互相衝突若自治會與地方官之衝突則仍屬督撫主持諮議局即有所見亦但能建白以備督撫之參考何至如原奏所稱有裁判地方行政之權十二收受自治會或人民陳請建議事件督撫為國家行政之代表有應行專決者如軍事外交裁判等事斷非議員所能干涉但以人民各具國家思想苟實有所見不妨上書陳請定例在內由都察院代奏在外由督撫代奏已開其例其必以諮議局代為陳請建議者因表示眾意所在以備督撫採擇其裁奪之權則仍統諸督撫諮議局固不得強督撫以執行又何至如原奏所稱有不問為國政為民事一切均納入範圍之權此外如原章第二十七條所稱諮議局遇有督撫侵奪權限可呈請資政院核辦者似為權之過重不知侵奪云者只限於諮議局應行議決之事督撫於議場不許其議決是之謂奪其議決權非云議決之後督撫不與施行即謂之侵奪權限也又如原章第二十二二十三二十四等條係就諮議局所議與督撫或合或不合事件定其辦法其各執一見不能解決者由督
撫將全案咨送資政院以待決定而資政院議決事件均須請　旨裁奪則是可否予奪之柄仍在　君上固不出大權統於　朝廷庶政公諸輿論之本恉也且臣等會同資政院奏定院章第二十三條內載明各省諮議局與督撫異議或此省與彼省諮議局異議事件均由資政院核議而關涉某省者該省諮議局所選出之議員不得與議等語是於此等流弊早已防範綦嚴原奏所稱諮議局與督撫相持上之資政院裁判官乃原告所舉之人似不然矣且以資政院核議請　旨之件遽謂之為裁判權是混議院議決與法廷裁判為一事裁判之真義殆不如此又况用人之權操之　君上議院不得干預　欽定憲法大綱中早經明定又何至如原奏所稱有任免督撫之權即原章第二十八條所載本省官紳納賄違法等事准諮議局呈控者實因中國幅員遼闊交通機關又未便利各省官紳中固不乏束身自好之人而操守難信糧稅逾額之征收公款非理之濫入以及舞弊營私骫法徇情者皆在所難免非得人民指摘則害馬不去羣何由安且本條所載有以上情節諮議局尚須指明確據方可呈候核辦則發動之機雖在諮議局主持之權實在督撫何至如原奏所稱與督撫監督權力相較輕重懸絕乎原奏又稱議員在議場如有輕蔑　朝廷情形及有狂暴舉動者不過停會解散除名因疑為處分過輕不知會議時議員言論如有失檢議長即應止其發議違者得令退出故僅因發言不當未必即成法律上之犯罪此各國議院通例諮議局章程第三十九條即援以規定也議員如有以所發議論在外閒自行刊布者自應照各本律治罪至狂暴舉動議長不能處理者督撫有令其停會之權其應治罪與否自可以當時在場狂暴之見狀為斷設言論衝突至於毆傷亦應照毆人律例治罪所謂輕縱者亦未必盡然他如見行犯罪亦得逮捕曾於原章第四十條內聲明是議員果有犯罪確據及為議員以後有品行悖謬營私實迹者督撫即當凜遵前　旨不可使品行悖謬營私武斷之人濫廁其閒隨時斥退懲辦斷不至如原奏所稱假諮議局為護符使之肆無忌憚也原奏又致慮於議院攻擊政府查憲法大綱所附議院法要領內載行政大臣如有違法情事議院祇可指實彈劾其
用舍之權仍操之　君上不得干預　朝廷黜陟之權此又俟之議院成立以後與今諮議局無與者也總之諮議局為採取輿論之機關予以決議權者所以冀達情通隱圖省治之改良督撫為督率行政之機關予以監督權者所以冀救弊補偏期政務之統一二者分際均以法令為依歸在諮議局固不能於法令外為非理之要求即督撫必須憑法令內為適宜之處理此臣等上年擬訂諮議局章程所以恪遵歷次大權統於　朝廷庶政公諸輿論之　旨斟酌至再以期無弊而該大臣審慎遲迴猶復過為疑慮故不能不重申法意以期於天下共曉也見屆預備之第二年尚在辦理選舉今歲九月方為各省諮議局第一次開會之期此後按照清單遞年籌辦行得其道則循序漸進上理自可日臻行失其道則動輒齟齬大局或虞紛擾得失之機閒不容髮惟望凡百臣工以及士庶均能和衷共濟開誠布公臣館更當隨時隨事遇有紛歧侵越之處力為指正請　旨辦理庶幾朝野交勵上下相維此八年中實行預備一屆頒布召集國會之期自有實效不至良法美意徒以推行未善而為四方萬國所非議此尤臣等殫誠竭思願與內外臣庶朝夕共勉者也
子／宗教／道藏輯要／重刊序跋／賀龍驤書後(P.17-1)..[清光緒丙午年(1906)成都二仙庵重刊本]
校勘道藏輯要書後
驤以腐儒自幼聽先君讀佛老書喜其中言性命之旨造化之妙悉與周易大中同符嗣覽律宗各條便於訓俗正人心冋天運者似較十三經為倍顯迺士大夫每厭聞之置諸高閣而不屑道蓋戒於遊方之玄膚禪和言學仙佛行類羽毛致
龍藏煌煌愈傳愈晦甚負我
世祖章皇帝諭天下臣庶遵崇三教
聖祖仁皇帝欽定釋道兩藏經論
世宗憲皇帝御選藏經語錄合儒門四庫全書
頒行之意驤夙切杞憂而欲振宗風□宣金口屢為親故勸阻牽於
浮名不果者厯有年矣戊戌春闈歸以海上風濤之警遂決意入山庚子秋選得峩眉麓結菴撿先人遺篋道典非全豹也辛丑春訪道成都知有三洞四府赤文綠字上藏玉淸下鎮海嶽各三十六部均為人間難見外有厯朝選本數十家直省坊刻數百種每多掛漏襍而不精惟我
朝定鼎後經
列祖列宗頒行梵筴本以千字文列號凡三淸八洞三茅五祖南北七真諸子經綸統載無遺乃玄門之完璧入道之梯航也惜板存京城久遭蠧蝕蓉垣梓潼宮有梵筴本半藏今亦首尾殘缺聞二仙菴重刊相國彭文勤道藏輯要心輒慕之趨謁方丈閻
笙喈適書發岳池僅見目錄而去癸卯重九赴雪岑上人約來錦城大慈寺聆隆德法師演說楞嚴殊抵省之前一日已撤法筵值崧生伍夫子重飲鹿鳴往賀問道敘及此輯重刻亥豕尤夥卽思襄校未便直學毛遂後遇周君達三方知有彭君恩溥在菴襄辦回首都門旋里見金陵楊仁山專刻佛藏海內稱絕今彭公亦儒流襄辦道藏必箇中人也不惜厚顏三次踵菴冀得一睹光儀略聆玄教不圖談心之餘彭君商同笙喈以校勘相囑本驤夙願夫又何辭第原本多譌校勘匪易先是嚴雁峯交來卽少璧集第三冊脫頁黑墩數難枚舉迺張帖致函託搜數載始由重慶何起重忠州秦芃生二藏書家抄全但二
原本礙難借對間見一二梵筴坊本亦不盡可據新刻之誤概照原本對改原本之誤惟就有確據者改之否則闕文此校勘之主義也於時同事道俗不勝屈指其實得力於新津蕭濟川李廷福二先生者居多驤不過總董其成而已卷繁時促事不從心魯魚之誚知所不免願具慧眼者見有錯落卽改補之或彙抄一冊寄示仍就此板鏟補以期完善則人天均感矣又閱輯中襍厠續本數十卷似與重刻二字不符質諸閻彭二公謂因時事日非聊存底稿以俟選家實恐珠遺滄海云云善哉善哉二公刻書發願之美補書費神之苦續書用意之深為天下萬世人心天運計至矣盡矣書板吿成并囑驤編子目四卷條
分縷晰用廣流通至續刻各書子目亦另編附末以免混亂再擬三教合宗淺說略標管見以結道緣又選女丹十餘種附諸卷末以示男女普度之意後有知道藏輯要之美者當亦有鑒夫閻彭二公之心矣孔子曰七十而從心所欲不踰矩華嚴經曰應觀法界性一切惟心造太上曰吾嘗觀心得道是知三教要義祇此一心知其心則言言金玉不知其心則字字贅疣了心非心始契妙心驤尤願讀是書者先滌我心以正人心回天心俾大千世界一切含靈默護
天朝則驤之厚幸也時光緒丙午秋井研賀龍驤書後
子／宗教／道藏輯要／角集／一　元始无量度人上品妙經　卷1至5／卷三／元始洞玄靈寶本章／諸天上帝及至靈真王隱祕之音／三界之上飛空之中飛仙歌音(P.51-1)..[清光緒丙午年(1906)成都二仙庵重刊本]
第一欲界清甯維域飛空之音
道化一形　　　　陰陽兩分　　　　天上天下
瓊室玉宮　　　　十二神營　　　　八維四門
水火金木　　　　寒暑相因　　　　沖氣為和
刑尅俱存　　　　順為吉德　　　　逆為禍根
天地八維　　　　倚伏所存　　　　煌煌赤符
蕩逐神姦　　　　保德常自吉　　　泄慢常自凶
高上神霄王　　　綠輿來紫空　　　惟願法教興
生津遠莫窮　　　龍章施八維　　　辟除禍害宗
不使斷正氣　　　保延世運亨　　　淩虛誦洞玄
以攝扶持功　　　束送幽邪靈　　　斬馘祅魔鋒
安鎮長綿綿　　　聖祚日興隆
子／宗教／道藏輯要／角集／一　元始无量度人上品妙經　卷1至5／卷四／元始洞玄靈寶本章／諸天上帝及至靈魔王隱祕之音／三界之上飛空之中真魔謠詠之音(P.65-2)..[清光緒丙午年(1906)成都二仙庵重刊本]
第二色界魔王延運之章
混洞乾坤　　　　厯運無常　　　　陰陽否愆
厄塞刼津　　　　刼災所至　　　　水火蕩焚
萬景三辰　　　　冥冥莫存　　　　賴我眾靈
安鎮普天　　　　推延大紀　　　　解釋災根
調御四氣　　　　寒暑相和　　　　人何知此
以享我恩　　　　禍害沈息　　　　淸晏自然
此時樂兮　　　　護度億齡　　　　煌煌羣生
一合俱真　　　　上帝寶符　　　　敷落山川
宗社寕肅　　　　永保太平　　　　善應元吉
我道常尊
太皇萬福天尊延運寶符
子／宗教／道藏輯要／角集／七　元始无量度人上品妙經　卷31至35／卷三十一／元始洞玄靈寶本章／符籙／大君久視之章(P.11-1)..[清光緒丙午年(1906)成都二仙庵重刊本]
元始洞玄靈寶本章長生久視十回度人南極隱韻離合自然浩虛眇玄恍惚精轉中變化生无極諸天大梵妙氣祖劫綿綿玉霞結山真明為仙靈光煌煌絳阿碧巔上出九色內列三便九室曲峙下流玄泉綠窗金樓神風回煙大和攝錄雲書洞篇斑斑龍鱗落落鳳紋宛轉流迹寶華委紛真元題象空無生神
神運無形氣貫如繩眇眇莽莽若亡若存玄渾彌羅蘂宮嵳峩育嬰日池真粹潛施得者長生勿失璇璣天珠浥液雲綱八闢轉紫成靑三真檢飭視表徹裏遐照千億翠影九還洞陽孕丹黃父赭帔守魂久視見之萬年金鎖玉關神虎衞門真母奏香杳杳梵氣周回十方中有度人不死之神中有南極長生之君中有度世司馬大神中有好生韓君丈人中有南上司命司錄延壽益算度厄尊神長生久視無量度人今日校錄諸天臨軒
東方無極生氣神王長生大聖無量度人
南方無極生精神王長生大聖無量度人
西方無極生液神王長生大聖無量度人
北方無極生道神王長生大聖無量度人
東北無極生化神王長生大聖無量度人
東南無極生質神王長生大聖無量度人
西南無極生識神王長生大聖無量度人
西北無極生妙神王長生大聖無量度人
上方無極生定神王長生大聖無量度人
下方無極生感神王長生大聖無量度人
十方至真長生久視神王長生度世無量大神並乘四規八照之輿三氣九光之輦洞皇蒨粲之雲流霄浪霞之蓋雙虹之輪七絕之節驂駕神虎紺鬃之龍前嘯金鶴齊唱後吹玉律同音
丹鳳靑鸞嘯歌噰噰五老啟途羣仙翼轅億乘萬騎浮空而來傾光回駕監真度生諸天丞相南昌上宮韓司主錄監生大神執符把籙齊到帝前隨所應度嚴校諸天普吿三界無極神鄉泉曲之府北都羅酆三官九府十二河源分別種民簡記善功授道真氣佩籙希玄身得長生久視永年心感生德神入太玄紫童內觀真境現前洞徹無極仙道自然坐知休否得天中天大劫不爽萬氣洪源性合光空騁雲泝煙元始符命時刻昇遷還嬰錄氣易形變仙適爾百齡有頃億千制魔保舉度品南宮玉符受鍊仙化成真生身受度劫劫長存隨劫輪轉與天齊年永度三塗五苦八難超凌三界逍遙上淸上淸之天天帝玉真
無色之境梵行
子／宗教／道藏輯要／角集／七　元始无量度人上品妙經　卷31至35／卷三十三／元始洞玄靈寶本章／五方天尊及至靈神王隱祕之音／三界之上飛空之中眾真歌音(P.54-2)..[清光緒丙午年(1906)成都二仙庵重刊本]
第一五方神王布行正氣斬伐邪源飛空之音
朱旗散霞　　　雲塗金馬　　　六洞鬼魔
隱伏泉下　　　出為祅𦍙　　　干我正氣
勃亂時令　　　真光蒙蔽　　　泊空縱姦邪
依地為蠱魅　　生民受其殃　　乘災行疫癘
玉書煥赤文　　真光洞天地　　煌煌列玉篇
靈嶽安其位　　五老鎮五天　　攝凶送寒夜
扣鐘伐神鼓　　淸蕩諸醜類　　萬方永安甯
仙真常保衞
子／宗教／道藏輯要／亢集／二　元始无量度人上品妙經　卷41至45／卷四十四／元始洞玄靈寶本章／諸天上帝及禳災真王隱祕之音／三十二天三十二帝(P.57-1)..[清光緒丙午年(1906)成都二仙庵重刊本]
三十二天三十二帝諸天隱諱諸天隱名洞神梵氣自然靈章諸天隱韻洞神之音洞神之尊洞神之神洞神大魔洞神之靈性和神合變化上淸无量之奧深不可詳敷落神真普度天人今日欣慶受度禳災去非太上考按宿舍囘軒黑道百試血火
千殃災及世間鬼謀福怨誣成巨災厯關諸天請滅五苦勅斬五衰飛步天垣命據九元害氣永滅道君錫年洞神降精想入天門東斗校錄西斗攝靈北斗禳解改易災名南斗符命赤書護身中斗注壽大福總靈靑帝保命白帝遏殃赤帝度籙黑帝釋禳黃帝營衞福慶煌煌靑天大神使災不生赤天大神咒詛不成白天大神喪害潛形黑天大神淸蕩鬼營黃天大神靈圖鎮真內安五臟外集百神靈文玉章元氣之根禍難撲滅光明赫升五天大神萬鬼之君飛行空界總領鬼兵麾幢鼓節遊觀九冥朱幡赫奕紫氣煇騰諸天改度災變福臻上天度人嚴攝北酆洞神太上普掃災凶八威攝氣猛馬四攻天丁捕鬼大帥
縳龍擲火萬里流鈴八衝敢有干試妄為眾災北帝漂骨南斗焚骸屠割鬼爽誅斬無偕風火浩浩豁落燒摧千千截首萬萬剪形魔無干犯鬼無祅精三官北酆明檢鬼營不得容隱金馬驛呈普吿無窮萬神咸聽三界五帝列言上淸
元洞靑華氣結碧霞曲扶神桑紫文雲芽木神為生生道為春化物之祖洞神之尊洞神陰火制鍊陽魂人物遇之卽成仙真允被世災邪囘所興心能𢍆真禍散消雲洞神吐氣不祥如焚生福之源玉京玄山左淨右霐金液玉泉巍巍九天氣入重玄玄道無色玄下無淵風澤洞虛玄中有天天上天下無幽無冥無形無影無極無窮溟涬大梵遼廓無光當爾之時孰為迍災
赤明開圖萬象克諧善集成福積惡成災災福之肇皆心所生道體無形道心無為無形無為福災何媒洞神道君至慈運悲囘災就福護生不遺五篇玉字八威龍文禳革故氣延算遠期保制劫運使天長存梵氣彌羅萬災伏藏元綱流演三十二天輪轉無色周迴十方斗中司命注福除殃神氣運行三十五分總氣上元八景冥合氣入玄玄玄中太皇上帝高真手把混元禳災寶符坐鎮明堂泛景太霞嘯咏洞章金真朗郁流響太微祅星順度攝制祅氛白烟左囘紫氣右歸化生玉儀千和萬合自然成真真中有神扶桑碧宮洞神道君萬氣之祖長生大君首建靑霞身御錦紳無英公子白元尊神太一注筆桃康俯庭
執符把籙保命生根上遊上淸出入華房八冥之內細微之中下鎮人身泥丸絳宮中理五氣混合百神十轉囘靈萬氣齊仙仙道貴生禳斥災氛神視天門奄見皇君授子密語自識天真罪福禁戒宿命因緣普受開度洞神生身身以道生上聞諸天諸天之上永滅災因中有空洞謠歌之章三真靈篇辭參高真
子／宗教／道藏輯要／亢集／二　元始无量度人上品妙經　卷41至45／卷四十四／元始洞玄靈寶本章／諸天上帝及禳災真王隱祕之音／三真太上洞神道君分化法身遊行太空禳災萬福之音(P.60-2)..[清光緒丙午年(1906)成都二仙庵重刊本]
第一洞神道君禳災致福天市順度之音
煌煌磊落　　　　明威八囘　　　　下照世間
萬類所歸　　　　順度則吉　　　　逆天見衰
再拜金色　　　　願應禳祈　　　　災害不生
道德巍巍　　　　仙道無休否　　　鬼道論興衰
何不觀太無　　　靈玅氣昭璀　　　炯炯碧空上
玉闕雲烟飛　　　仙人挹香風　　　嬰顏等春囘
洞神變靑芽　　　嚥餌光徘徊　　　庶使扶桑道
鳳章藹淸微　　　下憫朝生徒　　　亹亹輪轉間
不知洞神旨　　　蹢躅拘籠樊　　　騁霄𢍆高靈
偶景東華山
子／宗教／道藏輯要／心集／二　太上道德經四子古道集解／跂者不立章第二十四(P.20-1)..[清光緒丙午年(1906)成都二仙庵重刊本]
跂者不立章第二十四此章南華經曰大道以多歧亡羊學者以多方喪道故此楊朱墨翟師曠離朱工倕曾史巧辯聲色事業不同其於亡羊均也擢亂六律鑠絕竽瑟塞師曠之耳而天下始人含其聰矣
20-2
滅文章散五綵膠離朱之目而天下始人含其明矣毀絕鉤繩而棄規矩攦工倕之指而天下始人有其巧矣削曾史之行鉗楊墨之口攘棄仁義而天下之德始玄同矣且夫□其仁義雖通如曾史屬其五聲雖通如師曠屬其五色雖通如離朱屬其五味雖通如俞兒非吾所謂聰明於道善於德也吾所謂善者善道無為而已矣且夫失性有五聲色臭味取捨此五事者皆生民喪命之大害也而楊墨乃始離跂聲色自以為得非吾所謂得於道也彼曾史楊墨師曠工倕離朱者皆外立巧辯聲色之惑而以爚亂天下者也法之所無用也
跂者不立南華經曰駢拇枝指旁枝於手者樹無用之指也出乎性哉而侈於德多方乎仁義而用之者列於五藏哉而非道德之正也跨者不行南華經曰附贅懸疣多駢於足者連無用之肉也出乎形哉而侈於性多方駢之於五藏之情者淫僻於仁義之行而多方於聰明之用也自見者不明南華經曰駢於明者亂五色淫文章青黃黼黻之煌煌非乎而離朱是已自是者不彰南華經曰多於聰者亂五聲淫六律金石絲竹黃鍾大呂之聲非乎而師曠是已自伐者無功南華經曰枝於仁者擢德塞性以收名聲使天下簧鼓以奉不及之法非乎而曾史
是已自矜者不長南華經曰駢於辯者累瓦結繩竄句遊心於堅白同異之間而敝跬譽無用之言非乎而楊墨是已其於道也曰南華經曰故此楊朱墨翟曾史師曠離朱工倕皆多駢小成聰明聲色巧辯旁枝之道非天下之至正也餘食南華經曰彼古正道而正性者不失其性命自然之情故合於道者不為多駢而枝於德者不為旁跂長者不為有餘短者不為不足合自然之正也今小成聲色斷續人之性者也故鳧脛雖短續之則憂鶴脛雖長斷之則悲故性長非所斷性短非所續無所去聲色之憂悲也贅行南華經曰以生為附贅懸疣以死為决疣潰癕古者人含其明則天下不鑠矣人藏其聰則天下不累矣人含其智則天下不惑矣人藏其德則天下不僻矣物或惡之南華經曰彼曾史楊墨師曠工倕離朱者皆外立小德而以爚亂天下者也法之所無用也故有道者不處南華經老聃曰余愧乎道德不行故不取於小成楊墨之邪說也是以莊子上不敢為仁義小成之操而下不敢為楊墨淫僻之行也
子／宗教／道藏輯要／箕集／八　高上玉皇本行集經闡微／卷上／淸微天宮神通品第一／枯朽化生章第八(P.16-2)..[清光緒丙午年(1906)成都二仙庵重刊本]
箋釋
九天應元雷祖天尊曰　　帝光下臨萬物皆春沉尸飛魄起復為人枯朽老病面貌若新酆都山陷鐡圍城崩九幽長夜俄頃光明地獄罪輩得上瑤京蓋有真體與　　帝無分
真風遐著點石成金萬炁歸元陽體無陰天宮超證地獄無因更生永活萬劫千春學道之士勿錯用心佳哉　　帝光沾被功深金鑪有此寶鼎有根朝謁無虛是　　帝最尊　　尊經一部一念存存　　帝恩深重許爾朝元
正陽帝君曰堪嗟世上物芸芸死到臨頭不返根　　上帝好生光普被金丹有分命歸元萬炁雖紛今得度真風遠播體皆存九幽長夜莫愁苦返照分明道是門
何祖元君曰命由自己亦由天天光照處己身妍真風遐著歸真一萬炁揚津證萬仙志氣淸明無地獄身軀朗潤結芝田三惡道中無名姓只因叅透　　玉皇篇
文昌帝君曰真風一到氣歸源結得靈丹自返元長夜九幽除死籍天宮三境茂生根沉尸也有飛昇日枯骨重逢化度門　　本行真經卽妙藥羣生點活盡存存
孚佑帝君曰　　佛為三界大醫王　　上帝靈丹更有光一十七般隨錫予百千萬姓要親嘗死期已至猶能活枯樹逢春也有香從此斷除三惡道乘雲跨鶴到天堂
斗母天尊頌曰
煌煌帝典　　句句丹經　　濟生度死　　隨用隨靈
子／宗教／道藏輯要／箕集／八　高上玉皇本行集經闡微／卷中／太上大光明圓滿大神咒品第二／玄根玅德章第二十三(P.56-1)..[清光緒丙午年(1906)成都二仙庵重刊本]
箋釋
玄天上帝曰玄教廣大儒釋同歸流及後世或依或違忘其根本採其枝葉本根旣忘枝葉亦失愈趨愈下墮落愈遠性命不知色身不穩理氣不分工夫盡紊三教學人何以言修
試觀天地厥有玄根玄玄常運玄玄常存玄玄無上玄玄無淪何以玄玄本於先天先天之炁後天附焉氣本浩然流行萬古氣為真機萬靈之主果有真氣修為有基盡性至命保固維持天地之根惟此為真聖賢所恃為靈為神充塞宇宙安鎮萬春保劫御極興國太平煌煌天經赤文雲篆制御五方功勳無上五行真精是曰五老求請靈圖為民頌禱根原是陳再立坤乾暫披靈韞安固延年維斯經旨八萬劫傳返求鍊己自契玄玄
關聖帝君曰天地生根聖有根頂天立地鎮存存全憑浩氣行千古先有丹心到孔門一部春秋淸亂本九重　　聖主
總乾元赤書雲篆先天炁鼓盪充周命不淪
正陽帝君曰三教聖人歸一理全憑正氣保無疆法雲慧力通三世文教英風正五常道啟玄元揚赤炁經傳奧玅放天光玄根玄處先天體天地淸𡧾在洞陽
文昌帝君曰乾坤日月皆吾炁赤炁揚輝處處靈為有玄根同太極自然煥發合天經流行萬古兼千古合撰淸𡧾永太𡧾　　靈寶洞陽敷玅德真機運動不留停
孚佑帝君曰浩然之氣大而剛充塞乾坤顯一陽自此昇平千萬世恒安熙皥樂無疆赤炁靈圖皆煥發瓊書雲篆善鋪張天地有根因有此玄玄玅玅見真常
斗母天尊頌曰
天道玄玄　　地道安安　　根原不朽　　一氣周完
子／宗教／道藏輯要／箕集／八　高上玉皇本行集經闡微／卷中／太上大光明圓滿大神咒品第二／咒力圓滿章第二十七(P.76-2)..[清光緒丙午年(1906)成都二仙庵重刊本]
箋釋
九天應元雷祖天尊曰　　天尊憫世下降宏文文本赤炁縹緲氤氳輝煌絢爛結篆成雲迴環字勢團結縈紋集字成
書是播靈圖有用則靈力量有餘上中下際三才同居保劫禦災處處𡧾諸是大神咒秘在　　帝都有得之者處處安居度人無量功德深醕綿彼　　皇祚享億萬春太平立見生成兆民丹室有此丹道通神為民福主為　　帝名臣神力獨運本量無垠鬼精破膽　　聖道彌真天機秘密制御淸𡧾五方之神安固其形地祗紛紛呵護莫停山林永鎮河海淵渟陰陽太和仙聖效靈萬有萬安咸會　　帝庭靈意玄札天地之根靈圖秘語至道之門讀是經者契協乾元神咒流行普掃不祥五氣調和萬範開張天威不測天道咸彰旣全天德佩服天章天功浩大天語煌煌　　上天恩重瑞
啟南天天開文運天啟法筵本行集經解釋成箋雷從地起　　雷祖在天詮經而下天語雷傳是經神玅受持無遷神咒力量護持無偏雷尊有願保護聖賢得是經者各宜勉焉
關聖帝君曰立德立功學聖賢修真修佛與昇仙全憑自己無窮力卓爾英雄孰敢先赤字玉章皆助道真文秘語絕言詮敷揚無盡神通廣舉地安人更補天
正陽帝君曰舉鼎移山更負舟這般力量不為優開天闢地憑雙手引聖生仙據上游自此羣生知　　帝力須教苦海變瀛洲分明神咒神通大何不歸家自己修
文昌帝君曰扶得乾坤做得人無虧人道做仙真仙真力量
無窮盡力量周圓絕垢塵玉字赤書卽我性制天策地卽靈神這般力量真然少　　元老法燈五老薪
孚佑帝君曰學道何須力量強全無力量配柔剛無為無作先天體若愚若呆壽命長試看　　尊經揚玉訣只憑赤炁顯陽光這般力量君須記圓滿之時佐　　玉皇
斗母天尊頌曰
神咒力強　　保制功高　　處處周圓　　不缺絲毫
子／宗教／道藏輯要／箕集／八　高上玉皇本行集經闡微／卷中／洞玄靈寶玉皇功德品第三／請經保國章第二十九(P.83-1)..[清光緒丙午年(1906)成都二仙庵重刊本]
箋釋
協天大帝關聖帝君曰一部　　尊經　　玉皇心印以順氣機以順時令以御乾坤可神感應故誦之者宜昭誠敬悲此眾生舍本求之經言義理不肯修持惟徒口誦為衣食資建立道場愈滋疑惑託言祈年託言祝國或以禳星或以祛
疫聚歛貨財充己私槖假公濟私何嘗有益虛名動眾全無誠心徒延法眾酬經以金福利不得災禍已深不知聖人立說立經總為度人共樂　　帝庭災劫不作國土淸𡧾正道旣興五穀豐登一心皈善樂境必昇示諸眾生度之無量成就保持終超無上善心圓滿秘語如神要知此義讀誦無愆　　天師慈憫發此言詮經旨大明是為真傳吾是漢代關聖帝君德可協天天威共聞保持國土扶助黎民災難我救𡨚抑我伸我還扶助孝子忠臣功在萬世心在億人詮解　　尊經教訓皆真不是偽撰信念當純讀是經者我皆降臨保佑到底不負真心讀是經者凜我法音
阿難尊者曰山海慧自在如來一切佛書親手裁可恨世間徒口誦遂令天上共悲哀　　毘盧又闡　　釋迦行玅典今傳神咒開說不盡　　玉皇功德稽首經筵歎善哉
正陽帝君曰仙聖當筵欲哄堂一點真誠動十方解到天機皆爛熳自然法界普馨香從來三教難歸一由此千真永不忘總在昭昭明明處窮經共見　　帝輝光
文昌帝君曰七曲山中著述多胥疑偽造奈人何不知皆自　　天經出從此堪平苦海波救劫真心今道出延年玅道咒非訛　　聖君賢相同修治如意揮時轉太和
孚佑帝君曰孚佑帝君慈願多說經救度又如何真言秘語
傳沙界保國安民絕險波今朝詮解咸歸一後世聽聞自不訛全是天真靈性發天香鼓動播天和
斗母天尊頌曰
心誠願滿　　國泰家𡧾　　煌煌天語　　運轉通靈
子／宗教／道藏輯要／箕集／八　高上玉皇本行集經闡微／卷下／天真護持品第四／正道普度章第四十一(P.126-1)..[清光緒丙午年(1906)成都二仙庵重刊本]
箋釋
正陽帝君曰　　上帝度人法號天經齊降　　天尊憫世赤文神咒昭垂歌詠稱揚皆是明　　天皇之至德保持覆護莫非廣大道之敷施念自天地旣分　　帝王首出全憑陰陽迭運兆庶咸熙然必遠播　　皇風自回心於凶寇果能永光　　帝德斯𡧾靖乎外夷總由　　皇極建中不悖一元之太極於是時幾共凜不差日理之萬幾　　上帝光明鑒一人之有道　　皇天感應回普世之生機莫謂舜日堯天難再見中天之景運試看和風甘雨分明樂稔嵗之佳時蓋天真盡玅重乎是典斯人世必信重乎誥詞宿有善緣
知者當早為修奉欲歸道化聞者須不懈矜持正道當行　　元始天尊所言有準天人普度王侯兆姓自己深推果信此煌煌　　天經則宇宙回太和之運奠安上下默朝乎赫赫　　帝座則身心致百福之來感應神奇
白祖仙師曰　　元始天尊也太慈叮嚀普吿繼清詞已稱　　帝德重重顯又降　　恩光處處施保國𡧾家天下治王臣　　帝主兆民宜總因勤奉　　尊經力入道昇仙自可期
何祖元君曰這段機關總不知天經轉處事攸宜陰陽協極和風應道德歸身兆姓熙轉殺為生真火候避刑從德慧心
思靈丹一顆朝　　天子天上光明我不虧
文昌帝君曰四大部洲皆祖炁　　慈光降處共長春一人有道家家活真主回天個個親喜見歌謠民擊壤還因崇奉　　帝威神太和一播陰陽協正道當興體驗真
孚佑帝君曰　　天尊有勅下人間凶寇外夷一概刪從此中州稱樂土自然四境同靈山天機一轉歸鑪鼎正道當興顯洞陽喜見天人皆普度天京朝　　帝詠瓊章
斗母天尊頌曰
天放光明　　蔭庇帝京　　生機轉動　　正道當行
子／宗教／道藏輯要／箕集／八　高上玉皇本行集經闡微／卷下／洞玄靈寶報應神驗品第五／堅固信心章第四十四(P.136-1)..[清光緒丙午年(1906)成都二仙庵重刊本]
箋釋
玄天上帝曰咄哉眾生敢大膽輕經慢典惟茲冥府為上天收獄加刑夫　　上帝恩深乃垂此煌煌之上法　　天尊慈憫全賴茲赫赫之天經不惟成聖成賢接引人超昇天界亦以消災解厄庶免爾逢遇雷霆萬劫幽陰一念之淸明頓解千層苦海道心之退悔彌深良由自撥本根則花葉枝柯何靠枉拋珠玉則艱難困苦相尋不修三業不淨六根處處
皆蠶叢鳥道難見三光難容兩大層層皆血浪寒冰或為水火漂焚總是逆陰陽之運或為虎狼噉食全因害億兆為能納人於罟擭陷阱之中報在推落崖岸奸心設魑魅魍魎之計償以吞咽銅針讐對𡨚家疾善如讐之報癰疽疥癩當天呌苦無音說不盡種種因緣皆由退道任憑爾時時疼痛難轉吾心蓋地獄冥冥或難見信須當前之共警天威赫赫法在必懲看雷令之親臨
正陽帝君曰眾生困在三惡道輕經慢法是其因層層地獄俱親厯種種𡨚家報爾身百苦交煎何日解萬年墮落少人尋諸經之王功德大解免皈誠莫悔心
麻祖元君曰太陽一現萬方明一點真心萬罪淸何故違心頻變計居然退道失真情三官黑簿須添計東極靑編早落名自此人間千萬苦交攻總為把經輕
文昌帝君曰五刑之屬有三千玉律金科更可憐一墮幽陰須萬劫難逢日月有千年人無可取違真道罪莫大於讟上天桎梏堅牢羅網密自家退悔自家纏
孚佑帝君曰萬典千經為救人　　尊經一部更為神奈何退悔淸明意遂使幽牢纏害身解脫雖然難藉口轉移還要自修因從茲穩坐靈山塔消盡𡨚魔拜　　帝真
斗母天尊頌曰
覓得衣珠　　什襲深藏　　塵緣淨處　　萬載輝光
子／宗教／道藏輯要／箕集／八　高上玉皇本行集經闡微／丙寅夏五月斗降之辰十五日諭(P.167-1)..[清光緒丙午年(1906)成都二仙庵重刊本]
先天斗母大聖元君圓明天尊勅命曰混沌一元分剖時開天立地煇煌三教興隆處覺世牖民可惜别戶分門不能合一因之交譏互詆胥失本真况在教啟玄宗玄玅寄於符籙須信天垂大化靈通全是鬼神雖明示綱常必神其機於感應故幽為主宰皆玅其用於明禋信之者祠禴嘗烝不忒猶不廢乎朝乾夕惕疑之者雷霆雨露皆虛更何有於日月星辰究之疑惑一心雖寶籙金章弗信信從無志雖神言天語無因然而福善禍淫皇天有道予災錫慶萬古如新茲者校正
天經諸子不惜維艱之力幸覩闡揚大道攴天何嫌示訓之諄嘗念道卽先天為後天之根本道歸
金闕宏
玉闕之慈仁以形體言謂之天實有主宰之
帝以性情言謂之乾須歸默運之神流衍玄綱歸
一人之有道維持劫會賴
上帝以長春堂哉皇哉
玉帝為賢聖神靈之統至矣盡矣
皇經為語言文字之精雖玄典實範圍乎儒釋幸
天言同震動乎雷霆上可以保持
國祚翊佑
皇躬當億劫萬年不息中可以順正星辰安奠河嶽為四洲八
極效靈下則保護人民遂生復性廣則繼持劫運太順太𡧾其奧玅關係天地之玄根雲篆紛敷皆赤炁其精微散作生靈之恒性赤書開闡駐黃庭禮樂詩書皆此真機運用華嚴般若莫非是理昭明仙靈賢聖同歸昭事
上帝此為要訣古今智愚錫極無聲
帝載此有真形一萬二千三十六之靈書字字雕金言言刻玉一藏五千四十八之秘受煌煌赤日朗朗明星萬德周身滴滴歸源其薪傳傳諸人世十方化號玄玄晏坐其本體體在幽冥合一元十二萬九千有餘年皆是
天皇治理總周天三百六十五度四分莫非是
帝神靈大哉四大部洲胥歸道化奇哉一小民命皆奉
天經茲當
熙朝泰運
聖帝乘乾當綿太平之機於不朽應溥
湛恩之濊於無邊保我民人熙熙皞皞永茲德澤綿綿延延所以神明感應
帝主降筵文運將啟南天金馬碧雞重肇瑞
帝光恒臨北闕靈書赤字示真傳雲馭共臨乎法席星軺咸降乎南滇惟茲弟子司昭志趨孔孟誦法聖賢屋漏之中廣眾之際神明已經厯試艱苦備嘗力行備至諸天不懈矜憐默啟靈
機已成功於校正新沾
帝澤當揚播乎言銓統率同志成此金編所望天下英哲天下聖賢收斂才辨聰明叅茲
玅典當許千秋嗣續千秋發達皆為忠孝廉節上奉高天改換心術性情朝真事
帝不斷香燈花果祝國祈年一人受持一家免難原非虛語
天子崇奉天下太平總是誠虔無盡頌揚說之不盡有緣際遇總要天緣莫云受持容易當知錯過眼前誦持者不在木魚淸磬力行者卽是古聖神仙惟爾人民皆自梵天中流出養茲心性何難
帝座前聯翩無量度人仙佛有願有情賴善信受無偏不爽休祥何須疑惑自然感應總不顛連咸使聞知布吿中外惟求信受赦除罪愆欽哉備矣朂也愼焉
子／宗教／道藏輯要／箕集／九　高上玉皇經懺／玉皇十七慈光燈儀(P.57-1)..[清光緒丙午年(1906)成都二仙庵重刊本]
臣聞權衡三界位高處於玄穹鑑鏡十方光故垂於平等示天理本無於分别使人心無有於黨偏得其旨則自無增高損下之私洞其微則俱入大公至正之道今某思德感恩報償難盡謹依科法修建寶燈供養大平等光玉皇大天尊聖父天尊聖母元君玉光會中真靈真宰伏願天光下燭帝命誕頒德被生靈各保命根之固功濟天下俱逢時運之亨同會風雲均霑雨露志心皈命謹為稱揚
信禮無上大羅天大平等光玉皇天尊
欽惟玉帝　　大平等光　　平平蕩蕩　　燁燁煌煌
大包天地　　細入毫芒　　玄穹委貺　　法界呈祥
今辰弟子　　遙仰神鄉　　傾誠效信　　瀝懇穹蒼
冀垂福惠　　蠲弭災殃　　萬靈薦祉　　永保安康
臣眾等志心皈命大柔和光玉皇大天尊聖父天尊聖母元君玉光會上一切神仙諸靈官
臣聞上帝獨尊因何所以無寡至道無敵惟柔可以勝強向從淸靜之法身普現柔和之光相得其芒則圓通溫雅蒙其耀則方寸慈祥炳炳迄今煌煌自古奉道某等得生蒙蔽適性豫遊思立微勳恭酬大德謹遵科法崇建寶燈供養大柔和光玉皇大天尊聖父天尊聖母元君玉光會中真靈真宰伏願天心昭
格帝念矜憐霈以洪恩普感和平之化惠其嘉澤俱全性命之生覃及顯幽均蒙利樂同誠潔志謹為宣揚
信禮無上大羅天大柔和光玉皇天尊
欽惟玉帝　　光放柔和　　開明有類　　洞照無何
和安天地　　柔攝邪魔　　境消疵癘　　時殄乖和
今辰弟子　　引頸彌羅　　冀安境土　　永息干戈
曲垂眷顧　　息免扎瘥　　時淸道泰　　復見謳歌
臣眾等志心皈命大自在光玉皇大天尊聖父天尊聖母元君玉光會上一切神仙諸靈官
子／宗教／道藏輯要／斗集／三　九皇新經／薩大真人序(P.4-1)..[清光緒丙午年(1906)成都二仙庵重刊本]
薩大真人序
宇宙之內混混茫茫萬物之中躋躋蹌蹌渾然大道行持有方惜乎失傳精微隱藏百家雜出碌碌忙忙不得一正端緒汪洋人多忽為沈淪無常永劫流轉怎上天堂雖曰上古經典煌煌雖曰中古真文彰彰雖曰下古科教成行隱顯莫測蘊奧未揚惟有慈悲莫如純陽大闡玄風宏立道場處處方便人人有相不辭辛苦醫救多方己酉演經煥乎文章又慮難測特奏
玉皇奉勅下界復臨楚江奉道弟子吳劉蔡楊諸等善士各力共勷設乩堅念演說靈章五仙大道炯炯煌煌本命斗訣浩浩蕩蕩起手成功示我周行吾今奉命
上帝勅相身乘紫雲來赴乩廠特敘一二萬世津梁
子／宗教／道藏輯要／斗集／三　九皇新經／卷上(P.1-1)..[清光緒丙午年(1906)成都二仙庵重刊本]
放百寶祥光彩色爍爍赤氣煌煌
祥光自必有彩色可愛赤氣可觀是百寶者在天則為天家之百寶在人則為那百寶卽為百節生榮百寶之祥光也此百節生榮百寶之祥光有彩色却是五臟所生之五彩有赤炁卻是心家為五臟之神君總領然後生出五臟之彩色聚成祥光而爍爍電掣煌煌赫耀也
子／宗教／道藏輯要／斗集／十　高上神霄玉淸真王紫書大法三／神霄玉淸王府三十六天獄真符／咒水治病法(P.46-1)..[清光緒丙午年(1906)成都二仙庵重刊本]
入水咒曰
熒熒煌煌七星仰昂生為北斗星為天罡乾亨利貞明俱帝鄉急急如
高上神霄玉淸真王律令
子／宗教／道藏輯要／斗集／十一　一　長生胎元神用經等／中天紫微星真寶懺(P.87-1)..[清光緒丙午年(1906)成都二仙庵重刊本]
禮足各長跪皈命懺悔
臣法眾等志心皈身皈神皈命玄穹上聖列宿星君本命元辰照臨真宰恭望大慈洞垂巨澤普降洪恩臣聞煌煌列聖朝拱北極之尊燦燦七星默運中天之化有求必應無禱不從以今懺悔某自從無始以至有生或身口意之相違廣營三業或貪
嗔癡之未斷放縱六情殺盜邪淫綺言妄語或躶露三光之下或觸突眾聖之前損害眾生拋擲五穀十惡障重三毒業深任性所為不知慚愧或見聞而自作或想念以教他種種罪根一一懺悔伏願星真洞鑒斗極垂慈元綱流汗漫之恩法雨沛汪洋之澤矜憐愚昧原宥愆尤斡運限以和平順星辰於躔度承斯懺力仰荷玄功嘉與羣生咸歸正道志一心稽首禮謝無上至真三寶
子／宗教／道藏輯要／牛集／三　南華真經三　郭象注成玄英疏／外篇一／駢拇第八(P.1-1)..[清光緒丙午年(1906)成都二仙庵重刊本]
是故駢於明者亂五色淫文章青黃黼黻之煌煌非乎而離朱是已
疏斧形謂之黼兩己相背謂之黻五色靑黃赤白黑也靑與赤為文赤與白為章煌煌眩目貌也豈非離朱乎是然也已助聲也離朱一名離婁黃帝時明目人百里察毫毛也
子／宗教／道藏輯要／牛集／十　南華真經二　復圭子程以甯注疏／外篇一／駢拇第八(P.1-1)..[清光緒丙午年(1906)成都二仙庵重刊本]
重刊道藏輯要
南華真經
周漆園吏莊周著
海陽復圭子程以甯註疏
外篇駢拇第八
道有內則有外內篇有題目外篇各以首句摘二字為題先言外而後及內故曰外篇所以發洩內篇未盡之旨也駢拇一篇謂凡有增滅造作無論善惡皆失本然之正也通篇一意
駢連合也拇音某足大指連二指枝指手左右多生一指名曰枝指出乎性哉生而有之
而侈多也於德非人所同得者故曰侈附贅餘肉縣音懸疣音尤癭瘤也出乎形哉生于有形之後
而侈於性比于初生則為剩矣故亦曰侈多方多端也乎仁義而用之者列於五藏哉五性感動列于五藏以配五行
而非道德之正也卽駢枝附縣者皆為無用之物喻仁
義多用者皆非道德之正設仁義之教以治五藏之情猶削駢枝贅疣也旣傷自然之理更益其疾矣
是故駢於足者連無用之肉也枝於手者樹無用之指也多方駢枝於五藏之情者淫過也僻偏也於仁義之行而多方於聰明之用也以大道觀仁義等于駢枝均一無用
是故駢於明者亂五色淫文章靑黃黼白與黑黻黑與靑之煌煌非乎以駢明為非
而離朱是已黃帝時人百步見秋毫用明之人則以為是
多於聰者亂五聲淫六律金石絲竹黃鍾大吕之聲非乎以多聰為非
而師曠是已晉樂師用聰之人則以為是○離朱師曠自以為審音辨色為聰明之盡而不知大道之極窈窈冥冥昏昏默默何有聲音何有色象是以善體道者返視收聽喪耳忘目歛其聰明于不用而復歸于樸
枝於仁者擢音濯拔也德塞性以收名聲謂拔擢德行茅塞性真以收取美譽
使天下簧鼓以奉不及之法不及者難及也法禮法也言使天下同聲附和如笙鼓簧以奉此難及之
法
非乎以枝仁為非而曾史是已曾參史魚二子忠孝之盛亦以枝仁為是
駢於辯者纍瓦滑稽如纍瓦結繩佶屈如結繩竄句點竄古人章句以自證遊心於堅白同異之間強辯之名求以自異
而敝跬敝疲也跬音窺半步言解者之勞如疲敝者半步而行譽無用之言非乎言終其身勞于辨博以此無用之言互相推譽為非
而楊朱墨翟是已以駢辨為是
故此皆多駢旁枝猶言餘剩也之道非天下之至正也呂吉甫曰道在不言則辨非道也瓦貴鱗比而累之繩貴條直而結之句所以通其讀而竄藏之心貴乎虛而遊于堅白同異之間敝行跬立以喻無用之言如累瓦結繩然者此楊墨所以駢于辨也凡此皆非天下之至正也
彼正正者不失其性命之情正正卽易經各正性命之正自然而然之意今之駢枝于仁義者自謂正道而不知旣曰駢矣枝矣非正正也彼正正者獨全其所受于天之實理故曰不失其性命之情情之言實也
故合者不為駢不以枝為正則不以合為駢
而枝者不為跂音岐不以合為正則不以枝為岐
長者不為有餘不以短為
正則不以長為有餘
短者不為不足不以長為正則不以短為不足　陸西星曰性命之情渾然天成隨賦各足無所謂合也故合之而不為駢無所謂枝也故枝之而不為岐無所謂長與短也故長者不見其有餘短者不見其不足
是故鳧脛雖短續之則憂鶴脛雖長斷之則悲故性長非所斷性短非所續無所去憂也順性命之情者各適其適無所去憂也
意音噫仁義其非人情乎彼仁義何其多憂也多憂謂畏天命悲人窮之類行仁義而多憂則與斷鶴續鳧者無以異矣
且夫駢於拇者決斷也之則泣枝於手者齕音核齒斷也之則啼二者或有餘枝者於數或不足駢者於數其於憂一也有餘不足便有增減吾心無增減則無餘不足矣
今世之仁人嵩目心有憂勞不欲瞠視故半閉其目其睫蒙茸如蒿故曰蒿目而憂世之患不仁之人決性命之情而饕音叨貪財曰饕貴富言善惡雖殊其憂一也
故意音噫仁義其非人情乎自三代以下者天
下何其囂囂也音譊喧雜之意言三代而後憂仁義者之多也
且夫待鉤繩規矩而正者是削其性也待繩約膠漆而固者是侵其德也屈折禮樂屈折肢體以為禮樂之文呴音吁俞仁義呴俞顏色以為仁義之貌
以慰天下之心者此失其常然也猶固然卽自然之理正正者也呴俞者嫗撫之義
天下有常然常然者常然者常常如此卽道德也此道能曲能直能圓能方能固能束竟古竟今日囿于其中而不知也
曲者不以鉤直者不以繩圓者不以規方者不以矩附離音麗不以膠漆約束不以纆音墨索之兩股者為纆索故天下誘然皆生而不知其所以生同焉皆得而不知其所以得誘然皆生生其形也而不知其所以生者常然生之也同焉皆得得其性也而不知其所以得者常然得之也
故古今不二不可虧也虧則削性侵德矣
則仁義又奚連連如膠漆纆索而遊乎道德之間為哉使天下惑也不二是一
也不可虧則不可減矣不可減則不可增矣焉有不減不增不虧而可連續仁義以遊之哉祇足以惑人矣
夫小惑易方不知東西南北
大惑易性矜尚仁義變其常性此大惑也
何以知其然邪自虞氏招仁義以撓亂也天下也天下莫不犇命於仁義是非以仁義易其性與音余易方不過以東為西易性則以無為有人生而靜招仁義以撓之是以仁義易其性也
故嘗試論之自三代以下者天下莫不以物易其性也天下為仁義而易其性聖人為易天下而自易其性故三代以下未有不為外道易性者
小人則以身殉利是以利易性
士則以身殉名是以名易性
大夫則以身殉家是以家易性
聖人則以身殉天下是以天下易性
故此數子者事業不同名聲異號其於傷性以身為殉一也起一殉心便是傷性的根蒂
臧與穀二人相與牧羊而俱亡其羊問臧奚事則挾筴音策執卷也讀書問穀奚事則博塞以遊投瓊曰博不投
曰塞瓊猶今投子
二人者事業不同其於亡羊均也制字者以羊從言為譱羊從大為美誠有取爾也故莊子以亡羊為大道之喻
伯夷死名於首陽之下盜跖死利於東陵之上二人者所死不同其於殘生傷性均也奚必伯夷之是而盜跖之非乎人性上不可添一物伯夷只為于性分上添了箇為善念頭不能強其志也盜跖死利葢不能強其骨也
天下盡殉殺身以從曰殉也彼其所殉仁義也則俗謂之君子其所殉貨財也則俗謂之小人其殉一也則有君子焉有小人焉若其殘生損性則盜跖亦伯夷已又惡取君子小人於其間哉齊伯夷于盜跖非夷可貶也所以哀夷之生殘而性傷也進盜跖于伯夷非跖可褒也所以返已殘之生已損之性而聖狂同盡也然則讀南華者可不訪仙師道友而求所以全生保性乎哉
且夫屬音燭附着也其性乎仁義者雖通如曾史非吾所謂臧善也也屬其性於五味雖通
如俞兒黃帝時人卽易牙能辨淄澠之水
非吾所謂臧也屬其性乎五聲雖通如師曠非吾所謂聰也屬其性乎五色雖通如離朱非吾所謂明也吾所謂臧非仁義修行之謂也臧於其德渾然天成一而不分而已矣吾所謂稱也臧者非所謂稱述仁義之謂也任其性命之情而已矣不殉外物以喪真
吾所謂聰者非謂其聞彼也聞彼為聞聲
自聞而已矣自聞為聞性
吾所謂明者非謂其見彼也自見而已矣夫不自見而見彼不自得而得彼者是得人之得而不自得其得者也得彼得外物自得為得性命之情
適人之適而不自適其適者也適人為巧于涉世以悅人自適謂心曠神怡何所往而不自得也
夫適人之適而不自適其適雖盜跖與伯夷是同為淫僻也禪家狂犬逐塊幻花又生幻果卽是這箇彼字儒家默識默成不言而喻卽是這箇
自得自適淫者浸淫太過之義僻者頗僻一偏之義
余愧乎道德莊老深得太上之道德而曰愧乎道德者大道不道大德不德也
是以上不敢為仁義之操仁義卽為道德之駢枝附懸故曰上不敢為仁義之操
而下不敢為淫僻之行也此淫僻只是太過一偏之謂凡見彼得彼適彼皆淫僻也皆莊老之所不敢為也其所為者何在乎返聽之謂聰內視之謂明惟知保全吾性命而已矣安往而不自適也
子／宗教／道藏輯要／虛集／六　淮南鴻烈解一／天文訓下(P.40-2)..[清光緒丙午年(1906)成都二仙庵重刊本]
作鄂之嵗作鄂零落也萬物皆陊落嵗有大兵民疾蠶不登菽麥不為禾蟲民食五升酉在辛曰重光在辛言萬物就成熟其煌煌故曰重光也
子／宗教／道藏輯要／虛集／九　抱朴子／內篇／微旨(P.39-1)..[清光緒丙午年(1906)成都二仙庵重刊本]
微旨
抱朴子曰余聞同歸契合者則不言而自信殊途別務者雖忠
吿而見疑夫尋常咫尺之近理人間取舍之細事浮沉過於金羽皂白分於粉墨而抱惑之士猶多不辨焉豈况說之以世道之外示之以至微之旨大而笑之其來久矣豈獨今哉夫明之所及雖玄陰幽夜之地毫釐芒髮之物不以為難見苟所不逮者雖日月麗天之炤灼嵩岱干雲之峻峭猶不能察焉帝子玄聖深識獨見開祕文於名山受僊經於神人蹶埃塵以遺累凌大遐以高躋金石不能與之齊堅龜鶴不足與之等壽念有志於將來愍信者之無文垂以方法炳然著明小修則小得大為則大驗然而淺見之徒區區所守甘於荼蓼而不識飴蜜酣於醨酪而不賞醕醪知好生而不知有養生之道知畏死而不信
有不死之法知飲食過度之速疾病而不能節肥甘於其口也知極情恣欲之致枯損而不知割懷於所欲也余雖言神仙之可得安能令其信乎或人難曰子體無參午達理奇毛通骨年非安期彭祖多厯久壽目不接見神仙耳獨不聞異說何以知長生之可獲養性之有徵哉若覺玄妙於心得運逸鑒於獨見所未敢許也夫衣無蔽膚之具資無謀夕之儲而高談陶朱之術自洞猗頓之策取譏論者其理必也抱痼疾而言精和鵲之伎屢奔北而稱究孫吳之算人不信者以無効也余答曰夫寸鮹汎迹濫水之中則謂天下無四海之廣也芒蠋宛轉果核之內則謂八極之界盡於茲也雖吿之以無涯之浩汗語之以宇
宙之恢闊以為空言必不肯信也若今吾眼有方瞳耳長出頂亦將控飛龍而駕慶雲凌流電而造倒景子又將安得而詰我設令見我又將呼為天神地祇異類之物豈謂我為學之所致哉姑聊以先覺挽引同志豈強令吾子之徒皆信之哉若今家戶有仙人屬目比眉吾子雖蔽亦將不疑但彼人之道成則蹈靑霄而遊紫極自非通靈莫之見聞吾子必為無耳世人信其臆斷伏其短見自謂所度事無差錯習乎所致怪乎所希提耳指掌終於不悟其來尚矣豈獨今哉或曰屢承嘉談足以不疑於有仙矣但更自嫌於不能為耳敢問更有要道可得單行者否抱朴子曰凡學道當階淺以涉深由易以及難志誠堅果無
所不濟疑則無功非一事也夫根荄不洞地而求柯條干雲淵源不泓窈而求湯流萬里者未之有也自非積善陰德不足以感神明非誠心款契不足以結師友非功勞不足以論大試又未遇明師而求要道未可得也九丹金液最是仙主然事大費重不可卒辦也寶精愛炁最其急也并將服小藥以延年命學近術以辟邪惡乃可漸階精微矣或曰方術繁多誠難精備除置金丹其餘可修何者為善抱朴子曰若未得其至要之大者則其小者不可不廣知也蓋籍眾術之共成長生也大而喻之猶世主治國焉文武禮律無一不可也小而喻之猶工匠之為車焉輻轅輖轄莫或應虧也所為術者內修形神使延年愈疾
外攘邪惡使禍害不干比之琴瑟不可以孑絃求五音也方之甲冑不可以一𢩧待鋒刃也何則五音合用不可闕而鋒刃所集不可少也凡養生者欲令多聞而體要博見而善擇偏修一事不足必賴也又患好生之徒各仗其所長知玄素之術者則曰唯房中之術可以度世矣明吐納之道者則曰唯行氣可以延年矣知屈伸之訣者則曰唯導引可以難老矣知草木之方者則曰唯藥餌可以無窮矣學道之不成就由乎偏枯之若此也淺見之家偶知一事便言已足而不識真者雖得善方猶更求無已以消工棄日而施用意無一定此皆兩有所失者也或本性戇鈍所知殊尚淺近便強入名山履冒毒螫屢被中傷恥
復求還或為虎狼所食或為魍魎所殺或餓而無絕穀之方寒而無自溫之法死於巖谷不亦愚哉夫務學不如擇師師所聞素狹又不盡以教之因吿云為道不在多也自為已有金丹至要可不用餘耳然此事知之者甚希甯可虛待不知之大事而不修交益之小術乎譬猶作家云不事用他物者蓋謂有金銀珠玉在乎掌握懷抱之中足以供累世之費者耳苟其無此何可不廣播百穀多儲果蔬乎是以斷穀辟兵厭劾鬼魅禁禦百毒治救眾疾入山則使猛獸不犯涉水則令蛟龍不害經瘟疫則不畏至急難則隱形此皆小事而不可不知况過此者何可不聞乎或曰敢問欲修長生之道何所禁忌抱朴子曰禁忌之
至急在不傷不損而已按易內戒及赤松子經及河圖記命符皆云天地有司過之神隨人所犯輕重以奪其算算減則人貧耗疾病屢逢憂患算盡則人死諸應奪算者有數百事不可具論又言身中有三尸三尸之為物雖無形而實魂靈鬼神之屬也欲使人早死此尸當得作鬼自放縱遊行饗人祭酬是以每到庚申之日輒上天白司命道人所為過失又月晦之夜竈神亦上天白人罪狀大者奪紀紀者三百日也小者奪算算者三日也或作一日吾亦未能審此事之有無也然天道邈遠鬼神難明趙簡子秦穆王皆親受金策於上帝有土地之明徵山川草木井竈洿池猶皆有精氣况天地為物之至大者於理當有精神
有神則宜賞善而罰惡但其體大而網疎不必機發而響應耳然覽諸道戒無不云欲求長生者必欲積善立功慈心於物恕己及人仁逮昆蟲樂人之吉愍人之苦賙人之急救人之窮手不傷生口不勸禍見人之得如己之得見人之失如己之失不自貴不自譽不嫉妒勝己不嫉諂陰賊如此乃為有德受福於天所作必成求仙可冀也若乃憎善好煞口是心非背向異辭反戾直正虐害其下欺罔其上叛其所事受恩不感弄法受賂縱曲枉直廢公為私刑加無辜破人之家收人之寶害人之身取人之位侵尅賢者誅戮降伏謗訕聖賢傷殘道士彈射飛鳥刳胎破卵春夏燎獵詈罵神靈教人為惡蔽人之善危人自安
佻人自功壞人佳事奪人所愛離人骨肉辱人求勝取人長錢還人短陌決放水火以術害人迫脇尪弱以惡易好強取強求擄掠致害不公不平淫佚傾斜凌孤暴寡拾遺取施欺偽誑詐好說人私持人短長牽天援地詋詛求直假借不還換貸不償求欲無已憎拒忠信不順上命不敬所師笑人作善敗人苗稼損人器物以窮人困以不淸潔飲飼他人輕秤小斗狹幅短度以偽雜真採取姦利誘人取物越井跨竈晦歌朔哭凡有一事輒是一罪隨事輕重司命奪其算紀算盡則死但有惡心而無惡迹者奪算若惡事而損於人者奪紀若算紀未盡而自死者皆殃及子孫也諸橫奪人財物者或計其妻子家口當填之以
致死喪但不卽至耳其惡行若不足以煞其家人者久久終遭水火刼盜及遺失器物或遇縣官疾病自營醫藥烹牲祭祀所用之費要當令足以盡其取之者也道家言枉煞人者是以兵刃而更相煞其取非義之財不避怨恨譬若以漏脯救饑鴆酒解渴非不暫飽而死亦及之及其有曾行諸惡事後自改悔者若曾枉煞人則當思救濟應死之人以解之若妄取人財物則當思施與貧乏人以解之缺文多或曰道德未成又未得絕跡名山而世不同古盜賊甚多將何以卻朝夕之患防無妄之災乎抱朴子曰常以執日取六癸上土以和百葉薰草以泥門戶方一尺則盜賊不來亦可取市南門土及嵗破土月建土合和為
人以著朱鳥地亦壓盜也有急則入生地而止無患也天下有生地一州有生地一郡有生地一縣有生地一鄉有生地一里有生地一宅有生地一房有生地或曰一房有生地不亦逼乎抱朴子曰經云大急之極隱於車如此一車之中亦有生地亦有死地况一房乎或曰竊聞求生之道當知二山不審此山為何所在願垂告語以祛其惑抱朴子曰有之非華霍也非嵩岱也夫大元之山難知易求不天不地不沉不浮絕險緬邈崔嵬崎嶇和氣絪縕神意並遊玉井泓邃灌溉匪休百二十官曹府相留離坎列位玄芝萬株絳樹特生其寶皆殊金玉嵯峨醴泉出隅還年之士挹其淸流子能修之松喬可儔此一山也長
谷之山杳杳巍巍玄氣飄飄玉液霏霏金池紫房在乎其隈愚人妄狂至皆死歸有道之士登之不衰採服黃精以致天飛此二山也皆古賢之所祕子精思之或曰願聞真人守身鍊形之術抱朴子曰深哉問也夫始靑之下月與日兩半同昇合成一出彼玉池入金室大如彈丸黃如橘中有嘉味甘如蜜子能得之謹勿失旣往不追身將滅純白之氣至微密昇於幽關三曲折中丹煌煌獨無疋立之命門形不卒淵乎妙矣難致詰此師之口訣知之者不畏萬鬼五兵也或問曰房中之事能盡其道者可單行致神仙并可以移災解罪轉禍為福居官高遷商賈倍利信乎抱朴子曰此解巫書妖妄過差之言由於好事增加
潤色至今失實或亦奸偽造作虛妄以欺誑世人隱藏端緖以求奉事招集弟子以規世利耳夫陰陽之術高可以治小疾次可以免虛耗而已其理自有極安能致神仙及祛禍致福乎人不可以陰陽不交坐致疾患若乃縱情恣欲不能節宣則伐年命善其術者則能卻走馬以補腦還陰丹於朱腸采玉液於金池引三五於華梁令老有美色終其所稟之天年而俗人聞黃帝以千二百女昇天便謂黃帝單以此事致長生而不知黃帝於荊山之下鼎湖之上飛九丹成乃乘龍登天也黃帝自可有千二百女耳而非單行之所由也凡服藥千種三牲之養而不知房中之術亦無所益也是以古人恐人輕恣情性故美為之
說亦不足盡信也玄素喻之水火水火殺人而又生人在於能用與不能耳大都其要法御女多多益善如不知其道而用之一兩人足以速死爾彭祖之法最其要者其他經多煩勞難行而其為益不必如其書人少有能為之者口訣亦有數千言耳不知之者雖服百藥猶不能得長生也
子／宗教／道藏輯要／危集／七　黃石公素書等／玄真子／鸑鷟(P.26-2)..[清光緒丙午年(1906)成都二仙庵重刊本]
造化之初九大相競風之飄䬑然曰䬌䬌乎之飍飍乎而𩘪𩘪乎之飂飂乎而扇鴻濛而么飉㕭嘐鼓𧯌䜮而悲咤䬄䬘蹶石拔木蹙浪奔濤其孰能大乎吾之大乎而雲之氣騰然曰翕乎忽乎之滅沒乎者漨浡洇熅之蓊鬱乎者蒙乎昧乎之昏晦乎者靉靆黭黮之䨢䨴乎者翳海吞山遏日漫天其孰能大乎吾之大乎者雷之聲填然曰諜轟轟乎轢轢忽犖犖乎虩虩磤輪
奔乎轂乎些欻電烻烈鈌砉霆驚劈厯乎些若獨不聞乎洪濤震鼓猛獸唬怒彼碌碌者莫吾之與巨其孰能大乎吾之大乎些海之濤奔然曰浩乎汗乎之澶漫乎且澎乎湃乎之滂沛乎且何鯤鵬頒鰓臭翼之聲邪乎且翻鼇盪鯨崩壺倒瀛其孰能大乎吾之大乎且火之熛烈然曰烘乎炵乎之煥爛乎焉翕乎煜乎之煽炫乎焉㽎㶼灼爍烜爀燏𤐰涸澤燋山熾日熏天其孰能大乎吾之大乎焉日之燿照然曰煌煌乎陽陽乎歟晶晶乎之熒熒乎歟杲杲曈曈炎炎赫赫光天照地流金鑠石其孰能大乎吾之大乎歟地之震殷然曰坤乎崙乎之坱圠磅礴之乎之崔乎嵬乎之坳墝磽䃗之乎之浸海流河而有常奔山走
陵而無疆其孰能大乎吾之大乎之天之鳴𥥈然曰乾乎圓乎之慤乎只穹乎崇乎廓乎只昊恢恢之㒹㒹旻蒼蒼之玄玄包水旋風蓋地寰空其孰能大乎吾之大乎只空之寥𣪯然曰豁乎泬乎之矌宕乎哉虛乎無乎之漭浪乎哉濛同茫唐靑冥蒼茫廓兮而㝩㝗包天裹地誕陰育陽其孰能大乎吾之大乎哉旣而九大各自競能風之擊曰孰有大乎吾曹之大矣空應之曰吾聞太上之言道名之大可詣而問焉於是雲停其氣風息其飄日罷其燿海弭其濤地復其震火滅其熛天靜其鳴空喪其寥於是乎俾雷之迸入道之境聲者讓響形者讓影不有不無不動不靜九大觀之各慙而還遂相讓為無為之色相與成
無為之域以終乎塵劫之極而已焉乎欹道之形也虛道之影也無道之聲也初道之響也如昔之為狀乎廓然其虛者空也莫然其無者滅也永然其初者遠也靜然其如者定也字之曰遺遐明默慤博玄圓者何也遺以盡其失遐以邈其遙明以照其光默以湛其寂慤以堅其固愽以大其廣玄以神其妙圓以䂓其周故曰德者得也得乎不得不得乎得斯之謂乎得其德者何也文宣德之而無我老氏德之而未孩南華德之獨與天地精神往來而不敖睨於萬物噫冲虛德之冷然御風顏囘德之同於大通然則大寥德之無終始已矣夫延吾思之不能竟也將何以窮有物之旣乎燿夜者燭腹也橐體者篋軀也戴芥
者負垢也苗蜩者根蟬也睛星者眩華也燭腹之蟲循乎墻篋軀之蟲出乎隙負垢之蟲游乎葉根蟬之蟲植乎土篋軀哂乎燭腹曰子之自謂養生之固者也燭乎腹燿乎夜見乎險阻審乎取舍然而世人相有炫明之患怪乎物亡乎身未若吾之晦迹之逍遙也負垢哂乎篋軀曰子之自謂養生之固者也橐乎體篋乎軀進則外乎首而行恐則內乎元而靜然而出入有首鼠之患怪乎物亡乎身未若吾之蓋形之逍遙也根蟬哂乎負垢曰子之自謂養生之固者也蓁然芥孽然垢徐然步物之不疑子之動也糞然形物之不疑子之生也然而慮風火有驚恐之患未若吾之瘞體之逍遙也之數蟲者各以能之相哂也於
是眩華聞之哂乎根蟬曰子之自謂養生之固者也藏乎口匿乎目虛乎心實乎腹根乎足潤水土於外而不行苗乎脊受風日於外而屢長無覇䧿之嫌者矣然而累乎質礙乎有苟遇掘鑿之患怪乎物亡乎身未若吾之瞥然之逍遙也根蟬曰吾稟乎造化之奇妙乎古今之知藏口匿目虛心實腹之數蟲者其於衞生莫吾如也向吾聞子之聲昧子之形狀子之有自何而生眩華曰吾生乎目之眩長乎視之亂其徐也聯若星之貫其疾也紛若華之散取之而不得捨之而不克謂無而有謂有而無其來也儵見乎造化其去也寂歸乎太虛能游乎不物之域者方覩乎吾之逍遙之墟域同乎于圓也方也于方也圓也
故曰至圓無圓而能方至方無方而能圓孰能圓乎方者曰太圓孰能方乎圓者曰太方故太方有言曰昔吾方子之圓而子弗知吾之方太圓曰曩吾圓爾之方而爾不知吾之圓若然者何也其有以哉是故䂓乎虛者虛之不知其圓也矩乎空者空之不知其方也然則游心乎太寂之鄉令規矩無措其巧者其唯太圓之與太方乎
子／宗教／道藏輯要／室集／一　十六品經／三品經／柳祖師三品經後記　柳守元(P.86-1)..[清光緒丙午年(1906)成都二仙庵重刊本]
柳祖師三品經後記
嘗謂天經地緯絢為璀璨之文章海藏河沙衍夫玄妙之義蘊久矣玉局宏開兩間盡絪縕之氣聿哉貝書廣譯三乘極梯筏之言古今來聖賢心印仙佛傳燈載諸金石播諸竹帛雖徧五千四十八數而增益之烏足計經典之指歸也哉則是仙經玄範之昭垂於宇宙間者朗朗然炳如日星煌煌然光被上下又烏可以燭照而數計也尚何品之云乎尚何三品之云乎我
孚佑帝師誓無量度人之願現身說法普濟羣迷一片婆心隨時方便憫茲下土凡愚汩沒日甚斵喪日深更兼左道狂瀾肆行妄誕愈見浸熾而於三教本原不特渺焉莫究且復彼此交
譏互相攻擊正道之榛蕪聖言之閼塞非我
孚佑帝師振臂一呼大施覺路幾幾乎墜地斯文糜爛人心矣爰於壬午之嵗鶴駕臨凡降夫夏汭集眾弟子結涵三宮闡演靈章恢宏正化厯十餘載至壬辰嵗始吿竣天工付厥鐫印其經典之透闢三教宗旨理致淵深分者合之二者一之晦者明之疑者晰之統發乾坤之祕大彰今古之微誠希有之真文實至玄之寶籙津梁末學啟迪後人大功德力豈守元之所能殫述哉又豈守元之所敢仰讚也哉第憶數十年來凡經營典務守元幸忝列侍從得以稍伸贊襄奔走後先時親優渥含哺法乳餐聽妙音見聞斯道之萬一於聖側固屬涵三諸弟子因緣
際遇然皆我
孚佑帝師惓惓不已不厭不倦之訓勉而成斯懋績也於是大典鐫印之後我
師卽證無上玉淸之果而諸子亦被利賴無窮之休獨惜近念餘年沿習漸微廣佈未幾甚有於斯典計慮者迺得金陵孫子守恕夙慕玄宗久飴道味獲親餘澤仰覩鴻文欣然拜悅矢力重梓以廣流通復慮經軸莊嚴奉持者未免凜科律之戒不能朝夕玩索以期體行似於聖心博施之功有所閉礙遂請易為簡帙裝訂成函而其矢誠繕錄者則上元恪誠解子也工竣乞誌始末於經後守元思至人窮神而達化固無等倫則其敷演
至言博採而旁搜應無涯涘特是道之精湛雖已洩於探幽鉤隱之際然而文之昭布必有賴乎燮綱調紀之人玄教藩籬得斯誠信之子可作東南半壁矣我
孚佑帝師無量度人之願不幾有所慰藉乎哉將見是函之徧惠海隅使眾生咸聞道要獲覩真宗則三品之一而二二而三三而窮之什百千萬俾人人心目中皆有此三品一典其功德力真不可燭照而數計也孫子流衍之功與解子臨摹之力其福蔭又不與斯典常存歟守元幸叨見聞之榮敢肆筆道其始末以誌冊尾將以為天下後世聞知者勉修厥德云爾是為記時旃蒙單閼孟陬上浣方山道士宏教真人弟子柳守元稽首
拜撰
子／宗教／道藏輯要／室集／五　吕帝文集／自敘傳(P.17-1)..[清光緒丙午年(1906)成都二仙庵重刊本]
謹按此傳乃
孚佑上帝懸筆示濟南太守樊時英文也時有葛守禮殷士儋楊博王家屏星聚邸第專誠已久敬迓
吕帝降臨遂得如是寶訓予曩過宿潛與普濟大師論係喻言蒙贊嘆稱快且曰須詳誌於後否則空空說係喻言恐人未必信也此大有關繫不可不辨予曰然此吾
孚佑上帝一點慈心貫徹三界曲傳妙道萬古奇文須使昭著天壤間方不負當年
妙語垂示之至意普濟師曰善善予敬識已久今試著眼亦甚易見耳不觀宗人之名與字及配氏為金乎又不觀子以甘美豐充名乎且竟直指上下二窔有識者已覺妙用顯然進觀未悟云云及尚劣於相之說則其時原係出神以後入化以前事至日月當空而後山下洞中藉傳精微逮聲號肆觀則陽神出入法界洞天之內層層妙運已將金碧參同悟真丹道之秘中秘玄中玄切實指明矣至此而飛行天壤相烏有不真者乎故曰善於相者也且將九轉之諦十變之機完
成天仙妙道真傳故自下注脚曰千載有餘之秘一旦為知己者洩之讀
聖訓煌煌當共曉然矣否則但述生平之閱厯耳何以云洩秘也况十八字之偈語了了明明早已恐人竟誤以為宗人耳夫至三與之契十月之久則宗人將為大覺金仙可以言可以行矣此尤顯然易見者蓋至功之妙用如是特借宗人之說以傳之宗人者作宗門之宗觀焉亦無不可非真為唐之宗人也予小子於道茫無所窺謹仰溯
慈心闡明斯傳竊以為大有關於是非之辨而又亟宜表章乎
道妙微言也爰不避謬妄附識數語畧證禪玄相通之梗概以
質後之明眼人焉廣化弟子惠覺薰沐謹識
子／宗教／道藏輯要／壁集／三　語錄大觀／玉淸語錄(P.96-1)..[清光緒丙午年(1906)成都二仙庵重刊本]
此亦玉淸贊化之地煌煌寶訓如日月當天茲僅錄七則未窺全面異日亦當採補焉惠覺謹誌
子／宗教／道藏輯要／胃集／一中　王重陽祖師全真集二／詞二／行香子(P.34-2)..[清光緒丙午年(1906)成都二仙庵重刊本]
行香子
一鼓纔鳴水德行香看烏龜波上呈祥鼻全喘息眼眩昭彰會戲澄濤遊澄浪隱澄江　黑霧凝凝充滿皮囊牢封繫信任飄颺沖和上下流轉邊旁便變成雯結成蓋積成霜　二鼓纔交金德行香虎兒上坐箇嬰郎腰懸白刃手執青鋼把百魔驅千魔勦萬魔亡　廣現森羅徧吐銀芒斗辰端拱正魁罡西南的位指出芬芳得善因開良因闡吉因昌　三鼓纔分火德行香月初端正照心王紅紅赫赫煒煒煌煌見本真生靈真慧太真匡　三處均勻一路平康覩青天瑞靄舒張縱橫攢聚能罩圓方早弄珪環持珪璧執珪璋　四鼓纔平木德行香青龍上坐
箇嬌娘口噴赤氣身挂朱裳更戴瓊花餐瓊蘂飲瓊漿　往來諧歡交媾相當欣然用顛倒陰陽衝開卯甲日放晶暘袞大明珠通明焰過明堂　五鼓纔成土德行香偏能將四象包藏如今盡顯聚在中央沒白歸青紅歸黑不歸黃　已證空虛便出崑岡金童來祕語宣揚天皇賜詔授與風狂永處清閑常清靜得清涼
子／宗教／道藏輯要／昴集／六　雲山集一／七言律詩／跋真理融會堂(P.37-2)..[清光緒丙午年(1906)成都二仙庵重刊本]
跋真理融會堂
滑涽靜盡卽成純舉目圓融大法身交際不拘通理窟活機潛運卽吾神百川汩汩朝東海萬曜煌煌拱北辰說與春風舊消息野花芳草一時新
子／宗教／道藏輯要／畢集／七　張三丰真人全集一／卷一　誥　傳　仙派　正訛　顯蹟／顯蹟類／寄常遇春(P.25-2)..[清光緒丙午年(1906)成都二仙庵重刊本]
寄常遇春
洪武二年己酉六月常遇春進攻大興州直拔開平追奔數百里大獲全勝遂淸薊北秋七月師次柳河州遇春得疾謂眾將曰予生時有老翁至門付一函云煌煌尾宿矯矯虎臣和中遇主柳下歸神前日張真人三丰自五臺寄書又是此數字今至柳河州而病吾其逝矣尋卒於軍年三十四去年戊申帝初卽位亦嘗欽問四十二代天師張冲虛曰北征如何天師曰朝廷有福大將歸真
子／宗教／道藏輯要／觜集／三　道樞一／金碧篇(P.115-1)..[清光緒丙午年(1906)成都二仙庵重刊本]
金碧篇道之要妙莫大元一能鍵其關生死之宅
扶桑紫陽君曰元氣者包十三徒者也口者藏之門戶也舌者藏之關鍵也三關出入之城六府去來之戶者乎五味甚則齒勞而口爽磨喉而消胃膓淡而心煩是以塞兌閉關而守其中者為可也鼻者牕牖也牕牖靖則神思安神思安則清靜矣百
關調則長生矣心有九用以驅九竅聖人獲壽而安志者保其心也大腸一丈有二尺中元氣之府也食滿則立食空則傾厚則無疾薄則消形是以聖人欲厚其腹腹厚無滓則不死者也厚腹者何也棄味者也小腸八尺津液之源也中連百關故大腸者洞也小腸者穴也塞洞閉穴則獲長生矣心之氣至於腎而合於耳故多聽則勞心塞聰則志靖也肺者津液之府也五藏者順之則康逆之則病乾之則熱濕之則冷夫飲食在脾消鎔在胃是以脾受陽息而左搖胃受陰息而右動胃閉則人死脾搖極則魂喪矣嗚呼五藏由脾者也生死由胃者也胃安者在胃息味而已五藏者安之從神也搖之從氣也氣滿則神安
神安者長生之道也道莫大乎元一元一者元氣也是生死之門戶掩閉之關鍵也魄者陰也魂者陽也寤則主其魂寐則主其魄是以真人不夢者守魂而靜魄也不滅者守魂者乎不思者靜魄者乎如是則真氣常存而不死矣欲安其身者安其心不安其心則喪其真故安身者存真者也真人化胎而起骨者其氣也哉金石之要不越九一之數者也吾有龍虎之訣曰宛宛青龍舉世難逢沈浮不定往來無從下則九泉高則太空得水則變舉西則東陰極陽化陽為陰功神之為首水之為蒙陰變為陽其神卽通吹而霧起變而靡蹤九九轉合三三道融白虎夭矯東厭龍西虎之勢力千牛可齊遇乎青龍須臾首低龍
經九火虎伏弗迷自相眷入為夫為妻龍不水則不變虎不火則不摧水者龍之窟火者虎之媒自然從之和合如泥龍飛於天虎悲而啼朱雀之訣曰朱雀火精火不在城火化為土白虎凝形赫赫炎炎斯須不停制之有法定之無名青青白白異草殊英為黑之初為白之靈一左二宮徘徊神迎火盛在城火而有榮岌岌嵩嵩木高自榮欲入不入乍黃乍青忽黑忽紫失成不成定心鎖志其路自平玄武之訣曰有神有文如雨如雲能凡能聖如人如真入火不改跨水為鄰九龍之路八艮之津還丹之首金液之賓為君為臣失我亡身去則汞去來則汞臻如塵之積惟海是珍服之者死鍊之者生或為之離或為之陰得
火一聖拒水二金還丹事畢保之在心四事歸三之訣曰九鼎之數四事之功同歸於首九章之從八八還九還丹之蹤玄武者龍之使朱雀者虎之童逢其法象八合四通六六積意可陽可陰為心為腸乃為黃金六合地數之訣曰玄黃之道天地之章其九為數其陽為長互變萬物天地全藏為一為三其來遂彰八節之數大乎必強一一九九煒煒煌煌清濁立至日月之旁一七五三為紀為綱感在其內施而外昌地合天數之訣曰龍虎之道天地之經日月之數必在著明自於此門以取陰陽地數之道四六之常自明其陰假陽而從陰化為陽其光朦朦地連於天與日月同於茲大功地數之蹤陰陽消爍之訣曰陰
去陽薄天地交矣八九旣還其陽返矣有陽之中達生九數感陰陽之氣混沌九分而成九鼎九鼎數畢黃金成而還丹就矣八卦還丹之訣曰乾為天坤為地化地為天鉛成一乾從一展轉陽坤體全九鼎神水玄中又玄丹從火化水為陰堅華池坤舍神水丹鉛一左三右去來三邊陽大陰小去陽還丹八七六五華池舍安三五之數五行所遷八卦之首乾坤往還出入虛無之訣曰天地之數陰柔陽剛陽中有陰陰中有陽化陰為陽化陽為陰陰陽反覆忽浮忽沈日月四氣天地交侵一往二至為癸為壬出入虛無聖化之心無師之訣曰分兩差阻時日不親沈浮不見上下乖分離離在似恍恍來聞成我之骨長我之
魂不喪其身與天為鄰八石之訣曰八石之化四來之風九極之真來往可侵道冀在腹時任於道存陽為陰返覆遮胃分天入地由於八石金粟銀泥變增立至硝硇合之訣曰二物得氣陰陽合從八往九入其來莫從三生九沐上下和同天地之道日月咸通順法天理二石之功雌雄運動之訣曰天附日月以為明四氣以為序廣移八節遠附六陰多施則剛矣列半則雌雄之道也故還丹之數共二陽而為二陰同為大用以安四極生於九鼎而一陽伏焉九事之變化者也汞合太陽之訣曰舉代之聖莫比水銀生也為石化也為珍在火為寶而與鬼鄰出入聖道潛通真人義合八節眾仙所欽鉛錫成功之訣曰鉛汞
合道體本得真日月之大天地之神九鼎之初同得清平金液之宅清濁以分金舍丹戶四象之心鉛金液之訣曰五金為世之珍成液也為世之神得陰水而合玄武感造化而為至真存大者自小陰化者陽新如得其汞斯為真人汞也見煖則化見水則分白鉛液之訣曰紫洞玉津其神通天還丹之首八卦之先大為之陰復為之陽日月之數其道獨彰鐵石銅化　　　　神液之訣曰五累是附三三同歸為一為先天地之基天何自得金石毗毗欲入不入三四加之從七從八亦能依之九九之道二四分之其原雖異功雖一歧總前液之訣曰守一陰而知一陽焉運五行而使元氣焉知氣息而化滯形焉金液之法
在乎九泉七石九泉七石者在於華池也華池生乎五金花五金花成乎九鼎於是玄武北走朱雀南飛白虎坐伏青龍大馳還丹之事畢矣故陰化而陽絕者斯死矣乎真存而陰陽不絕者斯真人乎
子／宗教／道藏輯要／參集／三　雲笈七籤三／三洞經教部二／太上黃庭外景經／中部經第二(P.79-1)..[清光緒丙午年(1906)成都二仙庵重刊本]
俠以日月為明珠
左日右月合精中央五色混沌晝如明星暮如明珠晃晃煌煌曾不休哉
子／宗教／道藏輯要／井集／一　雲笈七籤八／雜修攝／雜戒忌禳災祈善(P.8-2)..[清光緒丙午年(1906)成都二仙庵重刊本]
雜戒忌禳災祈善
久視傷血久臥傷氣久立傷骨久行傷筋久坐傷肉遠思強健傷人憂恚悲哀傷人喜樂過差傷人忿怒不解傷人汲汲所願傷人戚戚所患傷人寒暖失節傷人陰陽不交傷人凡交須依導引諸術若能避眾傷人事而復曉陰陽之術則是不死之道大樂氣飛揚大愁氣不通用精令人氣力乏多睡令人目盲多唾令人心煩貪美食令人洩痢俗人但知貪於五味不知有元氣可飲聖人知五味之毒焉故不貪知元氣可服故閉口不言精氣息應也唾不咽則氣海不潤氣海不潤則津液乏是以服元氣飲醴泉乃延年之本也沐浴無常不吉夫婦同浴不吉新
沐浴及醉飽遠行歸還大疲倦並不可行房室之事生病切慎之丈夫勿頭北向臥令人神不安多愁忘勿跂井今古大忌若見十步地墻勿順墻坐臥被風吹發癲癇疾勿怒目久視日月使目睛失明凡大汗勿脫衣不慎多患偏風半身不遂新沐浴訖不得露頭當風不幸得大風刺風疾觸寒來勿面臨火上成癇起風眩頭痛勿跂床懸脚久成血痺足重腰疼凡脚汗勿入水作骨痺亦作遁疾久忍小便脈冷兼成冷痺凡食熱物汗出勿盪風發疰頭痛令人目澁饒睡凡欲眠勿歌咏不祥眠起勿大語損人氣凡飛鳥投人不可食鳥若開口及毛下有瘡並不可食之凡熱泔洗頭冷水濯成頭風凡人臥頭邊勿安火爐令
人六神不安冬日溫足凍腦春秋腦足俱凍此乃聖人之常法也凡新哭泣訖便食卽成氣病夜臥勿覆頭婦人勿跂竈坐大忌凡唾不用遠遠卽成肺病令人手重背疼咳𠻳凡人魘勿點燈照之魘死暗喚之卽吉亦不可近前及急喚凡人臥勿開口久成病渴並失血色凡旦起勿以冷水開目洗面令人目澁失明饒淚凡行途中觸熱逢河勿洗面生烏䵟人睡訖忽覺勿飲水更臥成水痺凡時病新汗解勿飲冷水損人心腹不平復凡空腹不可見聞臭屍氣入鼻令人成病凡欲見死屍皆須先飲酒及咬蒜辟毒氣凡小兒不用令指月兩耳後生瘡欲斷名月食瘡搗蝦䗫末傅之卽差并別餘瘡並不生凡產婦不可見狐
臭人善令產婦著腫凡人臥不用隱膊下令人六神不安凡臥春夏欲得頭向東秋冬頭向西有所利益凡丈夫飢欲得坐小便飽則立小便令人無病凡人睡欲得屈膝側臥益人氣力凡臥欲得數轉側語笑欲令至少莫令聲高大春欲得瞑臥早起夏秋欲得侵夜臥早起冬欲得早臥晏起皆有所益雖云早起莫在雞鳴前晏起莫在日出後冬日天地閉陽氣藏人不欲作勞出汗發洩陽氣損人新沐浴訖勿當風結髻勿以濕髻臥使人患頭風眩悶髮禿面腫齒痛耳聾溼衣及汗衣皆不可著久令發瘡及患風老君曰正月旦中庭向寅地再拜呪曰某甲年年受大道之恩太淸元門願還某甲去嵗之年男女皆三通自呪常
行此道延年元女有淸神之法淮南有祠竈之規咸欲體合真靈護生者也仙經秘要常存念心中有氣大如雞子內赤外黃辟眾邪延年也欲却眾邪百鬼常存念為炎火如斗煌煌光明則百邪不敢干人可入瘟疫之中暮臥常存作赤氣在外白氣在內以覆身辟眾邪鬼魅老君曰凡人求道勿犯五逆六不祥有犯者凶大小便向西一逆向北二逆向日三逆向月四逆仰視天及星辰五逆夜起躶形一不祥旦起嗔恚二不祥向竈罵詈三不祥以足向火四不祥夫妻晝合五不祥怨恚師父六不祥凡人旦起常言善事天與之福凡言奈何歌嘯名曰請禍慎勿上床臥歌凶始臥伏臥床凶飲食伏床凶以匙筯擊盤上凶司陰之神在人口左人有陰禍
司陰白之於天天則考人魂魄司殺之神在人口右人有惡言司殺白之於司命司命記之罪滿卽殺二神監口惟向人求非安可不慎言舌者身之兵革善惡由之而生故道家所忌飲玉泉者令人延年除百病玉泉者口中唾也雞鳴平旦日中晡時黃昏夜半一日一夕凡七漱玉泉飲之每飲輒滿口咽之延年髮血之窮齒骨之窮爪筋之窮千過梳髮髮不白朝夕啄齒齒不齲爪不數截筋不替人常數欲照鏡謂之存形形與神相存此其意也若矜容顏色自愛玩不如勿照凡人常以正月一日二月二日三月三日四月八日五月一日六月二十七日七月十一日八月八日九月二十一日十月十四日十一月十一日
十二月三十日但常以此日取枸杞菜煮作湯沐浴令人光澤不病不老月蝕宜救人除殃活萬人與天同功天不好殺聖人則之知不好之者是助天地長養故招勝福善夢可說惡夢默之則使之延命也
子／宗教／道藏輯要／鬼集／一　玉詮卷一／立壇宗旨(P.2-1)..[清光緒丙午年(1906)成都二仙庵重刊本]
韓真人曰仙道儒道同者道也不同者法也儒道之中性天亦
備但法在治世故詳於倫教而元元之理秘而未宣故我道祖憫世降凡敷揚神奧傳道德于圅關授元科於玉局發先聖所未發以為萬劫度世慈航今函關一派尚識全真玉局一宗漸流應俗是以玉光聖尊重開木鐸丕濟烝民曰明曰直顯大通出自重元曰月曰米闡性功本於元始正教煌煌言不能殫惟在有志弟子入我壇讀我書專心求之教心自悟一志行之聖果斯登矣
子／宗教／道藏輯要／鬼集／一　玉詮卷一／本師玉京左宮天子玉光普照天尊(P.25-1)..[清光緒丙午年(1906)成都二仙庵重刊本]
圓明一炁出先天寶月光明遍大千地水基全滋性體火風昭灼慧光堅本無塵沙諸惡垢貪心一染慧心捐避淫當如避大
蟒惡涎污觸牝門天戒盜當如執火鞭竊人一草戒非全戒殺先當戒食鮮勿謂鯤鮞命不全煌煌金闕已標名無戀凡身利與名月光洞處飛𢆯見只在黃庭寸地尋碧海盈盈無限春元精一喪盡枯傾金樓全在神光守氣亂何堪役萬靈我心卽是玉光心念念慈悲接眾生若有一毫私障起層層錮獄卽時分勿矜勿傲勿恃靈下人忍辱證天真百年能得幾重九三九因緣仔細尋時壬子嵗九月九日
本師言天開弘化性靈玄真三三九九直道自循剝極生復靜機動根守我三關勿使炎侵綿綿玉鼎文武徐溫一炁沖和辛弦望盈無為水溢無為火崩嘿守丹元煉質鎔金金身不壞永固壇根堪嘆世人虛擲光陰不知報本不識元身法律煌煌不見不聞規旨簡括葉析枝分無為有為倒施逆行司職曠瘝厥咎唯均上天無私昭鑒甚明我今誕告各發正誠主言如風加草則從輔言如金加火則鎔教言如雪加月則瑩糾言如霆善
驚瞶矇科言如星條畫適中黽勉同心玉聖心宗一有間曲正化難弘主輔協志庶職殫躬謹身慎行明目達聰三品內滋五德外榮毋負此身可亮天工
子／宗教／道藏輯要／鬼集／三　玉詮卷三／金闕下殿飛靈四大天君(P.22-1)..[清光緒丙午年(1906)成都二仙庵重刊本]
四天君曰天尊大慈悲普開淸靜門無聲亦無色無緒亦無文道卽真常道心卽湛寂心湛明寶月現寂靜性珠呈瑞氣結靈壇祥光護寶鸞壇以鸞為根鸞由人以傳潔己能無瑕玉心照
高天守真靈自永敬至氣自綿冺我知見賊入我光明緣斯人秉鸞教大道始得宣慨彼世上人未能解鸞音馳神復耗氣枉爾稱多聞靈丹不可結三品徒凋零事真雖盡年功行終無成壇基易覆撥道心難永存所以大真師口勅諸天神護壇立規教法語何煌煌大則照今古細則分毫芒厥旨隱且密厥詞顯且彰一言盡三際一事兼五常斟酌由聖慧奧義不可詳遵之雖至愚法席日以昌違之雖予智轉盼壇根亡念茲昌與亡只辨遵與違百慮歸一致合天守無為無為非不為心心道為歸但知奉天行不問行者誰偽心從此滅真氣從此回朗抱對白日神精互滋培靈嬰生面目逍遙走雲逵
子／宗教／道藏輯要／鬼集／五　玉詮卷五／經筵曰講文曲侍御九天採訪佑靈導覺宣文揚化冲靜真人(P.20-1)..[清光緒丙午年(1906)成都二仙庵重刊本]
一部真規其旨甚嚴而其機最為圓通無碍惟於圓通活潑之處悟得規矩凖繩之法方是善承玉規善宣天化之士若尋章摘句拘泥文字語言以求真規精髓則煌煌大寶或有因此而掩者矣所以我欲子等悟道先令子等知圓欲使子等入規先教子等不住住則滯滯則着滯着之念一生圓通之旨安悟以此宣勞輔化何以感神人而孚上下故曰不住境不住心寶輪活潑無所固無所必珠體常圓能如是者方為絕魔安善信可衞而迷可啟若稍有滯見便非真規之要旨也
子／宗教／道藏輯要／柳集／三　懺法大觀卷三／太上玄靈保命延生大梵斗姥心懺／北斗九宸靈章(P.3-2)..[清光緒丙午年(1906)成都二仙庵重刊本]
啟請
仰啟紫雲闕慈光聖慧尊
仰啟碧羅天無上圓明主
仰啟璿璣宇九光諸宸曜
以上三稱三拜大眾俱要淸揚緩舉逐字觀想各句起落五體投地啟請後各平身站立用獻香花燈水
恭上寶香
竊惟香者瓊宮凝瑞桂窟鍾靈發揚七寶之菁華凝結一元之真氣祥煙繞處赫奕垂威願焚香於獸鼎遙攀駕於龍車捧玉皈依潔誠供養
浮香遠覽天尊三稱
恭獻仙花
竊惟花者閬苑傳春蕭臺結露發玉文之綺媚舒朱寶之芬英星懸電彩獻千葩珠戶金房呈五瑞手持仙蕊耀丹庭散花十方旋寶杵捧玉皈依潔誠供養
寶花圓滿天尊三稱
恭酌明水
竊維水者金宮啟潤銀漢分流源從碧海之中湧出絳河之內析支滙派廣開利濟於無窮帶地包天大顯玄通於莫測真修簡易矢念淸明捧玉皈依潔誠供養
玉泉流潤天尊三稱
恭具慧燈
竊惟燈者銀釭結蕊丹燄凝葩顯太虛不夜之瓊光普靑玄現生之藜象煌煌輝朗九天精赫赫中存八極氣明通三界威耀十方捧玉皈依潔誠供養
慧炬普明天尊三稱
凡一懺士前卽設香花水燈四供獻則齊獻其贊語有主職則主職白之捧玉句同聲進誦如無主職則立單首者白之末句同聲
法眾虔誠稱揚睿號單首白
大聖先天圓明道姥大天尊九遍畢按磬一下再稱揚
大聖北斗九宸解厄大天尊九遍畢擊磬一聲住誦單首跪白下文
爾時
攴天上聖斗姥慈尊在白玉龜臺金蓮座上放無極光明照無極世界觀無極眾生受無極苦惱宛轉塵寰不能解脫　斗姥發大慈心興普救願卽說如是廣大圓滿玄靈應化無礙大神通大陀羅尼神妙章句陀羅尼曰南無囉怛哪怛囉夜耶怛你野他曷伽嘛嘛伽嘛阿陀嘛攴叭囉嘛摩訶攴叭囉嘛唵怛陀哪嘛嘛哩攴耶嘛南無沙都音得諦囉嘿哂囉嘿哂𤚥閉口作聲薩嚩薩怛嚩難吒薩嚩怛囉薩嚩婆喻叭奈囉費避瓢沙嚩賀南無三盤陀沒多喃唵嘛哩喞𠴏娑訶大眾跪誦九遍
子／宗教／道藏輯要／柳集／三　懺法大觀卷三／太上靑玄慈悲太乙救苦天尊寶懺／開懺偈(P.30-2)..[清光緒丙午年(1906)成都二仙庵重刊本]
臣等伏聞
浩劫靡窮賴拯提於慈父法輪常轉看超度乎芸生念自劫數相沿三界難超遂致煌煌大道絕少皈心不逢慈宮之度何期道岸之登恭惟
太一慈尊膺無量度人之號闢大千甘露之門性命兼該覺世肇天仙之化玄禪共貫妙乘入元始之珠爰偕法眾敬燃心燈整肅威儀九申朝禮
至心朝禮
九陽天闕大慈宮靑玄救苦天尊九拜
大慈大悲救苦真人
大慈大悲濟生真人
大慈大悲度死真人
大慈大悲拔罪真人
大慈大悲度厄真人
大慈大悲大惠真人
大慈大悲妙行真人
黃籙會中諸大真人
皈命
慈悲救苦尊願救三災八難苦
皈命
慈悲救苦尊願救五行六害苦
皈命
慈悲救苦尊願救地網天羅苦
皈命
慈悲救苦尊願救四生六道苦
皈命
慈悲救苦尊願救生老病死苦
皈命
慈悲救苦尊願救二十四獄苦
皈命
慈悲救苦尊願救三十六獄苦
皈命
慈悲救苦尊願救阿鼻無間苦
皈命
慈悲救苦尊願救牢山諸獄苦
皈命
慈悲救苦尊願救寒庭一切苦
皈命
慈悲救苦尊願救煩惱𡨚業苦
皈命
慈悲救苦尊願救四大執著苦
皈命
慈悲救苦尊願救頑空識解苦
子／宗教／道藏輯要／柳集／五　懺法大觀卷五／太上垂科演法五祖七真傳薪心懺／祝香神咒(P.97-2)..[清光緒丙午年(1906)成都二仙庵重刊本]
伏聞
源不深者流不長本不大者枝不茂念自開天而後不乏仙蹟可傳而或獨善其身莫能濟物自成乎道未有傳徒是雖得隸仙班難云全真法祖故必抱元守一靜立無上之功沛澤懷仁動積靡窮之行行道得與傳道得徒而後自成一宗羣尊為祖其云北五祖者以五祖皆北方之哲人也緬惟
東華帝君生當戰國幼慕玄風始見重於白雲上真繼得訣於華陽尊者堅修於煙霞之洞行功於五臺之陽立救濟廿千功住人間百餘嵗贊揚玄化立極開宗註闡黃庭道綱丕振嗣是而宏道脉者則有
雲房帝君以雄武之簪纓領兵符之重任會天時之起霧乃軍
散以迷奔得遇東華指陳開悟因猛省以求道遂誓願以皈真棄組練而服槲衣變盔巾而髽雙髻隨處立功立行常懷利物利人四皓紫霞之峯三華聚頂之會自稱天下都散漢正是玄中大丈夫以接王祖之傳不愧全真二祖自是由漢及唐三祖孚佑帝君生質本古聖之姿度世等觀音之願雖登進士不愛功名仁孝得自性生圓通成於慧照自遇仙師於旅店一枕夢覺夫黃粱隱羽谷於華峯寄逍遙於世外十試不迷真性九年而得飛昇慈願宏深玄功廣大雖飛翀於天上猶化現於人間聖蹟難以縷陳天仙堪稱廣派大矣至矣敻哉遐哉迨至
海蟾帝君以武功得播顯名乃仕蜀而為燕相身雖膺寵榮之
位心常慕湛寂之天始因累卵以十錢遂有悟於塵勞之殆繼因導謎以三事乃得會夫丹訣之精擺脫浮華潛心妙道會通夫圓明覺路貞修於子午谷中种放希夷訂知交於列聖分形散影顯靈異於化神功行廣積九天玄宗派衍五代示戴花之秘諦號靑城之丈人以云全真四祖不亦宜乎時至於元
重陽帝君出為北宗全真五祖矣生標異質家擁鉅資恒以施散為心一任強梁橫取偶感孔孟四十不惑不動因之靜證五千守默守雌棄家弗顧穴居以修養真崑崙之巔得遇昌虛之授金蓮應兆瑞呈七朵之葩玉匣天貽道證三天之命門徒濟濟道範煌煌瞻仰仙宗曷其有極傾倒虔誠望山遍拜
至心朝禮每聖號各七拜
靑陽起派紫府東華帝君輔元立極天尊
正陽繼派終南洞天帝主飛行救劫天尊
純陽主派警化孚佑上帝興行妙道天尊
海陽嗣派九天扶正帝君啟南興教天尊
重陽廣派興玄育德帝君飛雨妙化天尊
讚
欣瞻朔北　更溯江南　沅有茝兮灃有蘭　道範可同參
宋代仙班　薈聚後先間
大聖南宗演派五祖大天尊三稱
至心皈命禮
南邦啟教浙水流輝幼肄業於辟雍無書弗讀晚浪遊於雲水遇道皆參得諦於海蟾帝主修真於漢陰山中始則樂育情殷繼則忘言遯世袖出瓊花羡陽神之克折身懷異寶愛舍利之偏多戒僧為之減色處厚因之從風悟真篇諸真妙諦羅浮嶺自在逍遙大悲大願大聖大慈紫陽少府天台起派真君廣慈立極天尊
至心皈命禮
仙緣宿就道骨天成一生之俠烈諾重千金片刻之感通肱如三折以脫韁解網之俠變黃冠羽士之風恩丈收為高弟心傳
畢洩口中還元繼悟真而作稷下隨纓絡而芳大悲大願大聖大慈紫虛繼派慕義懷仁真君卓犖豁達天尊
至心皈命禮
三教周知六通克證由儒入釋備豁禪機舍釋從玄力求實地得遇杏林之丈偶吟平叔之詩機緣假於寺中浹洽成夫莫逆心傳口授別有師承聞一知十遂臻神妙不數空門長老咸推至道偉人大悲大願大聖大慈紫賢演派珈璃開悟真君還丹復命天尊
至心皈命禮
仙風夙抱道氣咸周捻泥療病以隨愈救旱驅龍而立澍黎姥
山書遺𢌿非同常語大雷琅咒施行克召天丁得長老之化裁證神通之妙境戴笠浮波立而不濡水銀入口融而成金大悲大願大聖大慈紫泥昭異隨光普度真君修為無礙天尊
至心皈命禮
弱冠求真海南訪道淡心於金玉錦繡矢修於餐雪臥氷跣足蓬頭在在不隨俗貌飡霞服氣時時苦積貞修畫梅畫竹以自娛且飲且吟而弗倦風流自在道法無邊大悲大願大聖大慈紫淸殿派神霄輔元真君五雷演法天尊
子／宗教／道藏輯要／柳集／六　懺法大觀卷六／太上三清應化三茅祖師靈感法懺／開懺偈(P.15-1)..[清光緒丙午年(1906)成都二仙庵重刊本]
太上三清應化三茅祖師靈感法懺
開玄闡秘宏教真君柳守元敬撰
開懺偈
道法叩真詮　遙脈溯先天　先覺啟後覺　神化妙無邊
仰稽三茅祖　煌煌姬胄賢　仙班應讓席　天府侍宸筵
於今齊俯首　三洞迓鸞騫
大聖華陽起派大天尊三稱
子／宗教／道藏輯要／柳集／六　懺法大觀卷六／太上三清應化三茅祖師靈感法懺／祝香神咒(P.16-2)..[清光緒丙午年(1906)成都二仙庵重刊本]
伏聞
獨行其是固擺脫乎塵緣共效其尤亦標榜乎大道兄友弟恭之盛隱寓師承前輝後映之休誰為推挽恭惟
三元貴司茅公三祖與仲兄而偕隱宛爾夷齊之清贊辦道而歸山並異許巢之逸生非俗骨質稟仙姿棒乍喝而隨惺夢一回而頓覺遽拋青紫遠契烟霞肩隨固曰成兄之高殿後適以集身之美談玄不如同父結伴詎必友生迨道備而功圓遂兄先而弟後連翩雲路接武天衢掌錄死生總司禍福威靈赫赫
感應煌煌指數靡窮瞻禮曷極皈命皈身望山三拜
至心朝禮
協助大籙三元貴司沖惠神應天尊
協助大道三元貴司沖惠神應天尊
協助大法三元貴司沖惠神應天尊
奉勅賜福三元貴司沖惠神應天尊
奉勅赦罪三元貴司沖惠神應天尊
奉勅解厄三元貴司沖惠神應天尊
紫府行人三元貴司沖惠神應天尊
南昌接引三元貴司沖惠神應天尊
保命度災三元貴司沖惠神應天尊
愛錄賢良三元貴司沖惠神應天尊
隱釋罪愆三元貴司沖惠神應天尊
管轄水族三元貴司沖惠神應天尊
總司功德三元貴司沖惠神應天尊
檢查齋戒三元貴司沖惠神應天尊
判理雷霆三元貴司沖惠神應天尊
巡視江海三元貴司沖惠神應天尊
匡扶劫數三元貴司沖惠神應天尊
拯救刀兵三元貴司沖惠神應天尊
法伏天魔三元貴司沖惠神應天尊
咒鎮毒龍三元貴司沖惠神應天尊
教傳衣缽三元貴司沖惠神應天尊
諸司待命三元貴司沖惠神應天尊
萬靈聽遣三元貴司沖惠神應天尊
分理旃檀三元貴司沖惠神應天尊
調劑陰陽三元貴司沖惠神應天尊
衡量財源三元貴司沖惠神應天尊
化解天符三元貴司沖惠神應天尊
調停水旱三元貴司沖惠神應天尊
救度癘疫三元貴司沖惠神應天尊
呼籲響應三元貴司沖惠神應天尊
子／宗教／道藏輯要／柳集／十三　太上靈寶朝天謝罪法懺／卷一(P.1-1)..[清光緒丙午年(1906)成都二仙庵重刊本]
元始上帝再吿左右侍真曰吾今以此經懺散布萬國九洲十方世界若有奉道之民發無上道意遇三元八節之日為國王帝主儲君太子燒香朝禮轉念三淸寶號天尊真人名位者安鎮國祚保天長存世世不絕長為人君冲妙先生朝拜禮謝金闕上帝而獻頌曰
上帝降命　　聖算延長　　金枝挺秀　　玉葉弭芳
五星順遂　　七曜垂芒　　赫赫煌煌　　空洞靈章
福我聖王　　寶祚無疆　　天淸地靈　　萬字輝光
子／宗教／道藏輯要／星集／五　天樞上相諸葛忠武侯集　卷十三至十六／卷十三　詩二／遺蹟／諸葛村　揭傒斯(P.4-2)..[清光緒丙午年(1906)成都二仙庵重刊本]
諸葛村
揭傒斯
炎精厭東都臥龍起南陽漢業入三顧蜀日宣重光豈伊三川阻况在兵力強八陣通神明二表貫穹蒼大運有隆替吾君自虞唐煌煌千萬師聲威搖八荒大星隕渭南萬古一悲傷但使漢賊分安有終不亡桓桓蕭將軍雙旌出永昌下馬城南祠為
我酹一觴
子／宗教／道藏輯要／張集／一　道門功課／早壇功課／開經偈(P.1-1)..[清光緒丙午年(1906)成都二仙庵重刊本]
開經偈
琳瑯振響中界肅清河海靜默山嶽吞雲萬靈拱伏召請羣真
天無兇穢地鮮妖氛空明洞慧上達玉京
常清常靜天尊三稱
真心清靜道為宗　　　　譬彼中天寶月同
淨掃迷雲無點翳　　　　一輪光滿太虛空
上藥身中神炁精　　　　人人具足匪虧盈
能知混合回風道　　　　金鼎黃芽日日生
一炷真香本自然　　　　黃庭爐內起祥煙
空中結就浮雲篆　　　　上祝當今壽萬年
萬古道為尊　　　　　　宏開濟世門
煌煌昭大法　　　　　　聖典至今存
子／宗教／道藏輯要／張集／一　道門功課／午壇功課／開誥偈(P.12-1)..[清光緒丙午年(1906)成都二仙庵重刊本]
開誥偈
秘書丹篆金簡龍文玄宗太始三境聿分九宸十極覆載靡垠諸天諸聖共建殊勳神仙代出道德馥芬淵源遞授傳派無紛煌煌玉誥慶獎風雲
子／宗教／道藏輯要／張集／三　孚佑上帝示定十戒功過格　警世功過格／功過格後跋　蔣予蒲(P.83-1)..[清光緒丙午年(1906)成都二仙庵重刊本]
功過格後跋
嘗稽無上內秘真藏經特顯戒行為一品我
元始大天尊曰一切衆生貪著有為不持戒行假使長壽猶如老樹有何殊別若持戒行直心行道今日亦善今月亦善今時亦善善善積德諸行備足善念護持令入法寶此煌煌寶訓宏範諸天我
孚佑上帝秉玉清大化度億萬衆生總以戒為心印開千七百餘壇而七覺上乘總以戒為心法佛曰戒為無上菩提本聖曰君子有三戒三教聖人皆使人由戒入道也茲冊合二功過格為戒典包羅貫澈備極周詳因思我
孚佑上帝又曾傳修真七戒為天仙家熏修至寶宜補載於此以公之同善爰澂心盥手跪述曰一戒機機者所由發動之玄𡫀也機動必發發必有所著著於惡屬死機固為地獄種子著於善屬生機生者死之根是亦地獄種子故曰真機無機有機失機貴乎忘機二戒濁濁者五陰七濁之障也惟淫惡為最世人從濁處來上智以下皆不知有清濁如泥水置破缸中日逐攪動且從漏處滲去清水祗存一味濁腳故人惟知有濁不知有清雖知有清至此亦不可澄澄之亦不能清矣故於臨死之時身中痛苦萬狀性靈昏亂顛倒不知去來止於一點愛根復投愛慾中去如黑夜飛蛾望火投滅雖滅火中不知火之滅我
也皆由濁故耳三戒躁心本虛明閒逸有事以實之則昏亂而發躁矣躁則有碍平等心有損太和氣自暴自棄皆本於此四戒辯分別一切種種為心辯嘵嘵多言為口辯心辯傷神神傷而精氣耗散口辯傷氣氣傷而精神動搖矣五戒昏靈明常覺真體也氣稟拘之物慾誘之則積習久而障蔽深靈明真體不能透露如鏡埋塵如水混土醉生夢死轉轉輪迴轉轉不覺皆由昏故六戒神役形形役神神者先天純陽靈明真性也因父母念生氣合而成形而此神寓於其內及長而發為知覺已雜後天之陰亦總謂之神也葢神以形為旅舍形以神為主人主人富饒則旅舍華潤旅舍完固則主人安甯其實存亡相係者
也然此神變化不測無風起波隨波生浪致令百體動筋骨勞臟腑搖動氣血沸騰形漸凋斃此神役形之害也形斃而神亦失所依而去矣形雖四大假合而實從愛慾中來身體欲安過求所以安衣食欲美過求所以美越越受用則轉轉貪圖以至奔馳爵位以求榮身燒煉汞鉛以求服食抽添搬運以求永年令神不得少息日至散亡此形役神之害也神亡而形亦無主而傾矣故曰忘形以養神忘神以合虛七戒銳始怠終入道雖由頓悟成道實本積習人於一時悟得清淨法身本無染著從此悟後雖遇顛倒縱橫再不搖動此是上根利器世所希有恆河沙衆不知有始又何有終雖其間一二中才從塵沙中透出
一點靈明真性覺得本來無染發誓修持懺悔諸業掃除萬緣是為銳始奈何愛河難渡苦海易沈或者富貴蕩淫或者貧賤困逼不免迷惑念頭弛懈縱有勤修之士一時無騐輒生怠心豈知純陽之體一毫陰氣未盡不能成真必於幾十年間立志精修身居濁世神超太清一切種種喜怒哀樂之事絲毫不得侵染始初矜持勉強積至純粹自然至此方得完全去來自在與道合真若或作或輟如不聞道若持久有漏取害愈大犯罪愈深若或始聞正道後入邪法此等罪愆永墮惡劫學者宜慎之嗟乎一點靈根却被萬緣揉破百年假體都從六慾消磨上士利根何須設戒中人夙習可勿提撕吾嘗立戒於千秋彰彰
寶筏願以廣度乎萬姓的的金針任伊求徧神仙訣敢不向此中尋縱然煉得汞丹成也須從這裏過云云至哉言乎慈哉心乎是三洞真文秘諦是七返天仙金丹一字一牟尼珍珠蒼胡頡寶以是照諸四天下如日麗晴空矣惟願世人廣為流通以宣道戒而洪善化庶不負
普濟慈心云爾惠覺弟子蔣予蒲謹誌
子／宗教／道藏輯要／張集／七　三壇圓滿天仙大戒略說等／三壇圓滿天仙大戒略說(P.1-1)..[清光緒丙午年(1906)成都二仙庵重刊本]
諸法子一切氣質習染是迷雲翳性一切殺盜淫妄是迷雲翳性一切貪嗔癡愛是迷雲翳性乃至一念一時不知不覺是迷雲翳性乃至著於有求斷於無法是迷雲翳性乃至著境著念著心是迷雲翳性端須廓然無量得大總持妙相圓明光逾慧日是曰金丹是曰玄宰是曰天仙大道妙合佛乘彼世人以禪
為空靈陰而不陽是未知真禪之道五陰淨盡亦猶世禪和自昧其宗輒斥道門為守屍鬼妄引楞嚴十種外道為修道法門豈知三清妙法渾合禪玄萬聖萬真祇此一事諸法子你道這事是甚麼事是身心非身心是性命非性命是功修非功修語言道斷惟證乃知圓滿菩提真無所得賴我
三清道祖
玉帝至尊
五老四御
九極十華以及
古聖高真遞傳妙道肇啟我
東華始祖
正陽帝師幸逮
天仙初祖孚佑帝君得啟南北宗派南五宗顯神通於得道之後其始實刻苦功修北七宗打塵勞於成道之日其志自始終無懈成就歸宿各有遲速頓漸支流派演無須別戶分門近來出家者多出塵者少煌煌羽士巍巍玄門非特奧秘難窺亦且修持無路我
天仙初祖孚佑帝君屢荷
三清法勅普濟塵寰千計垂慈百方接引今特命予將天仙大戒秘旨傳示人間以作三壇圓滿功德諸法子一志凝神諦聽
昔
元始天尊說無上內秘真藏經云汝等四眾勤行道戒積漸累功證成道果一切法眾悉是戒行又曰汝等勤行教化依此大乘勿生異想即是方便得入大慧法門功德自在得自在力不生不滅能度眾生滅煩惱業
子／宗教／道藏輯要／翼集／二　甘水仙源錄　序　卷一至五／卷二／廣甯通玄太古真人郝宗師道行碑　徐琰(P.36-1)..[清光緒丙午年(1906)成都二仙庵重刊本]
廣甯通玄太古真人郝宗師道行碑
嘉議大夫嶺北湖南道提刑按察使東平徐琰撰
大元有天下好賢樂善度越前古凡有德之士不及用者必加寵數以旌顯之初無間於道俗存亡之異也中統二年詔賜盤山棲雲道人王志謹之號曰惠慈利物至德真人至元六年詔贈棲雲之師廣甯郝大通之號曰廣甯通玄太古真人至元二十三年詔賜棲雲弟子洞陽徐志根之號曰崇玄誠德洞陽真人旌有德也是年三月予將赴官湖南道出汴梁時洞陽掌本宗教住朝元宮率其屬來見請於予曰貧道出家無過人之行誤蒙聖朝采錄錫以徽稱使得簉於師真之列皆吾先師棲雲之訓也棲雲之所以表見於世者獨非先師太古之澤也歟二師道行卓異在人耳目孰不知之必得文士與之紀述庶幾可
以傳信後來昭示永久棲雲則有翰林承旨慎獨王公之作已勒之石若夫太古之碑義不可後而今尚缺然是則嗣教者不敏之過願屬筆於子倘辱惠顧我曹之責塞矣予自惟儒生昧於玄學敘事遣辭或致抵捂徒取誚於識者牢讓再三竟不護已又洞陽與予同宗見待素厚難於終拒乃據洞陽所錄宗師行實採摭輟緝以付之仍繫以銘詩俾步虛者歌之以頌師德師姓郝名大通字太古道號廣甯子甯海人家故饒財為州首戶兄俊彥登進士第官至朝列大夫昌邑縣令師初諱昇少孤事母孝稟賦穎異識度夷曠蕭然有出塵之資讀書喜易研精尤甚因通曉陰陽律厯之術不樂仕進慕司馬季主嚴君平之
為人以卜筮自晦大定七年重陽真君王祖師自關西甯海遊行於市見師言動不凡仙質可度思所以感發之者遂背肆而坐師曰請先生回頭真君應聲曰君何為不回頭耶師悚然異之真君出師閉肆從之及於館所而請教焉真君授以二詞師大悟不覺下拜自是日往親炙以有老母未卽入道明年母捐館師乃棄家入崑嵛山禮真君於煙霞洞求為弟子真君納之賜名璘號恬然子仍解衲衣去其袖而與之曰勿患無袖汝當自成蓋傳法之意也九年甯海人有構金蓮堂以待真君挈其徒西歸居之師携瓦罐乞食誤觸之碎真君别授一罐題頌其上云撲碎真灰罐卻得害風觀直待悟殘餘有箇人人喚未幾
師辭真君去與王玉陽往居查山真君亦赴汴京馬丹陽譚長真劉長生邱長春四子實從十一年師聞真君上仙四子已入關遂西遊以訪之十二年葬真君於祖庭師欲與四子同廬墓側長真激之曰隨人腳根轉可乎師明日遂行至岐山遇神人授今名字及道號十三年度大慶關而東翺翔趙魏間十五年坐於沃州石橋之下緘口不語河水泛溢身不少移水亦弗及人饋之食則食無則已雖祁寒盛暑兀然無變身槁木而心死灰如是者六年昌邑君之季女嫁為真定郭長倩之夫人長倩夫婦過沃州知師在橋下駐車拜謁贈之衣物所以存慰者甚厚師藐然若不相識一無所受夫人感泣長倩嗟異而去二十
二年師過灤城又與神人遇受大易祕義自爾為人言未來事不差毫髮至鎮陽居觀升堂演道遠近來聽者常數百人已而闡化諸方專以利物度人為務由是郝太古之名聞天下明昌初東還甯海一日欲作易圖遽索紙筆適粥熟弟子不卽與請俟食已師曰速持來我方得意何暇食粥筆入手布紙揮染疾若風雨不終朝成三十三圖其旨意皆天人之蘊奧昔賢所未發者咸平高士王賢佐占筮素精見師推服盡棄其學而學焉由是技進名動闕庭其他靈異之跡如天長預吿侯子真之火恩州夜入王鎮國之夢者尚多有之不可殫紀春秋七十有三以崇慶元年臘月晦日仙蛻於州之先天觀前此三年勅其徒
預營塚壙告以死期及是果然平生製作有三教入易論一卷示教直言一卷心經解一卷救苦經解一卷周易叅同契簡要釋義詩賦雜文樂府及所作易圖號太古集凡十五卷行於世噫道家者流其源出於老莊後之人失其本旨派而為方術為符籙為燒鍊為章醮派愈分而迷愈遠其來久矣迨乎金季重陽真君不階師友一悟絕人迨若天授起於終南達於崑嵛招其同類而開導之鍛鍊之剏立一家之教曰全真其修持大畧以識心見性除情去欲忍恥含垢苦己利人為之宗老氏所謂知其雄守其雌知其白守其黑知其榮守其辱為道日損損之又損以至無為莊生所謂遊心於淡合炁於漠純純常常乃比
於狂外天地遺萬物深根甯極才全而德不形者全真有之老莊之道於是乎始合重陽唱之馬譚劉邱王郝六子和之天下之道流祖之是謂七真師其一也非天授之其孰能與於此哉師逝之後弟子行緣四出能世其業者甚眾高弟范玄通與棲雲王宗師又其尤者當中原板蕩國朝隆興之初一居東平一往來乎燕汴建琳宇開玄壇聚徒講說貴賤欽仰宗風大振道價增崇不減太古今洞陽耆艾敦龎剛毅木訥食師之德幹父之蠱當釋道紛爭摧敗挫衂之際寂然湛然守之以謙冲安之以委順處之以鎮靜操修無方精進不輟用能上取聖知特降璽書褒美較其難易又不出於棲雲之下謂非太古之澤將何
歸乎凡今之人欲知太古請觀其子欲知其子請觀其孫銘曰東方雲海空復空羣仙出沒空明中此語常怪東坡公神仙有則八表同不應秀止東方鍾崑嵛山高天比崇左顧右瞰搏桑宮上有一洞煙霞封重陽發之麾鬼工紫炁直與閻浮通馬譚劉邱王郝從六子矯矯皆人雄縹緲至自蓬萊峯驚見碧海磨靑銅煌煌七朵金芙蓉信哉仙人出於東就中郝公鸞鳳龍洗心以易虛玲瓏藏用於密退以冲粃糠富貴不掛胷剛决物莫嬰其鋒訓練復遇王元戎衲衣一傳神契融有袖無袖由人縫同門之朋稑與穜腳根不必隨渠儂沃州石橋張果蹤亘如虹蜺插蒼穹大道在此南北衝何須遠走巢雲松止而不動吾非
慵艮乃萬物之始終結跏趺坐為瘖聾朝觀日出光曨曈吞霞入腹丹火紅暮觀流波朝彼宗河車挽水玄霜蓬有人問之趨下風如以寸莛撞巨鐘搖手使去妨吾功過橋行人抗塵容僵名仆利不有躬見公視世猶蟻蜂形骸土木心冥鴻顙必有泚羞頑庸反求於身當發蒙撙貪節愛瘳癏恫憧憧往來秋夏冬百感一二亦已豐如此利益誰能窮確乎六年真苦攻養成姹女連嬰童奮袖起舞知德充願以所餘及倥侗普度一切超樊籠泥在鈞兮金在鎔螟蛉蜾蠃無常蟲功成朝元去怱怱飛霞佩玉鳴冬隆雲裝煙駕滄溟重弱水萬里昏濛濛淮南小山空桂叢黃芽欲種須圃農公不可見憂心冲棲雲老仙亦難逢住
世賴有徐神翁
子／宗教／道藏輯要／翼集／二　甘水仙源錄　序　卷一至五／卷四／終南山碧虛真人楊先生墓銘　劉祖謙(P.66-1)..[清光緒丙午年(1906)成都二仙庵重刊本]
終南山碧虛真人楊先生墓銘
翰林修撰嘉議大夫同知制誥上輕車都尉彭城郡開國伯食邑七百戶賜紫金魚袋劉祖謙撰
明昌初僕時年十四五就學於長安聞得道羊皮先生已羽化于府署之宣詔廳復有紙襖先生居焉數數見之方稚蒙未能知其異人泰和之末得官有扈或言楊碧虛者傳王祖師之道名振關中乃向所謂𥿄襖先生也先生名明真其號碧虛子耀州三原趙曲里人家世為農兄弟四人俱入道先生其伯也仲曰守珪餘俱早世先生始從馬丹陽學復詣山東見邱王諸師由宣詔廳往來南山承安泰和間徒眾頗多歸之適陝右二統帥俱皇族相繼師禮焉運使嘉議高公忽病心痛治莫能效先生為布氣按摩立愈有詩十絕為謝先生素不識書口占賡酬略不停思高大異之嘗云先生獨傳祖師心要𥿄襖草履土木
形骸或歌或舞或類狂癡曾以養生安心術相授其為宦貴士流尊禮如此道俗景仰隨問隨答頃刻詩頌積疊人人滿意正大二年淸明日語門人李志常卽祖墳預建壽塔果以十年六月無疾而逝享年八十集所為歌詩餘三百篇目曰長安集先是其仲守珪受印可於先生遂居鳳翔一日求木於前知府术虎公旣瞑目門人歛焉郡人驚異觀者萬計二道人因忿爭於前久之不解忽聞擊木聲舉蓋再起讓曰若輩將賣我作利賂耶速蓋棺將無人矣葬後不數日北兵奄至城扉果闔於是郡人始悟事見定海節度使盧通議墓碑云嘻一門而二達者異哉志常以師之壙獨未有銘見請宜銘
世人憧憧名利場體便綺紈味膏粱氣不內充性則戕一真忽焉散微茫反以𥿄襖為猖狂誰知懷玉終煌煌倒持陰陽長不亡飛上神京朝玉皇守爐鍊丹曾竊嘗其徒今有李志常
子／宗教／道藏輯要／翼集／十　靑城山記／卷上／原始記(P.2-1)..[清光緒丙午年(1906)成都二仙庵重刊本]
續刊青城山記卷上
𨞪江彭洵編輯
及門諸子校刊
原始記
靑城山者灌之南山也地濱大河以西帶江背郭綿延不下百里元和志謂在靑城縣西北三十里寰宇記謂在靑城縣西北三十二里是也自三皇時甯封棲真黃帝問道靑城之名遂著迨漢天師張道陵斬草除溷講授丹經白日冲舉靑城於是益顯雖羽衣淸脩棲遲岩穴後先不可殫述而靑城之名播諸冊籍艷穪無窮道書云靑城為神仙都會福地記云上有沒溺池
甘露芝草玉匱經云此第五大洞寶仙九室之天黃帝所拜奉為五岳丈人黃帝刻石拜謁纂書猶存天師立靑城治於中五岳真形圖云靑城洞天所在其下別有日月分精所照御覽云黃帝遍厯五岳封靑城山為五岳丈人第五大洞寶仙九室之天連峯掩映互相連接靈仙所宅靈異甚多名山洞天福地記云第五洞天周迴二千里名寶仙九室之天唐六典劍南道名山之一曰靑城枕中記云鬼谷先生為太元師治靑城山方輿勝覽謂靑城一名赤城又名靑城都陸放翁亦云靑城一名赤城杜光庭云岷山連峯接岫千里不絕靑城為第一峯山有七十二小洞應七十二候八大洞應八節輿地記勝云靑城八大
洞一太乙二九仙寶室三娑羅四高臺玉寶五麻姑六寶園七聖母八都督漁洋山人云靑城有山市當天淸氣朗一望皆城郭都市瓦屋螺靑車馬人影往來絡繹甫詫異間移時隱滅此固靑城之大較也古人之記載眾矣若邱壑之奇壇廟之盛高人逸士之廣方外技術之繁又豈區區者所能盡哉唐錢起有靑城山送楊杜二郎中赴蜀軍歌云蜀山西南千萬重仙經最說靑城峯靑城嶔岑倚空碧遠壓峩眉吞劍壁錦屏雲起易成霞玉洞花明不知夕星臺二妙逐王師玩瑀軍書王粲詩曰落猿聲連玉壘晴來山翠傍旌旗綠蘿春月營門近知君對酒遙相思宋趙忭有謁靑城山詩云背琴負酒上靑城雲為開收月為明觀宿有詩招主簿盧同無分見先生牆留古畫仙姿合石載奇文俗眼驚都念吾鄉山亦好十年孤負爛柯行范成大再題靑城山詩云萬里淸遊不厭滽雙旗換得一枝笻來從井絡直西路上到江源第一峯海內閒身輸我逸山中佳氣為人濃題詩試刻巖前石付與他
年蘚暈重　國朝王士正望靑城山詩云雲氣連西域名山仰漢標千秋軒帝跡每夜岳靈朝玉宇峻丹壑神燈下碧霄丈人一招手天路未應遙顧光旭游靑城山詩云子美遊靑城題詩作五字五字何足多靑城覺靈異我來遊靑城白雲暫留憇未暇更題詩復恐礙雲意偶然咳唾落九天不曾點著靑城地蔡時田將赴靑城從離堆渡入筏村道中卽景云過江指靑城江村一灣綠踏沙去洲渚岸行入林麓樹密靜行人林深鳥側目一坪淺草地十丈古喬木四圍佐濃陰數點漏初旭便可席其間樹裏微風出一坐訂終日蟬聲聞斷續未到六六峯先此忘塵躅又靑城雜詩云闌風伏雨過靑城洞裏琳宮少送迎隔斷乾坤支杖影岩搖日月入鍾聲六時巖畔聽殘偈三素雲中謁上淸五月騎驢遊太華不如來謁范長生蔣制軍礪堂遊靑城山詩云話到靑城意欲顛悠悠天地浩無邊神仙弱水三千里世界空花四十年前古有懷皆渺矣後今相識總茫然任他大夢終朝醉風月從來不愛錢邑宰王夢庚遊靑城詩云傑閣崔巍倚上淸淸宵餘味歩虛聲峯圍仙磬深難散月避神燈遠愈明坐久風前添鶴氅更殘天上聽雞鳴何當絕頂凌霄漢來試猴山子晉笙查禮遙見靑城欲遊不果詩云靑城近接岷山南層巘叠嶂浮蒼嵐舊稱福地列第五芝草𡏟花春長探前為赤城後大面天國丈人名屢變樹叢石古老怪生晦夜煌煌聖燈
現上矗天倉三十六峯靑峯峯插雲多奇形別開窾竅八大洞符合八節潛通靈小洞周圍七十二數應候氣見神異羣仙翱翔宅九區杜甫登之不敢唾其地我茲移家官江源林巒傍我搖靑痕修途未暇陟崇嶺短歎長哦鑒山影待約他時雨霽初提壺獨往尋幽境吳勤惠公棠西廵望靑城山詩云蘿衣蘚磴簇雲屏州六高峯石氣淸懸澍卽為天下雨不須丹竈叩仙靈
子／宗教／道藏輯要／軫集／五　天下名山記／福建／遊滴水巖記　宗臣(P.62-1)..[清光緒丙午年(1906)成都二仙庵重刊本]
遊滴水巖記
宗　臣
余讀汀記歸化東北五里蓋有滴水巖云往徐君日與余談茲巖大奇也戊午九月余督兵西征馳之歸化而揭君謁余曰君將出師紫雲乎則請於滴水駐餐焉於是明日以數騎東行踰嶺稍折而北已又折而東凡三折至巖巖壁陡絕外墜徑而上揭君遲之徑旣上有宇故名迎仙余曰遲仙不逾迎仙哉堂後有亭亭題余怪其腐語而因與揭君解於其中遂易之曰振衣已乃聞垂垂而雨則滴水巖在焉其水有三一出垂石如蓮者二從石隙中下盛之石盂揭君曰巖人咸飲此於是嘗之甘已烹為茶尤甘余曰蓋天漿乎蓋天漿乎其石乃蜓而曲若龍足
戲雲中而則隱則見者余怪焉稍前斗石下垂類蓮而華者因名之垂蓮水石亦蓮不名者從水也又俯而睇其右偶僧在焉其爐烟陰陰上也余曰何僧揭君曰此記所稱賴僧者也其旣化而坐數日矣乃巖人始知之則大異之而因繪其軀以祀之此卽其軀也旱而禱輒雨舁之而禱更大雨則歎曰有道哉有道哉夫人者宜顯者也佛者宜幽者也今暴其身於明白四達之區而使豎商牧子拊其面目而嬉焉卽僧而靈固殷殷怒也於是命藏諸幽者蓋神之也洞凡三門其中而豎者類柱遂名之曰天柱而柱有三則又名之曰中天柱左天柱右天柱云有石類獅而門者其上更有石如斗外懸中繫甚微若蒂焉故名
峰窩又眺而左有三門左者逕右者乃橋斷石橋其上而又虛其上如黿焉遂名之黿梁黿梁之左而上纍纍若珠又若垂楊之裊裊條條而氷者仰睇其右片石突而下久之歎曰此墮猿也其左右五色為祥雲之下為虛明二洞篲擊輒應虛谷則鳴也又一洞狹險旁曰天鼓篲擊之彭彭鼓聲焉余訝之又有冷然磬而幽者余曰此何聲也揭君曰所謂石磬者也在石洞洞又有床火乃入不火不入入者床而擊磬若履禪室焉余益駭而揭君已命余觴乃令侍子左鼓右磬颯然天籟滿山也有巨石整而偉依余右睨之不得其名久之曰冕哉遂呼為冕石冕石者卽磬而床者洞門也其洞最邃名曰鴻濛又起而環視鯉
石鷹石龜石鰲石翔躍肘腋矣神奇哉神奇哉變化總萃幻鑄緯錯煌煌磷磷潭潭亭亭則槩名之曰小崆峒云余於是仰而歎曰嗟乎余恨不與徐君同游哉揭君曰何徐君思也曰余往嵗與徐君蓋游華陽洞云洞自陶隱居來赫赫盛矣乃宋帝又丹書之其洞故不可入卽入無奇也使隱居而覿此宜何以稱焉且茲巖之奇天奇之也旣奇之矣乃置諸荒山僻壤亂莽野草中不以奇稱也世之以片石假山稱奇耳目者何限嗟呼巖嗟呼巖余又安知其解乎揭君曰華陽顯以陶故安知茲巖不自今華陽並名哉於是罷酒徐君名中行汀守與余友善先余三日遊遺余書揭君名鴻則與余同薦畿中者也
史／政書／大清會典事例（光緒朝）／宗人府／卷一　宗人府一／天潢宗派／命名／道光二十六年(P.15-2)..[清光緒二十五年(1899)石印本]
○二十六年
諭。我朝景運延長。雲仍衍慶。避名之典。我
皇祖高宗純皇帝特降
諭旨。以不經用之字改避。復
諭以奕字輩以下。亦可推廣此意。永遠遵行。
聖謨煌煌。洵為萬世法守。朕御極初年。曾經降旨豫示奕載溥毓恆啟等字。缺筆書寫。因念國家燕翼相承。宗支蕃衍。依次命名者。久而愈多。自宜推廣前奉
諭旨。援引二名不偏諱之義。用示折衷。將來繼體承緒者。上一字仍舊毋庸改避。亦毋庸缺筆。其下一字應
如何缺筆之處。臨時酌定。以是著為令典。俾我子孫繼繼繩繩。率循罔替。
史／政書／大清會典事例（光緒朝）／宗人府／卷九　宗人府九／職制三／禁令／咸豐二年(P.29-1)..[清光緒二十五年(1899)石印本]
○咸豐二年
諭。乾隆年閒
高宗純皇帝特降諭旨。以禮義廉恥居官者立身之要。侍衞部院司員。有見該堂官輒行屈一膝者。於定制甚為錯謬。通行曉諭。俱著侍立回事。並諭有見王等長跪請安者。凡王大臣遇見。即行參奏。迨嘉慶八年復奉
仁宗睿皇帝明析申諭。
聖訓煌煌。自當敬謹遵守。但恐日久玩生。仍蹈卑鄙諂諛之習。不可不重申諭禁。嗣後各臣工於親王郡王遇有公事接見。禮儀自有定分。不得長跪請安。其侍衞部院司員。接見本管堂官。祇應侍立回事。儻有不遵定制。屈膝請安者。即著指名參奏。以肅體制而除陋習。
史／政書／大清會典事例（光緒朝）／內閣／卷十四　內閣四／職掌二／票擬／乾隆四十六年(P.5-2)..[清光緒二十五年(1899)石印本]
○四十六年
諭。本月二十三日。內閣進呈禮部具題壬寅年各
壇
廟祭祀齋戒日期一本。內開正月十四日次辛祀
祈穀壇。所擬甚屬不當。天子父天母地。祗承之義。不可稍弛。從前雍正年閒。恭奉
皇考世宗憲皇帝諭旨。以定例正月上辛若在初五日以前。則改於次辛。但元旦朝賀。乃朕躬之禮儀。若因此而展
祈穀之期。於心實有未安。著於上辛行禮。煌煌
聖訓。實萬世不刊之論。朕御極以來。遇正月初三日以前上辛。因必須隔年齋戒。是以改用次辛。其有初四日上辛。亦改用次辛者。則因
聖母皇太后祝釐初祉。朕於元辰躬率王公大臣拜賀。
東朝儀節。不容稍闕。至明歲正月初四日上辛。並非向年可比矣。該部何得亦改次辛。况冬至
南郊禮成。有於次日受賀者。所謂禮緣義起。而義以方外。尤必敬以直內。如謂臣下意在尊君。不敢輕易朝正令典。亦當備查往例。具奏請旨。乃禮部遽行題達。何昧昧一至於此。至閣臣職司票擬。於此等典禮攸關之章疏。何以並不細心請旨擬籤。必待朕自行看出耶。所有禮部堂官。著交部嚴加議處。大學士等。著交部察議。至祀典本屬吉禮。而上辛
祈穀。尤歲首鉅儀。乃該部必於二十三日具題。閣臣亦
即於是日呈進。朕雖不以此責備。而諸臣疏忽若是。可謂不知仰體朕懷矣。所有明歲
祈穀行禮。仍用上辛。並著為令。
史／政書／大清會典事例（光緒朝）／內閣／卷十四　內閣四／職掌二／票擬加籤／咸豐元年(P.25-2)..[清光緒二十五年(1899)石印本]
○咸
豐元年
諭。去冬禮部彙題烈婦一本。朕以向來烈婦夫亡。無逼迫等情。遽行殉節者。例不准旌。雍正年閒
聖諭煌煌。原於維持風化之中。寓愛惜民命之意。並經內閣照例票擬雙籤呈進。遂用不必旌表之籤發下。迄今事後追思。該烈婦等身殉其夫。舍生取義。究屬人所難能。而各省歲終彙題不過二三十人。未必遽開輕生之漸。若給予旌表。亦足以激薄俗而勵綱常。所有上年禮部彙題各直省夫亡殉節之烈婦彭氏等三十七口。仍著准其一體旌表。以慰貞魂。
史／政書／大清會典事例（光緒朝）／吏部／卷六十四　吏部四八／漢員遴選九／河員遴選／嘉慶十七年(P.11-2)..[清光緒二十五年(1899)石印本]
○十七年
諭。昨據百齡等保奏大工出力人員摺內聲稱。此次所
派大小文武。分司職役。總計六百餘員。朕覺其人數太多。即降旨令該督等。不得將六百餘員概行報部。以示限制。本日恭閱
皇考高宗純皇帝實錄。內載諭軍機大臣等。御史魏涵暉條陳河工效力人員。應照各省之例。揀選引見發往。所奏甚是。南河效力。定額百二十員。其一切工程。則各有廳員專管。即分防大汛。及遇缺委署。閒亦需人。止須足敷差遣而已。何必如許之多。此等人員到工之後。自備資斧。無所獲利。勢必競事欺蒙。指平為險。惟冀添築工程。恣其浮冒。是誤工虧帑。皆若輩為
之。歷來河工狃於陋習。不察其弊。殊不思各省州縣刑名錢穀。頭緒紛繁。何嘗不一人兼理。未見於正印之外。概委多人紛紛協辦。嗣後河工。亦應照各省之例。按其額設員缺。陸續酌量奏請發往。以備委署。或有緊要工程。萬難兼顧。必資分辦者。亦應限以數目。不得仍前濫請。徒使有名無實。著詳細酌議奏聞。經議准江南六十員。直隸三十五員。河東三十員。仰見
聖訓煌煌。立制至為周備。河工遇有應辦工程。若因工段綿長。需人經理。亦應擇其曾任河員。工程熟悉者。奏請發往差委。方可得力。即閒有一二本籍紳士鹽
商。情殷桑梓。出力幫工。如此次蕭南紳士張大鶴。運送草束錢文。赴工搶險。此項人員。或因諳習工作。或因保護鄉閭。原可資其急公協佐。以收實效。乃近日各工投效人員。藉詞辦工。紛紛前往。該督等不加選擇。任意收錄。以致人數眾多。漫無限制。此等人員。不過意存倖進。藉邀優敘。竟以興辦大工。為伊等終南捷徑。甚或有不肖之徒。偷將完善隄防。有意殘毀。希冀興工漁利。糜帑殃民。尤為可恨。此皆濫竽者眾。遂致賢否不齊。轉滋弊竇。該督等又安能徧加查察。一一防範耶。試思地方守令。管理刑名錢穀。事務殷繁。
印官之外。並無另有委員為之協理。河工即需員差委。亦何得濫行收錄多人。致啟奔競。即百齡等此次所奏捐職員外郎劉承澍捐辦稭料。奏請捐復原官。該員並非奏請來工之員。又非因保衞田廬。捐資慕義。該督等本不應令其備料運工。今既經工竣保奏。自不得不一體加恩。而收用投效人員。漫無區別。即此已可概見。是河工委用人員。自應明定章程。以昭體制。嗣後工員非奏請發往者。不得擅行差用。其平時應准委用若干員。遇有應辦之工。應准委用若干員。著該部詳議具奏。欽此。遵
旨議定。嗣後河工需員差委。非奏明投效者。不准濫行保奏。
史／政書／大清會典事例（光緒朝）／吏部／卷七十二　吏部五六／除授一／進士舉人知縣改補教職／道光二年(P.16-2)..[清光緒二十五年(1899)石印本]
○道光二年
諭。御史趙柄奏請慎覈改教以重學校一摺。所奏是。國
家教化之興。由於勸學。各省教職。得一品端學裕之員。盡心化導。於士習民風均有裨益。近日各省甄別州縣。凡才具平庸。不諳吏治。年力就衰各員。率請改教。此等衰庸之員。即令其司鐸。安望其實心化導。克稱厥職乎。如該御史所奏。或因誤公虧項。避重就輕。或因替人騰缺。設法量移。特借出身名目。藉以見好市恩。騰缺量移。事無確據。亦不可空言妄論。而避重就輕市恩見好之處。在所不免。溯查乾隆五十一年欽奉
聖諭。各省知縣已經得缺。到任數月後。不勝民牧者。即
以原品休致。概不准復行改教等因。欽此。煌煌
聖訓。永當遵守勿替。嗣後各直省督撫。於才不勝任之知縣。如未經得缺。將該員品學尚堪秉鐸之處。切實聲明。仍酌量奏請改教。其實缺人員。履任在半年外者。才不勝任。即概予休致。不得因其正途出身。率請改教。該督撫務各秉公甄別。尤不得因有此旨。將闒宂各員。一味姑容。轉致貽誤地方也。
史／政書／大清會典事例（光緒朝）／吏部／卷九十一　吏部七五／處分例一四／外官案卷交代／嘉慶十四年(P.5-2)..[清光緒二十五年(1899)石印本]
○嘉慶十四年
諭。朕恭閱雍正元年
世宗憲皇帝實錄。內載頒發
訓諭直省文職自督撫學政至州縣等官。武職自提督至參遊等官。共
上諭十一道。仰見
皇祖澄敘官方。諄諄誡勉。不特當日之利弊。言無不盡。即此時之相沿陋習。亦早經
洞燭無遺。
天語煌煌。實為萬世不易之官箴。各督撫等衙門。久蒙
頒發。原期永遠遵循。朕仰述
前謨。若此時再加申諭。不能更出範圍。而我萬萬世子孫整飭官聯之法。亦無有過於此者。朕每日幾務之先。敬閱
列聖實錄。周而復始。夙夜懍懍。無事不恪遵
成憲。各督撫學政司道府州縣提鎮副將參遊等。亦應隨時敬覽。互相策勵。務使大法小廉。訓兵養士。崇實行而不尚虛名。秉公忠而不持偏見。潔己奉公。愛民
盡職。以期佐治分猷。奠安黎庶。切毋視為具文。歸入交代。僅令日久存貯。無裨身心。是則不能仰體
聖訓。亦有負朕委任誥誡之至意也。將此通諭知之。
史／政書／大清會典事例（光緒朝）／禮部／卷三百二　禮部一三／尊崇／恭上皇帝尊號徽號／乾隆六十年(P.42-1)..[清光緒二十五年(1899)石印本]
○六十年
諭。來歲歸政。朕為太上皇帝。歷稽前典。有上尊號之文。殊屬無謂。太上皇帝。非若太上皇后。因母儀而崇上徽稱者可比。况朕臨御六十年以來。敬
天法
祖。勤政愛民。及拓土開疆諸實政。彰彰可考。又何藉聖神文武等文字。虛示尊崇。且以臣子而稱揚君父。本屬後世沿用虛文。於理原未盡協。我
聖祖仁皇帝平定三藩。及恭遇
慶節。從前臣工等屢有以尊號為請者。
聖祖皆卻而弗許。
訓諭煌煌。實可為萬世法。今朕特豫行降旨。將上尊號一事停止。此即朕效法
皇祖之心。亦即御極初年。齋心默禱。不敢上同
皇祖紀年之數之初念也。將來嗣皇帝及臣工等。皆當恪遵朕諭。不必復有瀆請。朕惟敬祈
昊貺。精神純固。康彊逢吉。嗣皇帝秉承指示。克肩負荷。海宇熙和。治臻上理。此即國家吉祥盛事。况太上皇帝。稱號已極尊崇。嗣皇帝躬率臣民。以天下養。尤為古今郅隆盛軌。又何必徒尚繁文。務為增美耶。
史／政書／大清會典事例（光緒朝）／禮部／卷三百三十　禮部四一／貢舉二／鄉會試期／咸豐元年(P.16-1)..[清光緒二十五年(1899)石印本]
○咸豐元年
諭。徐廣縉葉名琛許乃釗奏南海東莞請分別停試一摺。據稱南海縣西湖書院生徒。因挾知府改斷公項之嫌。不遂其欲。投遞匿名罷考紅帖。經該督諭令舉出主謀。餘可免究。尚復容隱不發。東莞縣因抗糧生員畏罪自戕一案。合邑士子輒即刷印長紅。徧貼罷考。請將南海縣西湖書院肄業生童。並東莞合學暫停考試等語。國家設科論秀。原期於風俗湻美之地。選取才良。若士習刁頑。不加懲創。仍使不率教者得
登庠序而與賓興。將何以勸良士。是以雍正年閒
諭旨。奉有生童以私心之忿。借罷考為挾制。即令停其考試。
聖諭煌煌。於鼓舞人才之中。寓變化愧厲之道。且罷考罪名綦重。士子束身名教。尤當守法懷刑。廣東近年士氣民情。朕方冀其蒸蒸日上。若因一二敗類。遂致挾制成風。是稂莠閒生。轉使嘉禾不殖。朕甚愧之。著將南海縣西湖書院肄業生徒。及東莞合學俱暫停考試。該督等即確查主謀罷考及附議之人。分別首從。照例懲辦。該書院及該學中有端謹老成將首謀
者舉出。抑其人悔罪自首。或父兄呈出到官。既肯自新。仍可量從寬典。其脅制被累之同學。經該督等察實奏明。即當許其考試。此朕董教兼施。猶是古人郊遂移風之遺意。凡屬多士。其各懍遵訓誡毋忽。
史／政書／大清會典事例（光緒朝）／禮部／卷三百六十七　禮部七八／學校二／學政考覈／道光二十七年(P.21-2)..[清光緒二十五年(1899)石印本]
○二十七年
諭。朕恭讀
皇祖高宗純皇帝諭旨。嚴飭各省督撫。於年終密考。將
該學政考試實在有無弊竇。及士子輿論是否翕然。據實詳細奏聞。原以嚴考成而肅功令。
聖諭煌煌。洵宜恪遵謹守。惟相沿日久。該督撫等於年終密考。率皆以場規整肅士論悅服為詞。習成故套。毫無切實考語。殊非秉公覈實之道。現在學政內雖尚無被人指摘之員。而各省學政盡皆廉明公正。朕亦未能深信。嗣後各省督撫等務宜破除情面。認真訪察。如該學政等不公不勤。或徇私壞法。以及約束幕友家丁胥吏人等不能嚴肅。甚至精神疲敝。不能振作。有玷厥職。均著該督撫等秉公具奏。不得仍以
空言塞責。儻意存見好。徇隱不舉。別經發覺。惟該督撫等是問。
史／政書／大清會典事例（光緒朝）／禮部／卷三百八十三　禮部九四／學校一八／勸懲優劣／咸豐元年(P.29-2)..[清光緒二十五年(1899)石印本]
○咸豐元年
諭。徐廣縉葉名琛許乃釗奏南海東莞請分別停試一
摺。據稱南海縣西湖書院生徒。因挾知府改斷公項之嫌。不遂其欲。投遞匿名罷考紅帖。經該督諭令舉出主謀。餘可免究。尚復容隱不發。東莞縣因抗糧生員畏罪自戕一案。合邑士子。輒即刷印長紅徧貼罷考。請將南海縣西湖書院肄業生童。並東莞合學暫停考試等語。國家設科掄秀。原期於風俗湻美之地。選取才良。若士習刁頑。不加懲創。仍使不率教者。得登庠序而與賓興。將何以勸良士。是以雍正年閒
諭旨。奉有生童以私心之忿。借罷考為挾制。即令停其考試。
聖諭煌煌。於鼓舞人才之中。寓變化愧厲之道。且罷考罪名綦重。士子束身名教。尤當守法懷刑。廣東近年士氣民情。朕方冀其蒸蒸日上。若因一二敗類。遂致挾制成風。是良莠閒生。轉使嘉禾不殖。朕甚愧之。著將南海縣西湖書院肄業生童。及東莞合學。俱暫停考試。該督等即確查主謀罷考及附議之人。分別首從。照例懲辦。該書院及該學中。有端謹老成。將首謀者舉出。抑其人悔罪自首。或父兄呈出到官。既肯自新。仍可量從寬典。其脅制被累之同學。經該督等查實奏明。即當許其考試。此朕董教兼施。猶是古人郊
遂移風之遺意。凡屬多士。其各懍遵訓誡。毋忽。
史／政書／大清會典事例（光緒朝）／禮部／卷三百八十三　禮部九四／學校一八／勸懲優劣／光緒十二年(P.35-1)..[清光緒二十五年(1899)石印本]
○十二年
諭。卞寶第奏整頓士習。請嚴申禁令等語。湖南沅州府芷江縣童生聚眾鬧考。竟有毆傷知府情事。業經卞寶第將首從各犯。分別正法懲辦。近來各直省文武童生。往往糾眾滋鬧。藉事罷考。希圖挾制官長。士習不端。藐法已極。恭讀雍正十二年
諭旨。各省生童。有因與地方官爭競齟齬。而相率罷考者。即將罷考之人。停其考試。若合邑合學俱罷考者。亦即全停考試等語。
聖訓煌煌。自應永遠遵守。各省應試生童。或尚未徧知。
著各直省督撫學政。恭錄通行曉諭。務使士子咸知儆懼。守分遵法。毋得逞忿滋事。致干重辟。嗣後如再有藉端罷考等事。惟有執法嚴懲。決不寬貸。
史／政書／大清會典事例（光緒朝）／禮部／卷三百九十七　禮部一０八／風教一／講約一／雍正二年(P.4-1)..[清光緒二十五年(1899)石印本]
○雍正二年。
御製
聖諭廣訓萬言。頒發直省督撫學臣。轉行該地方文武各官、暨教職衙門、曉諭軍民生童人等。通行講讀。
廣訓序曰。書曰。每歲孟春。遒人以木鐸徇於路。記曰。司徒修六禮以節民性。明七教以興民德。此皆以敦本崇實之道。為牖民覺世之模。法莫良焉。意莫厚焉。我
聖祖仁皇帝久道化成。德洋恩普。仁育萬物。義正萬民。六十年來。宵衣旰食。祗期薄海內外。興仁講讓。革薄從忠。共成親遜之風。永享昇平之治。故
特頒上諭十六條。曉諭八旗及直省兵民人等。自綱常名教之際。以至於耕桑作息之閒。本末精粗。公私鉅細。凡民情之所習。皆
睿慮之所周。視爾編氓。誠如赤子。
聖有謨訓。明徵定保。萬世守之。莫能易也。朕纘承大統。臨御兆人。以
聖祖之心為心。以
聖祖之政為政。夙夜黽勉。率由舊章。惟恐小民遵信奉行。久而或怠。用申誥誡。以示提撕。謹將
上諭十六條。尋繹其義。推衍其文。共得萬言。名曰
聖諭廣訓。旁徵遠引。往復周詳。意取顯明。語多直樸。無非奉
先志以啟後人。使羣黎百姓。家喻而戶曉也。願爾兵民等。仰體
聖祖正德厚生之至意。勿視為條教號令之虛文。共勉為謹身節用之庶人。盡除夫浮薄囂陵之陋習。則風俗醇厚。家室和平。在朝廷德化。樂觀其成。爾後嗣子孫。並受其福。積善之家。必有餘慶。其理豈或爽哉。
聖諭敦孝弟以重人倫。
廣訓曰。我
聖祖仁皇帝臨御六十一年。法
祖尊
親。孝思不匱。
欽定孝經衍義一書。衍釋經文。義理詳貫。無非孝治天
下之義。故
聖諭十六條。首以孝弟開其端。朕丕承鴻業。追維
往訓。推廣立教之思。先申孝弟之義。用是與爾兵民人等宣示之。夫孝者。天之經。地之義。民之行也。人不知孝父母。獨不思父母愛子之心乎。方其未離懷抱。飢不能自哺。寒不能自衣。為父母者。審聲音。察形色。笑則為之喜。嗁則為之憂。行動則跬步不離。疾痛則寢食俱廢。以養以教。至於成人。復為授家室。謀生理。百計經營。心力俱瘁。父母之德。實同昊天罔極。人子欲報親恩於萬一。自當內盡其心。外竭其力。謹身節用。
以勤服勞。以隆孝養。毋博弈飲酒。毋好勇鬬很。毋好貨財私妻子。縱使儀文未備。而誠慤有餘。推而廣之。如曾子所謂居處不莊非孝。事君不忠非孝。莅官不敬非孝。朋友不信非孝。戰陣無勇非孝。皆孝子分內之事也。至若父有冢子。稱曰家督。弟有伯兄。尊曰家長。凡日用出入。事無大小。眾子弟皆當咨稟焉。飲食必讓。語言必順。步趨必徐行。坐立必居下。凡以明弟道也。夫十年以長。則兄事之。五年以長。則肩隨之。况同氣之人乎。故不孝與不弟相因。事親與事長並重。能為孝子。然後能為悌弟。能為孝子悌弟。然後在田
野為循良之民。在行閒為忠勇之士。爾兵民亦知為子當孝。為弟當悌。所患習焉不察。致自離於人倫之外。若能痛自愧悔。出於心之至誠。竭其力之當盡。由一念孝弟。積而至於念念皆然。勿尚虛文。勿略細行。勿沽名而市譽。勿勤始而怠終。孝弟之道。庶克敦矣。夫不孝不弟。國有常刑。然顯然之迹。刑所能防。隱然之地。法所難及。設罔知愧悔。自陷匪僻。朕心深為不忍。故丁寧誥誡。庶爾兵民咸體朕意。感發興起。各盡子弟之職。於戲。聖人之德。本於人倫。堯舜之道。不外孝弟。孟子曰。人人親其親長其長而天下平。爾兵民
其毋視為具文。
聖諭篤宗族以昭雍睦。
廣訓曰。書曰。以親九族。九族既睦。是帝堯首以睦族示教也。禮曰。尊祖故敬宗。敬宗故收族。明人道必以睦族為重也。夫家之有宗族。猶水之有分派。木之有分枝。雖遠近異勢。疏密異形。要其本源則一。故人之待其宗族也。必如身之有四肢百體。務使血脈相通。而疴癢相關。周禮本此意以教民。著為六行。曰孝曰友。而繼曰睦。誠古今不易之常道也。我
聖祖仁皇帝既諭爾等以敦孝弟重人倫。即繼之曰篤
宗族以昭雍睦。蓋宗族由人倫而推。雍睦未昭。即孝弟有所未盡。朕為爾兵民詳訓之。大抵宗族所以不篤者。或富者多吝。而無解推之德。或貧者多求。而生觖望之思。或以貴陵賤。而勢利汩其天親。或以賤驕人。而忿傲施於骨肉。或貨財相競。不念袒免之情。或意見偶乖。頓失宗親之義。或偏聽妻拏之淺識或誤中讒慝之虛詞。因而詬誶傾排。無所不至。非惟不知雍睦。抑且忘為宗族矣。爾兵民獨不思子姓之眾。皆出祖宗一人之身。奈何以一人之身。分為子姓。遽相視為途人而不顧哉。昔張公藝九世同居。江州陳氏
七百口共食。凡屬一家一姓。當念乃祖乃宗。寧厚毋薄。寧親毋疏。長幼必以序相洽。尊卑必以分相聯。喜則相慶以結其綢繆。戚則相憐以通其緩急。立家廟以薦烝嘗。設家塾以課子弟。置義田以瞻貧乏。修族譜以聯疏遠。即單姓寒門。或有未逮。亦各隨其力所能為。以自篤其親屬。誠使一姓之中。秩然藹然。父與父言慈。子與子言孝。兄與兄言友。弟與弟言恭。雍睦昭而孝弟之行愈敦。有司表為仁里。君子稱為義門。天下推為望族。豈不美哉。若以小故而墮宗支。以微嫌而傷親愛。以侮慢而違遜讓之風。以偷薄而虧敦
睦之誼。古道之不存。即為國典所不恕。爾兵民其交相勸勵。共體祖宗慈愛之心。常切水木本源之念。將見親睦之俗。成於一鄉一邑。雍和之氣。達於薄海內外。諸福咸臻。太平有象。胥在是矣。可不勖歟。
聖諭和鄉黨以息爭訟。
廣訓曰。古者五族為黨。五州為鄉。睦婣任恤之教。由來尚矣。顧鄉黨中生齒日繁。比閭相接。睚眦小失。狎昵微嫌。一或不誡。陵競以起。遂至屈辱公庭。委身法吏。負者自覺無顏。勝者人皆側目。以里巷之近。而舉動相猜。報復相尋。何以為安生業長子孫之計哉。
聖祖仁皇帝憫人心之好競。思化理之貴醇。特布訓於鄉黨曰和。所以息爭訟於未萌也。朕欲諴和萬民。用是申告爾等以敦和之道焉。詩曰。民之失德。乾餱以愆。言不和之漸起於細微也。易訟之象曰。君子以作事謀始。言息訟貴絕其端也。是故人有親疏。概接之以溫厚。事無大小。皆處之以謙沖。毋恃富以侮貧。毋挾貴以陵賤。毋飾智以欺愚。毋倚強以陵弱。談言可以解紛。施德不必望報。人有不及。當以情恕。非意相干。當以理遣。此既有包容之度。彼必生愧悔之心。一朝能忍。鄉里稱為善良。小忿不爭。閭黨推其長厚。鄉
黨之和。其益大矣。古云。非宅是卜。惟鄰是卜。緩急可恃者。莫如鄉黨。務使一鄉之中。父老子弟。聯為一體。安樂憂患。視同一家。農商相資。工賈相讓。則民與民和。訓練相習。汛守相助。則兵與兵和。兵出力以衞民。民務養其力。民出財以贍兵。兵務恤其財。則兵與民交相和。由是而簞食豆羹。爭端不起。鼠牙雀角。速訟無因。豈至結怨耗財。廢時失業。甚且破產流離。以身殉法而不悟哉。若夫巨室耆年。鄉黨之望。膠庠髦士。鄉黨之英。宜以和輯之風。為一方表率。而姦頑好事之徒。或詭計挑唆。或橫行嚇詐。或貌為洽比以煽誘。
或假託公言而把持。有一於此。里閈靡寧。鄉論不容。國法具在。爾兵民所當謹懍者也。夫天下者鄉黨之積也。爾等誠遵
聖祖之懿訓。尚親睦之湻風。孝弟因此而益敦。宗族因此而益篤。里仁為美。比戶可封。訟息人安。延及世世。協和徧於萬邦。太和蒸於宇宙。朕與爾兵民永是賴焉。
聖諭重農桑以足衣食。
廣訓曰。朕聞養民之本。在於衣食。農桑者衣食所由出也。一夫不耕。或受之飢。一女不織。或受之寒。古者天
子親耕。后親桑。躬為至尊。不憚勤勞。為天下倡。凡為兆姓圖其本也。夫衣食之道。生於地。長於時。而聚於力。本務所在。稍不自力。坐受其困。故勤則男有餘粟。女有餘帛。不勤則仰不足事父母。俯不足畜妻子。其理然也。彼南北地土。雖有高下燥溼之殊。然高燥者宜黍稷。下溼者宜秔稻。食之所出不同。其為農事一也。樹桑養蠶。除浙江四川湖北外。餘省多不相宜。然植麻種棉。或績或紡。衣之所出不同。其事與樹桑一也。願吾民盡力農桑。勿好逸惡勞。勿始勤終惰。勿因天時偶歉。而輕棄田園。勿慕奇贏倍利。而輒改故業。
苟能重本務。雖一歲所入。公私輸用而外。羨餘無幾。而日積月累。以至身家饒裕。子孫世守。則利賴無窮。不然而舍本逐末。豈能若是之綿遠乎。至爾兵隸在戎伍。不事農桑。試思月有分給之餉。倉有支放之米。皆百姓輸納。以散給爾等各贍身家。一絲一粒。莫不出自農桑。爾等既享其利。當彼此相安。多方捍衞。使農桑俱得盡力。爾輩衣食永遠不匱。則亦重有賴焉。若地方文武官僚。俱有勸課之責。勿奪民時。勿妨民事。浮惰者懲之。勤苦者勞之。務使野無曠土。邑無游民。農無舍其耒耜。婦無休其蠶織。即至山澤園圃之
利。雞豚狗彘之畜。亦皆養之有道。取之有時。以佐農桑之不逮。庶幾克勤本業。而衣食之源溥矣。所慮年穀豐登。或忽於儲蓄。布帛充贍。或侈於費用。不儉之弊。與不勤等。甚且貴金玉而忽菽粟。工文繡而廢蠶桑。相率為紛華靡麗之習。尤爾兵民所當深戒者也。自古盛王之世。老者衣帛食肉。黎民不飢不寒。享庶富之盛。而致教化之興。其道胥由乎此。我
聖祖仁皇帝念切民依。嘗刊耕織圖頒行中外。所以敦本阜民者甚至。朕仰惟
聖諭。念民事之至重。廣為詮解。勸爾等力於本務。予一
人衣租食稅。願與天下共飽煖也。
聖諭尚節儉以惜財用。
廣訓曰。生人不能一日而無用。即不可一日而無財。然必留有餘之財。而後可供不時之用。故節儉尚焉。夫財猶水也。節儉猶水之蓄也。水之流不蓄。則一洩無餘。而水立涸矣。財之流不節。則用之無度。而財立匱矣。我
聖祖仁皇帝躬行節儉。為天下先。休養生息。海內殷富。猶兢兢以惜財用示訓。蓋自古民風。皆貴乎勤儉。然勤而不儉。則十夫之力。不足供一夫之用。積歲所藏。
不足供一日之需。其害為更甚也。夫兵丁錢糧。有一定之數。乃不知撙節。衣好鮮麗。食求甘美。一月費數月之糧。甚至稱貸以遂其欲。子母相權。日復一日。債深累重。飢寒不免。農民當豐收之年。倉箱充實。本可積蓄。乃酬酢往來。率多浮費。遂至空虛。夫豐年尚至空虛。荒歉必至窮困。亦其勢然也。似此之人。國家未嘗減其一日之糧。天地未嘗不與以自然之利。究至啼飢號寒。困苦無告者。皆不節儉所致。更或祖宗勤苦儉約。日積月累。以致充裕。子孫承其遺業。不知物力艱難。任意奢侈。誇耀里黨。稍不如人。即以為恥。曾
不轉盼。遺產立盡。無以自存。求如貧者之子孫。並不可得。於是寡廉鮮恥。靡所不至。弱者餓殍溝壑。強者作慝犯刑。不儉之害。一至於此。易曰。不節若。則嗟若。蓋言始不節儉。必至嗟悔也。爾兵民當懍遵
聖訓。繹思不忘。為兵者知月糧有定。與其至不足而冀格外之賞。孰若留有餘以待可繼之糧。為民者知豐歉無常。與其但顧朝夕。致貧窶之可憂。孰若留貯將來。為水旱之有備。大抵儉為美德。寧以固陋貽譏。禮貴得中。勿以驕盈致敗。衣服不可過華。飲食不可無節。冠婚喪祭。各安本分。房屋器具。務取素樸。即歲時
伏臘。斗酒娛賓。從俗從宜。歸於約省。為天地惜物力。為朝廷惜恩膏。為祖宗惜往日之勤勞。為子孫惜後來之福澤。自此富者不至於貧。貧者可至於富。安居樂業。含哺鼓腹。以副朕阜俗諴民之至意。孝經有曰。謹身節用。以養父母。此庶人之孝也。爾兵民其身體而力行之。
聖諭隆學校以端士習。
廣訓曰。古者家有塾。黨有庠。州有序。國有學。固無人不在所教之中。專其督率之地。董以師儒之官。所以成人材而厚風俗。合秀頑強懦。使之歸於一致也。我
聖祖仁皇帝壽考作人。特隆學校。凡所以養士之恩。教士之法。無不備至。蓋以士為四民之首。人之所以待士者重。則士之所以自待者益不可輕。士習端而後鄉黨視為儀型。風俗由之表率。務令以孝弟為本。材能為末。器識為先。文藝為後。所讀者皆正書。所交者皆正士。確然於禮義之可守。惕然於廉恥之當存。唯恐立身一敗。致玷宮牆。唯恐名譽雖成。負慙衾影。如是斯可以為士。否或躁競功利。干犯名教。習乎異端曲學。而不知大道。騖乎放言高論。而不事躬行。問其名則是。考其實則非矣。昔胡瑗為教授。學者濟濟有
成。文翁治蜀中。子弟由是大化。故廣文一官。朕特飭吏部。悉以孝廉明經補用。凡以為興賢育才。化民成俗計也。然學校之隆。固在司教者有整齊嚴肅之規。尤在為士者有愛惜身名之意。士品果端。而後發為文章。非空虛之論。見之施為。非浮薄之行。在野不愧名儒者。在國即為良臣。所繫顧不重哉。至於爾兵民恐不知學校之為重。且以為與爾等無與。不思身雖不列於庠序。性豈自外於倫常。孟子曰。謹庠序之教。申之以孝弟之義。又曰。人倫明於上。小民親於下。則學校不獨所以教士。兼所以教民。若黌宮之中。文武
並列。雖經義韜略。所習者不同。而入孝出弟。人人所當共由也。士農不異業。力田者悉能敦本務實。則農亦士也。兵民無異學。即戎者皆知敬長愛親。則兵亦士也。然則庠序者。非爾兵民所當隆重者乎。端人正士者。非爾兵民所當則傚者乎。孰不有君臣父子之倫。孰不有仁義禮智之性。勿謂學校之設。止以為士。各宜以善相勸。以過相規。向風慕義。勉為良善。則氓之蚩蚩。亦可以禮義為耕耘。赳赳武夫。亦可以詩書為甲胃。一道同風之盛。將復見於今日矣。
聖諭黜異端以崇正學。
廣訓曰。朕惟欲厚風俗。先正人心。欲正人心。先端學術。夫人受天地之中以生。惟此倫常日用之道。為智愚之所共由。索隱行怪。聖賢不取。易言蒙以養正。聖功以之。書言無偏無頗。無反無側。王道以之。聖功王道。悉本正學。至於非聖之書。不經之典。驚世駭俗。紛紛藉藉。起而為民物之蠹者。皆為異端。所宜屏絕。凡爾兵民。愿謹湻樸者固多。閒或迷於他歧。以無知而罹罪戾。朕深憫之。自古三教流傳。儒宗而外。厥有仙釋。朱子曰。釋氏之教。都不管天地四方。只是理會一箇心。老氏之教。只是要存得一箇神氣。此朱子持平之
言。可知釋道之本指矣。自游食無藉之輩。陰竊其名以壞其術。大率假災祥禍福之事。以售其誕幻無稽之談。始則誘取貲財。以圖肥己。漸至男女混淆。聚處為燒香之會。農工廢業。相逢多語怪之人。又其甚者。姦回邪慝。竄伏其中。樹黨結盟。夜聚曉散。干名犯義。惑世誣民。及一旦發覺。徵捕株連。身陷囹圄。累及妻子。教主已為罪魁。福緣且為禍本。如白蓮聞香等教。皆前車之鑒也。又如西洋教宗天主。亦屬不經。因其人通曉歷數。故國家用之。爾等不可不知也。夫左道惑眾。律所不宥。師巫邪術。邦有常刑。朝廷立法之意。
無非禁民為非。導民為善。黜邪崇正。去危就安。爾兵民以父母之身。生太平無事之日。衣食有賴。俯仰無憂。而顧昧恆性而即匪彝。犯王章而干國憲。不亦愚之甚哉。我
聖祖仁皇帝漸民以仁。摩民以義。藝極陳常。煌煌大訓。所以為世道人心計者至深遠矣。爾兵民等宜仰體
聖心。祗遵
聖教。擯斥異端。直如盜賊水火。且水火盜賊。害止及身。異端之害。害及人心。心之本體。有正無邪。苟有主持。自然不惑。將見品行端方。諸邪不能勝正。家庭和順。
遇難可以成祥。事親孝。事君忠。盡人事者即足以集天休。不求非分。不作非為。敦本業者即可以迓神慶。爾服爾耕。爾講爾武。安布帛菽粟之常。遵蕩平正直之化。則異端不待驅而自息矣。
聖諭講法律以儆愚頑。
廣訓曰。法律者帝王不得已而用之也。法有深意。律本人情。明其意。達其情。則囹圄可空。訟獄可息。故懲創於已然。不若儆惕於未然之為得也。周禮州長黨正族師。皆於月吉屬其民而讀法。大司寇懸刑象之法於象魏。使萬民觀之。知所向方。今國家酌定律例。委
曲詳明。昭示兵民。俾各懍成憲。免於罪戾。恩甚厚也。
聖祖仁皇帝深仁厚澤。洽於兆民。而於刑罰尤惓惓致意。朕臨御以來。體好生之德。施欽恤之恩。屢頒赦款。詳審爰書。庶幾大化翔洽。刑期無刑。又念爾為民者生長草野。習於顓蒙。為兵者身隸戎行。易逞強悍。每至誤觸王章。重干憲典。因之特申訓誡。儆醒頑愚。爾等幸際昇平。休養生息。均宜循分守禮。以優游於化日舒長之世。平居將頒行法律。條分縷析。講明意義。見法知懼。觀律懷刑。如知不孝不弟之律。自不敢為蔑倫亂紀之行。知鬬毆攘奪之律。自不敢逞囂陵強
暴之氣。知姦淫盜竊之律。自有以遏其邪僻之心。知越訴誣告之律。自有以革其健訟之習。蓋法律千條萬緒。不過準情度理。天理人情。心所同具。心存於情理之中。身必不陷於法律之內。且爾兵民性縱愚頑。或不能通曉理義。未必不愛惜身家。試思一蹈法網。百苦備嘗。與其宛轉呼號。思避罪於箠楚之下。何如洗心滌慮。早悔過於清夜之閒。與其傾貲蕩產。求減毫末。而國法究不能逃。何如改惡遷善。不犯科條。而身家可以長保。儻不自儆省。偶罹於法。上辱父母。下累妻孥。鄉黨不我容。宗族不我齒。即或邀恩倖免。而
身敗行虧。已不足比於人數。追悔前非。豈不晚哉。朕聞居家之道。為善最樂。保身之策。安分為先。勿以惡小可為。有一惡即有一法以相治。勿以罪輕可玩。有一罪即有一律以相懲。惟時時以三尺自懍。人人以五刑相規。懼法自不犯法。畏刑自可免刑。匪僻潛消。爭競不作。愚者盡化為智。頑者悉變為良。民樂田疇。兵安營伍。用臻刑措之治不難矣。
聖諭明禮讓以厚風俗。
廣訓曰。漢儒有曰。凡民函五常之性。而其剛柔緩急。音聲不同。繫水土之風氣。故謂之風。好惡取舍。動靜無
恆。隨厥情欲。故謂之俗。其閒湻漓厚薄。難以強同。奢儉質文。不能一致。是以聖人制為禮以齊之。孔子曰。安上治民。莫善於禮。蓋禮為天地之經。萬物之序。其體至大。其用至廣。道德仁義。非禮不成。尊卑貴賤。非禮不定。冠婚喪祭。非禮不備。郊廟燕饗。非禮不行。是知禮也者。風俗之原也。然禮之用貴於和。而禮之實存乎讓。子曰。能以禮讓為國乎何有。又曰。先之以敬讓而民不爭。使徒習乎繁文縟節。而無實意以將之。則所謂禮者。適足以長其浮偽。滋其文飾矣。夫禮之節文。爾兵民或未盡習。禮之實意。爾兵民皆所自具。
即如事父母則當孝養。事長上則當恭順。夫婦之有倡隨。兄弟之有友愛。朋友之有信義。親族之有款洽。此即爾心自有之禮讓。不待外求而得者也。誠能和以處眾。卑以自牧。在家庭而父子兄弟厎於肅雍。在鄉黨而長幼老弱歸於親睦。毋犯囂陵之戒。毋蹈縱恣之愆。毋肆一念之貪。遂成攘奪。毋逞一時之忿。致啟紛爭。毋因貧富異形。有蔑視之意。毋見強弱異勢。起迫脅之心。各戒澆漓。共歸長厚。則循於禮者無悖行。敦於讓者無競心。藹然有恩。秩然有義。黨庠術序。相率為俊良。農工商賈。不失為醇樸。即韜鈐介冑之
士。亦被服乎禮樂詩書。以潛消其剽悍桀驁。豈非太和之氣。大順之徵乎。書曰。謙受益。滿招損。古語又曰。終身讓路。不枉百步。終身讓畔。不失一段。可知禮讓之有得而無失也如此。朕願爾兵民等聆
聖祖之訓。而返求之於一身。爾能和其心以待人。則不和者自化。爾能平其情以接物。則不平者亦孚。一人倡之。眾人從之。一家行之。一里效之。由近以及於遠。由勉以至於安。漸仁摩義。俗厚風湻。庶不負諄諄誥誡之意哉。
聖諭務本業以定民志。
廣訓曰。朕惟上天生民。必各付一業。使為立身之本。故人之生雖智愚不同。強弱異等。莫不擇一業以自處。居此業者。皆有本分當為之事。藉以有利於身。藉以有用於世。幼而習焉。長而安焉。不見異物而遷焉。此孟子之所謂恆產。即
聖祖仁皇帝之所謂本業也。維茲本業。實為先務。凡為士農。為工商。以及軍伍。業雖不同。而務所當務則同也。夫身之所習為業。心之所向為志。所習既專。則所向自定。書曰。功崇惟志。業廣惟勤。蓋業與志本相須而成也。但恐日久而生厭。舍舊而圖新。或為浮言所
動。或因際遇未通。一念游移。半途而廢。作非分之營求。生意外之妄想。究之朝夕營營。不恆其德。資生寡策。歷久無成。而志遂以荒。而業遂以廢矣。夫業每荒於嬉。而必精於勤。志貴奮於始。而尤勵於終。朕樂觀爾之成。不忍見爾之廢也。為士者謹身修行。矻矻窮年。服習詩書。敦崇禮讓。退為有本之學。進為有用之才。為農者春耕秋斂。不失其時。撙節愛養。不愆於度。先事以備水旱。如期而輸稅糧。使地無餘利。人無餘力。工則審四時。飭六材。日省而月試。居肆而事成。商則通有無。權貴賤。交易而退。各得其所。務體公平。勿
蹈欺詐。若夫身列行陣。行陣即其業也。弓馬騎射。操練之必精。步伐止齊。演習之必熟。屯田則事墾闢。守汛則嚴刁斗。備邊則險要之宜知。防海則風濤之宜悉。庶幾無負本業矣。夫天下無易成之業。而亦無不可成之業。各守乃業。則業無不成。各安其志。則志無旁騖。毋相侵擾。毋敢怠荒。寧習於勤劬。勿貪夫逸樂。寧安於樸守。勿事乎紛華。熙熙然士食舊德。農服先疇。工利器用。商通貨財。兵資捍衞。各盡乃職。各世其業。上以繼祖宗之傳。下以綿子孫之緒。富庶豐亨。游於光天化日之下。以仰答
聖祖誥誡之殷懷。以克副朕休養之至意。顧不共享其福歟。
聖諭訓子弟以禁非為。
廣訓曰。從來教萬民訓子弟。黨正族師。月吉讀法。歲時校比。師田行役。則合卒伍而簡兵器。朝夕誥誡。人知自愛。不敢偶蹈於非。休哉何風之隆歟。我
聖祖仁皇帝臨御六十一年。宏保赤之仁。廣教家之治。深恩厚澤。休養生息。以至於今。朕纘承大統。仰體
聖祖子惠元元之心。無日不以爾百姓為念。尤無日不以爾百姓之子弟為念也。人生十年曰幼學。二十曰
弱冠。血氣未定。知識漸開。訓導懲戒之方。莫切於此。大凡子弟之率不謹。皆由父兄之教不先。所恃為父兄者。啟其德性。遏其邪心。廣其器識。謹其嗜好。至於愛親敬長之念。人所固有。爾父兄誠能明示其訓。俾知父子有親。君臣有義。夫婦有別。長幼有序。朋友有信。以端其本。則大倫明而干紀犯分之咎自鮮矣。夫士農工商。各有專業。軍士之家。世習技勇。其人之淑慝邪正。必自為子弟之日始。語云。少成若天性。習慣成自然。民閒非為之事。漸漬成風。或游手好閒。博弈飲酒。或結納匪類。放僻邪侈。往往陷溺而不悟。甚者
罹法網。犯刑章。爾為父兄者。獨能晏然而已乎。與其追悔於事後。孰若嚴訓於平時。蓋行莫重於孝弟力田。心必存於禮義廉恥。可模可範。以身教之。耳提面命。以言教之。使子弟見聞日熟。循蹈規矩之中。久之心地湻良。行止端重。可以寡過而保家。即可以進德而成材也。且庭訓素嫺。子弟克肖。則國家賓興令典。自致顯揚。既光大爾門閭。又垂裕爾後昆。父兄俱與有榮焉。即使愚魯不敏。而服教安化。刑辱不及於厥躬。鄉黨咸稱為良愿。一家之休祥。孰大於是。况今日之子弟。又為將來之父兄。積善相承。誨迪不倦。將見
戶興禮讓。人敦孝義。自通都大邑以至窮鄉僻壤。太平之象。與國俱長。庶不虛朕殷殷期勖之至意矣。夫好善則閭閻子弟。可至尊榮。苟不善則公卿子弟。流為卑賤。義方之教。切磋之功。可不豫嚴於蒙穉之年乎。爾兵民其敬聽之。毋忽。
聖諭息誣告以全善良。
廣訓曰。國家之立法。所以懲不善而儆無良。豈反為姦民開訐告之路。而令善良受傾陷之害哉。夫人必有切膚之冤。非可以理遣情恕者。於是鳴於官以求申理。此告之所由來也。乃有姦宄不法之徒。好事舞文。
陰謀肆毒。或捏虛以成實。或借徑以生波。或設計以報宿嫌。或移禍以卸己罪。顛倒是非。混淆曲直。往往飾沈冤負痛之詞。逞射影捕風之術。更有教唆詞訟者。以刀筆為生涯。視獄訟為兒戲。深文以冀其巧中。搆釁而圖其重酬。鄉里畏之。名曰訟師。因而朋比協謀。黨惡互證。有司或一時受蔽。致使善良之輩。不能自白。桁楊在前。箠楚在後。鍛鍊之下。何求不得。縱至事明冤雪。而拕累困苦。小則廢時失業。大則蕩產破家。善良之被誣可憫。而兇頑之誣善良。尤可痛恨也。
聖祖仁皇帝矜恤下民。重懲其弊。
頒示訓諭。有曰息誣告以全善良。夫誣告有反坐之條。令甲煌煌。乃敢作姦犯科而不畏者。利慾薰心。詭薄成性。方且恣其含沙之毒。儌幸於法網之寬。殊不知無情之辭。一經審察。莫可逃避。造釁以傾人。究之布阱以自陷。亦何利之有。嘗聞古人或認牛而不辨。或奪禾而不爭。卒開愧悔之誠。翻成禮讓之美。若斯之風。誠可嘉尚。爾兵民所當景效焉。且尋繹
聖諭。不曰禁而曰息。謂與其治之以法。不如感之使自化也。蓋官吏之見聞或疏。疏則猶煩揣測。鄉鄰之耳目最近。近則素所稔知。為之抉其根株。窮其黨類。出
於無心者。緩語以曉之。成於有意者。危言以誡之。彼善良之家。素行足以質之里閈而無愧。而誣告之人。言辭既非情實。迫於公論。則不敢誣。揆諸本心。亦不忍誣。凡前此之陰謀祕計。一旦悚然改悔。如冰消霧釋。兵不誣兵。而兵之善良者全。民不誣民。而民之善良者全。兵民不相為誣。而兵民舉全。不至赴官終訟。兩造俱傷。庶幾從風慕義。胥天下而歸於無訟。豈不休哉。尚其咸喻而懍遵焉。
聖諭誡匿逃以免株連。
廣訓曰。朕撫臨億兆。合四海為一家。聯萬姓為一體。中
外旗民。本無異視。第以國初定制。八旗人員。在內則拱衞京師。在外則駐防各省。如有不奉使令潛往他鄉者。即為逃人。例有嚴禁。逃人所至之地。兵民人等不行覺察。擅自容留者。罪並及之。按匿逃情弊。大約不外兩端。凡在逃之人。意氣言詞。必多巧飾。爾等或受其欺罔。不辨為逃人而率意容留者有之。或利其財物。明知為逃人而通同隱匿者有之。夫主僕之閒。乃大義所在。逃人背主蔑義。窩逃者黨不義而藐王章。逃者恃匿者以為之藪也。法安得恕。故順治五年之例。窩逃者問擬大辟。並籍其家。鄰佑十家等皆徙
邊遠。康熙十五年定例。凡窩逃之正犯。流徙尚陽堡。兩鄰十家長。罪止杖徒。此皆我
聖祖仁皇帝矜惜愚民。罪疑惟輕。故改從寬典也。又屢年恩詔。將逃人事件。概行赦免。國家施法外之仁。寬督捕之罰。無非欲爾兵民革薄從忠。遷善改過。使蓬門蓽戶。出入優游。共享太平無事之福。爾兵民等其仰體
聖祖誥誡之慈懷。與朕諄諭之至意。謹身率教。循理奉公。不交游手無藉之徒。不為行險儌幸之事。毋徇私情而干國憲。毋貪微利而忘身家。如此則井里晏然。
四鄰安堵。胥吏不擾。雞犬無驚。而國家刑期無刑之化。亦可以觀厥成矣。儻因法網既寬。復蹈故轍。營私受賄。藏惡養奸。則自取其辜。何能曲宥。况夫逃竄之人。性既冥頑。又無生理。所行種種不端。大而盜賊。小而賭博。一經發覺。皆犯科條。容留之家。又安能脫然事外。不罹罪譴耶。周易曰。比之匪人。不亦傷乎。晏子曰。君子居必擇鄰。所以避患也。可知姦猾浮蕩之流。皆足為善良之累。朕願爾等父誡其子。兄誡其弟。隊長誡其行伍。鄉約誡其比閭。祗奉訓詞。各遠非義。則地方寧謐。俗厚風湻。又何患株連之偶及哉。
聖諭完錢糧以省催科。
廣訓曰。自昔畫野分州。任土作貢。而賦稅以興。凡國之五禮百度輸用出入皆賴焉。此君所必需於民。下所宜供於上。古今通義。未之或改。且以制官祿。所以治我民。以給兵餉。所以衞我民。以備荒歉。所以養我民。取諸天下。還為天下用之。人主之倉廩府庫。豈厲民而以自養耶。我朝自定鼎以來。賦額悉準經制。且橫徵私派。一切革除。未嘗絲毫多取於民。溯
聖祖仁皇帝深仁厚澤。豢養斯民。六十餘年。時以閭閻豐裕為念。所蠲免錢糧。何止百千萬億。遐邇之霑被。
固已淪肌浹髓矣。夫緩徵薄斂。加惠元元。君之德也。以下奉上。先公後私。民之職也。屬在兵民。宜喻此意。勿惰而嬉。荒其本業。勿奢而費。耗其貲財。勿逡巡觀望。冀邀賜復之殊恩。勿轉委輸將。致被豪猾之中飽。依限而納。毋待追呼。然後以其所餘。養父兄。畢婚嫁。給朝夕。供伏臘。縣庭有臥治之官。村巷無夜呼之吏。俯仰無累。妻孥晏然。其為安樂。莫踰於此。儻不知國課之當重。國法之難寬。或有意抗違。或任情遲緩。有司迫奏銷之限。不得不嚴追比。胥役受鞭撻之苦。不得不肆誅求。剝啄叩門。多方需索。無名之費。或反浮
於應納之數。而究竟所未完者。仍不能為爾寬貸。不知何樂而為此。夫供胥役之侵漁。曷若輸朝廷之正供。為抗糧之頑戶。曷若為守法之良民。人雖至愚。亦必知之。况乎上好仁而下好義。情屬一體。爾試思廟堂之上。所日夜憂勞者。在於民事。水溢則為隄防。旱魃則為虔禱。蝗蝻則為撲滅。幸不成災。則爾享其利。不幸成災。則又為之蠲租。為之賑濟。如此而為民者尚忍逋賦以誤國需。問之於心。亦何以自安。譬人子於父母。分產受業以後。必服勞奉養。庶盡厥職。乃父母恩勤顧復。不遺餘力。而為子者。自私其財。缺甘旨
而違色養。尚得謂之人子乎。朕用是諄諄誥誡。但願爾兵民上念軍國。下念身家。外有效忠之名。內受安享之實。官不煩而吏不擾。何樂如之。爾兵民清夜自思。其咸體朕意。
聖諭聯保甲以弭盜賊。
廣訓曰。從來安民在於弭盜。摘發守禦之法。必當先事而為之備。故緝捕有賞。疏縱有罰。諱盜有禁。違限有條。而最善者莫如保甲。十家為甲。十甲為保。甲有長。保有正。設立簿冊。交察互儆。此即井田守望之遺制。所以
聖祖仁皇帝上諭曰。聯保甲以弭盜賊。誠欲使四海九州。閭閻安堵。澄本清源。
聖慮實為周切矣。第恐遵行既久。遂至因循。吏則徒稽戶籍。民則僅置門牌。而於聯比糾察之法。未見實心奉行。以至句引窩藏之弊。種種而生。鄰舍失事。竟有如秦越之相視。富家被劫。反指為悖出之當然。甚且假公濟私。藉盤詰之虛名。滋無厭之苛求。汛防因而騷擾。胥吏緣以生姦。有保甲之名。無保甲之實。有保甲之累。無保甲之益。此盜賊之所以難弭也。夫良法之有利於民。在奉行之必求其實。嗣後城市鄉邨。嚴
行保甲。每處各自分保。每保各統一甲。城以坊分。鄉以圖別。排鄰比戶。互相防閑。一甲之中。巨室大戶。僮佃多至數百。此內良否。本戶自有責任。若一廛一舍之散布邨落者。有業無業。或良或否。里正保正。得以微窺於平素。一出一入。得以隱察其行蹤。遇有不務恆業。羣飲聚博。鬬雞走狗。夜集曉散。以及履歷不明。蹤迹可疑者。皆立為糾舉。不許暫容甲內。其荒原古廟。鬧肆叢祠。尤易藏姦。更宜加緊防察。至汛地兵丁。務必晝夜巡邏。一體查詰。毋藉端生事。毋挾讎陷害。毋受賄賂而徇縱。毋惜情面而姑容。協力同心。輪流
分派。則盜賊無容身之地。軍民享安靜之樂矣。查昔人禦盜之法。邨置一樓。樓設一鼓。一家有失。擊鼓為號。羣起而守其要害。盜賊將安所逃。所謂寓兵法於保甲中也。若夫江海出沒之區。有未可以保甲行者。舟楫往來。烙號聯䑸。彼此互相稽查。匪類亦難藏匿。皆在實心奉行。先事而為之備。若視為具文。怠忽從事。至於被盜者失財。連坐者受累。不惟負朕息盜安民之至意。亦甚非爾等保身保家之良策也。
聖諭解讎忿以重身命。
廣訓曰。朕惟人道莫大於守身。民之有身。所以務本力
田。養父母而畜妻子。兵之有身。所以嫺習技勇。資捍衞以報朝廷。身為有用之身。則皆當自愛。乃生人氣質之偏。不能變化。往往血氣用事。至一發而不可遏。激怒崇朝。竟成莫解。互相報復。兩敗俱傷。其起甚微。而為害甚大。不念爰書抵罪一定之律。雖國家法網甚寬。亦不能為殺人者施法外之仁。
聖祖仁皇帝訓諭十六條。而終之以重身命。誠哀矜悱惻之至意也。夫天地以好生為心。而惘惘之倫。不自顧惜。人君以愛養為政。而蚩蚩之眾。每至輕生。非釁起於夙昔之讎。即禍生於一朝之忿。強者恃膂力之
剛。殺人亡命。弱者希抵償之罪。赴水投繯。忿以成讎。讎而益忿。原其致此之由。固非一端。而兵民所易犯者。尤多於縱酒。蓋酒之為物。能亂人心志。使失其故常。或賓主酬酢。始以合歡。而俱入醉鄉。則一言不合。至操刀而相向。或睚眦之怨。本可冰釋。及酒酣耳熱。則一發難忍。若不共之深讎。每見刑曹命案。相傷於酒後者十有五六。噫。置身縲絏。家破人亡。甚或累及妻孥。禍延鄉黨。而後拊心自悼。悔何及矣。自今以往。皆當敬聆
聖諭。時時提醒。思讎與身孰重。毋追既往之讎。而昧將
來之患。思忿與命孰輕。毋快目前之忿。而貽事後之悔。縱人或以非禮相加。似難含忍。然一念夫身命攸關。則從父兄訓誨。聽親友調和。無不可情恕理遣。至酒之為害。尤宜深戒。古之人既立之監。或佐之史。蓋唯恐載號載呶。亂籩豆而起爭端也。其可沈湎荒腆。致陷身於刑戮乎。語有之。忍之斯須。乃全爾軀。故解去讎忿。則全生保家之道。胥在於此。養其和平。消其亢戾。不待排難解紛。而陵競之習。自然息化。何其風之醇也。孔子曰。忿思難。孟子謂橫逆猶是。此亦妄人也已矣。聖賢之遺訓。與
聖祖仁皇帝之明諭。固千古同揆也。凡爾兵民。懍遵毋忽。則閭閻相保。營伍相安。下以承家。上以報國。優游盛世。共躋仁壽之宇。非解讎忿之明效歟。
史／政書／大清會典事例（光緒朝）／禮部／卷三百九十九　禮部一一０／風教三／訓飭風俗一／嘉慶五年(P.16-2)..[清光緒二十五年(1899)石印本]
○又
諭。朕恭閱乾隆六年
實錄內。欽奉
諭旨。制治未亂。保邦未危。必以風俗人心為之本。人心正則風俗醇。而朝廷清明。國祚久遠。胥由於此。
聖諭煌煌。實為萬世治道之準。我
皇考承
三朝重熙累洽之後。其時海宇安恬。綱紀整飭。然猶朝乾夕惕。治益求治。安益求安。而於風俗人心之本。尤三致意焉。朕寅紹
丕基。勤求治理。惟恐弗克仰承
謨烈。夙夜滋懼。况人心漸不如古。風俗日趨日下。朕敢不敬念
先猷。亟思化民成俗之道乎。夫化民成俗。必先使百姓勿惑於邪。同趨於正。而後教化行。孔子之教。萬世尊崇。此外如釋道之流。雖非正教。然漢唐至今。未嘗盡行沙汰。且其服飾住持。自成一類。即有滋事為匪者。無難立時辨識。若近世所稱白蓮教。其居處衣服。與齊民無異。即一家之中。同居數人。其習教者與不習教者。無由分別。地方不肖官吏。因有邪教之目。輒事
查拏。往往藉端勒索。不問其入教與否。惟賄是求。甚至有鄉閭椎魯。全不識字之人。任意妄拏。指為邪匪。而實係習教傳徒者。轉置之不問。良莠不分。激成事故。遂致赤子弄兵潢池。剿捕頻年。迄今未靖。其實從前查拏劉松宋之清及劉之協。因其潛蓄逆謀。並非因白蓮教之故。昨已將辦理劉之協緣由。宣示中外。並親製邪教說一篇。申明習教而奉公守法者。不必查拏。其聚眾犯法者。方為懲辦。原以此等愚氓。但能安靜循分。即不必過事苛求。初非欲留此白蓮教之名。任蚩蚩者日趨於惑也。夫正學昌明。則歧途自絕。
教化之行。必先自上。朕勤求治理。日有孜孜。惟期正朝廷以正百官。正百官以正萬民。內外臣工。果能咸體朕意。精白乃心。大法小廉。共襄郅治。凡有教化斯民之責者。平日實心訓迪。默化潛移。引之規矩之中。而消其暴戾之氣。若地方果有不逞之徒。或行兇滋事。或糾眾抗官。原當執法究治。何必問其所習何教耶。總之經正則庶民興。庶民興斯無邪慝。聖賢心法治法。無踰於此。朕所由紹
聞衣
德。願與大小臣工。端本善則。共牖斯民於蕩平正直之
途也。將此通諭知之。
史／政書／大清會典事例（光緒朝）／禮部／卷三百九十九　禮部一一０／風教三／訓飭風俗一／嘉慶十九年(P.29-1)..[清光緒二十五年(1899)石印本]
○十九年
諭。朕恭閱
皇考高宗純皇帝實錄。內載乾隆五十二年七月內。因旗人婦女有燒香游蕩耗費錢財一案。欽奉
諭旨。八旗都統副都統等。管轄八旗人眾。當如父兄教
訓子弟。留心管束。並非止令其辦理旗務。挑選兵缺已也。著飭令宗人府八旗王大臣等。嗣後務將各該管旗人。嚴行約束。並傳諭各該族長參佐領等。留心稽查。儻再有此等事件。將該管王大臣一併治罪。欽此。
聖訓煌煌。仰見我
皇考整飭八旗敦崇教化至意。彼時王大臣等。管理旗務。已不免懈弛。致有婦女入廟燒香違犯禁約之事。今相距又幾三十年。管旗王大臣。因循懈怠。日甚一日。旗人中忘本蔑義。上年竟有事出人情物理之外
者。朕思之深為寒心。不忍形諸紙筆。夫習俗日漓。皆由於教化不講。今之王大臣管理旗務。不過謹慎自持。挑缺無弊。再於查城閱操。按期不爽。己自以為奉職無忝。殊不知此皆循分應管之事。至於根本之地。必如
聖訓所云若父兄之教子弟。使八旗少壯。服習訓言。遷善遠惡。爭自祓濯奮興。以勉為楨榦干城之選。斯不愧統率之責。今都統副都統。以及參佐領等。任旗人之日即游蕩。視如秦越人之肥瘠。試思游蕩則不務正業。耗費日多。耗費多則身家匱乏。不特卑汙苟且
之事。皆所不免。甚至邪慝引誘。亦被其煽惑。背禮義而忘廉恥。其害可勝言乎。化導之法。亦非必執人人而耳提面命。但使居高提倡。使知有善則必勸。有惡則必懲。稽查密而賞罰明。則羣然以天理為必當循。以王章為必當畏。父誡兄勉。蒸然嚮風。將見習尚日湻。賢材輩出矣。管理旗務王大臣。務各矢公忠。勤思國本。以勉副朕諄諄訓迪之苦心。
史／政書／大清會典事例（光緒朝）／禮部／卷四百一　禮部一一二／風教五／禁止貢獻／嘉慶四年(P.21-2)..[清光緒二十五年(1899)石印本]
○嘉慶四年
諭。朕恭閱
皇考硃筆。有嚴禁內外大臣進呈貢物
諭旨二道。
聖訓煌煌。
垂戒至為明切。夫貢之為義。始於禹貢。原指任土作貢而言。並非崇尚珍奇。所謂不貴異物賤用物也。我
皇考頒諭飭禁。至再至三。止因和珅攬權納賄。凡遇外省督撫等呈進物件。准遞與否。必須先問和珅。伊即擅自准駮。明示有權。而督撫等所進貢物。在
皇考不過賞收一二件。其餘盡入和珅私宅。是以我
皇考雖屢經禁止。仍未杜絕。試思外省備辦玉銅甆書畫插屏挂屏等件。豈皆出自己資。必下而取之州縣。而州縣又必取之百姓。稍不足數。敲扑隨之。以閭閻
有限之脂膏。供官吏無窮之朘削。民何以堪。况此等古玩。飢不可食。寒不可衣。真糞土之不若。而以奇貨視之可乎。國家百數十年來。昇平昌阜。財賦豐盈。內府所存陳設物件。充牣駢羅。現在幾乎無可收貯之處。且所貢之物。斷不能勝於大內所藏。即或較勝。朕視之直如糞土也。朕之所寶者。惟在時和年豐。民物康阜。得賢才以分理庶政。方為國家至寶耳。至應進土貢。原為日用所必需。如吉林黑龍江將軍。每年所進貂皮東珠人薓。係該處所產之物。其他如川廣之藥材。九江之甆器。江浙之紬緞。及徽墨湖筆牋紙茶
葉瓜果等項。原不外任土作貢之義。仍准按例呈進。所有如意玉銅甆書畫插屏挂屏等物。嗣後概不許呈進。至在京王公大臣。每年所得分例。尚不能敷當差之用。豈有餘資。亦不許呈進貢物。若內廷翰林所錄御製詩文冊頁。及自作書畫等件。尚可呈進。斷不許增入古玩。至各省鹽政織造關差等。並無地方理民之責。其應交贏餘銀兩。現令戶部查明。方擬酌減。伊等辦公。更可裕如。應進貢物。准其照例呈進。再年節王公大臣督撫等。所進如意。取兆吉祥。殊覺無謂。諸臣以為如意。而朕觀之轉不如意。亦著一併禁止。
此次嚴諭之後。諸臣等有將所禁之物呈進者。即以違制論。決不稍貸。
史／政書／大清會典事例（光緒朝）／禮部／卷四百四　禮部一一五／風教八／旌表節孝二／咸豐元年(P.17-1)..[清光緒二十五年(1899)石印本]
○咸豐元年
諭。上年冬至以後。雪澤稀少。氣候頗形乾暵。入春來冷暖不時。昨已節過春分。密霰凝寒。本日始放暄霽。朕念切民依。時時返躬內省。深恐措施未當。不能上感天和。去冬禮部彙題烈婦一本。朕以向來烈婦夫亡。無逼迫等情遽行殉節者。例不准旌。雍正年閒。
聖諭煌煌。原於維持風化之中。寓愛惜民命之意。並經內閣照例票擬雙籤呈進。遂用不必旌表之籤發下。
迄今事後追思。該烈婦等身殉其夫。舍生取義。究屬人所難能。而各省歲終彙題。不過二三十人。未必遽開輕生之漸。若給予旌表。亦足以激薄俗而勵綱常。所有上年禮部彙題各直省夫亡殉節之烈婦彭氏等三十七口。仍著准其一體旌表。以慰貞魂。
史／政書／大清會典事例（光緒朝）／禮部／卷四百十七　禮部一二八／祭統三／執事侍儀／咸豐三年(P.17-2)..[清光緒二十五年(1899)石印本]
○咸豐三年
諭。
天壇大祀。鉅典攸關。凡陪祀之王公大臣以及執事各員。均應整齊嚴肅。嘉慶八年。欽奉
諭旨。諸王以下及滿漢頭品大臣。年在六十五以上者。准其坐轎至二層門外。此外頭品年未六十五以上及二品大員。均不准坐轎進頭層門。以崇體制。等因
欽此。煌煌
聖訓。允宜永遠懍遵。乃近來執事大小各員。往往不遵舊制。任意出入。殊非恪恭將事之道。著申諭各衙門。嗣後
郊壇大祀。均應遵照嘉慶年閒
諭旨。並著稽查
壇
廟王大臣並稽查
壇門
壇牆各大臣等。一體認真查察。如有不遵定制之員。即
行嚴參。其僕從跟役擁擠喧譁及閒雜人等闌入者。一併查拏懲辦。
史／政書／大清會典事例（光緒朝）／禮部／卷四百十九　禮部一三０／大祀二／孟春祈穀／乾隆四十六年(P.11-2)..[清光緒二十五年(1899)石印本]
○又具題。四十七年
祈穀日期。改用正月十四日次辛。奉
諭。天子父
天母
地。祗承之義。不可稍弛。從前雍正七年。恭奉
皇考世宗憲皇帝諭旨。以定例正月上辛。若在初五日以前。則改於次辛。但元旦朝賀。乃朕躬之禮儀。若因此而展
祈穀之期。於心實有未安。著於上辛行禮。煌煌
聖訓。實屬萬世不刊之論。朕御極以來。遇正月初三日以前上辛。因必須隔年齋戒。是以改用次辛。其有初四日上辛。亦改用次辛者。則因
聖母皇太后祝釐初祉。儀不容缺。至明歲正月初四日上辛。並非向年可比。該部何得亦改次辛。况冬至
南郊禮成。有於次日受賀者。所謂禮緣義起。而義以方外。尤必敬以直內。如謂臣下意在尊君。不敢輕易朝正令典。亦當備查往例。具奏請旨。所有明歲
祈穀仍用上辛。並著為令。
史／政書／大清會典事例（光緒朝）／禮部／卷四百二十　禮部一三一／大祀三／雩祀／道光十二年(P.20-2)..[清光緒二十五年(1899)石印本]
○又
諭。本日據御史徐培深奏請親行報謝
天壇一摺。朕恪遵
成憲。敬
天勤民。凡典禮之所昭垂。皆遵循而無敢廢。敬稽乾隆二十四年。
皇祖高宗純皇帝恭行
大雩之禮。先期齋戒在養心殿。詣
壇齋宿。騎馬不乘禮輿。朕詳稽
舊典。不敢有違。此次因京師亢旱。為民請
命以祈
天佑。敬舉
大雩典禮。先期二日。在齋宮省躬思過。前月二十七日騎馬詣
壇齋宿。不乘禮輿。凡以
祖制煌煌。述遵無廢。不敢過。亦不敢不及也。齋宮虔誠
默禱。幸蒙
昊慈垂佑。二十六二十七二十八等日。濃雲四布。雷電交作。澍雨立霑。朕欽感之餘。倍深寅畏。本月初二日並據順天府奏膏澤疊降。近畿一帶。已有深透及四五寸之處。不敢不行報謝。續冀大霈甘霖。原非謂連次陣雨。京畿即已一律深透也。此次派睿親王仁壽恭詣
天壇行禮。敬謹報謝。亦係恭查乾隆二十四年成例辦理。不敢稍踰。朕何嘗因倖叨
靈貺。遽萌侈心。遂爾法宮高拱。自耽安逸乎。至御史陳
焯奏再申虔禱一摺。祭有祈焉。有報焉。該御史請以報為祈。稽諸禮經。亦無是理。朕謹遵
舊制。罔敢踰越。正應
天以實不以文之意。將此通諭知之。
史／政書／大清會典事例（光緒朝）／禮部／卷四百二十二　禮部一三三／大祀五／列聖升配／雍正十三年(P.8-2)..[清光緒二十五年(1899)石印本]
○十三年十一月二十日
諭。自古聖君哲后。為
上天篤生。以乂安寰宇。加惠元元。功德之盛。侔於造化。厥後追崇之典。必合
天並饗以隆祀典。詩載思文之什。易垂殷薦之文。皇哉
大矣。仰惟我
皇考世宗憲皇帝。值重熙累洽之後。統御乾綱。誕敷膏澤。顯承
帝命。默契
天心。殫繼述之孝思。裕經綸之要道。由是宣之為政教。飭之為法紀。勵百爾之廉能。恤萬民之疾苦。蠲逋賦。飭軍威。靜桁楊。籌水旱。勸課農桑。砥礪風俗。惓惓懇懇。心勤宵旰之中。而慮周垓埏之表。至若隆師重道。取士增科。文德著焉。輯寧邊塞。撫乂蠻陬。武烈彰焉。洋洋
聖謨。嚴如
天語。煌煌
睿藻。煥若
天文。至治光華。格於上下。如日月之行運。無不照臨。如雨露之霑濡。無不周溥。用能合撰
帝載。協應
蒼穹。嘉祥畢集。朕惟本天本祖之義。尚德尚功之典。我
皇考世宗憲皇帝允宜崇祀
郊壇。克配
上帝。以昭
天眷。然必輿情允協。眾議僉同。嗣後冬至祈穀祀
天。祗奉
世宗憲皇帝同
太祖高皇帝
太宗文皇帝
世祖章皇帝
聖祖仁皇帝配饗。夏至祭
地。亦如
南郊祈穀禮。祗奉配饗。其應行典禮。詳議具奏。欽此。遵
旨謹議。應於乾隆二年冬至。奉
世宗憲皇帝配饗
圜丘。乾隆三年孟春上辛。奉
世宗憲皇帝配饗
大饗殿。乾隆三年夏至。奉
世宗憲皇帝配饗
方澤。其各
壇增設供奉
世宗憲皇帝神牌。及
天壇
地壇幄次。
大饗殿奉安
神位寶座。並
神位前一切陳設器用。禮部會同太常寺相度地基。詳晰妥議。交工部敬謹製造。
史／政書／大清會典事例（光緒朝）／禮部／卷四百二十二　禮部一三三／大祀五／列聖升配／咸豐十一年(P.29-1)..[清光緒二十五年(1899)石印本]
○咸豐十一年十月
諭。前因
郊祀配位。於道光三十年奉有
皇祖宣宗成皇帝硃諭遺命二條。又奉
皇考大行皇帝諭。照禮親王全齡等議。仍行
郊配祔
廟。並明降
諭旨。嗣後
郊祀配位。以
三祖
五宗為定。仰見
皇考曲體
皇祖遺訓。
聖謨洋洋。允宜遵守。惟我
皇考功德昭著。洽被寰區。薄海臣民。咸深欽仰。雖奉
聖諭。升配典禮。不復舉行。朕實不敢遽從。亦不敢遽定。當經降旨令王大臣會同大學士九卿翰詹科道敬謹詳議。據禮親王世鐸等睿親王仁壽等前任侍郎黃宗漢及載垣等各據所見。分別覆奏。迨朕恭奉
梓宮回京後。復據大理寺少卿潘祖蔭等奏。以議禮大典。請飭廷臣再議。以昭詳慎。並據恭引
大行皇帝聖製甲寅孟夏齋宮即事成什詩句。有以後無須再變更之
諭。因降旨令諸臣敬謹再行妥議。昨據禮親王世鐸等集議以聞。乃以仁壽等原議。本與諸臣歧異。而此次集議亦復列銜。恐有遷就之處。飭令該親王等另行具奏。茲復奏稱前次另銜會奏。並非別有意見等語。粵自成周郊祀后稷以來。歷漢唐宋明。或一帝或二帝至三帝升祔而止。未有如我朝之
聖
聖相承。勳德並茂。
郊壇配位。永極尊崇。足愜乎天下萬世之人心而無異議者。惟配位遞增無窮。而
壇壝規制有定。我
皇祖遺訓。恐世世視為成例。率行無已。不獨有背於古訓。亦難示信於後人。
聖訓精微。度越往古。所以為萬世慮者。義正辭嚴。允無遺議。我
皇考聖孝。仍欲紹修
配祀。用展顯揚。敬繹
硃諭。未敢遽行。特
詔羣臣集議。始如禮親王全齡等所請舉行。又恐後世子孫。視
先帝訓誡為尋常謙德。煌煌
聖諭。等若具文。用特
垂訓。嗣後
郊壇配位。歷億萬年。總以
三祖
五宗為定。並恭錄
皇祖硃諭首條及此次
諭旨。懸奉
南郊齋宮。垂示久遠。世世遵循罔斁。不准再議更張。又於甲寅孟夏
郊祀齋宿。形諸篇什。
訓註周詳。至精至當。顧我
皇考功德之崇。若遽弗獲比隆
列祖。朕心實有難安。而事關明禋大典。天下萬世觀瞻所繫。兩朝
遺訓。遠大精深。又何敢不懍思志事。是用博採周諮。特
命廷臣再三集議。今據世鐸等所奏。禮貴制宜。孝當承
志等語。朕奉
母后皇太后
聖母皇太后。召見議政王奕訢。軍機大臣大學士桂良。尚書沈兆霖。侍郎文祥寶鋆。鴻臚寺少卿曹毓瑛。惠親王綿愉。惇親王奕誴。醇郡王奕譞。鍾郡王奕詥。孚郡王奕譓。禮親王世鐸。睿親王仁壽。肅親王華豐。順承郡王慶恩。御前大臣奕山。貝勒載治奕劻。貝子綿勳。大學士賈楨周祖培。尚書瑞常倭什琿布麟魁萬
青藜趙光。詳加垂詢。均稱
宣宗成皇帝遺訓。
大行皇帝諭旨。準古酌今。洵足垂為萬禩法守。非徒用示謙沖。若不敬謹遵循。非惟無以彰美
至德。於心實有難安。亦恐無以垂法則於天下萬世。不得已勉從諸臣所議。謹遵
皇考諭旨。
郊壇配位。歷億萬年。總以
三祖
五宗為定。世世子孫。永為法守。凡此務求得乎天理人
情之至。以承
先志而慰
在天之靈。天下後世必能共仰
先帝之善繼善述。及朕萬不得已之苦衷也。至
皇考功德超邁。允宜稱
宗祔
廟。百世不祧。自應恪遵
成憲。恭俟
山陵禮成。祗奉
神主升祔。以致孝饗而盡尊崇。所有應行典禮。該衙門
屆時敬謹詳查具奏。
史／政書／大清會典事例（光緒朝）／禮部／卷四百三十三　禮部一四四／中祀一／祭歷代帝王廟／乾隆四十九年(P.19-1)..[清光緒二十五年(1899)石印本]
○四十九年
諭。朕因覽四庫全書內大清通禮一書。所列廟祀歷代帝王位號。乃依舊會典所定。有所弗愜於心。敬憶
皇祖實錄。有敕議增祀之諭。令查取禮部原議紅本。則係康熙六十一年十一月內具題。爾時諸臣不能仰體
聖懷。詳細討論。未免因陋就簡。我
皇祖諭旨。以凡帝王曾在位者。除無道被弒亡國之主。此外盡應入廟。即一二年者亦應崇祀。煌煌
聖訓。至大至公。上自羲軒。下至勝國。其閒聖作明述之君。守文繼體之主。無不馨香妥侑。不特書生臆論。無能仰喻
高深。即歷代以來。升歆議禮。未有正大光明若此者也。乃會議疏內。聲明偏安亡弒不入祀典。而仍入遼金二朝。不入東西晉元魏前後五代。未免意有偏向。視若仰承
聖意。而實顯與
聖諭相背。朕意若謂南北朝偏安不入正統。則遼金得國。亦未奄有中原。何以一登一黜。適足啟後人之訾議。即因東西晉前後五代。有因篡得國。擯而不列。如操丕不得為正統之例。殊不知三國時正統在昭烈。故雖以陳壽三國志之尊魏抑蜀。而卒不能奪萬世之公評。至司馬氏篡竊以還。南朝神器數易。如宋武帝崛起丹徒。手移晉祚。自不能掩其篡奪之罪。其他雖祖宗得國不正。而子孫能繼緒承休。即為守文中主。亦不可概從缺略。况自漢昭烈以至唐高祖統一區夏。時之相去。三百餘年。其閒英毅之辟。節儉之主。
史不絕書。又安可置而不論。至於後五代。如朱溫以及郭威。或起自寇竊。或身為叛臣。五十餘年。更易數姓。中華統緒。不絕如綫。然周世宗承藉郭氏餘業。憑有疆域。尚不失為令主。此而概不列入。則東西晉前後五代數百年閒創守各主。祀典缺如。何以協千秋公論。他若元魏雄據河北。地廣勢強。太武道武。勤思政理。講學興農。亦可為偏安英主。並當量入祀典。以示表章。朕前命館臣錄存楊維楨正統辨論內。詳晰宣諭。以維楨所辨正統在宋不在遼金之說為是。所以存春秋綱目之義。見人心天命之攸歸。且檢閱孫
承澤春明夢餘錄。所載明代崇祀古帝王位號。原未列遼金二朝。今帝王廟崇祀遼金。而不入東西晉前後五代。似此互相入主出奴。伊於何底。是皆議禮諸臣。有懷偏見。明使後世臆說之徒。謂本朝於歷代帝王。未免區分南北。意存軒輊。甚失
皇祖降諭之本意也。至明之亡國。由於神熹二宗。紀綱墮而法度弛。愍帝嗣統時。國事已不可為。雖十七年身歷勤苦。不能補救傾危。卒且身殉社稷。未可與荒淫失國者一例而論。是以
皇祖睿裁。將神熹二宗撤出。而愍帝則
特令廟祀。
襃貶予奪。毫釐不爽。實千古大公定論。乃諸臣於定議時。轉復將漢之桓靈增入。豈未思炎漢之亡。亡於桓靈而不亡於獻帝乎。從前定議。未將東漢全局。詳審論斷。轉使昏闇之君。濫叨廟食。所議未為允協。夫自古帝王統緒相傳。易代以後。饗祀廟庭。原以報功崇德。至於嚴篡竊之防。戒守成之主。或予或奪。要必衷於至當。而無所容心於其閒。方協彰癉之義。所有歷代帝王廟祀典。著大學士九卿更行悉心詳議具奏。並著於定議後。交四庫館恭錄
皇祖諭旨並朕此旨於通禮廟饗卷首。以昭殷鑒歷朝垂示萬年之至意。欽此。遵
旨議奏。魏代勃興北邊。奄有河洛。世有賢君。允宜光昭俎豆。晉及前後五代。雖得國非正。而嗣業之君。亦宜並膺廟食。再唐憲宗削平僭叛。不惑羣議。功業實不可沒。而金哀宗圖存於亡。從容殉國。較之明愍帝更為有光。此二帝可否一體增祀。伏候
睿裁。至漢桓靈二主。遵
旨將神牌撤出。增祀神牌入龕事宜。交禮部工部辦理。
入廟吉期。由欽天監選擇。告祭典禮。交太常寺遵辦。祭文由翰林院撰擬。奉
旨。據大學士九卿等會議增祀兩晉元魏前後五代各帝王一摺。並聲明唐憲宗金哀宗應否一體增祀等語。憲宗處唐中葉。各鎮節度憑陵跋扈。僭叛不臣。憲宗命將專征。削平淮西。厥功頗偉。在有唐一代中尚屬英主。其末年被弒。係禍變猝乘。與荒亂失德召變致釁者不同。至金哀宗處衰弱之時。國勢已不可問。推其致敗之由。實因熙宗海陵淫虐階厲。哀宗自縊殉國。與明之愍帝。事同一例。自應一體增祀。餘俱著
照所議行。
史／政書／大清會典事例（光緒朝）／禮部／卷四百六十九　禮部一八０／喪禮一四／文宗顯皇帝大喪儀一／咸豐十一年(P.1-1)..[清光緒二十五年(1899)石印本]
○初八日
諭。道光三十年。
皇考大行皇帝以
皇祖宣宗成皇帝硃諭遺命毋庸
郊配
廟祔二條。
諭令王大臣會同九卿等敬謹妥議。嗣照禮親王全齡等所請。仍行
郊配祔
廟。並明降
諭旨。嗣後
郊祀配位。以
三祖
五宗為定。仰見我
皇考曲體
皇祖遺訓。定以限制。
聖訓煌煌。允宜敬謹遵守。惟尊崇之典。莫大於嚴
父配
天。我
皇考功德昭著。洽於寰區。薄海臣民。咸深欽仰。雖
聖諭升配典禮。不復舉行。朕不忍遽從。亦不敢遽定。著王大臣大學士會同九卿翰詹科道敬謹詳悉妥速議奏。
史／政書／大清會典事例（光緒朝）／樂部／卷五百三十一　樂部八／樂章一／中和韶樂一(P.1-1)..[清光緒二十五年(1899)石印本]
德平之章送　　神
煌煌辟雍。四方來宗。甄陶樂育。多士景從如土斯埴。如金在鎔。佐予敷治。俗美時雍。
史／政書／大清會典事例（光緒朝）／樂部／卷五百三十二　樂部九／樂章二／中和韶樂二／光緒十五年大婚前一日皇帝詣慈寧宮行禮(P.32-1)..[清光緒二十五年(1899)石印本]
融平之章還宮
絲綸被萬方。丹鳳書銜
日月光。
天語懍煌煌。慶典欣成
錫祚長。休徵應雨暘。
顏有喜。頌無疆。
盛治贊
垂裳。夔虎拜。鳳鸞鏘。
史／政書／大清會典事例（光緒朝）／樂部／卷五百三十五　樂部一二／樂章五／中和清樂(P.1-1)..[清光緒二十五年(1899)石印本]
除夕上元節上鐙
火樹星橋之章
火樹星橋。爛煌煌鐙月連宵。夜如晝春風料峭。鈞天奏徹。奏徹箾韶。煙雲中瑞靄交。籠著鮫綃。錦繡叢萬花繚繞。魚龍夭矯。嵩祝聲高。一解分明是洞天
是絳霄。分明是靈臺靈囿靈沼。更春光乍到。景物暄妍雨露饒。又黃上柳條。漏洩青陽在野橋。二解賀
聖朝。
世德遙。鬱曈曈。日麗霄。
聖嗣
聖。重明繼照。萬民歡樂。萬方熙皞。昇平節。瑞應昭。瓊蕊飄蕭。寶殿開法曲雲璈。魚龍夭矯。嵩祝聲高。三解金支麝氣飄。西吠琉璃四照。影娥池鳳燭燒。百子池涎爇龍膏。九華鐙篆煙消。寒星纍纍綴銀霄。蟻穿九曲珠光耀。好良宵。是
皇家景福滔滔。四解滿山椒。花簇百枝嬌。月輪正高。鐙和月一片冰霄。是
皇家景福滔滔。五解殿當中。
黼座高。春悄。銅壺漫敲。笙歌千萬里而遙。是
皇家景福滔滔。六解良宵正好。正好良宵。看
皇都萬井多娛樂。良宵正好。正好良宵。蓬壺清窈。銀海光搖。百和香霏瑤島。紫羅囊繡綵飄。花匼帀東風吹飽。同慶
清朝。七解小梅梢。暗香浮動。淡煙籠罩。月上柔枝。露滴輕苞。今宵裏巷舞衢歌。徧寰瀛同慶
清朝。八解願春光年年好。三五迢迢。不夜城鐙月交。
奉
宸歡。暮暮朝朝。成矞成卿。萬朵祥雲護
帝霄。趨辭
史／政書／大清會典事例（光緒朝）／樂部／卷五百三十五　樂部一二／樂章五／中和清樂／光緒十五年大婚次日賜燕后父及王公大臣(P.19-1)..[清光緒二十五年(1899)石印本]
光緒十五年
大婚次日
賜燕后父及王公大臣
天地成平之章進饌
天地成平。禮樂修明。景運啟元亨。乾德資生。坤德資成。和聲叶。鳳凰鳴。虞廷致治由媯水。周室開基肇鎬京。四時行。百度貞。
南面垂裳居正。一解
俔天作合徵文定。雎麟化被周疆盛。式歌且舞欽
仁聖。
歡承
壽母蘭陔永。爵進紫瑤觥。
任
姒徽同景。榮懷永錫邦家慶。二解歡幸。
椒殿祥雰寶扇縈。酒醴百壺清。綺饌調鯖。雅奏鏗鯨。協輿頌。愜
皇情。冠裳濟濟
龍光覲。繪麒麟焜耀簪纓。槐棘列。蓼蕭賡。濃露
九霄沐潤。三解和曦暖媧簧轉韻。薰風動虞琴送聲。金
樽玉琖喜同傾。麟羹進。鹿脯烹。四解霞杯色瑩。雲液香清。
天廚水陸不知名。稱觴酌觥。殷罍夏鼎相輝映。悠揚拊石夔鳴磬。珍重調梅傅作羹。甄陶元氣開
昌運。黼黻勳華萃散閎。五解
璇宮晝靜。贊
乾樞。懋啟休禎。分茅胙土。拜
綸綍。親承
寵命。煌煌
天語垂謨訓。勵丹忱業業兢兢。無忘恭敬。庶幾出壯
屏藩。入贊
昇平。鈞衡共秉。六解玉漏永。金鑪燼。欣看華蓋高擎。
宸旒喜氣迎。松棟雲輝。蓂階日麗。淑氣滿春城。天開景運。卜瑞啟珠囊。釐延金鏡。七解欣慶。
湛恩覃。
醲澤飲。佐禹範。匡周鼎。臣鄰翊贊。
治定
功成。願更祝珠聯璧合。二曜五星昭瑞應。翼燕謀。貽孫子。麟振麟定。八解誼美
恩明。祥符至。瑞光呈。
主聖臣賢喜起賡。譜出承平雅頌聲。膺繁祉。騰茂蜚英。億萬年綿綿祚永。趨辭
史／政書／大清會典事例（光緒朝）／樂部／卷五百三十九　樂部一六／樂章九／笳吹(P.1-1)..[清光緒二十五年(1899)石印本]
踏搖娘
日將出兮。明星煌煌。壽斯徵兮。秀眉其龐。三十
維壯。五十遲暮。莫親祖母。莫尊祖父。
史／政書／大清會典事例（光緒朝）／樂部／卷五百三十九　樂部一六／樂章九／平西笳吹／乾隆二十五年平定西陲豐澤園筵燕(P.10-2)..[清光緒二十五年(1899)石印本]
平西笳吹
○
乾隆二十五年平定西陲
豐澤園筵燕
閶闔煌煌。鐘鏞鏘鏘。鳴鞭祗肅。
帝用燕康。荷
天純嘏。
祖德凝庥。從容厎定。允升大猷。
聖德宏敷。光被遐邇。如拱北辰。諸部歸止。
慈恩覆幬。滄海無量。爭先效順。奔走來王。憲章斯備。勝算克成。跳梁羣醜。魚貫輸誠。
天威震疊。小腆惕厲。
大君惟仁。莫不臣隸。
聖教宏敷。額手格心。月竁同風。越邁古今。
遠謨是協。絕徼安康。撫綏之德。徧於遐荒。
乾元功懋。滂洽垓埏。巍巍
盛德。億萬斯年。
史／政書／大清會典事例（光緒朝）／樂部／卷五百四十　樂部一七／樂章一０／鐃歌大樂／練吉日第十六(P.9-2)..[清光緒二十五年(1899)石印本]
練吉日第十六
練吉日兮撰佳辰。百僚具兮輿衞陳。屏翳弭節兮。玉宇無塵。煌煌兮斗車。奕奕兮天輪。一解
史／政書／大清會典事例（光緒朝）／樂部／卷五百四十　樂部一七／樂章一０／鐃歌大樂／乾隆二十五年平定西陲凱旋郊勞奏得勝樂／回城降第十(P.25-2)..[清光緒二十五年(1899)石印本]
回城降第十
回城降。式歌舞。王師入。各安堵約法數章。爾摩爾撫。賦視賨布。泉式圜府。噢咻爾民久墊苦。蕃
爾畊牧。釋爾刀斧。昔穴巢。今昄宇。煌煌
御碣照萬古。鴻荒以來。此地榛狉睢呿。豈曾隸中土。
史／政書／大清會典事例（光緒朝）／樂部／卷五百四十一　樂部一八／樂章一一／鐃歌清樂／日上扶桑第二十一(P.11-2)..[清光緒二十五年(1899)石印本]
乍洽
宸襟延
睿賞。喜遙臨玉輅翠幌。喜遙臨玉輅翠幌。康衢畔擊
壤交賡唱。
聖壽無疆。億舜日矢櫜弓韔。萬堯年鳳舞麟翔。道敷天。道裒時。令典煌煌。風行地。筮
省方。永懷柔。時邁其邦。
省耕斂。萬井蒙休養。
省耕斂。萬井蒙休養。猗歟慶
熙朝。奉
聖皇。七解
史／政書／大清會典事例（光緒朝）／樂部／卷五百四十一　樂部一八／樂章一一／鐃歌清樂／昊天命第二十七(P.22-1)..[清光緒二十五年(1899)石印本]
中澤有葵。南山有桋。豈弟君子。佩玉履𤪌。遭逢明盛。文煥功巍。三墳五典。煌煌麗辭。願續雅頌。永鎮厜㕒。十五解
史／政書／大清會典事例（光緒朝）／兵部／卷五百七十八　兵部三七／儀式二／儀飾／乾隆五年(P.1-2)..[清光緒二十五年(1899)石印本]
○乾隆五年奉
旨。武職專司營伍。騎射是其本分。向因偷安坐轎。並不乘馬。曾蒙
皇考頒發諭旨。嚴行禁止。煌煌
聖訓。自應永遠欽遵。乃近聞江南武職。復蹈從前陋習。
皆不乘馬。自副參以下至都司守備。皆公然乘坐四轎。甚至有前呼後擁喧嚷街衢者。江南如此。他省諒亦不免。夫人情習於勞。則精神振作。習於逸。則志氣委靡。况身為武職。而憚於乘騎。開驕惰之端。啟廢弛之漸。又何以飭戎行而率士卒乎。各省督撫提鎮。務將朕旨通行申飭。如仍不遵奉。即指名題參。交部議處。
史／政書／大清會典事例（光緒朝）／兵部／卷六百三十七　兵部九六／簡閱一／駐防官兵操演／道光十一年(P.22-1)..[清光緒二十五年(1899)石印本]
○十一年
諭。朕恭閱
聖祖仁皇帝實錄。內載康熙二十五年七月
諭旨。駐防兵丁關繫緊要。歲月既久。恐致疏懈。必選嫺於騎射膂力驍勇者。方准披甲。現在兵丁內有庸弱不嫺騎射之人。應革退另補。不得虛充數目。著嚴飭該管之將軍等知之。
聖諭煌煌。意至深切。當時己慮及駐防兵丁歷久疏懈。閱今百有餘年。承平日久。恐該兵丁等於騎射操演。
漸涉因循廢弛。殊失分防駐守講求武備之道。夫兵可百年不用。不可一日無備。所有此項駐防兵丁。該將軍副都統等。務當督飭所屬。隨時認真訓練。如有技藝生疏者。必應革退另補。並揀選年力精壯。嫺習騎射。膂力驍勇者。方准披甲。毋得以老弱充數。以期一兵得一兵之用。將來儻有徵調。未能得力。惟該將軍副都統等是問毋謂誥誡之不早也。
史／政書／大清會典事例（光緒朝）／刑部／卷八百三十　刑部一０八／刑律捕亡一／應捕人追捕罪人／歷年事例／乾隆五年(P.9-2)..[清光緒二十五年(1899)石印本]
○五年
諭。弭盜為安民之要務。朕聞各省聯界之處。多有積窩巨匪。久慣豢盜殃民。隔省往拏。必須赴地方官挂號添差。稽遲時日。又或地方官不能上緊協拏。以致要犯聞風遠遁。盜案久懸不結。向蒙
世宗憲皇帝洞悉其弊。
特降諭旨。凡地方失事。無論隔府隔省。一面差役執持印票即行密拏。一面移文關會。
聖諭煌煌。實為息盜安民之良法。乃近年各省督撫奉行不力。以致被盜之省。辦理掣肘。即如豫省近日盜案。於鄰省關提查拏者頗多。夫膺牧民之任者。均有弭盜之責。原不容有此疆彼界之分。著嗣後凡有鄰省聯界地方。積窩逃盜。訪實之後。或徑行差捕。或知會密拏。庶盜案易結。盜源漸清。而鄰境彼此均受其益。如有司等仍以為具文。歧視怠忽。經朕訪聞。必於該督撫是問。
史／政書／大清會典事例（光緒朝）／刑部／卷八百四十九　刑部一二七／刑律斷獄一二／有司決囚等第六／歷年事例四／嘉慶十五年(P.12-1)..[清光緒二十五年(1899)石印本]
○十五年
諭。朕恭閱
皇祖世宗憲皇帝實錄。內載雍正十一年十月
諭刑部。從來明刑所以弻教。除暴所以安民。凡情有可原者。務從緩減。而意非主寬。凡法無可貸者。便依斬
絞。而意非主嚴。本無成見。惟其自取等因欽此。
聖訓煌煌數百言。至公至正。實為萬世法守。因於恭閱之下。尋繹朕躬節次所降諭旨。飭令直省各督撫明允用刑。期無枉縱。適與
皇祖聖諭符合。緬惟我朝
列聖御宇。仁育義正。矜慎庶獄。不事苛求。而辟以止辟。則必權衡至當。可見朕之心尚能仰體
列聖之心。即再行申諭。亦不能出
聖諭範圍之外。本年刑部所進各省招冊。因上年適屆停勾。例應將兩年招冊先後呈進。朕於六月閒即詳
加披覽。其由緩改實者。俱係法無可寬之案。原擬疏縱顯然。總由失入處分較重。各督撫等意存規避。遂於辦理秋讞之時。曲從寬典。似此豫設成見。何以昭情法之平。著將欽奉
皇祖世宗憲皇帝諭旨。全行恭錄一道。傳諭內外問刑衙門。一體欽遵。即各刊刻恭懸。觸目儆心。於執法定讞。寬嚴務臻平允。庶幾刑期無刑之治。
史／政書／大清會典事例（光緒朝）／工部／卷九百八　工部四七／河工八／物料二／嘉慶四年(P.1-1)..[清光緒二十五年(1899)石印本]
欽定大清會典事例卷九百八
工部
河工物料二
嘉慶四年奉
旨。河工需用料物價值。例有正項開銷。豈容輕易加增。况自睢汛大工合龍穩固後。並無搶險之事。不過歲修常辦工程。乃該督等以籌備幫價為詞。請於地糧內按年攤徵銀十四五萬兩。使豫省羣黎俱受其累。豈忍出此。雖所稱酌添運費。每稭一斤止係五毫。而一經州縣胥吏之手。則層層加派。所徵必不止於此
數。且議加之後。不能復減。非暫時藉資民力。竟永遠累及閭閻矣。乾隆五十七年欽奉
皇考諭旨。以每年常辦之工。動議增添。年復一年。伊於何底。朘小民之脂膏。為不肖官吏影射侵漁地步。
聖訓煌煌。至為明切。豫省豈無檔案可稽。而竟敢踵為此奏乎。朕向聞河工積弊。有溢用不能開銷之款。往往借他項彌縫。該督等奏請加增運費。大約不出乎此。俱著交部嚴加議處。
史／政書／大清會典事例（光緒朝）／都察院／卷一千一　都察院四／憲綱四／諭旨四／乾隆四十五年(P.14-2)..[清光緒二十五年(1899)石印本]
○四十五年
諭。浙江海甯改建石塘。以王亶望曾為浙撫。且肯擔當其事。因命在工督辦。但伊在服中。是以令馳驛回籍。治喪事畢。即至浙辦理塘工。原為公務起見。其家屬自應即回本籍守制。以盡私情。乃據李質穎奏伊家屬仍住杭州。安然聚處。朕聞之為之心動。王亶望並非無力令眷屬回籍之人。似此忘親越禮。實於大節有虧。為大臣者如此。何以表率屬員。維持風教。從前伊父王師。品行甚正。無負讀書。不應有此等忘親越禮之子。養心殿暖閣。恭懸
皇祖聖訓。有孝為百行之首。不孝之人。斷不可用。朕每
日敬仰
天語煌煌。實為萬世準則。王亶望著革職。仍留塘工。自備資斧。效力贖罪。至三寶以大學士管理總督。為維持風化之首。今日當面問彼。乃稱實知其事。亦不以為怪。富勒渾現為總督。於此等有乖名義之事。何不據實參奏。均著交部嚴加議處。李質穎到浙已久。亦並未奏及。直待降旨詢問。始據實具陳。亦著一併交部議處。至科道於尋常細故。往往摭拾具奏。似此為大臣之人。於名教攸關者。轉更緘默不言。設如有貪酷擅權者。亦將寒蟬矣。國家又何藉此言官為乎。其
籍隸浙省之科道。尤不應毫無見聞。何以並無一人入告。斯豈風聞所弗聞乎。著令該省科道等明白回奏。
史／政書／大清會典事例（光緒朝）／都察院／卷一千六　都察院九／憲綱九／諭旨九／嘉慶二十四年(P.14-1)..[清光緒二十五年(1899)石印本]
○又
諭。國家神武開基。清語騎射。乃滿洲舊俗。根本重務。必當萬年無忘。是以巡幸盛京。最為鉅典。我
皇考高宗純皇帝曾因
親詣盛京。
垂諭後嗣。當睠懷遼瀋舊疆。再三周歷。或無識臣工。妄以為不宜。當律以悖命之罪。誅之無赦。其次即木蘭秋獮。肄武習勞。亦必當恪遵
成憲。永守勿怠。
皇考聖製避暑山莊後序。追述
聖祖仁皇帝始建山莊。所以詰戎綏遐。崇樸愛物之義。
世宗憲皇帝聖訓。後世子孫。當習武木蘭。無忘
家法。並
申諭以敬告後人。若後人忘予此言。則與國休戚相關之大臣。以及骨鯁忠直之言官。執予此言以諫之可也。煌煌
聖訓。昭垂奕禩。上年朕東巡。祗謁
三陵。松筠因畿輔小旱。上章阻止。此奏若出於他人。朕必律以悖命之罪。即予正法。因松筠身為首輔。且素有忠悃。中外之人。皆可諒其無他。故止以降謫示懲。
曲從寬典。木蘭秋獮。
皇考慮及後嗣之不能式循。尚有望於忠諫。設有從而阻止者。亦不可不嚴示罰懲。茲特明降諭旨。嗣後每歲舉行獮典。或偶值天時水旱。朕心自有權衡。如此次降旨。啟鑾屆期。適遇大雨。橋座被衝。即降旨改期。並非因人奏請。儻有無識之徒。敢於朕前建言阻止者。必將其人立予革職。發往伊犂。以為阻撓大典。委靡不振者戒。朕言不再。懍之勿忽。
史／政書／大清會典事例（光緒朝）／都察院／卷一千七　都察院一０／憲綱一０／諭旨十／道光元年(P.1-1)..[清光緒二十五年(1899)石印本]
欽定大清會典事例卷一千七
都察院
憲綱　　諭旨十
道光元年
諭。給事中盛唐奏撿拾匿名揭帖。請飭訪拏究辦一摺。甚屬非是。律載匿名文書告言人罪。見者即為燒毀。若將送入官者杖八十。官司受而為理者杖一百。被告者雖實不坐。定例久經著明。嘉慶二十三年。復奉
皇考仁宗睿皇帝諭旨。以匿名揭告。最為風俗人心之害。凡有黏貼匿名揭帖。即將原帖銷毀。不准具奏。惟
關繫國家重大事務者。密行奏聞。是惟叛逆重情。乃准入告。此外皆應遵
旨銷毀。
聖諭煌煌。至為嚴切。該給事中豈無見聞。乃以匿名呈控土棍細故。違例具奏。除所告毋庸查辦外。盛唐著交部議處。
史／政書／大清會典事例（光緒朝）／都察院／卷一千七　都察院一０／憲綱一０／諭旨十／道光二年(P.4-1)..[清光緒二十五年(1899)石印本]
○又
諭。本日大學士軍機大臣議駮給事中袁銑奏。嗣後遇有慶典。請無議蠲一摺。所議甚是。我朝
列聖相承。深仁厚澤。培養元元。恤災減賦。不惜數千萬帑金。隨時舉行。至遇慶典之年。復將各省地漕民欠。分別蠲除。廣布恩膏。有加無已。煌煌
令典。允宜遵循勿替。該給事中輒云遇有慶典。總無議
蠲。是欲改變舊章。使朝廷之膏澤。不下逮於閭閻。大乖行慶施惠之義。給事中袁銳言利亂政。妄更
祖宗成憲。致朕於不仁不惠。是誠何心。豈可復任言官。著以六部主事降補。
史／政書／大清會典事例（光緒朝）／都察院／卷一千七　都察院一０／憲綱一０／諭旨十／道光三年(P.8-2)..[清光緒二十五年(1899)石印本]
○又
諭。御史王世紱奏請嚴京察一摺。國家澄敘官方。三載考績。為激揚之大典。朕恭讀嘉慶五年十一月
皇考仁宗睿皇帝特諭。近年以來。六部堂官所拔識之司員。大率以迎合己意者為曉事之人。以執稿剖辯
者為不曉事之輩。以每日傴謁卑詞巧捷者為勤慎。以在司坐辦口齒木訥者為迂拙。遂至趨承卑鄙。乞憐昏夜。白晝驕人。仕路頹風。幾不可問。朕思轉移風氣之方。須立矜式觀摩之準。現已將屆京察之期。各部俱應慎重選舉。以公心辦公事。毋存絲毫私意。問心無愧。斯可對君。此旨著通行曉諭。各錄一道。懸於公署。朝夕觀覽等因欽此。
聖訓煌煌。至為詳備。部院各堂官果能實力奉行。自可黜陟允當。朕即再降旨申諭。亦不能出
聖諭之範圍。如該御史所奏。歷屆京察。有出任道府。督
撫撤令回京者。堂官薦之於前。督撫劾之於後。或保或參。互相矛盾。此言未嘗不是。然猷守兼優者。固屬攸往咸宜。其資格較久。謹愿樸實之員。原有部務熟悉。而初膺外任未必裕如者。朕屢飭直省督撫隨時甄別。原非一經薦舉。即不復加以參劾也。其衰庸各員。該堂官等自應嚴加甄汰。儻憐其衰憊。特予矜全。曲徇人情。好為姑息。一經發覺。惟該堂官是問。至所稱候補各員。有才堪造就。不妨試以例案。策勵使前。似為得人起見。然候補人員。於稿案事件。原應一律講求。以期熟悉。至補缺先後。挨次序用。自有一定成
例。各衙門有例可循。尚恐堂官以愛憎為取舍。不盡公允。若妄更成例。越次揀選。名為鼓勵人才。實以開奔競之門。躁進者遂捷足先得。守分者必致補缺無期。此端一開。流弊滋深。所奏斷不可行。至各員簡擢外任。或因貪劣被參。原保各官。吏部本有處分定例。亦毋庸更立科條也。
史／政書／大清會典事例（光緒朝）／都察院／卷一千九　都察院一二／憲綱一二／諭旨十二／咸豐元年(P.1-1)..[清光緒二十五年(1899)石印本]
○又
諭。近日各城御史奏拏獲鄰境案犯。懇將獲犯各員。量加奬勵。疊經降旨。令刑部於定案時聲明請旨矣。各城司坊等官。捕盜是其專責。既能弋獲鄰境重案。自應量予鼓勵。以奬微勞。但恐該員等希圖甄敘。專以緝拏鄰境匪犯為事。而於本任捕務。轉多廢弛。從前道光十三年曾奉
諭旨。凡有拏獲鄰境要犯之員。必確覈本任緝捕。並無未獲之案。方准酌請鼓勵。仍於摺內隨案聲明。儻將本任緝捕。漏不敘入。即係違例保奏。著該部概行議
駮。並將該御史議處。
聖諭煌煌。於微勞必錄之中。仍寓隨事覈實之意。近來各城保奏摺內。閒有敘及該員前此緝捕案件。而於本任有無未獲之案。並未詳細申敘。似此有勸無懲。於捕務仍無裨益。嗣後各城御史。均當恪遵前奉
諭旨。遇有奏請奬勵之案。將該員本任緝捕並無未獲之案。隨摺聲明。毋得違例保奏。致開冒濫之端。至緝獲鄰境重犯。既予議敘。則本境疏防之員。自應奏請議處。方足以昭平允。所有現在各城所奏拏獲鄰境人犯。交部審訊各案。即著該部查明該員等本任有
無未獲之案。照例辦理。並將疏防要犯應議各員。一併飭查聲明具奏。
史／政書／大清會典事例（光緒朝）／都察院／卷一千九　都察院一二／憲綱一二／諭旨十二／咸豐十一年(P.16-2)..[清光緒二十五年(1899)石印本]
○又
諭。大學士桂良等奏遵議御史華祝三奏部議京察截俸日期。窒礙難行一摺。京察為激揚大典。前經吏部奏准。展緩一年。截俸日期。欽奉
諭旨。扣至咸豐十一年三月十五日截止。自當欽遵辦理。至一切停升註考事宜。亦經吏部奏明分別覈辦。
尚無窒礙。該御史原奏內稱。京察必視差使之優劣。定等第之高下。上年差使。應列一等。至本年三月升調別衙門。若仍與一等。則與截俸不符。不與一等。則資俸以酉年為限。勞績不以酉年為憑等語。向來升調人員。一年以外。仍准統計前俸。至填註政績考語。半年以外。即由新任衙門出考。若捨新任之資俸。論原衙門之差使。辦理更難畫一。又稱一等升遷。三等降調等語。向來一等加級。三等照舊供職。並無升遷降調之說。所奏係屬錯誤。又稱酉年三月以後。病痊服闋升調銓補得缺各員。均不應在考察之列。將不
分等第。從無實缺人員不加甄別之理。仍分等第。列入三等者。必有置辯等語。升調得缺。本係實缺人員。該御史謂與病痊服闋銓補得缺各員。均不在考察之列。已屬聲敘未明。至應否分別等第。業經吏部奏明。例應考察及不應考察之員。統以三月十五日為斷。亦與截俸兩無窒礙。又稱禮兵等部員缺本少。本年三月以後。各員中或以事故去。而此後得缺者。皆係不合例人員。恐致無員可保等語。歷屆京察保薦。不得其人。即任缺無濫。
聖訓煌煌。允宜遵守。豈該御史尚未之知。又稱本年三
月後考察各員。有屢經升轉者。有詿誤停升者。論其體制。則新階敘用。與舊階敘用。判然各別。論其處分。則考察在前。詿誤在後。難以持平。恐升轉易致冒濫。被議者不能折服其心。截俸亦多扞格等語。向來考察期內。凡有升轉議處事件。概行停止。此次展緩一年。勢難一切停止不辦。亦經准吏部所奏註考等項事宜。均照現在官職辦理。今該御史所指窒礙各情。俱應歸停升之例辦理。與截俸毫無干涉。又片奏此次京察。需以四載不為遲。將來縮以二年不為速等語。三載考績。古有明訓。該御史強為二年四載之說。
尤屬不諳政體。所奏著毋庸議。
史／政書／大清會典事例（光緒朝）／都察院／卷一千十二　都察院一五／憲綱一五／諭旨十五／光緒十一年(P.14-2)..[清光緒二十五年(1899)石印本]
○又
諭。國家廣開言路。原期各抒忠讜。俾得集思廣益。上
有補於國計。下有裨於民生。諸臣建言。自應審時度勢。悉泯偏私。以至誠剴切之心。平情敷奏。庶幾切中事理。言必可行。上年用兵以來。章奏不為不多。其中言之得宜。或立見施行。或量為節取。無不虛衷採納。並一一默識其人。以備隨時器使。至措詞失當。從不苛求。即陳奏迂謬。語涉鄙俚者。亦未加以斥責。若挾私妄奏。信口譏彈。既失敬恭之義。兼開攻訐之風。於人心政治。大有關繫。恭讀
高宗純皇帝聖諭。中外大臣。皆經朕簡用。苟其事不干大戾。即朕亦不遽加以斥詈。御史雖欲自著風力。肆
為詆訕可乎。又恭讀
仁宗睿皇帝聖諭。內自王公大臣。外自督撫藩臬。以至百職庶司。如有營私骫法辜恩負職者。言官據實糾彈。立即嚴究重懲。若以毫無影響之談。誣人名節。
天鑒難逃。國法具在等因欽此。
訓諭煌煌。允宜遵行。如上年御史吳峋參劾閻敬銘。目為漢姦。編修梁鼎芬參劾李鴻章。摭拾多款。深文周內。竟至指為可殺。誣謗大臣。至於此極。不能不示以懲儆。吳峋梁鼎芬均著交部嚴加議處。總之朝廷聽言行政。一秉大公。博訪周諮。惟期實事求
是。非徒博納諫之虛名。爾諸臣務當精白乃心。竭誠獻替。毋負諄諄誥誡之意。勉之慎之。
史／政書／大清會典事例（光緒朝）／八旗都統／卷一千一百四十七　八旗都統三七／公式七／禁令二／嘉慶十三年(P.10-1)..[清光緒二十五年(1899)石印本]
○又
諭。朕恭閱
聖祖仁皇帝實錄。內載康熙十二年十二月辛丑
召八旗都統副都統及六部滿洲尚書等諭曰。滿洲乃國家根本。宜加軫恤。近見滿洲貧而負債者甚多。賭博雖禁。猶然未止。皆由都統副都統佐領下不勤加
教諭之所致也。且滿洲習於嬉戲。凡嫁娶喪祭。過於糜費。不可勝言。爾等若能各修厥職。不負委任。禁嬉戲無益之事。勸善懲惡。則自感化矣。
訓諭煌煌。至為明切。敬惟我
聖祖謨烈光昭。
功兼創守。彼時開國之初。風氣湻樸。在廷滿洲大臣。教誡八旗。如清語騎射。尚能勤加習練。遠勝今日。而仰繹
孜孜求治之懷。猶因稍涉浮靡。
飭令力加檢束。迄今又閱百數十年。八旗生齒日繁。支
絀情形。較前既甚。而都統副都統等才具。又遠遜前人。朕宵旰焦思。曷能或釋。前經節次籌增養育兵。用贍身家。凡所以鞠謀而保聚之者。已無微不至。並疊經通諭八旗都統等。令各留心化導。務習本業。若果能恪遵教誡。自不難將積習漸次湔除。無如誨之諄諄。聽之藐藐。近日旗人中。尚有以恣意游蕩犯科者。一經嚴飭。該都統輒以引過了事。實屬有負委任。嗣後著各該都統衙門。將此旨恭錄一道。敬謹懸挂。以期觸目儆心。該都統副都統等。務須懍遵訓詞。率屬實力奉行。毋得視為具文。用副諄切訓誨之至意。
史／政書／大清會典事例（光緒朝）／八旗都統／卷一千一百四十七　八旗都統三七／公式七／禁令二／嘉慶十五年(P.13-1)..[清光緒二十五年(1899)石印本]
○十五年
諭。朕恭讀
世宗憲皇帝實錄。雍正四年二月辛卯欽奉
諭旨。朕常飭八旗大臣。八旗為本朝根本。凡係生計禁令習俗等事。屢經申降諭旨。從前
皇考之時。恩賞稠疊。歷經多年。而滿洲等生計。並不見其滋植。轉益減損者。皆法令懈弛之故也。今八旗兵丁貧乏。即將倉糧國帑。盡行頒賜。朕固不惜。但使隨得隨盡。曾不浹旬。遽即蕩然。亦何濟之有。並有原置房產。變易無遺者。若於此輩。加以顧惜。不但惡者無
所懲。即善者亦無由勸矣。凡此不肖人等。各參領佐領理宜痛加懲治。如終不悛改。即應革退。以為不肖者戒。大臣等果能視兵如子。懲惡奬善。並責令參領佐領等不時教導。何事不成。今大臣等但知不通賄賂。不徇情面。以校射為要務。勤以操練而已。不知爾等職任正不止於此也。必教以典禮倫常。及治生之計。俾各好善惡惡。崇儉戒奢。方可謂教育有成。嗣後大臣及參領等。痛加勉勵。竭誠管理。不可仍前粉飾等因欽此。
聖諭煌煌。所以責成管理旗務大臣等董率八旗者。至
為明切。乃閱今數十年後。法令益覺懈弛。習俗更加敝壞。八旗兵丁。不知勤苦上進。錢糧恩賞。隨得隨盡。逞一時之揮霍。而不顧終歲之拮据。快一己之花銷。而不顧全家之養贍。致有房產變易。生計蕩然。風氣改移。仍與當日無異。而現在管理旗務之王大臣。因循怠忽。意存膜視。朕屢經諄切訓諭。仍復疲玩如故。伊等近日辦事。於賄賂一節。或尚不敢肆行無忌。至於贍徇情面。已恐不免。求其以校射為要務。勤加訓練者。更屬寥寥。若望其視兵如子。懲惡獎善。教以典禮倫常。及治生之計者。竟無其人矣。試思八旗都統
以及參領佐領等官。層層管束。最為切近。如果認真體察。何事不可周知。即如前日御史西琅阿所奏山東民人。有專典八旗兵丁錢糧。盤剝生計者。該旗員等早應聞而查禁。又何待御史之條奏耶。嗣後八旗都統等。務當各矢藎誠。盡心職守。視國事如家事。實力誨導。嚴加查察。並隨時分別懲獎。俾兵丁等共知湔除惡習。崇儉戒奢。庶生計日饒。懍遵法度。如經此次訓諭之後。仍不加意整飭。以致舊俗日壞。朕惟管理旗務之王大臣等是問。
史／政書／大清會典事例（光緒朝）／內務府／卷一千二百十六　內務府四七／太監事例一／禁令一／乾隆五十二年(P.15-2)..[清光緒二十五年(1899)石印本]
○五十二年
諭。朕恭閱
世宗憲皇帝實錄。內載直隸州縣太監之父兄弟姪。在
地方不無生事。令該州縣詳報總督具題。並交內務府約束懲治。又內務府大糧莊頭並諸王大臣莊頭等滋事梗法之處。分別嚴懲二條。煌煌
聖訓。實萬世所當遵守。我朝
家法相承。太監止備內廷灑埽供役。不令干預政事。從無似前代內監假竊威福。任意妄行之粃政。即內務府莊頭及王公大臣屬下莊頭人等。均知畏法。設有不肖者。亦皆有犯必懲。實與編氓無異。經我
皇考復加整飭。宮府肅然。朕御極以來。守而勿替。方今綱紀修明。各內監等皆敬謹守法。其父兄弟姪。亦不
敢藉端生事。而總管內務府大臣及諸王公等。身荷重恩。於伊等屬下亦必嚴行管束。不致倚勢招搖。是目今實無此等情事。但奉行既久。或恐視為泛常。積久生玩。防範稍疏。於政體甚有關繫。著交直隸總督嚴飭各州縣實力查察。儻有太監家屬及莊頭等在外生事。輕則隨時懲治。重則參奏辦理。不得因現在尚無此等弊端。稍存玩忽。以副朕祗承
前訓杜漸防微之至意。此後著直隸總督十年一奏。永為例。
史／政書／大清會典事例（光緒朝）／內務府／卷一千二百十八　內務府四九／雜例一／選宮女／嘉慶十一年(P.8-2)..[清光緒二十五年(1899)石印本]
○十一年
諭。前於嘉慶九年挑選八旗秀女。見其衣袖寬大。並有纏足者。殊為忘本。甚屬非是。當經降旨嚴禁。本月初九日曾降旨令嗣後八旗漢軍兵丁之女。俱毋庸挑選。此乃朕體恤貧窮兵丁。該兵丁等若將其女任意
纏足。及裝飾寬大衣袖。是轉失朕矜恤本意。我朝服飾。自定鼎以來。
列祖欽定。從前
太宗文皇帝訓誡。令後世子孫。衣冠儀制。永遵勿替。
皇考高宗純皇帝重申
訓諭。刻石建於箭亭。垂示久遠。
聖諭煌煌。實有深意。自宜永遠奉行。儻年久霑染漢人習氣。妄改服飾。殊有關繫。男子尚易約束。至婦女等深居閨閫。其服飾自難查察。著交八旗滿洲蒙古漢軍都統副都統參領佐領等留心嚴查。儻各旗滿洲
蒙古秀女內有衣袖寬大。漢軍秀女內仍有纏足者。一經查出。即將其父兄指名參奏治罪。毋得贍徇。儻經訓諭之後。仍因循從事。下屆挑選秀女。經朕看出。或有人參奏。除將該秀女父兄治罪外。必將該旗都統章京等革職。斷不輕宥。著交八旗滿洲蒙古漢軍。務使家喻戶曉。實力奉行。
史／政書／清朝文獻通考／凡例(P.4847-1)
一我
朝雅化作人首崇學校自宗室以逮八旗京邑以達直省下逮重譯要荒靡不漸仁摩義因地因人俾之講肄有業弛有禁至於明考校之條申衡取之例定制義之準革沿襲之弊選教職以慎司訓
頒經書以宏文教尚騎射繙譯以遵
祖制
飭監臣學臣及守土有司新士習以端化俗之本
謨訓煌煌實足昭
教思於無窮若夫
臨雍講學重道尊師養老引年示民孝弟之意皆惟其實不惟其文則又
列聖相承移風易俗迥非三代以下所可幾及茲纂謹依馬考而變通其例用以徵教化之實云
史／政書／清朝文獻通考／戶口考　凡二卷／卷十九　戶口考一／戶口丁中賦役／乾隆四十年(P.5032-3)
四十年
諭朕前諭令將發遣之曾為職官及舉貢生監出身者免其為奴於戍所另編入旗戶當差係指尋常為奴遣犯而言其真正反叛及強盜免死減等人犯原旨即在開除不辦之例若呂留良子孫係大逆重犯緣坐即屬反叛豈可援輕罪有職人員概免為奴出戶致令逆惡餘孽得仍竄籍良民實不足以示懲創而申法紀著交刑部存記嗣後如遇辦理此等大逆緣
坐之案不特舉貢生監不應減免即職官甚大者既為逆犯子孫罪在不赦不當復為區別所有呂懿兼呂敷先二犯及其家屬俱發往黑龍江給與披甲之人為奴
臣等謹按逆犯緣坐罪在不宥我
皇上慎理庶獄輕重一視其人之自取所謂雨露雷霆罔非奉若
天道以昭平允如呂留良子孫作為另戶是與尋常為奴遣犯無異洵未足以申
國憲而垂烱戒
聖諭煌煌允為明罰敕法之極軌矣
史／政書／清朝文獻通考／職役考　凡五卷／卷二十四　職役考四／乾隆三十五年(P.5065-2)
三十五年
諭前據竇光鼐奏民人佃種旗地之戶請一體撥夫撲蝗蝻一摺因其所奏近理即批交部照所請行並諭地方偶遇撲蝗不獨旗田與民田通力合作即大糧莊頭亦應一體派撥其直隸向來作何辦理著楊廷璋查明具奏及派往撲蝗之侍衛索諾木策凌等回京詢其實在情形據稱所到之處不獨旗佃出夫辦公即王公所屬旗人亦悉力協撲等語旋據該督奏覆自方觀承任內設立護田夫一項不拘旗民均令出夫現仍照舊辦理因節次令竇光鼐明白回奏今竇光鼐到京回奏則以前此所設護田夫未經奏明不能一體遵照為詞其說支離更甚試問總督舊定章程通行闔省順屬官民豈能獨不遵條教府尹亦豈得諉為不知近京旗民交涉事件在國家初定鼎時或有旗人強占民田及將各項差派專委居民承
辦者今閱百數十年屢經整飭政紀肅清無論旗莊各戶不敢不安分守法即王公大臣亦不敢怙勢庇佃國家法在必行又豈肯聽其縱越理法少為曲徇乎將此通諭知之
臣等謹按會典所載州縣官捕蝗不力者治罪由府道上至督撫俱嚴加處分葢以蝗蝻最易蔓延務在及時撲滅而所需人力自不應有旗民之分此護田夫之設不拘旗民均令出夫法至善也欽奉
聖諭煌煌洵大公至正為萬世所當法守矣
史／政書／清朝文獻通考／選舉考　凡十六卷／卷四十七　選舉考一／舉士　一(P.5299-2)
舉士
臣等謹按周禮以鄉三物教萬民而賓興之有六德六行六藝之目是為舉士所肇端因是孟子有
上士中士下士之名戴記有選士俊士造士進士之辨故離蔬釋屩而登王廷者皆得以士目之漢時取人多以掾吏起家以辟署任事至於舉士者詔旨命之曰賢良方正曰孝廉曰博士弟子曰茂才曰明經則皆士也魏晉專尚門第隋唐漸用科目宋遼金元明試士之道各殊而專用文藝以決擇流品歸於一致葢鄉舉德行而後文章意非不善而矯偽相尚易售其欺試之文藝得明敏通達之才足以集事伊古以來名臣碩士未嘗不出於其中是以我
聖朝應運龍興尚仍其制惟是
列聖相承首端士習垂
訓誡於宮牆杜弊端於場屋其有行險僥倖希心弋獲者懲一警百立法綦嚴我
皇上念制藝為文以代聖賢言語
欽定四書文為之正鵠
親幸貢院
賜以天章右文愛士之中示以斯文標準煌煌
鉅典實為曠古所希士生斯世而不爭自濯磨砥礪以仰承
上旨不可為士矣臣等謹按馬端臨選舉考例列舉士一門於卷首謹依次編集具列於篇
太祖高皇帝乙卯年
上以薦舉人才之義諭示羣臣是時我
國家肇啟東士英豪蔚起
上旁求俊哲
諭羣臣曰嘗聞古訓心貴正大予思心之所貴誠莫過於
正大也卿等薦人勿曰吾謂舍親而舉疎也當不論家世擇其心術正大者薦之不拘門第視其才德優長者舉之凡為政即一才一藝之士猶為難得若有其人堪輔弼大業者急宜顯陟之耳
史／政書／清朝文獻通考／選舉考　凡十六卷／卷六十一　選舉考十五／考課　三／乾隆五年(P.5420-2)
五年奉
諭旨朕恭閱
皇祖聖訓內載
諭九卿之旨曰爾等俱為大臣天下督撫之賢否應於平時心細訪以備顧問誰貪誰廉即行公舉雖門生故舊不為狥庇庶人皆知畏懼而勉勵矣乃者朕問時或謂未經同衙門辦事或自謂平時不接見人知之不真以此推辭非理也
聖諭煌煌切中情事近日在廷諸大臣之習亦甚類此即如郝玉鄰鄂彌達從前議處之案皆從外省發覺廷臣並未有參奏之者又如王仕任之劣蹟德沛參劾之岳濬之劣蹟楊超曾參劾之豈伊等未經敗露之前在廷大臣等竟一無聞見而必待督臣之舉發耶朕統御寰區一人耳目豈能周知中外臣工之臧否惟大學士九卿等心訪察有聞即奏庶人人知所儆戒共凜官箴朕可以收明目達聰之益且如王士任等以督撫而不能自保一身之操守
皇考時並未有此也朕用是愈滋愧懼焉嗣後各矢丹誠無稍瞻顧則於朝廷進賢退不肖之道大有裨益
史／政書／清朝文獻通考／學校考　凡十四卷／卷六十三　學校考一(P.5435-1)
皇朝文獻通考卷六十三
學校考一
臣等謹按古昔聖王維世翼教所以風示天下者莫不首重乎建學親師故書曰降衷恆性克綏厥猷惟后又曰作之君作之師明乎民受中以生其能優柔循習相率而納於軌物之內非教化不為功也唐虞之隆命契為司徒曰敬敷五教夏商迄周庠序學校之制異名而同實倫明於上民親於下遐哉尚矣漢唐而後廣厲學宮增置師儒之典史不絕書然或徒飾彌文奉行故事尊經術者未必本諸躬行談性理者不盡宜於實用其於古者敦倫務本之意或有閒焉洪惟我
朝肇造區夏方事武功未遑文治然大勳甫集
太宗文皇帝即
詔諸貝勒大臣子弟讀書且以習於學問講明義理忠君親上為
訓大哉
皇言誠萬世立教之權輿也
世祖章皇帝定鼎京師興賢育才首隆學校
聖祖仁皇帝醇化醲洽壽考作人厚澤深仁有加無已而
飭勉士子惟以躬修實踐毋事浮華為急務葢
國初諸生承明季凋攰之餘氣習虛驕文風龐雜經
列祖範圍曲成多方獎勸而懲艾之於是禮教明備橫經鼓篋者蒸蒸革薄從忠胥知實學矣然而久道化成良窳閒出
世宗憲皇帝嚴加振刷厚其
栽培官學義學彌布中外
特頒
聖諭廣訓覺牖斯民將使宇內無不學之人而於正人心厚風俗之理尤
諄諄致意於多士焉我
皇上以天縱之聖上繼
列聖之治統下示億載之臣民植紀明倫尊經崇實於學校事宜隨時衡量而損益之凡所以培養士之源廣造士之術自宗室以逮八旗自京邑以達直省自幼童以至成人迄夫重譯要荒子弟靡不漸以仁摩以義因地因人俾之講肄有業而跅弛有禁洵激勸之隆規極君師之大法也至於明考校之條申衡取之例定制義之準革沿襲之弊選教職以慎司訓
頒經書以宏文教尚騎射繙譯以重
國風
飭監臣學臣及守土有司整新士習以端化俗之本則謨訓煌煌所以昭
列聖教思於無窮與
聖天子所以廣教澤於無既者並於是乎存焉若夫釋奠釋菜禮重明禋上德上齒典隆鄉國列代成規
祖宗以來並垂令甲而
臨雍講學重道尊師養老引年示民孝弟之意皆惟其實不惟其文則又
列聖相承所為移風易俗以臻唐虞三代之治而非漢唐後所能彷彿於萬一也歟臣等謹依馬端臨作學校考而變通其四門之例首宗學次旗學次太學次直省鄉黨之學次祠祭襃贈錄後次視學養老
為六門焉
史／政書／清朝文獻通考／學校考　凡十四卷／卷六十五　學校考三／太學　一／康熙三十七年(P.5460-2)
三十七年
御製平定朔漠文立石太學
御製文曰惟
天盡所覆海內外日月所出入之區悉以予一人自踐阼迄今蚤夜殫思休養生息冀臻熙皞以克副維皇大德好生之意庶幾疆域無事得以偃兵息民迺厄魯特噶爾丹阻險北陲困此一方人既荼毒塞外輒狡焉肆其兇逆犯我邊鄙虐我臣服人弗用寍夫蕩寇所以息民攘外所以安內邊寇不除則吾民不安此神人所共憤天討所必加豈憚一人之勞弗貽天下之逸於是斷自朕心躬臨朔漠欲使悔面革心故每許以不殺彼怙終不悛我師三出絕塞朕皆親御以行深入不毛屢涉寒暑勞苦艱難與偏裨士卒共之迨彼授首脅從歸誠荒裔之長來享關下西北萬里灌燧銷鋒中外乂謐惟朕不得已用兵以安民既告厥成事乃蠲釋眚災潔事禋望為億兆祈昇平之福而廷臣請紀功太學垂示來茲朕勞心於邦本常欲以文德化成天下顧茲武略廷臣僉謂所以建威消萌宣昭斯績於有永也朕不獲辭考之禮王制有曰天子將出征受成於學出征執有罪反釋奠於學以訊馘告而泮宮之詩亦曰矯矯虎臣在泮獻馘又禮王師大獻則奏凱樂大司樂掌共事則是古者文事武事為一折衝之用具在樽俎之間故受成獻馘一歸於學此文武之盛制也朕嚮意於三代故斯舉也出則告於神祗歸而遣祀闕里茲允廷臣之請猶
禮先師以告克之遺意而於六經之旨為相符合也爰取思樂泮水之義為詩以銘之以見取亂侮亡之師在朕有不得已而用之之實或者不戾於古帝王伐罪安民之意云爾銘曰巍巍先聖萬世之師敬信愛人治平所基煌煌聖言文武道一禮樂征伐自天子出朕臨域中逾茲三紀嘗見羹牆寤寐永矢下求民瘼上承帝謂四海無外盡隸侯尉維彼兇醜瀆亂典常既梗聲教遂窺我疆譬之於農患在螟螣秉不施將害稼穡度彼游魂險遠是怙震以德威可往而取朕志先定龜筮其依屬車萬乘建以龍旗祝融驂鸞風伯戒途宜晹而暘利我樵蘇大野水涸川瀆效靈泉忽自湧其甘如醽設為觭角一出其西一出其東中自將之絕域無人獸羣受掩五日窮迫彼狂走險大殲於路彼血其拏剪其黨孽俘彼率徒眾烏晝號單馬宵遁恐久駐師重為民困慎用戍守還轅于京自夏徂冬雨雪其零載馳載驅我行歸至蠢茲窮寇昏惑不悔我邊我氓以休以助爰寍其居爰復其賦藩落老稺斯恬斯嬉豈晏來歸春與之期春風飄翩揚我旌旓我今于邁如涉我郊言秣我馬狼居胥山登高以眺閔彼彈丸天降之罰孤雛就羈三駕三捷封狼輿尸既腊梟獍既獮豺貙大漠西北解甲棄殳振旅凱入澤沛郊卜明禋肆赦用迓景福昔我往矣在泮飲酒陳師鞠旅誓屈羣醜今我來思在泮獻功有赫頌聲文軌來同采芹采藻頌興東魯車攻馬同亦鐫石鼓思在安民非出得已古人有作昭示此旨緬維虞廷誕敷文德聖如先師戰慎必克惟兵宜戢維德乃綏億萬斯年視此銘辭
命祭酒司業力行考課法凡監生考課不缺者准其應試
若臨期始到不准入場
史／政書／清朝文獻通考／學校考　凡十四卷／卷六十七　學校考五／太學　三／乾隆十四年(P.5473-2)
十四年平定金川
御製告成太學碑文勒石學宮
文曰天我皇清握乾符俯坤軸函括萬邦悉主悉臣
五后纘承創守佑啟亦惟是二三藎臣布德宣力予曰有先後予曰有禦侮用造我丕丕基罔有蘖芽罔不煦嫗長養游於大當粵有金川娑羅莽者居西蜀桃關以外界綽斯甲小金川之間向曾從征得受符檄與諸土司齒顧恃其險遠夜郎自大搆釁鄰番各土司申訴封疆吏吏曰蔓之不圖豈其視為甌脫乃請兵籌餉期掃其穴而司其事者或怯縮以老師或狡以蓄志軍無適從事用弗集予心然念邊徼之不寍或致增防置戍重勞吾民大學士忠勇公傅恆義同休戚毅然請肩斯任乃命以經畧印益厚集諸路
軍芻粟相繼閭閻不驚卜吉於戊辰十一月之三日
禡牙以指所征朕親御武帳賜經畧酒以行天日和昶陽氣宣復都人士聽覩聳躍罔不忭喜謂露布之旦暮至也乃歷燕晉驅秦隴越閣絕川江臨桃關之巇經天射之峻又日討軍實而教誡拊循之均其渴飲饑食同其曉征夜眠至於密贊機務親草奏章則又經畧獨勤其勞而諸武臣有所不知有弗能共者恩威既明士用益勵度番落如戶庭過部伍於衽席奸酋授首軍聲大振復以巨礮擊其碉堅碉以摧將俟諸軍之集擣其中堅而番酋騤瞿駾喙稽首請降經畧臣以彼罪重惡極窮而乞生久或渝且背焉慮不允所請朕惟天地之德在好生彼蟻潰而鼠駭者毋寍赦而宥之且求降而盡殲之不可謂武矧不足以汙我斧也於是經畧宣朕明旨登壇受降已巳二月之望日金川平定捷音至京是役也深入數千里奏凱未七旬而振旅之師多有返自中途未究其用者昔之成功巴蜀如建武之定公孫江陵之降李勢皆在版圖之內無足比數廷臣舉
皇祖朔漠
皇考青海成例請勒碑成均以示來許夫秉丹誠而運籌決勝永靖荒徼者經畧大學士之功也商可否於帷幄衝石矢於行陣者參贊大臣及諸將士力也朕何有焉惟是體
乾元之德凜佳兵之戒保大定功安民和眾庶幾可以垂則乎乃系之辭曰維
天生人類聚羣分凡茲林林孰非我民有覊而縻有誨而豈伊異視遠近殊倫守在四夷稽古名言無已用
之寓義於仁蠢彼金夷恃其險阻蠶食豨張謂莫我拒不靖不庭侵厥鄰聚駭奔叫呶以干大咎匪棘匪紓玁狁之故我張我伐玁狁之故我師既集賊亦相持匪敢相持懼罪自支兩易寒暑敉功稍稽賊益以狂怒臂當車罪臣既誅以徇我師朕咨於恆汝往視之朕咨於恆惟汝同德惟我庶士亦久於役將茲旗兵羽林神策其勇熊羆其心金石何敵弗摧何功弗克濟以汝忠奏捷頃刻恆拜稽首臣敢弗蘉既
禡既宜師出於京師出於京時惟一陽未逾五旬乃壓其疆前旌獵獵有節煌煌羣番乃驚謂自天降惟彼攸恃曰良爾吉以偵以諜如鬼如蜮其恃爰誅其類股慄紀律是明戎兵是詰鑄礮攻碉其守以失惟是懼誅潛勿敢出其潛勿出乃旦夕延將齊吾軍披其中堅大鞣大膞期目之前彼乃窮蹙乞降悚虔惟命是從六事永遵除道築壇肉袓羊牽赳赳鍾琪乃度之愬聿抵賊巢開誠以諭攜其二酋軍門親赴悔罪歸誠車塵馬足順斯撫之昭我王度昔也雷霆今也雨露七縱諸葛單騎汾陽曰我相臣於前有光晉爵錫服黼黻龍章速歸黃閣左右贊襄休養生息惠鮮蜀邦我武既揚無疆惟慶
史／政書／清朝文獻通考／學校考　凡十四卷／卷七十三　學校考十一／祠祭褒贈錄後　一／康熙六年(P.5530-2)
六年
頒中和韶樂於太學
詔名樂曲曰平國學釋奠迎神奏咸平辭曰大哉
至聖峻德宏功敷文衍化百王是崇典則有常昭茲辟雍有虔簠簋有嚴鼓鐘初獻奠帛奏寍平辭曰覺我生民陶鑄前聖巍巍泰山實予景行禮備樂和豆籩惟靜既述六經爰斟三正亞獻奏安平辭曰至哉
聖師天授明德木鐸萬世式是羣辟清酒維醑言觀秉翟太和常流英材斯植終獻奏景平辭曰猗歟
素王示子物軌瞻之在前神其寍止酌彼金罍維清且旨登獻既終勿遐有喜徹饌奏咸平辭曰璧水淵淵崇牙業業既歆
宣聖亦儀十哲聲金振玉告茲將徹鬷假有成羹墻靡愒送神望瘞並奏咸平辭曰煌煌學官四方來宗甄陶冑子暨余微躬思皇多士膚奏厥功佐予永清三五是隆
史／政書／清朝文獻通考／學校考　凡十四卷／卷七十三　學校考十一／祠祭褒贈錄後　一／康熙二十八年(P.5535-1)
二十八年頒
御製孔子贊及顏曾思孟四贊於太學兼
命摹勒頒發直省學宮
御製序曰葢自三才建而天地不居其功一中傳而聖人代宣其蘊有行道之聖得位以綏猷有明道之聖立言以垂憲此正學所以常明人心所以不泯也粵稽往緒仰遡前徽堯舜禹湯文武達而在上兼君師之寄行道之聖人也孔子不得位窮而在下秉剛述之權明道之聖人也行道者勳業炳於一朝明道者教思周於百世堯舜文武之後不有孔子則學術紛淆仁義湮塞斯道之失傳也久矣後之人而欲探二帝三王之心法以為治國平天下之準其奚所取衷焉然則孔子之為萬古一人也審矣朕巡省東國謁祀闕里景企滋深敬摛筆而為之贊曰清濁有氣剛柔有質聖人參之人極以立行著習察舍道莫由惟皇建極惟后綏猷作君作師垂統萬古曰惟堯舜禹湯文武五百餘歲至聖挺生聲金振玉集厥大成序書刪詩定禮正樂既窮象繫亦嚴筆削上紹往緒下示來型道不終晦秩然大經百家紛紜殊途異趣日月無踰羹牆可悟孔子之道惟中與庸此心此理千聖所同孔子之德仁義中正秉彝之好根本
天性庶幾夙夜勗哉令圖溯源洙泗景躅唐虞載歷庭除式觀禮器濡毫仰贊心焉遐企百世而上以聖為歸百世而下以聖為師非師夫子惟師於道統天御世惟道為寶泰山巖巖東海泱泱墻高萬仞夫子之堂孰窺其藩孰窺其徑道不遠人克念作聖顏子贊曰聖道早聞天資獨粹約禮博文不遷不貳一善服膺萬善來萃能化而齊其樂一致禮樂四代治法兼備用含行藏王佐之器曾子贊曰洙泗之傳魯以得之一貫曰唯聖學在茲明德新民止善為期格致誠正均平以推至德要道百行所基纂承統緒修明訓辭子思子贊曰於穆天命道之大原靜養動察庸德庸言以育萬物以贊乾坤九經三重大法是存篤恭慎獨成德之門卷之藏密擴之無垠孟子贊曰哲人既萎楊墨昌熾子輿闢之曰仁曰義性善獨闡知言養氣道稱堯舜學屏功利煌煌七篇並垂六藝孔學攸傳禹功作配
史／政書／清朝文獻通考／學校考　凡十四卷／卷七十四　學校考十二／祠祭襃贈錄後　二／雍正十年(P.5542-3)
十年五月以
御製重修闕里
聖廟碑文
御筆
賜衍聖公孔廣棨收藏
御製文曰朕惟
上天垂祐蒸民篤生至聖先師孔子以仁義道德啟迪萬世之人心而三綱以正五倫以明後之繼天御宇兼君師之任者有所則效以敷政立教企及乎唐虞三代之隆大矣哉聖人之道其為福於羣黎也甚溥而為益於
帝王也更宏宜乎尊崇之典與天地同其悠久也曲阜廟庭為孔子里宅毓聖鍾靈之地神爽式憑廟貌崇閎由周而來久且加盛我
皇考聖祖仁皇帝德符元化悟徹性天自羲農堯舜禹湯文武周公之道集成於孔子者一一體於身心宣為政治聖統在上應運而承康熙甲子東巡狩臨幸闕里謁奠廟林殷禮隆儀漢唐莫及朕恭膺丕緒志切羹牆即位之初加封先師五代王爵詣雍釋菜題額歌詩佩德報功之願夙夜罔釋於懷雍正二年闕里聖廟不戒於火有司奏告朕悚惕靡寍詣廟致祭旋發帑興修命大臣專董厥役殿廡規模悉準宮闕製器備物亦令繪圖呈式裁酌協宜數年來諄諭執事臣僚經營周至纖毫無憾始愜朕衷七年冬有司具奏大成殿上梁前二日慶雲見於曲阜合詞稱瑞朕以天人感應理固不爽而誠敬微忱詎能邀
上帝先師之垂鑒用是祗將祀事倍增試額俾普天率土被聖人之德化者同心感慶庶足以廣教澤而答嘉休而撫躬警勉恆朝夕凜凜焉朕嘗謂帝王之尊聖尊其道也尊其道貴行其道居行道之位而能擴充光大達之政令修齊治平得其要紀綱法度合其宜禮樂文章備其盛舉凡聖道之未行於當時者悉行於後世雖去聖久遠而心源相接不啻親授於一堂之上默證於千載之前如是欽崇裦顯悉由於中心之誠服而治化日盛聖道斯尊且夫聖人之道一天道也天以牖民之責屬之聖人刪定贊修代天宣教彜倫惇敘禮法彰明後之帝王奉其道以治世師承罔斁資益良多然則尊天尊聖理原合一茲之崇禮至聖正所以欽若
昊天而於修建廟庭之重典有不至誠至敬者哉朕勤求上理宵旰孜孜冀以仰述
皇考之鴻模丕揚先師之厚澤爰敬推
上天篤生聖人與聖人承天立教垂憲奕世之意勒文碑石以昭示臣民於無極而繫以辭曰天心覺世聖治承天治法道法聖聖相傳三五之隆以道致治峻德宏昭豐功遠被聞知續統至聖挺生中天復旦文教昌明經緯三才陶融萬象體具中和功侔參兩表揚六籍程式五常如會滄海若揭秋陽惟我
皇考聰明睿智苞蘊圖書匯宗洙泗德與聖合禮為道崇升堂容肅過里恩隆緒纘朕躬勤圖紹述至訓煌煌箴銘宥密惟皇建極惟聖時中古今雖邈心理攸同作帝王師與天地配開闢一人神靈如在奕奕新廟輝映尼防金絲在御車服盈堂煥乎天文五雲示慶錫祐者天承庥者聖敢云瑞應鑒厥微忱普祈洪貺永福編氓文治光華日星晶麗木鐸揚聲垂億萬世
定直省
文廟崇聖祠神位式順天府學政吳應棻疏言崇聖祠追封五世王爵而新置之牌位各處舛錯未能畫一請照國子監所書肇聖王木金父公之位裕聖王祈父公之位詒聖王防叔公之位昌聖王伯夏公之位啟聖王叔梁公之位字樣通行直省遵照成式改製安奉從之
頒
文廟祭器法琅銅香鼎一燭臺二花瓶二內安松竹梅花二樹香盒一金龍朱漆几五帛篚七銅爵二十六豋一鉶六簠二十一簋二十一籩八十六豆
八十六皆有葢
衍聖公孔廣棨以
孔林工程告竣率其族人來京謝
恩賞賚有差
上諭孔廣棨曰爾為至聖先師後裔當存聖賢之心行聖賢之事一切秉禮守義以驕奢為戒且爾年齒尚少尤宜勤學讀書敦品厲行凡爾同族之人亦當共相勸誡共相砥礪為端人正士爾等果能遵朕訓諭學問日進品行醇謹不墜家聲即所以報國恩也旋
賜孔廣棨松花石硯一方蟒錦緞七匹其族人緞各一匹
史／政書／清朝文獻通考／學校考　凡十四卷／卷七十五　學校考十三／祠祭襃贈錄後　三／乾隆十三年(P.5547-1)
十三年二月
上躬詣闕里致祭于
先師孔子
御詩禮堂
視學畢遂謁
孔林先是十二年奉
上諭朕幼誦簡編心儀先聖一言一動無不奉聖訓為法程御極以來覺世牖民式型至道願學之切如見羹牆辟雍鐘鼓躬親殷薦而未登闕里之堂觀車服禮器心甚歉焉仰惟
皇祖聖祖仁皇帝巡幸東魯親奠孔林盛典傳于奕禩
皇考世宗憲皇帝崇聖加封重興廟貌嘗遣朕弟和親王恭代展祀未以命朕意者其或有待歟朕寅紹丕基撫茲熙洽思以來年春孟月東巡狩因溯洙泗陟杏壇瞻仰宮牆申景行之夙志所有應行典禮大學士會同該部稽考舊章詳悉具議以聞其應預備之各衙門宜先期請旨尋大學士等奏闕里祀典
即係春秋丁祭之禮康熙二十三年
聖祖仁皇帝親詣致祭折衷盡善典文該洽應請遵例舉行其
文廟樂章于乾隆八年奉
旨改定頒發曲阜及天下學宮但恐本處學宮尚有未諳應遵康熙二十三年之例令樂部太常寺派官員人等前往演習至康熙二十三年
聖祖仁皇帝致祭闕里行視學禮畢頒
敕諭于衍聖公及五氏官員子弟即日詣
孔林行三酹禮今請遵照往例將應宣
敕諭及應講經書即
命翰林院撰擬于隨
駕大學士內奏派一員會同衍聖公于五氏子孫內選擇二人進講講畢
駕詣
孔林行奠獻禮奉
旨允行又奏准設
御案于詩禮堂
御座南陳講章正本于
御案東野氏閔氏冉氏言氏卜氏端木氏顓孫氏各裔照孔顏曾孟仲五氏之例同赴講堂聽講
命太常卿往闕里查視樂舞樂器樂部等衙門遵
旨議准闕里樂工照
文廟人數于京師樂工內揀選樂員三員樂生五十名派員帶往其舞佾仍用本處舞生至是
駕臨曲阜詣
文廟
親行周覽
御書大成殿匾額曰時中立極對聯曰覺世牖民詩書易象春秋永垂道統出類拔萃河海泰山麟鳳莫喻聖人詩禮堂匾額曰則古稱先對聯曰紹緒仰斯文識大識小趨庭承至教學禮學詩并書杏壇金絲堂奎文閣同文門大中門宏道門聖時門櫺星門萬仞宮牆等匾
御製萬仞宮牆贊曰芚予自幼被服
聖言明德新民知易行難禺有素誠瞻謁尼山亦既涖止敢云得門奎文閣贊曰奎婁垂象爰在魯東夫子之文天地並隆煌煌
御書充仞其中先聖後聖其揆則同手植檜贊曰文欄肥壤厥有檜株
先聖攸植繫手澤餘幾經枮榮左紐右紆造物憑護孫枝扶疏杏壇贊曰憶昔緇帷詩書授受與有榮焉軼桃轢柳博厚高明亦曰攸久萬世受治杏林何有禮器贊曰祇謁
先師載觀禮器犧尊象尊伊古之制有道存焉儀型攸繫申命太常記予初祭聖蹟殿贊曰明王不興夫孰能宗豈無宗者邈矣莫從鐫勒苕華景仰遺踪七十三年雲中見龍金絲堂贊曰禮樂詩書金絲萬古豈繫魯恭廣宅斯舉在左移西亦惟其所懸甕乃神夫子不語詩禮堂贊曰昔者趨庭詩禮垂訓維言與立伊誰不奮九仞一簣願勉乎進御堂聽講景仰
聖舜故井贊曰疏食飲水曲肱樂之既清且渫汲繩到茲我取一勺以飲以思嗚呼
宣聖實我之師故宅門贊曰居廟之左厥門斯故藻繢不施意存後素徘徊瞻仰心焉學步告爾後人由茲義路翼日
詣
先師廟行釋奠禮
啟聖王祠
崇聖祠遣顯親王致祭四配十哲兩廡遣官分獻
命遵照
聖祖成例以
御用曲柄黃傘留供大成殿中
上御詩禮堂
命舉人孔繼汾進講中庸貢生孔繼涑進講易經各一
章畢大學士宣
諭衍聖公孔昭煥等曰至聖之道參天地贊化育立人極為萬世師表凡茲後裔派衍支繁尤當永念先型
以期無忝昔我
皇祖東巡時邁特頒
聖諭炳若日星朕仰紹
前徽虔修展謁之禮念爾等令緒相承淵源勿替再申告諭用是訓行其務學道敦倫修身慎行克稟先師之彝訓祇遵
皇祖之誨言勿愧為聖者子孫朕心實嘉予之其欽承毋怠衍聖公祇聽畢率執事官五氏子孫等叩謝于階下
駕至
先師墓門
降輦步入墓前北面跪三酹酒畢行三叩頭禮是日復詣
元聖周公廟行禮
駕還行宮
御製闕里釋奠禮成詩曰禮原尼父定文是素王垂用以將欽若因希尚鑒茲一貫平聲天道性萬古帝王師過魯繩
皇祖思齋奉
聖慈黍萁陳俎豆升降式威儀教澤常貽在心傳竟屬誰景行稍此遂蠡管尚難窺三子希宗後安能贊一詞孔林酹酒詩曰宮牆親釋奠林墓此重來地闢天開處泗南洙北隈春鳴仙樂鳥冬綠石碑苔教澤垂千古泰山終未頹
上諭孔昭煥曰先師修道立教萬世之人服習聖訓咸有以自善其身況為其子孫者乎卿以宗裔奉祠紹封列爵既優崇矣當思淵源何自夙夜敬勉親師向學以植始基慎行謹言以培德器循循詩禮之教異日卓然有所成就允孚令望表率族黨俾當世知聖人之後能守家傳于勿替非徒章服之榮己也豈不休哉
賜衍聖公博士等宴并
賜衍聖公孔昭煥
御製日知薈說十三經二十一史明史唐宋文醇各一部蟒衣狐裘貂裘各一襲表裏各五端曲阜縣世職知縣孔傳松加一級書二部蟒衣一襲緞五端
史／政書／清朝文獻通考／學校考　凡十四卷／卷七十六　學校考十四／視學養老／乾隆五十年(P.5565-1)
五十年
諭李承鄴奏江西龍泉縣民古朝爵現年百歲五世同堂古朝爵壽享期頤曾元繞膝洵為昇平人瑞宜加恩以示寵榮并親製詩章御書匾額以賜仍給賞緞疋銀兩建坊旌表
御製江西龍泉縣百歲壽民古朝爵五世同堂用賜四川壽民張子翼詩韻賜之
作善應知降百祥江西古並四川張己看躋壽百年袠復喜歡同五代堂食德飲和
三世永龍泉壽民古朝爵生於康熙二十四年屆今年一百歲子孫曾元並萃一堂茲據該護撫奏報請旌因御書匾額並用昨賜四川壽民張子翼百歲五世同堂詩韻以賜新春集慶頻詠繁禧實為昇平盛事夫耕婦織一家昌新春頻詠繁禧句祗益持盈敬莫遑
又
諭劉秉恬奏雲南阿彌州民王國炎現年一百三歲請旨旌表王國炎壽過期頤孫曾繞膝洵為昇平人瑞宜加恩賚以示寵榮茲御書匾額以賜仍給賞緞疋銀兩
臣等謹按視學之典肇自禮經我
朝
列聖相承文明蔚起
皇上右文稽古作
君作
師自
御極以來歲舉
經筵闡揚邃學
躬親釋奠重道崇師後以
京師首善之地教化所先
特命增建辟雍
親臨講學明萬古五倫之要體自強不息之心猗歟盛哉此即
皇上臨御五十年來統理萬幾兢兢業業常如一日之
聖心也凡在侍講臣工圜橋觀聽之倫罔不鳧跂雀躍歡忭無已煌煌
至訓誠發千古未發之旨矣又豈漢永平之徒事鋪張者所可比哉所有行禮儀節宣講經義臣敬謹書載至辟雍規制詳載太學茲不贅述
史／政書／清朝文獻通考／郊社考　凡十四卷／卷九十三　郊社考三／郊　三　儀注附／乾隆十四年(P.5664-3)
上命大學士等議奏大學士等奏言
郊壇規制其意貴於法古而數貴於合宜謹按易大傳曰天數二十有五葢一三五七九皆奇屬陽而五為中數九為老陽是故洛書用五統奇大易用九策筮煌煌
聖諭仍九五之數量加展寬至為精當查明時上成用五丈九寸當九五之數稍涉牽合而三成用十二丈則於奇義無取今據奏以古尺計度臺面上成徑九丈為取九數二成徑十五丈為取五數極為妥協惟三成徑十九丈雖亦為奇數然非由九而生謂為仍取九數未盡脗合擬請三成面徑用古尺二十一丈取三七之數上成為一九二成為三五三成為三七則天數一三五七九於此而全且合九丈十五丈二十一丈共成四十五丈於九五之義尤為恰合再考古尺制起黃鐘數協九九我
聖祖仁皇帝審元音而定以作樂我
皇上重
郊壇而推以制禮義既法古而數更合宜應如所奏照依律呂正義所載古尺制度上成面徑九丈二成面徑十五丈惟三成面徑改用二十一丈確核今尺
按數興修又查壇面甎塊原制上成圓面九重自一九遞加環砌以至九九其義甚精允宜仍舊至二成七重三成五重圍甎不拘未免參差臣等酌議壇面既加展寬二成三成擬合亦用九重遞加環砌二成自九十至一百六十二三成自一百七十一至二百四十三體制方為整齊再查金甎向例不過見方二尺餘今上成鋪面每塊長闊至三尺五六寸誠難燒造應如所奏用艾葉青石敬謹成造俾保永遠堅固又前奉
聖諭臺面椶薦滿鋪是以改用金甎若欄板則係露明不便易用青石應請仍用琉璃成造至原奏稱琉璃欄板每塊長四尺五寸有餘難以燒造臣等伏思欄板扇數加多則尺寸自然減少擬請三成欄板共用三百六十扇應周天度數上成每面十八扇四面計七十二扇每扇之長得今尺二尺三寸餘二成每面二十七扇四面計一百八扇每扇之長得今尺二尺六寸餘三成每面四十五扇四面計一百八十扇每扇之長得今尺二尺二寸餘則扇數加多尺寸減少自然易於成造而每成每面亦皆與九數相合總計三百六十較之二百一十有六取義尤為明顯再查原奏三成徑數俱係古尺而所定中心圓面週圍壓面及九重之長則皆係今尺至三成臺高現今上成高五尺七寸二成高五尺二寸三成高五尺並欄板長闊高厚踏垛深寬亦係今尺臣等逐項悉按古尺合算略為增減皆與九數相合如此則
郊壇重典制崇法象數協乾元允足昭
盛代之宏規垂萬年之鞏固矣謹繪圖列數恭呈
御覽奏上允之嗣因琉璃欄板難以成造經總理工程大臣奏明易用青白石須彌座用旱白玉石為欄板柱子添安出水龍頭至十八年工竣
史／政書／清朝文獻通考／郊社考　凡十四卷／卷九十三　郊社考三／郊　三　儀注附／乾隆四十六年(P.5668-3)
四十六年正月禮部具題壬寅年
祈穀日期改用正月十四日次辛奉
諭天子父
天母
地祗承之義不可稍弛從前雍正七年恭奉
皇考世宗憲皇帝諭旨以定例正月上辛若在初五日以前則改於次辛但元旦朝賀乃朕躬之禮儀若因此而展祈穀之期於心實有未安著於上辛行禮煌煌
聖訓實屬萬世不刊之論朕御極以來遇正月初三日以前上辛因必須隔年齋戒是以改用次辛其有初四
日上辛亦改用次辛者則因
聖母皇太后祝釐初祉儀不容缺至明歲正月初四上辛並非向年可比該部何得亦改次辛況冬至南郊禮成有於次日受賀者所謂禮緣義起如謂臣下意在尊君不敢輕易朝正令典亦當備查往例具奏請旨所有明歲
祈穀仍用上辛並著為令二月又奉
諭旨禮莫大乎敬
天義莫隆於
郊祀前以禮部具題壬寅年
祈穀日期改用次辛所擬不當已明降諭旨矣孟春
祈穀所以迓陽氣而兆農祥考諸經傳蓋立春後之上辛而非元旦後之上辛雍正年閒恭奉
皇考聖諭飭禮臣定議允宜永遠遵守敬思其義若上辛在立春前舉行與乘陽之義未為精當又上辛設在正月初三日以前則當於舊臘隔年齋戒而
太廟祫祭實為合饗大禮即宮中拜
神亦屬國朝定例若於齋戒期內照舊舉行於專一致敬之道似猶未協其應如何斟酌古今百世遵守可行之處著大學士九卿詳議以聞
尋議上辛以立春後所得之辛始為上辛若立春之辛尚在上年十二月內則仍用正月之上辛以符歲首之義正月上辛如值初三日以前於未進祀冊以前奏請改用次辛至正月初四日上辛應於初一日齋戒起是日
皇上未入齋宮之前宮中拜
神
奉先殿行禮均可各昭誠敬無庸改期從之
史／政書／清朝文獻通考／羣祀考　凡二卷／卷一百五　羣祀考上／京師崇祀　五祀八蜡附／五祀八蜡(P.5778-2)
五祀八蜡
臣等謹按五祀之禮惟順治年中行之即於十八年停止綠當時以
太廟階下合祭既停因並罷其專祀也敬謹備列以存典故至於罷祀八蜡
聖諭煌煌折中盡善實足闢千古儒說之謬仍附載於後云
史／政書／清朝文獻通考／宗廟考　凡十二卷／卷一百十四　宗廟考八／太廟　八／祫祭(P.5847-1)
皇朝文獻通考卷一百十四
宗廟考八
太廟
祫祭
臣等謹按我
國家行祫祭而未嘗行禘祭
聖祖仁皇帝朝監察御史李時謙疏請舉行禘禮下九卿詹事科道會議禮部尚書張玉書等議曰臣等綜考禮制言禘者不一有謂虞夏禘黃帝殷周禘帝嚳皆配祀昊天於圜丘者有謂祖之所自出為感生帝而祭之於南郊者有為圜丘方澤宗廟為三禘者先儒皆辯其非而言宗廟之禘又不一說有謂禘祭止及毀廟不及親廟者有謂長發之詩為殷之禘雍之詩為周之禘而親廟與毀廟皆兼祭者惟唐趙匡陸淳皆以為禘異於祫不兼羣廟王者既立始祖之廟直推始祖所自出之帝而以始祖配之故名為禘至於三年一祫五年一禘經無明文其說始於漢儒而後之議禮者咸宗之漢唐宋所行禘禮亦莫考始祖之所自出止於五歲之中行一祫一禘兩大祭於其宗廟而已大抵夏商以前有禘之祭而其制未詳漢唐以後有禘之名而與祫無別惟周以后稷為始祖以帝嚳為所自出之帝而太廟之中原無帝嚳之位故祫祭不及帝嚳至禘祭之時乃特設帝嚳之位以稷配焉行於後代不能盡合故宋神宗諭廷臣議罷禘禮明洪武初御史答祿與權請舉禘祭眾議亦以為不必行詔從其議至嘉靖中乃立虛位祀皇初祖帝
而以太祖配享事屬不經禮亦旋罷洪惟我
國家受
天顯命
世德相承定鼎之初追上
四祖尊稱以
肇祖原皇帝始基王迹故立廟崇祀自
肇祖始夫太廟之中以受命之君為太祖允宜特尊者也我
太祖高皇帝功德隆盛與天無極自當為
太廟萬世之祖上而推所自出則締造之業
肇祖為最著今
太廟祭祀四孟分祭於
前殿
後殿以各伸其尊歲暮祫享於
前殿以同將其敬一歲之中自
肇祖以下屢申祼獻仁孝誠敬已無不極五年一禘之祭不必舉行從之葢自
世祖章皇帝肇舉祫祭一歲時享大祫煌煌乎典制明備矣而合食之禮實即推本
太宗文皇帝除夕享
廟之精意以垂則於萬年者也謹考祫祭之典彙於編
史／政書／清朝文獻通考／宗廟考　凡十二卷／卷一百十八　宗廟考十二／壽皇殿(P.5871-1)
皇朝文獻通考卷一百十八
宗廟考十二
壽皇殿
臣等謹案舊制在景山東北恭閱
聖祖仁皇帝實錄順治十八年二月壬午奉移
大行皇帝梓宮於
壽皇殿蓋密近
紫宸崇嚴清閟歷稽
大事之禮皆即
殿以行
世宗憲皇帝登極初元敬於
中殿奉
聖祖仁皇帝神御歲時詣
奉先殿行禮畢即詣
壽皇殿行禮或以日專詣焉
孝思垂則禮展
宮壼我
皇上繼述心虔追隆
世德敬於
東室安奉
世宗憲皇帝神御既復
命所司諏吉移建
殿於正中南對景山鬱蔥輪奐恭繹
御製碑記曰
安佑視
壽皇之義
壽皇視
安佑之制煌煌鉅典篤祐萬年矣茲恭紀
壽皇殿之禮於前復恭紀
安佑宮
永佑寺之禮於後蓋為
聖人為能享
親
宮中
苑中皆得以時殷對越愛敬之誠情文之備無地弗昭茲謹載制度儀注以誌永言惟則於無窮焉
史／政書／清朝文獻通考／羣廟考　凡六卷／卷一百十九　羣廟考一／乾隆四十九年(P.5886-1)
四十九年七月重定
歷代帝王廟祀典時內閣奉
諭旨朕因覽四庫全書內大清通禮一書所列廟祀歷代帝王位號乃因舊會典所定有所弗愜於心敬憶
皇祖實錄有飭議增祀之諭令查取禮部原議紅本則係康熙六十一年十一月內具題爾時諸王不能仰體
聖懷詳細討論未免因陋就簡我
皇祖諭旨以凡帝王曾在位者除無道被弒亡國之主此外盡應入廟即一二年者亦應崇祀煌煌
聖訓至大至公上自羲軒下至勝國其閒聖作明述之君守文繼體之主無不馨香妥侑不特書生臆論無能仰喻
高深即歷代以來升歆議禮未有正大光明若此者也乃
會議疏內聲明偏安亡弒不入祀典而仍入遼金二朝不入東西晉元魏前後五代未免意有偏向視若仰承
聖意而實顯與
聖諭相背朕意若謂南北朝偏安不入正統則遼金得國亦未奄有中原何以一登一黜適足啟後人之訾議即因東西晉前後五朝有因篡得國擯而不列如曹丕不得為正統之例殊不知三國時正統在昭烈故雖以陳壽三國志之尊魏抑蜀而本不能奪萬世之公評至司馬氏篡竊以還南朝神器數易如宋武帝崛起丹徒手移晉祚自不能掩其篡奪之罪其他雖祖宗得國不正而子孫能繼緒承休即為守文中主亦不可概從缺略況自漢昭烈以至唐高祖統一區夏時之相去三百餘年其閒英毅之辟節儉之主史不絕書又安可置而不論至於後五代如朱溫以及郭威或起自寇竊或身為叛臣五十餘年更易數姓中華統緒不絕如綫然周世宗承藉郭氏餘業憑有疆域尚不失為令主此而概不列入則東西晉前後五代數百年閒創守各主祀典缺如何以協千秋公論他若元魏雄據河北地廣勢強太武道武勤思政理講學興農亦可為偏安英主並當量入祀典以示表章朕前命館臣錄存楊維禎正統辨論內詳晰宣諭以維禎所辨正統在宋不在遼金之說為是所以存春秋綱目之義見人心天命之攸歸且檢閱孫承澤春明夢餘錄所載明代崇祀古帝王位號原未列遼金二朝今通禮內崇祀遼金而不入東西晉前後五代似此互相入主出奴伊於何底此皆議禮諸臣
有懷偏見明使後世臆說之徒謂本朝於歷代帝王未免區分南北意存軒輊甚失
皇祖降諭之本意也至明之亡國由於神熹二宗綱紀墮而法度弛愍帝承統時國事己不可為雖十七年身歷勤苦不能補救傾危卒且身殉社稷未可與荒淫失國者一例而論是以
皇祖睿裁將神熹二宗撤出而愍帝則特令廟祀
褒貶予奪毫釐不爽實千古大公定論乃諸臣於定議時轉復將漢之桓靈增入豈未思炎漢之亡亡于桓靈而不亡于獻帝乎從前定議未將東漢全局詳審論斷轉使昏闇之君濫叨廟食所議未為允協夫自古帝王統緒相傳易代以後饗祀廟廷原以報功崇德至於嚴篡竊之防戒守成之主或予或奪要必衷于至當而無容心于其閒方協彰癉之義所有歷代帝玉廟祀典著大學士九卿更行悉心詳議具奏並著於定議後交四庫館恭錄
皇祖諭旨並朕此旨於通禮廟饗首卷以昭殷鑒歷朝垂示萬年之至意嗣大學士伯伍彌泰等遵
旨議奏臣等跪讀之下仰見我
皇上以
聖祖之心為心以天地之量為量
念為君之實難崇前王之祀典不論其方域之廣狹而綜其政治之盛衰不惟其遭遇之亨屯而覈其事功之隆替垂俎豆於千秋
示權衡於萬世誠非臣等所能窺測於萬一者也伏查
歷代帝王立廟崇祀所以崇德報功垂昭法戒前代列祀祇及開創之君實為缺略仰蒙
聖祖仁皇帝
特詔廷臣詳議增祀俾歷代守成繼統之君咸得馨香廟食實闡數千年來未發之幽光舉數十朝以來未備之鉅典而諸臣莫喻
高深致定議尚多疎漏茲蒙
皇上指示兩晉南北朝後五代創守各主祀典缺如復命臣等悉心詳議臣等恭繹
聖訓所述
聖祖仁皇帝諭旨云帝王曾在位者除無道被弒亡國之主此外盡應入廟煌煌
謨訓於大公至正之中嚴篡奪之防著守文之戒葢人君臨御區宇誠能承先裕後善始令終固足稱為誼辟其或天運有期遭逢不幸非盡由政事之失者如明之愍帝蒙
聖祖仁皇帝特予廟祀允為萬世定評此外或功德光於前烈或基緒貽諸後人皆宜恪遵
聖訓詳加酌議竊考前代史評溢美者每多失實責備者或有苛求均未能折衷至當伏讀
御批通鑑輯覽一書進退褒貶酌理準情毫釐不爽實為千古史家繩準臣等謹就管窺所及按代尋繹如魏代勃興北邊奄甸河洛世有賢君允宜光昭俎豆晉及前後五代雖得國非正而嗣業之君合於
聖訓所云繼緒承休即為守文中主者亦宜並膺廟食臣等詳列一單仰邀
論定其他以篡竊得國以失德亡國不應入祀者列為一單併呈
御覽抑臣等據義引伸冀以推廣我
皇上闡揚前王之至意竊見康熙六十一年會議本內唐代增人高祖以下十四帝而不及憲宗金代增入太宗以下三帝而不及哀宗但考史載憲宗削平僭叛不惑羣議功業實不可沒而哀宗圖存於亡從容殉國較之明愍帝更為有光臣等謹以此二帝另立為一單可否一體增祀伏候
睿裁至於歆報之典寍嚴無濫漢亡於桓靈而不亡於獻帝猶明之亡於神宗光宗熹宗而不亡於愍帝乃明神宗以下三主業奉
聖祖仁皇帝諭黜而桓靈二主轉得濫邀入祀誠為未協自應遵
旨將漢桓帝靈帝神牌撤出以昭予奪之公伏候
命下神牌入龕事宜交禮部工部辦理入廟吉期由欽天監選擇告祭典禮交太常寺遵辦祭文由翰林院撰擬所有臣等遵
旨詳議之處謹合詞恭摺具奏奉
諭旨據大學士九卿等會議增祀兩晉元魏前後五代各帝王一摺並聲請唐憲宗金哀宗應否一體增祀等語憲宗處唐中葉各鎮節度憑凌跋扈僭叛不臣憲宗命將專征削平淮西厥功頗偉在有唐一代中尚屬英主其末年被弒係禍變猝乘與荒亂失德召變致衅者不同至金哀宗處衰弱之時國勢己不可問推其致敗之由實因熙宗海陵淫虐階厲哀宗自縊殉國與明之愍帝事同一例自應一體增祀餘俱著照所議欽此
史／政書／清朝文獻通考／羣廟考　凡六卷／卷一百二十　羣廟考二／歷代帝王陵／順治十六年(P.5894-1)
十六年三月
詔立
明崇禎帝陵碑
命大學士金之俊撰碑文
臣嘗觀古今治亂之蹟邦國興替之由使後之人得而考焉以為法戒者其義莫詳於史大約國之興也創業開基之君莫不有應天順人之舉積功種德為累葉之所憑藉其亡也必末季之主或天
資刻薄殘民以逞或暗弱昏庸太阿旁落或甚而縱欲敗度滅裂綱常種種失德難以枚舉皆有自取滅亡之道即國祚之修短不同而覆敗相尋異世一轍書曰與治同道罔不興與亂同事罔不亡非虛語也我
皇上聰明睿知典學惟勤涵泳六經之暇尤研精史書舉前代之是非往事之成敗靡不溯源窮委一究其指歸而於明朝興亡本末更瞭如指掌於是深晰崇禎帝之所以失天下者厥咎有在非末世亡國之君可同日而語也但當時既無實錄日後慮多傳疑每厪
睿懷之憫惻於順治十四年二月內爰諭工部立碑表章恭繹
天語一則曰明崇禎帝尚為孜孜求治之主祗以任用非人卒致禍亂身殉社稷再則曰若不急為闡揚恐千載之下竟與失德亡國者同類並觀嗚呼
宸鑒及此不能不令人低徊歎息頌我
皇上之明並日月發幽光於幾沉德邁興王昭公評於隔代真前此紀載中未有之盛事也茲工部遵諭礲石成
皇上特命臣之俊為文以勒之碑臣係故明纍臣矢殉溝壑幸遘永清之會再續餘生既捧
徽綸而感涕益驚
專命而徬徨以陋昏耄如臣何能追闡遺媺仰副
皇上表章之盛心然不敢不就見聞所及謬述其概以竊附史官之職也按崇禎帝本以英敏之資潛德藩邸繼膺大統當即位之始正孽璫煽亂之餘中外
危疑獨能不動聲色芟夷大憝如秋風振槁因目擊人心蠱壞盡屬如醉如夢之流法紀廢弛釀成不痛不癢之疾銳意更絃猛圖法祖恤民隱畏天災嘗蔬食布衣痛自貶損講帷之咨詢不輟平臺之問對屢勤一段宵旰靡寍想望太平之意誠有如
上諭所云孜孜求治者假令當日有先憂後樂之臣同心同德匡濟時艱小康猶可坐致即或中材之佐警戒綢繆尚得彌縫歲月其如怙媮積玩貪黷成風下吏之精神專用以鑽營結納大僚之好尚惟在乎位高多金以致民窮盜起然發難之初不過西陲一隅亦何難以國家全力制之而上下相蒙以賊為諱嘯聚之勢日熾月盛攻城掠邑有同破竹然後舉國張皇紛紛議選將議抽兵議加派議設總理總管重臣臨渴掘井毫無成見以言剿則挫衂屢聞以言撫則招徠無術至於驕兵悍將反借賊勢披猖為護身符來不能禦去不肯追遂蔓延流毒秦晉楚豫巴蜀暨大江以北所在騷然而朝端之士方爭洛蜀之黨日搆元黃之戰厝火怡堂獨以賊遺君父憂間有一二耿介特立之士以公忠體國為念又往往不安於其位一時內外文武事權在握者無一實心辦事之人矣致令仁明銳治之主不幸而丁中葉陵替之後起弊扶衰萬難措手兼之孑然孤立於上四顧盈庭茫無可倚譬之尫羸之夫病之初中尚在膚膜腠理之間中醫猶能按脈而治及躭延日久深入膏肓雖有盧扁救療安施豈非天之所廢莫能興之而人謀不臧
適任其咎者耶考史傳所載凡末世亡國之君覆車之轍崇禎帝並無一蹈焉乃身殉宗社不引天亡之言亦綦烈矣嗟乎傷哉有君無臣禍貽邦國竟若斯哉此明代往事之可為痛哭流涕者也我
皇上深用憫惻而欲急為之闡揚是即孔子當年作春秋之心褒貶出乎至公瑕瑜毋令相掩俾天下後世讀明史者咸知崇禎帝之失天下也非失德之故總由人臣謀國不忠所致庶後之為人臣者悚然知所戒而後之為人君者亦知慎於用人也巳然則煌煌
睿論明乎制治保邦勿玩小寇而弭寇必以安民為本安民則又以知人為本此匪直昭一時之信史實著萬世之常經葢永為君若臣之寶鏡云
史／政書／清朝文獻通考／羣廟考　凡六卷／卷一百二十一　羣廟考三／祭賢王祠儀／四十一年(P.5915-1)
臣等謹按大學士等遵
旨查覆建文時殉難諸臣專諡者七人通諡者九十九
人無諡職官十六人士民十三人崇禎時殉難諸臣專諡者二十六人通諡者一千六百四十一人無諡職官四百九十五人士民一千四百八十六人其姓氏事跡具詳勝國殉難諸臣錄中並皆仰邀
軫恤入祀其鄉忠義祠煌煌
聖訓至大至仁使忠臣義士之氣久而獲伸考古史冊所載凡勝國死事之臣罕有錄予褒卹者我
皇上仰體
列祖軫念遺忠至意概為表章雖樵夫鍋匠咸得流芳簡冊
湛恩汪濊勿濫勿遺寍為是異代忠魂感荷殊榮共深啣結於地下已哉
史／政書／清朝文獻通考／王禮考　凡三十卷／卷一百二十五　王禮考一(P.5937-1)
世祖一統中外制禮作樂參酌古今之宜而因革之省前代之煩文布
聖朝之新憲巍乎煥乎儀文大備
聖祖
世宗加意典禮次第修明康熙中
命儒臣修
大清會典雍正中復加增修煌煌鉅典小大率由我
皇上敬
天尊
祖頒朝治官之典弗懈益虔
臨御之初
敕修
大清通禮
大清會典宣布海內至于禮器一書復加釐定按圖系說固莫不美善同歸敷錫罔暨矣數十年來猶以舊儀沿襲恐有未協訓行爰經
睿慮務損益之得中悉荷
裁成極推行之盡利舉凡
皇朝典禮郁郁彬彬理器該而經曲貫遐哉尚已臣等嘗考三代以下漢叔孫通之朝儀其詳既不可盡考若唐之開元禮宋之政和五禮新儀元之典章明之集禮又皆有文無實煩冗而不適於用我
朝
列聖相承典章明備以關睢麟趾之心行周官周禮之法宜古宜今足為億萬世遵守今依馬氏例編次朝儀以下等禮又增入
登極上
尊號
徽號
冊立
冊封
皇子公主婚嫁等儀凡三十卷為王禮考云
史／政書／清朝文獻通考／王禮考　凡三十卷／卷一百三十四　王禮考十／冊立皇太子　冊封附(P.6017-1)
皇朝文獻通考卷一百三十四
王禮考十
冊立皇太子　　冊封附
臣等謹案馬端臨以冊立皇太子儀附見帝系門今移入王禮考古稱建儲為國本史冊所載或以貴恣招諐或因讒間獲咎往往有之葢古今事勢不同未可執一而論也我
朝
列聖相承
天眷有德付託得人
聖祖仁皇帝時以理密親王分居嫡長冊建東宮
教誨成全至再至三其後終以罪廢嗣是臣僚有以建儲請者
特召諸大臣宣諭以為君難為臣不易今欲立皇太子必能以朕心為心方可立之豈宜輕舉及
顧命之際以神器授我
世宗憲皇帝天下臣民莫不傾心悅服僉謂
聖祖之深識遠慮高出於從古帝王萬萬也我
皇上生知天縱自沖齡即蒙
聖祖鍾愛及
世宗踐阼之初
眷注攸屬
召集諸王大臣密書
諭旨藏之
乾清宮最高之處
神明化裁剏古人所未有初不假受冊出閤之虛文也
皇上纘緒以來慎選臣僚授經內廷程課尤密臣等恭讀
諭旨謂建儲一事如封建井田不可行之近世仰見
睿照高深洞徹時勢此論實古今所未發又以史冊所載建立儲貳事蹟有關鑒戒者編輯古今儲貳金鑑一書垂示久遠煌煌
聖訓具載簡端謹述之卷中以開千禩之惑云
史／政書／清朝文獻通考／王禮考　凡三十卷／卷一百四十三　王禮考十九／璽寶符印／乾隆十三年(P.6088-1)
臣等謹按乾隆十三年奉
旨檀香皇帝之寶以下二十有一朝儀綸綍所常用宜從新制一律改鐫內外頒行益昭美備我
國家凝禧集福懋啟苞符嘉玉精璆應期獻瑞續鐫
御寶備列
內廷伏讀五十年重定耕耤典禮
上諭我國家受
命延洪純嘏敷錫世世子孫若能皆似朕之敬勤不倦自必景祚綿長享國久遠朕所用古稀天子之寶特于乾清宮存貯一分若我子孫內有享永祚而登上壽者亦得鈐用此寶煌煌鉅典
創制顯庸超越前古實與
御製交泰殿寶譜序德足重寶而寶以愈重之旨並昭然揭日月而行謹依次臚載共三十寶其分貯各
宮殿多尊備登寶藪茲不具列云
皇帝行幸齎寶儀凡
車駕行幸內閣中書一人采服乘馬負
御寶在華葢前行如不設騎駕鹵簿則常服在豹尾班後隨行
洗寶儀每歲封印日洗
御寶內閣先期奏
聞至期學士典籍各一人赴
乾清門接出洗畢交內監收進
太皇太后金冊玉寶金寶
金冊十頁金寶交龍紐平臺方四寸四分厚一寸二分玉寶交龍紐方四寸四分紐高二寸六分臺高一寸八分俱用玉筯篆
皇太后金冊金寶
冊十頁高七寸一分廣三寸二分每頁用三等赤金重十有八兩聯以樞紐面鈒升降龍文內櫝高九寸長一尺廣六寸五分外櫝高尺有三寸長尺有三寸五分廣一尺架高二尺一寸方一尺八寸均柟木朱髹金飾繪龍鳳文袱墊均用黃緞
金寶交龍紐平臺方四寸四分厚一寸二分清篆左漢篆右篆用玉筯文寶盝高七寸八分方八寸寶色池高二寸方四寸八分均以六成金製盝重百有七兩池重六十兩外櫝繪龍鳳文餘與
皇帝同
皇后金冊金寶制與
皇太后同惟金寶用蹲龍紐
皇貴妃金冊金寶
冊十頁每頁用八成金重十有五兩櫝以杉木架以椵木朱髹金飾繪鸞鳳文餘與
皇后同
金寶蹲龍紐平臺方四寸厚一寸二分寶盝金製寶色池銀製金飾櫝以杉木架以椵木朱髹金飾繪鸞鳳文袱墊用柘黃色
貴妃金冊金寶
冊十頁每頁用八成金重十有五兩冊寶櫝繪雲鳳文餘製與
皇貴妃同
妃金冊金印
冊十頁每頁七成金重十有四兩八錢餘與
貴妃同
金印龜鈕平臺方三寸六分厚一寸印盝印色池
制如
貴妃
嬪金冊
冊四頁每頁用六成金重十有四兩六錢有奇袱墊用紅緞
和碩親王
金寶龜鈕平臺方三寸六分厚一寸芝英篆
親王世子
金寶龜鈕平臺方三寸五分厚一寸芝英篆
多羅郡王
飾金銀印麒麟鈕平臺方三寸四分厚一寸芝英篆
朝鮮國王
金印龜鈕平臺方三寸五分厚一寸芝英篆
琉球國王　安南國王　暹羅國王
俱飾金銀印駝鈕方三寸五分厚一寸尚方大篆公侯伯
俱銀印虎鈕方三寸三分厚九分公三臺侯伯二臺柳葉篆
衍聖公
銀印直鈕三臺方三寸三分厚一寸尚方大篆
宗人府
銀印直鈕三臺方三寸三分厚一寸尚方大篆
經略大臣　大將軍　將軍　領侍衛內大臣
銀印虎鈕二臺方三寸三分厚九分柳葉篆
辦理軍機事務處
銀印直鈕二臺方三寸二分厚八分尚方大篆
六部
銀印直鈕初為二臺方三寸二分厚八分乾隆二年更為三臺方三寸三分厚九分尚方大篆
臣等謹按部院以下百司印信大小厚薄形制攸殊而部院分司及
欽差大臣官員間有用關防者雖方長之式不同而所以昭信守防詐偽則一也自乾隆十三年
欽定清篆改鐫印文所用篆體皆以品秩為序不分印信關防文職首尚方大篆次小篆次鐘鼎篆次垂露篆武職首柳葉篆次殳篆次懸針篆尊卑有差秩然不紊茲所編次一遵此例而以京朝官為先外官次之京朝官則先文職次武職外官則先駐防將軍副都統辦事大臣等次文職次武職喇嘛僧道等則附見於後焉
都察院
銀印直鈕初為二臺方三寸二分厚八分乾隆二年更為三臺方三寸三分厚九分尚方大篆
理藩院
銀印直鈕初為二臺方三寸二分厚八分乾隆二年更為三臺方三寸三分厚九分尚方大篆兼滿漢蒙古三種字惟蒙古字不用篆
盛京五部
銀印直鈕二臺方三寸二分厚八分尚方大篆
戶部總理三庫事務
銀印直鈕二臺方三寸二分厚八分尚方大篆
翰林院
初定銅印方二寸四分厚五分乾隆十四年更定
銀印二臺方三寸二分厚八分尚方大篆
內務府
初定銅印方二寸七分厚八分乾隆十四年更定銀印二臺方三寸二分厚八分尚方大篆
盛京內務府
銀印直鈕二臺方三寸二分厚八分尚方大篆
景陵
泰陵內務府總管
東陵
泰陵承辦事務　督理京省錢法
銅關防長三寸闊一寸九分尚方大篆
鑾儀衛
銀印直鈕二臺方三寸二分厚八分尚方大篆
通政使司　大理寺　順天府　奉天府
銀印直鈕方二寸九分厚六分五釐清漢文小篆
太常寺
初定銅印直鈕方二寸七分厚九分雍正元年改
銀印方二寸九分厚六分五釐清漢文小篆
詹事府
初定銀印直鈕方二寸九分厚六分五釐後改銅印方二寸七分厚九分均清漢文小篆
光祿寺　太僕寺　武備院　上駟院　奉宸院
銅印直鈕方二寸六分厚六分五釐均清漢文小篆
內繙書房
銅關防長三寸闊一寸九分清漢文小篆
鴻臚寺　國子監
銅印直鈕方二寸五分厚六分鐘鼎篆
左右春坊　司經局　欽天監　太醫院
銅印直鈕方二寸四分厚五分鐘鼎篆
各道監察御史
銅印直鈕有孔方一寸五分厚三分鐘鼎篆
宗人府左右司　六部理藩院各司　太僕寺左右司　鑾儀衛左右司
銅印直鈕方二寸四分厚五分鐘鼎篆
內務府各司　鑾儀衛馴象等所
銅印直鈕方二寸二分厚四分五釐鐘鼎篆
提督會同四譯館　崇文門稅務　各部分司　各部監督　左右翼管稅　戶部銀庫緞匹庫顏料庫　戶部辦理八旗俸餉　戶部辦理八旗現審　工部管理街道　各倉監督　順天奉天府丞提督學政　臺灣巡察官員　各處督理鈔關抽分
銅關防長三寸闊一寸九分鐘鼎篆
巡視五城御史　管理古北口驛務　管理獨石口驛務
銅關防長二寸八分闊一寸九分鐘鼎篆
盛京戶部工部各庫　織染局　估計所
銅關防長二寸九分闊一寸九分鐘鼎篆
六科　時憲書
銅印直鈕方二寸一分厚四分四釐均清漢文鐘鼎篆
吏部兵部稽俸廳　大理寺左右寺丞光祿寺四署　五城兵馬司　樂部和聲署
銅印直鈕方二寸二分厚四分五釐垂露篆
中書科
銅印直鈕方二寸一分厚四分四釐垂露篆
內閣典籍廳
銅關防長三寸闊一寸九分垂露篆
史／政書／清朝文獻通考／王禮考　凡三十卷／卷一百五十二　王禮考二十八／山陵　三／乾隆元年(P.6163-2)
五月丁未封
泰陵山為永寍山從祀
方澤
九月壬辰恭建
泰陵聖德神功碑
上御製碑文曰洪維我
聖祖仁皇帝統承
三聖之謨烈奄奠萬方撫臨天下六十一年實兼開創與守成之事爰自綏靖南荒翦除三蘖而後惟務以深仁厚澤淪浹中外俾涵泳優游四方從欲而勵精圖治悠久無疆晚歲之政尤欲申嚴庶務以正官方糾詰敝民以清禮俗以明作濟惇大以節制保豐亨故我
皇考嗣承丕基凡誠孝中正寬仁之大原無一不與
聖祖同揆至用人行政規模則稍有變通以求繼志述事之盡善惟
皇考神聖之姿默契
聖祖是以膺付託之重任而宏開夫萬年有道之長惟
皇考誠敬之德簡在
帝心是以致嘉祥之駢臻而即驗於四海於變之盛雖十三年之憂勞無一日一時少釋於
宸衷而所以貽我子孫臣庶億萬禩之樂利無窮者誠如天地之無不幬載也
皇考世宗敬天昌運建中表正文武英明寬仁信毅大孝至誠憲皇帝
聖祖合天弘運文武睿哲恭儉寬裕孝敬誠信中和功德大成仁皇帝第四子也
母孝恭仁皇后在姙時夢月中仙娥授以神子既覺而誕生
皇考
皇考幼而徇齊天性仁孝
聖祖恩眷逾常八歲時患腹疾
皇祖方巡狩塞外聞之遽馳歸一晝夜而至其篤愛有如此者奉事
庭闈數十年深愛敬無一言一動不允當
皇祖之心每語眾稱為至孝先是舊皇太子贈理親王之未得罪也
皇考小心承順恪盡臣弟禮而王恐
聖祖眷愛日隆有妨於己遂至以非禮相加
皇考每順受之而剛正之氣亦不為少屈律己則篤謹有加焉及歲戊子王以罪廢居常進諛者多背離相忌者率傾陷禍且不測
皇考多方保護以悃忱惻怛感慰
聖祖之心而曲為王解始獲矜容王乃愧悔自失東宮舊屬咸灑泣驚頌
聖德方是時
聖祖違和又以允禔允禩等屢作非彝以干
天怒居常鬱鬱病勢增劇
皇考竭心孝養凡百躬親靡晝靡夜逮四閱月
聖躬乃安及理親王再廢
聖祖春秋益高諸王中私懷覬覦者往往矯飾名譽私樹黨援而
皇考絕不以一事自表異友于兄弟均平如一莫不同其憂喜軫其疾痛其自取咎殃者亦不避嫌疑力為調劑自內外族姻左右大臣以及近侍宿衛無一人往來親密者
聖祖用是灼知
聖德淵懿大義明著無黨無偏足以膺
宗社臣民之付屬也及遭大故水漿不入於口以乾清宮東廡為倚廬素服齋居養心殿三年如一日每遇朔奠殷祭及獻食
壽皇殿悲不自勝哀動左右
躬送
梓宮安葬
景陵
仁壽皇太后升遐哀誠一如初禮凡
太廟
郊壇必躬必親致齋致觀者罔不肅然起敬每遇水旱之祲輒愀然曰
上天譴責朕躬命直省旬月奏報雨雪苟應時則喜動顏色或過期即減常膳元年五月京畿旱虔禱於
宮中自晨至夕不膳霖雨立沛葢
皇考深念所任受於
皇天暨
列祖者惟茲天下之蒸黎故休戚相關如保赤子而民之所以安者存乎政政之所以舉者存乎人故宵衣旰食日有孜孜尤以是為先務焉念民所苦病者莫若賦重而刑濫有司遇災祲而不恤巧法侵漁或惰侈以自耗致民俗之日偷逐姦利縱淫樂聚徒鬬狠若是者皆盜賊之源也
皇考即位之元年即大免直省逋賦陝西甘肅二省以軍興運餉其所供賦稅無歲不蒙豁免七年至九年輪蠲各省賦稅有差自元季張士誠據蘇松嘉湖陳友諒據南昌袁瑞與明太祖苦戰於江東西橫斂以給軍終明之世故籍未改
特命永除數郡浮糧著為令典凡直省報災朝聞發不待夕夕聞發不待朝每語近臣朕蠲租發賑如救焚拯溺猶恐災黎之鮮有濟也彼視民之傷與己若無與者獨何心哉常念水土為農田之本而救荒之政莫要於興工築以聚貧民遂博求海內水利修川防俾各省河渠湖澤歲久或淤塞為連州比郡農商害者咸開濬之京畿則
命怡親王大學士朱軾經理水利營田官開水田數萬頃聽民自占者不與十餘年中費數百萬貧民皆取食焉洪澤湖都受淮流廣數百里恃高家堰為關鍵以束淮而潄黃下河七州縣民命繫焉發帑銀百萬盡改石工浙江松江海塘經潮水屢漲修築相繼費數百萬濱海之民始得安袵席無為魚之患往者封疆大吏好因事以自為功有司承迎以速進取之路凡有興作及賑災動稱捐助或曰小民樂輸
皇考再三諭禁以蘇民困州縣巧取有禁門關苛索有禁而民隱之萬難上達者莫不在
皇考洞鑒之中每遇重囚即深厪
睿懷屢飭法司必三覆奏好生之德發於不能自已者如此念刑罰所以濟政教之窮必修禮正俗乃可清其源詳注
聖祖仁皇帝諭旨十六條
親製勸農種樹之詔
御書刊示四方
命九卿詳定貴賤服色兵民婚喪禮制實舉孝義貞節分遣御史巡行直省常恐所任非人則雖有良法美意德難下究教不虛行故搜揚俊乂立賢無方自唐宋
以後秩祿不足以贍庶官不肖者各以他途取之用此苞苴盛行不可遏止
皇考於外省督撫以及州縣親民之官各賜養廉較正祿數十百倍其在京師卿貳則賜雙俸司旅並給飯費雖閒曹職官亦準俸銀之數賜之廩穀而寡廉鮮耻巧取以殃民者法亦有所必行焉左右輔弼及封疆重臣忠勤夙著猷績彰聞則推誠倚任坦然不疑俾得展盡底蘊而常戒以面從責以啟沃優容寵賚十百於尋常其有恃功驕蹇植黨營私者則法立必誅而忠直善良即時有失悞屢被譴訶卒保全其終始建賢良祠崇祀
累朝碩輔其餘著勛伐效命疆場者皆錄用其後人又念士者民之表儀而庶官所由備也故廣其登進之途而董之以教元年
命郡州縣學官必用正途二年
躬詣太學頒訓飭士子文四年
命直省督學舉英才八年舉通曉性理舉人八人並
賜進士各省會俱特建書院取之之廣恤之之周如此兵者民之衛藩而國威之所蓄也故勤其蒐簡之政而曲體其情
命提鎮考核將校必察其訓練拊循之實毋得徇私提鎮之優劣一以整飭將校訓練行伍和輯兵民定之士伍則正糧之外別發帑銀俾軍帥營運以恤其婚喪蓋
皇考莅官馭將勤民養士整軍恤眾使文武並勵中外相維制防曲盡如此重念八旗乃國家根本內外大小臣工士民軍吏所觀式也故所以教之養之取之任
之察其情而優恤之者尤詳且備焉元年
命舉人庠生之服公事者各還家專力於學誦設八旗官學各就其方簡其士之秀異者而官教之
命諸王察舉孝弟守分力學者以承平日久生齒愈繁取八旗餘丁四千八百人為教養兵歲給十七萬有奇自五旗諸王不得以旗分人員多供差役擅治其罪下此正副都統及參領佐領不得苛索外吏財物竊嘗審究
皇考治法之源流然後古聖王所為以天下為一家以中國為一人者其規模氣象始可得而見焉
皇考自宗親戚畹勳舊以及八旗之士眾自京師畿服以及九州四海之軍民惟恐其疾苦之蔽壅禮俗之衰惡一如一身之中毛髮有觸而必動雖外藩蒙古皆如家人父子其職官並予俸祿兵眾咸給月糧土默特守臺站人歲時有賞用此凡有征討外藩效命屢
諭蒙古王貝勒宜愛民惠下其子弟之俊秀者或在內廷教養之
賜安南以隙地減朝鮮琉球貢物厚朝鮮俄羅斯國人之賞賚給琉球來學者歸國之道齎不獨澤流方外而聲教亦漸被於遐荒十有三年之閒宵衣旰食無晷刻之寍不謂天下已治萬民已安而少懈夫朝乾夕惕之
皇衷故以事
天之誠敬昭事百神而神無不格以法
祖之仁孝錫類萬物而物無不孚至於
孔子德配天地尤加崇禮王爵之封上及五世跪獻之禮首著上丁詳定配享先賢增置五經博士皆前
古所未有也教養宗室而寬其拘禁者自登
宸極即封理親王子弘皙為郡王而於理親王未降一
旨未遣一使曰吾不欲受其拜並聞感恩之言也
錫賚頻仍惟
命內監傳送且教以詢所從來勿令告以上賜及王薨
躬臨哭奠追贈理親王命弘皙進襲親王爵分封供具特厚怡賢親王之喪
躬臨哭奠哀慟久而不已自戊子年後允禩允禟輩莫不妄冀非分結黨樹援嘗觸怒
聖祖
聖祖降硃批諭
皇考及諸王云朕與允禩父子之義已絕及
皇考嗣位重念弟兄情且知彼明敏能任事爰命輔政加恩信用冀以感悟其心乃密封
皇祖旨於內閣不以宣示外人乃允禩不但不改悔且心懷怨望怙惡不悛允禟在西寍多為不法顯悖臣禮
皇考雖申告中外明正其罪絕其屬籍而兩人猶得以天年終罰弗及嗣自
御極以後瑞應駢至日月如合璧五星如聯珠黃河之清自陝州至邳宿二旬有五日不變鳳集麟生慶雲甘露靈芝嘉穀之祥不可勝紀
皇考每見奏章必深自警惕咨戒臣工苟德政之不修雖天瑞不足恃也彰明人紀更定刑章凡繼母虐殺前子以所生子抵法無故杖殺僕婢者分別輕重治罪訪明太祖本支裔孫襲封侯爵以承其宗祀自明初紹興有惰民靖難後諸臣抗命者子女多發山西為樂戶數百年來相沿未革一旦去籍為良民
命下之日人皆流涕自準噶爾擾邊
聖祖仁皇帝宿兵西北陲以保舊屬諸藩青海之平也彼又納我叛臣雖屢加訓告襲盜不休故定議濯征為一勞永逸計及十年大破之於喀爾喀之地邊將爭言宜乘時進勦
皇考念彼遠處外夷武不可黷乃遣使諭告決意罷兵西南洞苗自古為附近州縣之害自平定廣烏蒙古州歸義開地二千里而時戒邊疆大吏為善後之謀敬惟
皇考自始至終所以莅官勤民教士恤軍安內馭外者無不體之以誠本之以孝用之以中持之以正育之以仁撫之以寬與
聖祖仁皇帝若合符節而更化砥俗使天下遵道遵路如優恤宗室而禮度必謹於防維愛禮大臣而法禁必行於貴近搜羅才俊而甄別不漏於昏庸教育士民而捕詰獨嚴於敗類葢非此不足以移文恬武嬉陰私交結之風革吏蠹民偷險戾奸欺之習未嘗非
聖祖晚年整肅官方矯除薄俗之遺意也是以數年之後蒸然丕變外自郡州縣吏私餽不行於大府監司內而閣部院司臺垣不敢以已事干外吏倉庫侵蝕者所在充盈庠序鮮囂陵之士門關無需索之兵蠹吏散朋奸民徙業孔子所稱善繼人之志善述人之事者我
皇考實克當之
皇考即位之元年
手書建儲事密封宮庭布告羣臣八年六月
聖躬違和
特召臣　御名及莊親王果親王和親王大學士內大臣數人入見
面諭遺詔大意謂夙夜憂勤惟體
聖祖之心以為心法
聖祖之政以為政因見人情澆薄官吏徇私罔知改省不得不懲治以戒將來故有從前條例本嚴而改易從寬者乃原議未協朕與廷臣悉心酌定可垂永久有從前本寬而改易從嚴者本欲俟諸弊革除之後酌復舊章乃知
皇考聖智天縱灼見
聖祖不言之意以就前功而隨時取中用建民極蓋
聖祖時瘡痍初復非徧覆包涵不足以厚生養而定民志
皇考繼承之初則政寬而姦伏物盛而蘖萌非廓清釐剔大為之防其流將溢漫而不可以長久兩朝
聖治正如天地四時之運相推相代以成歲功先儒所謂雖有改制之名而無變道之實者此也
皇考聖意原欲大加整剔使弊絕風清人人皆知禮法而後布恩施德以培國家萬年元氣
昊天不弔未假之年使十有三年憊精勞神之
聖心猶未釋於
龍馭上賓之日而廣大欲沛之澤不及旁流汪濊以遂
皇考之初志而
親見黎民徧德之休也嗚呼痛哉雍正十三年八月
皇考崩
聖壽五十有八乾隆二年三月庚寅葬
泰陵小子恭書　　御名謹稽首而獻頌曰
維
天行健運而不息陰陽甄陶萬殊一則惟
聖時憲建極宜民其用曷先曰義與仁富豐而亨蔀亦潛滋既大且豫必戒其隨
皇考繼序履盛持盈日暄雨潤雷動風行
皇天所付惟此嘉師
四聖容保予承予依曰予作君在厚其生其災其害我躬是膺曰予作師在正其德其薄其頑我躬之忒設監置牧惟民之安苟非其人慮為民殘心膂股肱信賢不貳庶司百吏開誠以示片言必錄小善必登耳提面命毋或荒寍官箴之敗交以賄成賢奸可易白黑可更植黨背公譸張譎誑上下相蒙斯民曷望重增秩祿用絕苞苴私途既閉邦經可臚旌賢擢能俾欽俾慕誅恣懲貪俾愧俾寤九官承式庶事寡愆大府整躬百城晏眠敬刑明罰亂獄無滋歲會月要出納無欺救荒拯溺家沾戶浹增防浚川役均廩給興禮明教以示之則禁暴詰姦以除其慝煌煌
帝京政肅風清豪強屏息奸宄潛形博戲鬬囂鶉茵雞柵奇技淫聲兒童莫識近自畿甸周於海隅山行野宿刁柝無虞曷占政成官稱其職曷占民安鼓腹作息
皇帝致治身為表儀由中達外誠一無私
郊
廟明禋洞洞屬屬
闕廷莅政雍雍穆穆大孝備矣昭哉嗣服眷舊親賢久而彌篤近承德意遠樹風聲父勉其子弟祗其兄未明求衣日昃不食一日萬幾是匡是飭
天現其光珠聯璧合地效其靈河清川翕畝穗叢岐
陵芝結紐鳳翽麟遊近在郊棷
皇帝曰咨毋安毋豫我君我臣惟戒惟懼遇災而懼災可為祥以祥為常志將日荒重道崇文德心是懋張皇六師武不敢究天衢如砥萬國朝宗開我明堂四裔來同盛德之氣生物之元於時為春在人曰仁尊嚴之氣物以凝閟於時為秋在人曰義巍巍
聖皇是則是傚雨露雷霆罔非至教
德厚於地
智崇於天儀我後昆億萬斯年先是三月丙申
諭內閣禮部工部曰欽惟
皇考世宗憲皇帝秉道綏猷建中立極恩覃海宇溥樂利於萬方德配
蒼穹詒憲章於百世鴻模駿烈史不勝書今
泰陵大禮告成應恭建
聖德神功碑昭示無極朕祗承基緒敬念
先猷謹於齋居之次灑淚濡毫撰述碑文丕揚
懿鑠雖蕩蕩巍巍之盛非言語文字所能傳即竭力鋪陳莫罄萬一而言言紀實足以傳信千秋光昭琬炎所有相度方位建立碑亭及應行典禮內閣禮部工部敬謹詳議具奏尋議遣大學士工部堂官各一人前往相度建立諏吉於九月初七日興工遣官詣
泰陵祭告從之
十一月壬申
上恭詣
泰陵行釋服禮
史／政書／清朝文獻通考／樂　考　凡二十四卷／卷一百六十九　樂考十五／樂歌　一／先師孔子廟樂章／康熙十六年(P.6329-2)
先師孔子廟樂章
康熙十六年定
迎
神奏咸平之章
大哉
至聖峻德宏功敷文衍化百王是崇典則有常昭茲辟雍有虔簠簋有嚴鼓鐘
奠帛初獻奏寍平之章
覺我生民陶鑄前聖巍巍泰山實予景行禮備樂和豆籩惟靜既述六經爰斟三正
亞獻奏安平之章
至哉
聖師天授明德木鐸萬世式是羣辟清酒維醑言觀秉翟太和常流英材斯植
終獻奏景平之章
猗與素王示予物軌瞻之在前神其寍止酌彼金罍惟清且旨登獻既終弗遐有喜
徹饌奏咸平之章
壁水淵淵崇牙嶪嶪既歆
宣聖亦儀十哲聲金振玉告茲將徹鬷假有成羹牆靡愒
送
神奏咸平之章
煌煌學宮四方來宗甄陶胄子暨予微躬思皇多士膚奏厥功佐予永清三五是隆
史／政書／清朝文獻通考／樂　考　凡二十四卷／卷一百六十九　樂考十五／樂歌　一／先師孔子廟樂章／乾隆七年(P.6329-3)
送
神奏德平之徹章
煌煌辟雍四方來崇甄陶樂育多士景從如土斯埴如金在鎔佐予敷治俗美時雍
皇帝還宮奏導迎樂章
先聖垂軌千載是祇虔奉師表景行行止奠兩楹神降之啟後人文在茲
皇帝視學導迎樂章
崇聖尊道乾德下交思樂多士化流芹藻鼓篋徵經術昭聽講環宏育陶
又定直省
文廟樂章
迎
神奏昭平之章
大哉
孔子先覺先知與天地參萬世之師祥徵麟紱韻答金絲日月既揭乾坤清夷
初獻奏宣平之章
予懷明德玉振金聲生民未有展也大成爼豆千
古春秋上丁清酒既載其香始升
亞獻奏秩平之章
式禮莫愆升堂再獻響協鼖鏞誠孚罍甗肅肅雍雍譽髦斯彥禮陶樂淑相觀而善
終獻奏敘平之章
自古在昔先民有作皮弁祭菜於論思樂惟天牖民惟聖時若彝倫攸敘至今木鐸
徹饌奏懿平之章
先師有言祭則受福四海黌宮疇敢不肅禮成告徹毋疏毌瀆樂所自生中原有菽
送
神奏德平之章
鳧繹峩峩洙泗洋洋景行行止流澤無疆聿昭祀事祀事孔明化我烝民育我膠庠
史／政書／清朝文獻通考／樂　考　凡二十四卷／卷一百七十一　樂考十七／樂歌　三／乾隆七年／行幸鐃歌大樂章／練吉日第十六(P.6342-3)
練吉日第十六
練吉日兮撰佳辰百僚具兮輿衛陳屏翳弭節兮玉宇無塵煌煌兮帝車奕奕兮天輪一解命太常兮奉牲用昭告兮百神潔粢盛兮肅明禋將展軨兮効駕行下觀兮勤民二解甸師清畿兮耨草如茵野廬掃路兮香霧承輪封人設枑兮左墄右平掌舍具儀兮爰象太宸玉輦兮鏘鏘屬車兮隱轔三解扇微颸兮清幰扈細靄兮朱輪備天官兮周衛盛輿服兮時巡虎賁兮肅肅徒旅兮駪駪四解前驅兮按部後隊兮如鱗徵萬玉兮警途詔弭策兮八神五解軼浮景兮騰青霄駟蒼螭兮驂絕塵凌高衍兮嵱嵷陟巒阜兮輪囷六解仰皇輿兮肅震岳獻圖兮川貢珍若湛露之晞朝陽兮儼列宿之拱北辰七解蔭華蓋兮翊勾陳綃紈綷兮旟旐逡巡配帝居之元圃兮象太乙之威神八解旖旎兮霓旌八方兮列
陳表朱兮離位植皂兮元冥飛縞兮象兌峙青兮直震九解流星旄電燭兮盼坱圠以無垠九旂紛而揚斾兮五輅委蛇以接軫盛天下之壯觀兮將豐鎬之是遵頌高山之荒作兮仰
一人之饗
親十解
史／政書／清朝文獻通考／樂　考　凡二十四卷／卷一百七十一　樂考十七／樂歌　三／乾隆七年／行幸鐃歌清樂章／日上扶桑第二十一(P.6347-3)
日上扶桑第二十一
日上扶桑
皇風鬯日上扶桑
皇風鬯湛露濊金莖仙掌
聖天子正當陽丕顯丕承六合中恩膏廣舟車至盡來王舟車至盡來王覩一統太平真有象一解叶車攻詠時昌一朶紅雲六龍降簇千官鷺序萬隊鵷行爭戛擊鉦鐲丁東紛　矞旌旗搖漾鴻龐兆姓
天顏仰齊道是春臺上齊道是春臺上二解翳華芝排仙仗擁貔貅萬騎騰驤煇煌從龍應列象紛羃環衛鉤陳隔御光紛羃環衛鉤陳隔御光
皇威朗夏諺祝吾王遊豫周官紀天子巡方三解王路砥驟康莊除道清塵坦而蕩似觀河刻玉比蹤陶唐敷教化
帝德郵傳奉琛贄臣心葵向鴻龐兆姓
天顏仰齊道是春臺上齊道是春臺上四解調玉燭乾坤清朗幸遭逢時巡狩恩施浩蕩波翻翠瀲灩皺銀塘壓黃雲葳蕤搖繡壤同歡慶豐年綏萬邦五解屬車相望屬車相望選勝徜徉靈風薦爽引鸞旗引鸞旗轉龍旍飄揚擁耆民歡心合掌天庥和暢稽首頌九如章鞠晉萬年觴六解乍洽
宸襟延
睿賞喜遙臨玉輅翠幌喜遙臨玉輅翠幌康衢畔擊壤交賡唱
聖壽無疆億舜日矢櫜弓韔萬堯年鳳舞麟翔道敷天道裒時令典煌煌風行地筮省方永懷柔時邁其邦省耕斂萬井蒙休養省耕歛萬井蒙休養猗歟慶熙朝奉
聖皇七解表裏山河鴻圖廣洵莫敢不來享鞗革和鸞旌斾央央化日高懸正舒長天可參地可兩天可參地可兩八解合相輕漢武橫汾上示從禽舍往旃以為轅蘭以為防飭司徒厲飾軍容壯不以火田不獻面傷駕龍文騰空曠九解列斯青廬還開玉帳秩山川同衡量沾錫賚咸旉暢旌霓旃虹叶音綘奉
皇歡休徵疊貺奉
皇歡休徵疊貺十解縈瑞氣天和釀到處是上林春滿望花傍輦若含嚬含嚬傾珠囊洗塵鞅奏韶韺典太常霏霧雨罨靄爐香真遍世界恩流德洋看雕題
漆齒咸稽顙懸知紹
聖緒邁前王十一解昇平宇宙年豐穰勤補助天工人亮遙聽嵩呼萬歲長
史／政書／清朝文獻通考／樂　考　凡二十四卷／卷一百七十一　樂考十七／樂歌　三／乾隆七年／行幸鐃歌清樂章／昊天命第二十七(P.6349-3)
昊天命第二十七
昊天有成命受此丕基
武烈
文謨式穀是貽亹亹我
皇克纘鴻規敷天裒對罄無不宜一解欽若
昊天敷時繹思求民之莫夙夜其咨迄用康年維星協畢與箕既富且穀迪彼秉彝聖敬日躋帝命式于九圍二解憲憲令德抑抑令儀綱紀四方涵泳聖涯率由前模惠澤勤施民之攸塈如取如攜如塤如箎迪教不違
皇帝聖神天錫英姿聽聰視明法式生知并包蓄養解慍絃揮仁滂施厚元氣淋漓千秋萬歲復覯姒與姬三解百姓昭明五典慎徽澣濯甄陶沁骨浹肌如彼田矣亦既敷菑如彼室矣亦塗塈茨
皇心統天品物咸資維嘉維時樂矣魚麗四解翩翩之鴻言漸于逵皜皜之鷺言集于湄藹藹王多吉士赤芾祁祁束修其躬慎乃樞機左右
天子盍簪勿疑五解嶐然雙闕晏然三陲端拱明堂默運璿璣禮陶樂淑俗易風移金儀測象玉律定時四野八荒洵不遐遺淀有蘺隰有葹對時育物萬邦是綏省方設教用致雍熙無封靡于爾邦惟日孜孜六解咨我三公及爾庶司豈敢怠安無平不陂建國親侯王者無私卜云習吉昆命元龜農事告成秋以為期倬彼雲漢奎畢井觜揆文奮武營壘車騎象緯昭回
聖人法之以補以助上繼姚媯億萬斯年壽考惟祺整法駕揚華旗六軍雷動萬馬星飛白山嵃嵃綠水澌澌騶虞至鳳凰儀于疆于理
皇心則怡七解渺渺川原坦然逶迤遺秉滯穗如京如坻各峙乃粻以饗我師鳥獸充牣碩大蕃滋莫不震疊永藉保釐七騶既馭萬眾咸隨鍧鍧鼓鐸幡然旌麾逐獸追禽大戟長鉟為鐃為鐲載常載旗左律右鉞平于有司瞻彼翠華朱英蕤蕤星旗月鈒錦韉珠戣禮百神奠四維王用三驅勿競厥威我求懿德永王保之八解張皇六師如虎如羆天休震動周道馳驅策勳在廟莫不寅威戢干韜矢說禮敦詩
天子是毗九解灼灼芙蓉花毿毿楊柳枝旜旐妸娜畫龍與螭干盾騰拏逐豹與麋湛湛甘露酌以玉巵
陛下千萬歲撫御萬國歸銜羈十解王會有圖天葩芬奇爻閭赤奕元繚碧基文蜃大蠏孔鳥臯鷄隃冠尊耳露犬星施白鹿黃騏獻其貔皮在彼澤宮璧水瀰瀰樹爾侯矣射熊與貍槐宸高聳棘路明熹鳴葭駐麗日和颸四牡騤騤以車伾伾飲至言歸十一解驂四鸞駕六螭彤雲分五老珠露浥三峗訪姑射拜希夷執衡與規循理因資昭假遲遲恭己無為十二解誕敷文德懷柔神祇天命靡諶念茲在茲周原稼穡小民之依蠲租賜復王言如絲裁成輔相於鑠純禧首山之陽母采爾薇商山之顏母采爾芝三老五更惠和宣慈有馮有翼爾性爾彌袒而割牲謙謙是撝示我周行瑟鼓笙吹十三解矗矗恆山幽冀之治絳雲紫霞岐岐嶷嶷青書綠笈神所護持包王孕帝駕軒鑠羲元泉神草瑞勒豐碑爰命太常爰詔后夔式祀
上帝享以騂犧獻琮璧奏咸池奎聯璧合星斗陸離洞簫
玉管鳳羽麟差十四解中澤有葵南山有桋豈弟君子佩玉履遭逢明盛文煥功巍三墳五典煌煌麗辭願續雅頌永鎮厜十五解
史／政書／清朝文獻通考／樂　考　凡二十四卷／卷一百七十一　樂考十七／樂歌　三／乾隆二十五年／平西凱旋郊勞鐃歌大樂章／回城降(P.6351-2)
回城降式歌舞王師入各安堵約法數章爾摩爾撫賦視賨布泉式圜府噢咻爾民久墊苦蕃爾畊牧釋爾刀斧昔穴巢今版宇煌煌
御碣昭萬古鴻荒以來此地獉狉雎呿豈曾隸中土
右回城降一章十六句
史／政書／清朝文獻通考／樂　考　凡二十四卷／卷一百七十二　樂考十八／樂歌　四／皇帝三大節筵宴樂章／乾隆七年(P.6355-1)
皇帝三大節筵宴樂章
乾隆七年定
進果丹陛清樂奏海宇昇平日之章
海宇昇平日景物熙然徧乾坤草木樂清時河清海宴麥雙岐麟遊鳳集枝連理風澹澹日依依正蓬壺乍啟奉
天顏有喜金門嶰竹傳仙吹金猊篆裊香烟細合殿歡聲殷地一統山河萬年
天子一解佳氣佳瑞滿皇畿天門詄蕩御筵披千峯疊嶂排晴翠動龍蛇日暖旌旗菁葱玉樹萬年枝晏溫溫玉戺金墀二解天上四序平分歲
皇心惟念小民依一自農功始祁寒暑雨遍疇咨崇墉櫛比豐樂成民瑞真民瑞茅簷外簫鼓樂豳詩三解溯當年深仁厚澤到於今累洽重熙
皇心繼述踵前徽勤宵旰敕惟時惟幾四解孝享吉蠲脩
祀事捧明粢于豆于登祝繁禧為民祈
聖心無逸
天休至
天心錫福
聖無為
聖無為太平恭己垂裳治五解得賢臣襄上理賁干旌連茹彙征至蟬有緌鷺在墀九苞颺彩映朝曦來集上林枝六解民俗恬熙盈寍婦子康衢黃髮偕兒齒食舊德服新菑想中天堯舜世鼓腹共遊嬉亦越于茲戴堯天遵舜軌七解重譯來時梯航萬里冠裳玉帛圖王會於萬載太平基想中天堯舜世鼓腹共遊嬉亦越于茲戴堯天遵舜軌八解
皇心和豫陽春似自萬類光輝盛美四海共傾葵五雲齊獻瑞趨辭
進酒丹陛清樂奏玉殿雲開之章
玉殿雲開金門春在蓬壺界日月昭回景福齊天大一解乾坤清泰五雲深處是三台看勾陳北指更閣道南迴明朗朗左樞兼上相爛熒熒龍角枕河魁際中天珠連璧合仰紫極麕至鳧來
一人有慶萬國春臺二解府事脩和籲俊才扇仁風徧九垓萬方樂育仰栽培
一人宵旰符真宰幾康劼毖天工代民生亦快哉饔飧厪
聖懷勵憂勤保大持盈泰歌
帝力望堯階三解香馥馥葡萄潑醅天漿泛玉罍光灔灔露從仙掌開北斗傾萬壽觴南山獻延壽杯慶玉食萬方來四解看蓬瀛春暖林巒間早梅喜風和日
麗年華入
睿才況山巔水隈玲瓏萬卉開綠芊芊蘚似茵紅灼灼花如海雨過也隱隱輕雷五解到清和暑風來茂對乘時長景恢台敞水殿紅紛綠駭曳暄颸楊柳毰毸六解金颷至商序回清秋皓月揚光彩芙蓉初日舒蓓蕾平疇稏黃雲靄歲豳大有萬民歡
皇仁優渥敷天戴七解寒雲沍四序該一陽來復天心泰兕觥釃酒公堂介豐年蜡饗吹豳賽乾資美利本無言
帝恩廣運真無外八解天呈瑞愜
睿懷金鏡光輝玉燭和諧鳴鳳雝喈堯棟上雲影徘徊舜琴中慍為吾民解奏南薰還阜民財冠裳玉帛圖王會
皇風蕩蕩
聖德巍巍九解淵思往代茅茨土階不圖不繪黃幄心齋不築崔嵬不重玫瑰不貴腥羶菹醢卻猩唇減豹胎惟寶賢才亦有鹽梅和舟楫九棘三槐念民依饑渴殷懷願時和田不汙萊神倉御廩藏精粺五風十雨無僭無差十解日晶熒雲靉靆蓂葉芳生玉階紺露丹霞接上台
帝居深在蓬萊泛瑤觴玉斝雲罍宮漏銅壺緩緩催頌元首明哉喜君賡臣拜太平時節萬年杯趨辭
進饌中和清樂奏萬象清寍之章
萬象清寍海宇承平瑞日麗彤廷乾主大生坤職資生四序不言而成
宸居端拱敷皇極
帝道無為法健行五緯明百度貞萬邦額手歡慶一解軒
圖麗日懸金鏡堯階蓂莢舒長景陽回黍谷開春令帝車運轉杓攜柄天道本無言
主德惟居敬萬方感頌吾
皇聖二解歡幸累洽重熙際太平萬國獻葵誠簪紱盈庭筐篚充庭圖王會奏咸英微颸不動珠簾捲露漙漙仙掌高擎酒初馨薦瑤觥共祝
一人有慶三解彤墀上花磚布影瑤階上爐烟細生鳳凰鳷鵲敞雲屏宮漏悄玉壺清四解泰階久平大有屢登上林草木瑞光凝卿雲景星梯航萬國冠裳整香烟盎盎排蓮井宮殿風微仙樂盈九成韶箾來儀鳳肅穆
天容晬以清五解庭燎初炳仰垂裳
一人有慶明離午正又千道彩霞籠瑞景西山峩峩分翠黛共南山獻壽北斗天漿溟涬天長地久永茲九野盈寍萬方綏定六解念
世德承
天命況復寶籙鴻圖嘉祥歲歲呈五風十雨九穗雙岐紫芝朱草榮木華連理更兼之屈軼階前指佞七解欣慶際昌期觀
聖政億萬載培周鼎宵衣旰食日邁月征殫厥心為民求瘼菖葉抽時花綻杏寫豳風又思省春省秋省八解玉振金聲
皇朝功德慶成從此年年獻兕觥佳節良辰喜交併傾堯酒堯棟雲生壽籙緜緜天共永趨辭
又定上元筵宴樂章
皇帝陞座中和樂奏怡平之章
皇心保太和海宇昇平樂事多瓊樹長新柯冰泮春流
漲玉河晴雲展細羅擎堯酒泛天波花舞鳥能歌齊拜手賦卷阿
皇帝還宮中和樂奏昇平之章
時雍頌帝堯玉佩鏗鏘慶早朝紫禁瑞烟飄春意淩寒上柳條和風禁院饒陳仙樂奏簫韶三五正良宵宮漏永月輪高
除夕元宵上燈中和清樂奏火樹星橋之章
火樹星橋爛煌煌燈月連宵夜如晝春風料峭鈞天奏徹奏徹簫韶烟雲中瑞靄交籠著鮫鮹錦繡叢萬花繚繞魚龍天矯嵩祝聲高一解分明是洞天是絳霄分明是靈臺靈囿靈沼更春光乍到景物暄妍雨露饒又黃上柳條漏洩青陽在野橋二解賀
聖朝
世德遙鬱曈曈日麗層霄
聖嗣
聖重明繼照萬民歡樂萬方熙皞昇平節瑞應昭瓊蕋飄蕭寶殿開法曲雲璈魚龍天矯嵩祝聲高三解金支麝氣飄西吠琉璃四照影娥池鳳燭燒百子池涎爇龍膏九華燈篆烟消寒星纍纍綴銀霄蟻穿九曲珠光耀好良宵是
皇家景福滔滔四解滿山椒花簇百枝嬌月輪正高燈和月一片冰霄是
皇家景福滔滔五解殿當中黼座高春悄銅壺漫敲笙歌千萬里而遙是
皇家景福滔滔六解良宵正好正好良宵看皇都萬井多娛樂良宵正好正好良宵蓬壺清窈銀海光搖百和香霏瑤島紫羅囊繡綵飄花匼匝東風吹飽同
慶清朝七解小梅梢暗香浮動淡烟籠罩月上柔枝露滴輕苞今宵裏巷舞衢歌遍寰瀛同慶清朝八解願春光年年好三五迢迢不夜城燈月交奉
宸歡暮暮朝朝成矞成卿萬朵祥雲護帝霄趨辭
史／政書／清朝文獻通考／樂　考　凡二十四卷／卷一百七十二　樂考十八／樂歌　四／筵宴笳吹樂章／乾隆七年(P.6366-2)
君馬黃
大海之水不可量天府寶藏奚渠央良朋和睦益無方聖有謨訓垂無疆
懿德吟　　　　　　與君馬黃同調
人君能仁蒸黎之父君子和平羣相肺腑懿厥哲人實惟師傅匿智懷私乃民之蠹
善哉行
惟安惟和心意所欲無貳無虞朋友式穀
樂士謠　　　　　　與善哉行同調
分人以財惠莫大焉施人以慧寍不踰旃
踏搖娘
日將出兮明星煌煌壽斯徵兮秀眉其龐三十維壯五十遲暮莫親祖母莫尊祖父
頌禱詞　　　　　　與踏搖娘同調
我馬蹀躞行如流水雋英滿座交親悅喜族姻婭咸富且貴酌酒為歡既多且旨
慢歌　　　　　　　與踏搖娘同調
十五歡娛八十衰壯容華茂遲暮悲祖妣最親祖尊哉
唐公主
遵王之路兮愆尤希素位而行兮夫奚疑
丹誠曲　　　　　　與唐公主同調
罔有敗事兮遵道而行長無離析兮順親之情
明光曲　　　　　　與唐公主同調
瞻彼日月虛空發光聖君聖母焜燿萬邦
吉祥師　　　　　　與唐公主同調
日月之明兮容光必照聖君之明兮蒸黎咸造
聖明時
際聖明時良我福只橫被恩澤良我祿只
微言　　　　　　　與聖明時同調
焂忽變遷順其自然如彼蜃樓余生渺焉
際嘉平　　　　　　與聖明時同調
諸惡莫作菩提薩多暝朦妄行用墮三塗
善政歌
經何本本於宗身何本媼與翁罪何本嗔爞爞福何本和雍雍
長命詞　　　　　　與善政歌同調
靡言不適於道兮水萬派而朝宗夫惟外道之妄語兮井自畫而不通
窈窕娘
惴惴原獸思全其身競競庶士思庇後昆
湛露　　　　　　　與窈窕娘同調
維彼愚人惟知己身惟此哲人心周萬民
四賢吟
六慾相牽微生是戀嘆彼駒光如夢如電
賀聖朝　　　　　　與四賢吟同調
慈悲方便永斷疑情極樂淨土不滅不生
英流行
知之而作兮明哲所由不知而作兮庸愚之儔慮而後動兮卓彼先覺率而妄動兮是乃下流
堅固子　　　　　　與英流行同調
馬蹀躞兮身不獲康念此身兮本自無常馬騰驤兮生不獲寍念此生兮本自無生
史／政書／清朝文獻通考／樂　考　凡二十四卷／卷一百七十二　樂考十八／樂歌　四／平西凱旋筵宴笳吹樂章／乾隆二十五年(P.6368-2)
平西凱旋筵宴笳吹樂章
乾隆二十五年定
閶闔煌煌鐘鏞鏘鏘鳴鞭祗肅
帝用宴康荷
天純嘏
祖德凝庥從容底定允升大猷
聖德宏敷光被遐邇如拱北辰諸部歸止慈恩覆幬滄海無量爭先效順奔走來王憲章斯備勝算克成跳梁羣醜魚貫輸誠
天威震疊小典惕厲
大君惟仁莫不臣隸
聖教宏敷額手格心月竁同風越邁古今遠謨是協絕徼安康撫綏之德遍於遐荒乾元功懋滂洽垓埏巍巍盛德億萬斯年
史／政書／清朝文獻通考／經籍考　凡二十八卷／卷二百二十　經籍考十／史　二／起居注(P.6821-1)
皇朝文獻通考卷二百二十
經籍考十
史　　起居注
臣等謹按五朝續通考改馬氏起居注為詔令奏議良以實錄日歷等編宋代以下散佚無存其書既無可採登其目即不能仍舊因時通變理固宜然洪惟我
國家肇興東土
列聖相承
五朝實錄炳朗中天
聖訓煌煌昭垂奕葉凡史局所尊藏
記注所恭載
豊功偉烈遠邁二典三謨之盛敬謹纂輯以符端臨通考舊例焉
太宗文皇帝實錄六十五卷
順治九年大學士希福范文程等恭纂康熙十二年大學士圖海覺羅勒德洪等奉
敕重修雍正十二年大學士鄂爾泰張廷玉等奉
旨校訂
皇上御製序曰洪惟
太宗應天興國弘德彰武寬溫仁聖睿孝敬敏昭定隆道
顯功文皇帝狥齊敦敏廣大寬仁早從
太祖贊襄大業才德冠世中外歸忱迨乎嗣統之年敦宗睦族戢眾安民御將行師開疆拓土軍威震疊而以不嗜殺為心武功赫濯而以善養人為務存朝鮮故土字蒙古遺氓明政不綱天人共憤且舊與我國有隙於是應天順人率師直抵燕京聲罪致討猶念彼為中國功垂成而弗取天性仁厚大度豁如固已超越百王包涵六合矣至若建官分職推賢舉能愷澤龐鴻刑章平允設制科以崇文教開言路以重忠良隆規鉅典巍乎煥乎皆一統之大猷百世之良矩也
世祖章皇帝輯為
實錄六十有五卷
聖祖仁皇帝命儒臣蒐討訂正繕錄成編尊藏惟慎
皇考世宗憲皇帝孝切崇
先敬加披覽以前後字句之未盡畫一也復
令臣工校對而
躬為閱定焉朕仰承遺志莊誦繹思用竣厥事緬惟帝典商盤前王之懿範也天球琬炎宗廟之重器也昔之君珍為世寶奉以無墜矧夫典章所紀謨烈所垂造邦制治之圖啟泰貽安之要煌煌簡策世昭法守何止帝典商盤天球琬炎之寶重也耶謹序
世祖章皇帝聖訓六卷
康熙二十六年
聖祖仁皇帝恭編
聖祖仁皇帝御製序曰朕惟自古膺圖御歷之后躬集大統手致太平懋烈豐功光前翼後行之為政斯發之為言義蘊固卓越乎百王訓行尤昭示乎奕禩惟聖有作後人述焉千載同揆也我
皇考世祖體天隆運英睿欽文大德弘功至仁純孝章皇帝神靈首出智勇天授禀英斷之姿而持以恭儉
擴寬仁之量而濟以憂勤爰是沖齡定鼎薄海歸心救生民於水火之中而庶政咸熙萬邦作乂德盛勳崇敻哉莫尚矣若夫宵旰圖維宮庭訓敕煌煌綸綍嘉言孔彰究聖學之高深著王道之正直凡所以凝
天命揚
祖德顧民碞持國體者丁寍反覆深切著明而意旨所注尤殷殷乎省躬克己納誨親賢綱紀畢張淵衷若歉及乎訓誡臣下守正奉公鼓勵激揚至誠感發靡不輸服而効忠黽勉而奮績也蓋自我
太祖高皇帝肇造鴻基
太宗文皇帝式廓駿業而我
皇考心傳合一丕顯丕承弘闡經猷布為政教所以即事成謨遇物為誥包羅典冊釐剔章程美善畢臻鉅細咸僃堯咨舜儆何以加茲朕祗承遺緒惕厲靡寍瞻方策之常新僾羹牆之如睹因命儒臣分類編纂朕復詳加披繹計一百一十三條統為
聖訓六卷寶諸金匱拱若球圖俾後嗣子孫知我
皇考之貽謀燕翼百世無疆開國經綸萬年時敘所以杜愆忘而遵典則者心法於是乎在書曰紹聞衣德言詩
曰紹庭上下陟降厥家嗚呼可不敬哉
皇上御製序曰古昔帝王應運而興開物成務有君天下之規模凝命敕幾有師天下之典則故言出而成經教思所被率土歸仁歷觀往代紀載肇乎二典彝倫敘於九疇罔不播為成憲炳若日星簡籍具存可考而知也欽惟我
世祖體天隆運定統建極英睿欽文顯武大德弘功至仁
純孝章皇帝秉岐嶷首出之姿建永清大定之業沖齡踐阼統一車書義問達乎梯航仁聲徧於塗巷盛德大業富有日新自唐虞三代以來史冊所傳罕有及者至若洋洋
聖謨包含萬有大之關倫教綱常之重而閭閻之日用飲食所弗遺精之在身心性命之微而宮府之制度典章所必飭巨細畢該綱維盡善要惟本精一執中之奧蘊以成經世服物之鴻謨誕告多方嚴明愷摯訓敕有位深切周詳意皆出乎至誠理尤協於克一用以光大前徽開萬年有道之長敻乎與天地為昭矣我
聖祖仁皇帝躬承
先訓命儒臣分類編輯計一百一十有三條彙成
聖訓六卷以傳久遠我
皇考念切紹衣宮庭宵旰追述
先猷朕從溫凊之時聞知惟謹嗣膺大統志在覲揚朝夕披陳具見開國經綸超越前古詒謀燕翼垂裕無窮是用敬為剞劂昭示臣民俾海隅出日之遠咸覩光華寶之如圖球信之如蓍蔡是訓是行欽承勿替庶幾道德一而風俗同唐之政要宋之寶訓夫豈可同
年而語者哉謹序
臣等謹按所分六卷別為三十二類仰惟
世祖章皇帝宅中定鼎率土傾心一百十三章之內
聖謨廣運炳三光而羅萬象誠億萬世所宜法守者也
聖祖仁皇帝實錄三百卷
康熙六十一年十二月
世宗憲皇帝命吏部尚書一等公隆科多大學士嵩祝白潢等恭修
世宗憲皇帝御製序曰粵稽古載籍以來聖帝明王德隆業茂莫不揚休紀美照耀簡編若夫
上天純佑下民聚扶輿積厚之氣篤生
至聖僃道德之崇廣集皇王之大成經綸宇宙彪炳帝紀巍巍乎蕩蕩乎自羲軒至今未有如我
皇考聖祖仁皇帝之盛者也鴻惟
太祖
太宗肇構鴻基發祥垂裕
世祖開天建極統一寰區暨我
皇考天亶神靈丕承
先烈以徇齊敦敏之質而學有緝熙以繼體守成之時而事兼開創以光華格被之勳而日新盛德以郅隆熙洽之運而時敕幾康
臨御寶阼六十餘年歷服綿長超越千古仁漸義摩文經武緯典章大僃聲教覃敷峻德崇功蟠天際地有如敬
天凜昭事之誠尊
祖切覲揚之志
郊壇禋祀歲必躬親
廟享薦馨心虔對越用致
蒼穹之昭假聿彰
謨烈之丕承奉事
兩宮尊養僃極承歡致敬閱數十年巡幸則躬扶
鸞輅侍疾則步禱
南郊送龍輴而親行瞻
寢園而灑淚自古天子之孝莫與比隆友愛裕親王等垂老靡閒視疾臨喪恩禮交至推仁宗室教育天潢展親惇族誼莫厚焉宵衣旰食明目達聰
親政六十餘年夙夜勵精始終如一
臨軒召對虛己求賢敷陳有益於民生必蒙採錄廉能實見諸治效立荷
寵褒眷耆舊而禮貌攸崇簡俊乂而程材器使小廉大法百僚皆得其人綱舉目張庶司各修其職四方之利獘周知萬里之情形洞燭愛民如子軫恤維殷普樂利於農桑裕蓋藏於積貯偶遇水旱立沛恩施發帑蠲租動以數百萬計即在屬國運粟賜糧視同一體德洋恩溥故黎庶樂業中外阜康慎重刑章哀矜庶獄每於奏讞明允之中施仁法外嚴寒停遣盛夏弛刑大逆寬族誅叛人無孥戮如天好生之德洽於民心欽恤之仁無以加矣
講幄弘開精研道要考六藝之折中抉性理之精義
宸翰則鸞迴鳳翥
天章則玉振金聲
御定諸書包涵萬有融貫百家緗帙瑤編充牣冊府生知天縱莫名
聖學之高深加以重道尊師表章儒術
親詣闕里瞻拜加虔賜博士於五賢躋紫陽於十哲
訓飭多士敦崇實學加科廣額惠浹儒林壽考作人於斯極盛
聖武布昭
神謨密運天戈所指立奏膚功平三逆收臺灣布爾尼應期而授首俄羅斯望風而請命
躬率六師三臨朔漠殲噶爾丹而藩服乂安
命將徂征長驅絕域復達賴喇嘛而西陲寍謐銷鋒灌燧俾薄海內外永慶昇平厪念河防
親臨指授覽全河之形勢運疏瀹之神功開中河築高堰而淮黃底績東南獲衽席之安濬永定隄子牙而漳滏順流畿甸享膏腴之利地平天成萬世永賴至若
躬行節儉而大官服御務崇樸素之風
秉德謙沖而
徽號鴻名屢卻廷臣之請
至誠不息而朝乾夕愓本行健以法天
聖敬日躋而肅廟雝宮儼動容之中禮凡茲盛美莫罄名言是以久道化成太和翔洽天庥滋至歲奏屢豐戶樂盈寍人登仁壽自古未賓之國重譯踵至戴高履厚莫不尊親
升遐之日自僻壤遐陬遠暨蠻夷荒服含生負氣之倫感慟哀號如喪考妣羣臣恭擬
廟諡曰
聖曰
仁祗荐
祖號萬口一心允孚公論猗歟休哉至矣大矣朕纘承鴻緒念切紹庭踐阼之初即簡命大臣等董率儒臣開館纂修發金匱之秘藏稽綸言於政地表年繫日敬謹編
輯紀言紀事鉅細靡遺朕齋肅展禮親加詳閱歷今九載敬成
聖祖仁皇帝實錄若干卷又於尊藏皇史宬外恭繕全帙虔供几案時時展讀以遂朕敷時繹思繼志述事之意於戲帝載難名而歲功昭布日月之運行星辰之經緯可以仰觀成象焉聖德難名而治法昭垂條理之精詳規模之宏遠可以仰求成憲焉我
皇考參贊位育之神欽明精一之蘊雖非簡牒所能殫述而
鴻謨駿業炳於紀載與天無極萬世勿諼後之紹作君作師之任求治統道統之全者於是乎在敬弁言簡端以昭示我子孫俾永永敬承於億萬世謹序
皇上御製序曰
皇祖聖祖仁皇帝臨御六十一年耿光大烈融爍古今積惠襲恩淪浹寰功德之盛具載
實錄垂千萬禩我
皇考世宗憲皇帝御製序文推本
上天孚佑下民
列祖垂裕後嗣篤生
至聖開邃古以來未有之盛業煌煌乎言之廣大精密至矣蔑以加矣予小子寅承丕緒紹聞衣德兢兢業業仰思繼述
皇祖
皇考成憲日於治事之先展誦
列祖實錄周而復始
皇祖實錄卷帙浩繁排日敬覽寒暑靡閒至自今凡數閱矣緬惟尚書史記所載古帝王治化之隆各極其至
而孔子於堯曰惟天為大惟堯則之蕩蕩乎民無能名焉於舜曰無為而治孟子則曰王者之民皡皡如也予嘗推繹其旨想見唐虞中天之盛乃今思
皇祖之世之民有以知孔孟之言信乎其能知聖人也
皇祖自親政之始即手鋤三蘖蕩定南疆滇黔閩粵之奧揭日月而掃氛雺海內赤子喁喁向風由是亭之毒之煦以淳風沃以甘澍浸以醲化甄以大鈞數十年之閒南奠臺澎北犁沙漠命將四征而閭左無徵發之警
臨淮河指授方略歷吳會陟會稽登岱宗謁闕里西巡關隴抵雲中三覲
祖陵觀於東海歲出塞外獮狩上都
天行之健古無以加而庠序詠仁甿庶樂業市廛殷阜卒伍服習熙熙然相忘於無所事事於焉正晷緯考律度定元聲煥為
宸章灑為
奎翰集古帝王文治之大成而
穆清宥密凝然不見經營之迹簡任公卿百執事器使而責其成俊壽魁碩布列有位外自節鉞連帥以至守令賢否清濁立判剔侵蠹勵廉平吏治烝烝無綜核之煩而德意宣究蠲逋賑恤肆赦緩刑指揮
深宮之中風馳萬里匹夫匹婦無不浸潯涵育鼓舞德化而不能自己當其時誠所謂不識不知順帝之則者耶歷今二十餘年遺澤餘烈深入人心固結而不可解迴溯
鼎成之初謳思如一日夫乃恍然曰是所謂至仁如天民無能名者也無為而治恭巳南面者也孟子所謂王
民皡皡者也於戲四海九州之民無得而名予小子又烏能名之憶自幼沖蒙
皇祖撫愛日侍
左右用人行政皆睹記所及簡策紀載政如杓衡規天躔次測日可見者迹象而已於穆之運重離之明終無能言其所以然者盥誦之次稽首敬為之序以志紹庭繼序之忱於罔斁云
史／政書／清朝文獻通考／經籍考　凡二十八卷／卷二百二十二　經籍考十二／史　四／政書(P.6843-2)
臣等謹按馬端臨通考列故事一門於職官之上然故事之義後鑒前師與時損益似屬之前代為宜夫史家著錄自有體裁隋志載漢武故事濫及稗官唐志載魏文貞故事橫牽家傳則于國政朝章之所係其義類尤為乖誤我
國家右文垂獻酌古宜今凡準制度於六官貽規模於億載所謂文武之政布在方策煌煌乎誠今日之
盛典也故事之名毋庸沿習考錢溥祕閣曰錄有政書一類四庫全書據以標目謹依此例以附周官立政之遺義焉
史／政書／清朝文獻通考／經籍考　凡二十八卷／卷二百三十七　經籍考二十七／集　七／總集　一(P.6957-1)
御選古文淵鑑六十四卷
康熙二十四年
聖祖仁皇帝御選內閣學士徐乾學等奉
敕編注
聖祖仁皇帝御製序曰夫經緯天地之謂文文者載道之器所以彌綸宇宙統括古今化裁民物者也是以乾苞坤絡非文不宜聖作賢述非文不著其為用也大矣書契以後作者代興載籍充盈體製不一約而論之靡不根柢於羣經權輿於六籍如論說之類以疏解為主始於易者也奏啟之類以宣述為義始於書者也賦頌之類以諷喻為指始於詩者也傳敘之類以紀載為事始於春秋者也引而伸之觸類而通之雖流別各殊而鎔裁有體於是能言之士抒寫性情賁飾詞理同工異曲以求合乎先程皆足以立名當時垂聲來葉彬彬郁郁
稱極盛焉然而代不乏人人不一製著作既富篇什遂繁不有所裒輯慮無以觀其備也不有所詮擇慮無以得其精也古來采獲之家載在四部名目滋多類皆散佚其流布人區者自蕭統文選而外唐有姚鉉之文粹宋有呂祖謙之文鑑皆限斷年代各為一編夫典章法度粲然一王之制前不必相師後不必相襲此可限以年代者也至於文章之事則源流深長今古錯綜盛衰或通於千載損益無關於一朝此不可限以年代者也諸家之選雖足鳴一代之盛豈所以窮文章之正變乎朕留心典籍因取古今之文自春秋以迄於宋擇其辭義精純可以鼓吹六經者彙為正集即閒有瑰麗之篇要皆歸於古雅其綺章秀製弗能盡載者則列之別集旁采諸子錄其要論以為外集煌煌乎洵秉文之玉律抽牘之金科矣夫帝王之道質文互用而大化以成聖賢之業博約並施而性功以備是書也雖未足以盡文章之勝於聖人游藝之旨亦庶乎其有當也夫
臣等謹按是編所錄上起左傳下迄宋人俱有關風教有俾世用之文仰承
睿藻親揮品題甲乙凡百家之工拙具著
御評洞鑒之中洵乎玉律金科為萬世摛文之矩矱矣
史／政書／清朝文獻通考／帝系考　凡七卷／卷二百四十　帝系考二／太皇太后　皇太后／孝恭仁皇后(P.6991-3)
孝恭仁皇后烏雅氏承恩公威武女誕育
世宗康熙十八年十月甲戍封
德嬪二十年十二月己亥晉封
德妃六十一年十一月
世宗憲皇帝登極是月癸卯
諭禮部恭上
聖母
皇太后尊號十二月乙卯禮部會同王大臣等恭擬
皇太后尊號曰
仁壽皇太后奉
諭旨所奏是本日以應行典禮具奏
皇太后不允諸王大臣復奏恭請
皇太后允上
尊號以慰
聖主孝思以副臣民仰望奉
諭旨諸王大臣奏請一疏朕親呈
皇太后再三叩求奉
皇太后懿旨皇帝及諸王大臣援引舊典懇切求請予亦無可如何知道了
雍正元年正月壬寅
諭總理事務王大臣等
母后誕育朕躬纘承大統謹考彝章請上
尊號
母后以
皇考山陵之禮未畢不忍即受
尊稱前據諸王大臣合辭虔請敬上
仁壽皇太后尊號援引舊典敦請再三始蒙
慈允今恭上
冊
寶典禮亟應舉行
母后聖意仍欲遲遲其應於何時舉行總理事務王大臣會同禮部九卿確議具奏尋議奏俟
聖祖仁皇帝山陵事畢選擇吉期恭上
冊
寶五月辛丑崩八月己未恭上
尊諡曰
孝恭宣惠溫肅定裕贊天承聖仁皇后乾隆元年三月乙巳加上
尊諡曰
孝恭宣惠溫肅定裕慈純贊天承聖仁皇后
恭上
仁壽皇太后徽號冊文曰
慈範丕昭四海合尊親之戴
鴻稱敬晉萬年啟垂裕之祥宮籞歡騰寰區慶溢欽惟
聖母功符厚載道協資生本愷悌之淵衷慈祥逮下秉溫恭之令則淑慎持躬至孝至仁奉
重闈而晨昏將敬克勤克儉處內殿而澣濯揚休
雅化洽於周詩備貞靜幽閒之度
令德敷於坤教極思勤顧復之勞事
皇考而內治克勷徽音久著逮眇躬而鴻圖是纘鉅典宜隆聿申尊養之忱特進顯揚之號謹告
天
地
宗廟
社稷率諸王貝勒文武羣臣恭奉冊寶上
徽號曰
仁壽皇太后伏願
純禧天錫
景福川長紫極凝庥與升恒而俱永彤闈集慶並高厚以無疆寶文曰
仁壽皇太后之寶
臣等謹案雍正元年
世宗憲皇帝率羣臣恭上
仁壽皇太后尊號敬遵
慈諭下所司議奏俟
聖祖仁皇帝山陵事畢諏吉舉行是年五月
仁壽皇太后升遐未及舉行典禮而大儀具備
冊
寶煌煌並煥
天府天下臣民仰見
憲皇帝篤孝之誠而
聖母謙尊之德益萬古為昭矣
恭上
孝恭宣惠溫肅定裕贊天承聖仁皇后尊諡冊文曰
母儀正位仁風誕播於八方
壼德流輝寶訓永垂於萬世進
徽稱於
清廟玉冊爰新議典禮於容臺彤編式煥欽惟
皇妣大行皇太后華渚炳靈慶都凝瑞
秉含宏之淑性應地安貞
樹雝肅之芳型儷天作則
贊襄內治逮贄御以加恩
輔佐
先皇自宮庭而起化寬仁夙著胥食德而飲和樸素攸崇務去奢而從儉荷生成於
聖母誕育眇躬極
尊養於慈闈未酬厚載上推崇之號允諧萬國歡心執謙讓之衷堅却百僚敦請
音容倐隔戀慕實深茲當
升祔之辰莫罄
顯揚之悃嘉言懿行永懷至德於坤元琬刻瑤稜肅薦明禋於閟寢謹奉冊寶恭上
尊諡曰
孝恭宣惠溫肅定裕贊天承聖仁皇后伏冀
默扶景祚
宏衍慶源啟後人紹衣之圖克承克繼導寰宇龐鴻之祉俾熾俾昌
恭加上
孝恭宣惠溫肅定裕慈純贊天承聖仁皇后尊諡冊文曰慈範丕昭奕世衍無疆之慶
徽音廣被萬年垂至德之光稽鉅典以加崇奉
鴻名而致頌金函煥彩玉冊增輝欽惟
孝恭宣惠溫肅定裕贊天承聖仁皇后
順應乾行
厚同坤載
佐憂勞於夙夜克贊
宸猷
樹肅穆於宮庭聿宣
壼教撝謙為度共傳
溫惠之風秉恕居心羣荷
寬仁之澤恪勤內職精誠而潔治蘋蘩孝養
重闈愉惋而躬親問視篤生我
世宗憲皇帝誕應昌期毓成
至德正集萬方之愛戴俄驚一旦之遐升爰奉
徽稱敬昭令則暨眇躬之纘緒彌追痛於含飴仰體
孝思方當尊禮攸隆之日緬懷
懿訓益切顯揚莫罄之忱謹奉冊寶增上
尊諡曰
孝恭宣惠溫肅定裕慈純贊天承聖仁皇后伏冀
陟降在茲
鑒觀不遠永佑綿長之祚式開昌熾之符
史／政書／清朝文獻通考／封建考　凡十卷／卷二百四十六　封建考一／同姓封爵　一(P.7041-1)
同姓封爵一
臣等謹按
國家庸勳展親優崇爵秩自
太祖肇基即以國語定爵號其最尊者稱曰貝勒逮我
太宗崇德改元始定王公等爵以封
顯祖子孫洎乎燕都定鼎創制顯庸列爵十等榮施益溥
累朝以來封爵之制日加詳密典至盛
恩至渥也至於
六祖子孫有德善勳勞者量其等而錫之爵王貝勒僅屬追封其身受爵者在
國初則授昂邦章京梅勒章京繼改精奇尼哈番阿思哈尼哈番
皇上乾隆元年視其品秩定號為子男覺羅封爵所以別於宗室也其功封罔替恩封遞降之制實定於三十九年逮四十三年我
皇上恭閱
列祖實錄遠惟佐命之鴻猷申雪流言之誣獄丕視功載爰紹勳封同時宣力之諸王仍昔寵膺之美號惇宗將禮克敉前勞
諭旨煌煌至公至正上以善述我
列祖在天之志下以悉教夫藎臣篤弼之忠猗歟盛哉此誠千古以來庸勳展親之極軌也所奉
諭旨按年恭錄俾億萬斯年式時
聖訓懋昭興仁之鉅典以繼繼繩繩於勿替云
史／政書／清朝文獻通考／封建考　凡十卷／卷二百五十　封建考五／異姓封爵　一(P.7093-1)
皇朝文獻通考卷二百五十
封建考五
異姓封爵一
臣等謹按我
朝封爵之制親親而外次及勳臣所以隆報功之典廣世祿之恩也茲所紀載首滿洲次蒙古又次漢軍其間以王公侯伯子男為經以八旗為緯若漢人以軍功封者則次於漢軍之後焉錫爵詔祿爰及苗裔其承襲世數復視功勳大小為差蓋本古者賞延於世之義酌劑以歸盡善矣外戚恩澤不從五朝續通考別分一類以外戚亦多有功勳者不容殊異也至於文臣無封公侯伯之例
聖訓煌煌間有格外加恩者例得並書其有外藩新附膺封爵而徙內地者亦附卷末云
史／政書／清朝文獻通考／物異考　凡一卷／卷二百六十八　物異考一／順治二年(P.7256-2)
二年正月河南孟縣黃河清二日
二月山西交城縣牛產犢遍生鱗甲又榆次縣產靈芝又江西廬山生瑞芝九本
五月山西陵川縣新鄭書院產紫芝二莖又河道總督楊方興進瑞麥麥產山東濟甯州有三四岐至十岐者得
旨時和年豐人民樂業即是禎祥不在瑞麥地方官當益知撫緝惠養元元副朝廷愛民德意
臣等謹按嘉禾之篇見諸書序葢孔子刪定所錄也馬氏纂成周以後北宋以前嘉禾瑞麥之類凡三十四事總題曰穀異而竹米野穀附見焉皆前代史書稱為上瑞者也我
世祖撫臨函夏亭育寰區導元氣之太和滌前朝之餘沴即位二載瑞麥旅生地寶天符響然丕應而
宸衷謙抑卻而弗居軫念民依倍申咨儆煌煌
寶訓垂示萬年是以
列聖以來克承
家法每逢嘉應謹懍彌深從無鋪張揚厲之事而四海臣庶亦皆仰見
聖心一切瑞麥嘉禾草野或不盡聞于官司官司或不盡登于章奏其紀于史冊者不過千百之一二職是故也然一莖一穗物理之常麥至兩歧禾逾九穎異乎常矣異乎常者固考物異者所不容略也故恭錄
諭旨見
聖朝不崇符瑞之意而其事則仍從馬氏之例據實備載焉
閏六月浙江錢塘江潮連日不至定國大將軍和碩豫親王多鐸既定南京進取浙江駐營江岸敵兵見之以為潮至必淹沒乃江潮連日不至驚為神助相率納款
八月浙江杭州府梅花大放柳生桃如栗
十月木生介
是年江南通州甘露降又降于蕭縣
臣等謹按江南通州志載此事不書月分敬附書此年之末後凡月分無考者皆倣此
史／政書／清朝文獻通考／輿地考　凡二十四卷／卷二百八十六　輿地考十八／四川省／美諾廳／恭載乾隆十四年　御製平定金川告成太學碑文(P.7366-2)
恭載乾隆十四年
御製平定金川告成太學碑文
天我皇清握乾符俯坤軸函括萬邦悉主悉臣
五后纘承創守佑啟亦惟是二三蓋臣布德宣力予曰有先後予曰有禦侮用造我丕丕基罔有蘖芽罔不煦嫗長養游於大當粵有金川娑羅奔者居西蜀桃關以外界綽斯甲小金川之閒向曾從征得受符檄與諸土司齒顧恃其險遠夜郎自大搆釁鄰番各土司申訴封疆吏吏曰蔓之不圖豈其視為甌脫乃請兵籌餉期掃其穴而司其事者或怯縮以老師或狡以蓄志軍無適從事用弗集予心憪然念邊徼之不
甯或致增防置戍重勞吾民大學士忠勇公傅恒義同休戚毅然請肩斯任乃命以經略印益厚集諸路軍芻粟相繼閭閻不驚卜吉於戊辰十一月之三日禡牙以指所征朕親御武帳賜經略酒以行天日和昶陽氣宣復都人士聽覩聳躍罔不忭喜謂露布之旦暮至也乃歷燕晉驅秦隴越閣絕川江凌桃關之巘經天射之峻又日討軍實而教誡拊循之均其渴飲飢食同其曉征夜眠至於密贊機務親草奏章則又經略獨勤其勞而諸武臣有所不知有弗能共者恩威既明士用益勵度番落如戶庭過部伍於衽席姦酋授首軍聲大振復以巨礮擊其碉堅碉以摧將俟諸軍之集擣其中堅而番酋騤瞿駾喙稽首請降經略臣以彼罪重惡極窮而乞生久或渝且偝焉慮不允所請朕惟
天地之德在好生彼蟻潰而鼠駭者毋甯赦而宥之且求降而盡殲之不可謂武矧不足以污我斧也於是經略宣朕明旨登壇受降己巳二月之望日金川平定捷音至京是役也罙入數千里奏凱未七旬而振旅之師多有返自中途未究其用者昔之成功巴蜀如建武之定公孫江陵之降李勢皆在版圖之內無足比數廷臣舉
皇祖朔漠
皇考青海成例請勒碑成均以示來許夫秉丹誠而運籌決勝永靖荒徼者經略大學士之功也商可否於帷幄衝矢石於行陣者參贊大臣及諸將士力也朕何有焉惟是體
乾元之德凜佳兵之戒保大定功安民和眾庶幾可以垂
則乎乃系之辭曰
維
天生人類聚羣分凡茲林林孰非我民有羈而縻有誨而諄豈伊異視遠近殊倫守在四夷稽古名言無已用之寓義於仁　蠢彼金夷恃其險阻蠶食豨張謂莫我拒不靖不庭侵厥鄰聚駭奔叫呶以干大咎匪棘匪紓玁狁之故我張我伐玁狁之故　我師既集賊亦相持匪敢相持懼誅自支兩易寒暑敉功稍稽賊益以狂怒臂當車罪臣既誅以狥我師朕咨於恆汝往視之　朕咨於恒惟汝同德惟我庶士亦久於役將茲旗兵羽林神策其勇熊羆其心金石何敵弗摧何攻弗克濟以汝忠奏捷頃刻　恒拜稽首臣敢弗蘉既禡既宜師出於京師出於京時維一陽未逾五旬乃壓其疆前旌獵獵有節煌煌羣番乃驚謂自天降　惟彼攸恃曰良爾吉以偵以諜如鬼如蜮其恃爰誅其類股慄紀律是明戎兵是詰鑄礮攻碉其守以失惟是懼誅潛弗敢出　其潛弗出乃旦夕延將齊我軍披其中堅大鞣大膊期目之前彼乃窮蹙乞降悚虔惟命是從六事永遵除道築壇肉袒羊牽　赳赳鍾琪乃度之愬聿抵賊巢開誠以諭攜其二酋軍門親赴悔罪歸誠車塵馬足順斯撫之昭我王度昔也雷霆今也雨露　七縱諸葛單騎汾陽曰我相臣於前有光晉爵錫服黼黻龍章速歸黃閣左右贊襄休養生息惠鮮蜀邦我武既揚無疆惟慶
史／政書／清朝文獻通考／輿地考　凡二十四卷／卷二百九十二　輿地考二十四／喀爾喀／恭載　聖祖仁皇帝御製平定朔漠告成太學碑文(P.7406-1)
恭載
聖祖仁皇帝御製平定朔漠告成太學碑文
惟
天盡所覆海內外日月所出入之區悉以予一人自踐祚至今蚤夜殫思休養生息冀臻熙皡以克副維皇大德好生之意庶幾疆域無事得以偃兵息民迺厄魯特噶爾丹阻險北陲因此一方人既荼毒塞外輒狡焉肆其兇逆犯我邊鄙虐我臣服人用弗甯夫蕩寇所以息民攘外所以安內邊寇不除則吾民不安此神人所共
憤天討所必加豈憚一人之勞弗貽天下之逸於是斷自朕心躬親朔漠欲使悔罪革心故每許以不殺彼怙終不悛我師三出絕塞朕皆親御以行深入不毛屢涉寒暑勞苦艱難與偏裨士卒共之迨彼狂授首脅從歸誠荒外君長來享闕下西北萬里灌燧銷烽中外乂謐惟朕不得巳用兵以安民既告厥成事迺蠲釋眚灾潔事禋望為億兆祈昇平之福而廷臣請紀功太學垂示來茲朕勞心於邦本嘗欲以文德化成天下顧茲武畧廷臣僉謂建威消萌宜昭斯績于有永也朕不獲辭攷之禮王制有曰天子將出征受成於學出征執有罪反釋奠於學以訊馘告而泮宮之詩亦曰矯矯虎臣在泮獻馘又禮王師大獻則奏愷樂大司樂掌其事則是古者文事武事為一折衝之用具在樽俎之間故受成獻馘一歸于學此文武之盛制也朕嚮意於三代故斯舉也出則告於神祗歸而遣祀闕里茲允廷臣之請猶禮先師以告克之遺意而於六經之旨為相符合也爰取思樂泮水之義為詩以銘之以見取亂侮亡之師在朕有不得已而用之之實或者不戾於古帝王伐罪安民之意云爾銘曰巍巍先聖萬世之師敬信愛人治平所基煌煌聖言文武道一禮樂征伐自天子出朕臨域中逾茲三紀嘗見羹牆寤寐永矢下念民瘼上承帝謂四海無外盡隸侯尉維彼兇醜瀆亂典常既梗聲教遂窺我疆譬之於農患在螟螣秉不施將害稼穡度彼游魂險遠是怙震以德威可往而取朕志先定龜筮其依屬車萬乘建以龍旗祝融驂鸞風伯戒途宜暘而暘利我樵蘇大野水涸川瀆効靈泉忽自湧其甘如醽設為犄角一出其西一出其東中自將之絕域無人獸羣自
掩五日窮追彼狂走險大殲於路波血其孥翦其黨孽俘彼卒徒眾烏晝號單馬宵遁恐久駐師重為民困慎固戍守還轅於京自夏徂冬雨雪其零載馳載驅我行至再蠢茲窮寇昏惑不悔我邊我氓以休以助爰甯其居爰復其賦藩落老稚斯恬斯嬉歲晏來歸春與之期春風飄翩揚我斾旓我今于邁如涉我郊言秣我馬狼居胥山登高以眺閔彼彈丸天降兇罰孤雛就覊三駕三捷封狼輿尸既腊梟獍既獮豺貙大漠西北解甲棄殳振旅凱入澤霈郊卜明禋肆赦用迓景福昔我往矣在泮飲酒陳師鞠旅誓屈羣醜今我來思在泮獻功有赫頌聲文軌來同采芹采藻頌興東魯車攻馬同亦鐫石鼓師在安民出非得巳古人有作昭示斯旨緬維虞廷誕敷文德聖於先師戰勝必克惟兵宜戢惟德乃綏億萬斯年視此銘詞
史／政書／宋會要輯稿／樂／樂六／郊社群祀樂歌／五方帝／紹興以後祀五方帝六十首(P.樂六之一一)
升殿，《正安》：昧爽昭事，煌煌露光。滌溉蠲潔，容儀肅莊。牲肥酒旨，荐此芬芳。步降有序，禮無越常。
史／政書／宋會要輯稿／樂／樂六／郊社群祀樂歌／祠祭朝獻(P.樂六之一六)
皇帝詣哲宗室酌獻，宮架奏，用《重光》之樂舞：明哲煌煌，照臨無疆。紹述先志，寔宣重光。詒謀燕翼，率由舊章。苾芬孝祀，降福穰穰。
史／政書／宋會要輯稿／樂／樂七／御樓一(P.樂七之三)
降座：肆眚云畢，淳熙溥將。雷雨麗澤，雲物効祥。禮容濟濟，天威煌煌。大賫四海，富壽無疆。
史／政書／宋會要輯稿／樂／樂七／御樓二／皇帝上尊號一首(P.樂七之六)
皇帝上尊號一首按此為皇帝上尊號之樂章，《宋史‧樂志》本別為一類，與下「明道元年……十五首」等文相接，《輯稿》抄者誤與上文連抄，而入于御樓樂章之中，今移正。
冊寶入門，《正安》：於穆元后，天臨紫宸。飛緌星拱，建羽林芬。徽冊是奉，鴻名愈新。荷茲介祉，永永無垠。《宋會要》冊寶入門用《正安》(治平四年有司撰，一曲)：在宋五世，天子神明。羣公奉冊，乃揚鴻名。金書煌煌，遹昭厥成。思皇多祜，與天同聲。
史／政書／宋會要輯稿／樂／樂七／御樓二／明道元年章獻明肅皇太后朝會十五首(P.樂七之六)
上壽，《福安》：盛禮煌煌，六衣有光。千官在位，百福稱觴。坤德慈仁，邦斯淑祥斯：作「期」，據《宋史》卷一三八〈樂志〉改。。如山之壽，佑聖無疆。
酒再行，《四海會同之舞》：七德之舞，四朝用康。有如姬、姒，助集周邦集周：原作「習用」，據《宋史》卷一三八〈樂志〉改。。威克厥愛，居安不忘。風旋山立，濟濟煌煌。
降座，《聖安》：長樂居尊，盛容有煒。文王事親，萬國歸美。朝會之則，邦家之紀，受福于天，克昭隆禮。《宋會要》：皇帝初舉酒，用《靈芝曲》(治平四年諸臣撰，三曲)：華滋凝氣，靈粹發祥。紫蓋輪囷，金跗煒煌。陽寥三秀，甘泉九房。瑞圖休證，君王壽昌。　再舉酒用《嘉禾之曲》：太平之符，昭發衆瑞。爰有嘉禾，異壠合穗。大田如雲，既穫既刈。野人愉愉，不亦有歲。　三舉酒用《慶雲之曲》：毓粹乾坤，儲休陰陽。氤氳馥郁，紛煒煌煌。融為和氣，發為祥光。瑞牒昭紀，萬壽無疆。
史／政書／宋會要輯稿／樂／樂七／御樓二／治平皇太后皇后冊寶三首(P.樂七之八)
皇帝降坐，《乾安》：袞衣繡裳，嚴畏肅莊。八音具張，簨虡龍驤。玉簡瑤章，金書煌煌。壽千萬年，與天比長。
史／政書／宋會要輯稿／樂／樂七／御樓二／熙寧皇太后冊寶三首(P.樂七之八)
熙寧皇太后冊寶三首
出入，《正安》：煌煌鳳字，玉氣宛延。天門崛岉，飛驂後(光)[先]。龍簨四合，奏鼓。母儀天下，何千萬
年。
史／政書／宋會要輯稿／樂／樂七／御樓二／哲宗上太皇太后冊寶五首(P.樂七之九)
降座，《乾安》：皇帝仁孝，總臨萬方。褒顯其親，日嚴以莊。龍袞翼翼，玉書煌煌。傳之億世，休有烈光。
史／政書／宋會要輯稿／樂／樂七／御樓二／紹興十年發皇太后冊寶八首(P.樂七之九)
侍中奉寶詣皇帝褥位，《禮安》：祖啟搖光，誕生明聖。尊極母儀，帝庸作命。寶章煌煌，導以笙磬。還燕慈寧，邦家傒慶。
史／政書／宋會要輯稿／樂／樂七／御樓二／乾道七年恭上太上皇帝太上皇后尊號十一首(P.樂七之一○)
中書令、侍中奉冊寶詣殿下，《正安》：宗郊既成，交舉典冊。汝輔汝弼，威儀是力。陳于廣庭，迨此上日。巍巍煌煌，烏覩在昔。
史／政書／宋會要輯稿／樂／樂七／御樓二／淳熙二年發太上皇帝太上皇后冊寶十一首(P.樂七之一一)
冊寶出門，《正安》：蚴蟉青龍，婉嬗象輿。其載伊何？煌煌金書。乃由端門，乃行康衢。于以榮親，振古所無。
史／政書／宋會要輯稿／樂／樂七／御樓二／淳熙十二年加上太上皇帝太上皇后尊號十一首(P.樂七之一二)
中書令侍中奉太上皇帝冊寶、太上皇后冊寶詣殿下，《正安》：二儀同尊，兩耀齊光。巍巍煌煌，不顯亦彰。實茂號榮，玉振金相。於萬斯年，既壽且康。
史／政書／宋會要輯稿／樂／樂七／御樓二／紹熙四年加上壽聖皇太后尊號八首(P.樂七之一五)
冊寶出門，《正安》：煌煌冊寶，天子受之。言徐其行，肅展迺儀。其儀維何？劍佩黃麾。鸞駕清蹕，聳瞻九逵。
史／政書／宋會要輯稿／樂／樂七／御樓二／嘉泰二年恭上太皇太后尊號八首(P.樂七之一八)
壽慈宮冊寶入門：煌煌寶書，玉篆金縷。曷為來哉？自天子所。自天子所下「自天子所」原脫，據《宋史》卷一三九〈樂志〉補。，以燕文母。婉嬗祥雲，日正當午。
史／政書／宋會要輯稿／樂／樂七／御樓二／紹定三年壽明仁福慈睿皇太后冊寶九首(P.樂七之一九)
冊寶詣東階：煌煌儀物，繹繹鼓鍾。奉慈寶冊，至于階東。上公相儀，列辟盡恭。拜手慈宸，福如華嵩。
史／政書／宋會要輯稿／樂／樂七／御樓二／紹興十三年發皇后冊寶十三首(P.樂七之二○)
皇后降座，用《徽安》：寶字煌煌，冊書粲粲。副笄加飾，褘褕有爛。祗若帝休，委迤樂衎。億萬斯年，永膺宸翰。
史／政書／宋會要輯稿／樂／樂七／御樓二／乾道七年冊皇太子四首(P.樂七之二七)
太子入門，《明安》：琱瑉瑳瑳原脫一「瑳」字，據《宋史》卷一三九〈樂志〉補。，篆金煌煌。對揚于庭，是承是將。星重其暉星：原作「山」，據《宋史》卷一三九〈樂志〉改。，日重其光。觀瞻以懌，國有元良。
史／政書／宋會要輯稿／樂／樂七／御樓二／寶祐二年皇子冠二十首(P.樂七之二七)
皇子降：命服煌煌，跬步中度。慶輯皇闈，化行海宇。禮具樂成，惕若戒懼。寶璐厥躬，有秩斯祜。
史／政書／宋會要輯稿／樂／樂七／御樓二／淳化鄉飲酒三十三章／鵲巢六章(P.樂七之三○)
侍中奉寶詣皇帝褥位：曲名與奉冊同。祖啟瑤光，誕生明聖。尊極母儀，帝庸作命。寶章煌煌，道以笙磬。還燕慈寧，邦家徯慶。
史／政書／宋會要輯稿／樂／樂八／鼓吹導引樂歌／南郊鼓吹歌曲(P.樂八之一)
皇帝歸青城，用《降仙臺》熙寧十年南郊增一曲。　　清都未曉，萬乘並駕，煌煌擁天行。祥風散瑞藹，紫蓋聳旂常，建耀曾城。四列兵衛，爟火映金龍衡平爟：原作：「權」，據《宋史》卷一四○〈樂志〉改。。衆樂警作充宮庭，皦繹成。和聲。紺幄褰裳，袞冕色鮮明。壇陛霄昇振璜珩，神格至誠。雲
車下冥冥，儲祥錫嘏莫可名。御端闕，朌號敷榮朌號敷榮：原作：「朌敷號榮」，據《宋史》卷一四○〈樂志〉改。朌與頒同。。澤翔施溥，茂祉均被羣生。
史／政書／宋會要輯稿／樂／樂八／鼓吹導引樂歌／奉祀太清宮三首(P.樂八之九)
《六州》　　千載運，寶業正遐昌。欽至道，崇明祀，盛禮邁前王王：原作「玉」，據《宋史》卷一四○〈樂志〉改。。鑾輅動，萬騎騰驤。馳道紛綵仗，瑞日煌煌。奉秘檢，玉羽羣翔，非霧滿康莊。躬朝真館，齊心繹思，順風俯拜，奠酒爇蕭薌。　精衷達，飆輪降格昭彰。回羽斾，駐琱輦，舊地訪睢陽。饗清廟，孝德輝光。屆靈場，星羅萬國珪璋。陳牲幣，金石鏘洋，景福降穰穰。垂衣法座，恩覃羣品，慶均海寓，聖壽保無疆。
《十二時》　　乾坤泰，帝祚遐昌，寓宙喜平康。真遊降格，寶誨昭彰，宸蹕造仙鄉。崇妙典，敷意齊莊。欸靈場欸：原作「疑」，據《宋史》卷一四○〈樂志〉改。，潔豆薦芬芳，備樂奏鏗鏘。猶龍垂裕，千古播休光。極褒揚，明號洽徽章。　朝修展，春豫諧民望春：原作「眷」，據《宋史》卷一四○〈樂志〉改。，覩文物煌煌。言旋羽衛，夙設壇場夙：《宋史》卷一四○〈樂志〉作「肅」。，報本達蕭鄉本：原脫，據《宋史》卷一四○〈樂志〉補。。申嚴配，禮備烝嘗，答穹蒼。純禧霑品彙，慶賚浹窮荒。封人獻壽，德化掩陶唐。保綿長，錫佑永無疆。
史／政書／宋會要輯稿／樂／樂八／鼓吹導引樂歌／仁宗神主祔廟導引(P.樂八之三○)
仁宗神主祔廟《導引》(嘉祐八年)
九虞初畢，黼座掩瑤觴，羽衛盛煌煌。數聲清蹕來天上，想像赭袍光。新成清廟勗雲堂，孝饗奉蒸嘗。子孫千載承丕緒，景福介無疆。
史／政書／宋會要輯稿／禮／禮三○／歷代大行喪禮下／孝宗(P.禮三○之一)
同日，攝太傅趙汝愚等請大行至尊壽皇聖帝諡曰哲文神武成孝皇帝，廟號孝宗：「臣聞帝王之出治，豐功茂烈，生則著見於天下，而其流傳於後世者，則待節惠之名，要皆取其盛者而傳之。文王一怒而安天下，非無武也；武王告成而作《洪範》，非無文也。取其盛者而傳之，則備道全美可以一言定也。甚哉，孝之大也！虞舜之大，武王之達，自漢歷唐，無不諡帝為孝。本朝累聖相承，皆用舊典，若夫集孝道之大成，則未有如大行之盛者也。恭惟大行至尊壽皇聖帝繩藝祖之武，重光堯之華，以天縱之能、日新之德，臨御天下二十有八載，巍巍煌煌，不可備述。若形容天地，繪(晝)[畫]日月，則不容無辭。方在初潛，龍德而隱，學聚問辯，師教不煩，日就月將，君德昭著。虔鞏勞謙，共為子職，日趨朝謁。威儀雝肅，雖莫窺其涯，而中外屬心，天人協應。光堯內禪，高視唐虞。嗣位以來，勵精庶政，召收故老，尊禮元臣。臨朝若神，待物如春。崇節儉以革奢汰之風，振紀綱以起偷墮之習。事無小而不察，人無微而不記。機務雖繁，酬酢無壅，立法定制，動為後則。以科舉為未盡，則立待補之法以蒐遺才；以武舉為未盛，則優入仕之級以收智勇。年勞並用，以裁濫賞，而不致於累遷；銓闈加嚴，以抑任子，而又為之限節。改秩必使之作邑，謂舉以親民而使之治民；御史必取之賢宰，謂受人之察而後可察人。以周
行速化，必使試郡而後為郎；以延閣清華，必俟有功而後除職。監司守將必廷見而臨遣，癃老昏繆之人不得而隱藏；姦贓之吏必窮治而斥逐，清介潔廉之士則從而拔用。朝士闕官乃除，遂無待次之淹；要郡留闕選才，遂無輕授之冗。黜贓吏之世賞，進軍功於流內。長慮卻顧，守之至堅，故雖日不暇給，而四方靡然向化矣。于時疆埸未寧，戎車方駕，激厲將士，嚴備邊陲，張皇六師，明見萬里。中原起來蘇之望，殊鄰多歸附之民，撫而有之，還以為用。天威既振，戎虜畏警。雖犂庭掃閭，未快初志，而信使復通，減幣殺禮，至今無煙火之警。苟非雄斷遠略，何以臻此！臨政既久，治道愈明，物來能名，事至(轍)[輒]斷。精神之運，上際下蟠於天地之間；智慮所關，六通四闢於帝王之德。行公道以銷黨偏之蔽，推平心而絕喜怒之私。間有水旱之變，應天以實而禮文尤備。州縣之奏恐其不速，蠲復之數恐其不多，傾囷倒廩以濟其急，賞勤罰隋以勵其餘，民不知其有災，歲亦隨以登熟。幸太學，幸祕書省，廷策貢士，布文教以振士風；御鞍馬，親弓矢，申嚴軍法，立武事以張國威。內外小大之臣，無不列之屏以待黜陟；山川險要之地，無不措諸掌以立防閑。治具畢張，化風已成，方且玩意希夷而無奉道之過，游心寂寞而無佞佛之迹。作敬天之圖，兢懼愈深；闢延和之殿，諏訪愈切。躬講讀之勤，設遺補之官。其餘保治，有
始有卒。至於脫屣萬乘，燕居重華，授受之際，尤為雍容。嗚呼！身退而道彌高，尊極而用彌儉，是以萬有千歲，永處慈扆，而厭代登遐，歸于帝鄉，此羣臣萬姓所以攀號擗踊、泣盡而繼之以血也。遠日有期，恭定尊諡，請之南郊，以詔萬世。謹按《諡法》曰：『能官賢才曰哲，帝德廣運曰文，思變無方曰神，保大定功曰武，持盈守滿曰成，慈惠愛親曰孝。』迹夫知人而善任，使文武各得其用，非所謂能官賢才乎？修德以來遠人，矢文以洽四國，非所謂帝德廣運乎？酬酢以周萬機，圖回以盡衆智，非應變無方乎？妙韜略而不用，極聰明而不殺，非保大定功乎？守基圖之廣大，延國祚於綿遠，非持盈守滿乎？若夫孝道之盛，非惟臣子所不能稱贊，雖考之諡法，求之六家，語其甚盛者，曰慈惠愛親而已，是則未足以彰大行之孝也。報本反始而奉郊禋，尊祖敬宗而事廟饗。惟高宗皇帝為天下而得人，太皇[太后]盡母道以愛子，而大行天賦至性，不可解於心。備四海九州之養，謹五日一朝之儀，委曲周盡，猶恐不及。兩宮九閏，終無間言，固已風動四方，震服夷虜。高宗屬疾，則衣不解帶，躬自嘗藥；及棄天下，則勺水不入於口，倚廬有過於哀。鄙漢文之短喪，陋晉武之無斷，身服苴麻，禮盡苫塊，行有匹夫之所難，哭則哀動於左右。虜使來弔，止許朝于喪次，顏色之戚，哭泣之哀，虜使退而歎曰：皇帝聖孝乃如此！大臣或進諭解之
言，則流涕被面，曰大恩難報。羣臣感泣，莫敢仰視。易月之制既終，因山之役既畢，孺慕無已，追遠弗勝，遂舉大寶，以畀聖子。不曰倦勤，不曰求逸，惟曰不得日奉先帝之几筵，躬行聖母之定省，又曰俾予一人獲遂事親之心，永膺天下之養。於是御潔服於乘輿，尊几筵於內殿，退處堊室以終三年之喪，哀疚不忘，齋素自若，欽事慈福，溫凊無違。嗚呼！茲豈非集孝道之大成，又豈慈惠愛親之所能盡也！大行至尊壽皇聖帝宜天錫之曰哲文神武成孝皇帝，廟號孝宗。臣謹議。」詔恭依。
二十九日，攝太傅趙汝愚率百官奉上哲文神武成孝皇帝諡冊寶。前一日，奉上諡冊寶太傅、讀冊中書令、讀寶侍中、奉諡冊官、奉諡寶官、舉寶官，並常服黑帶，去魚，守行宮門，入詣行宮殿門外幕次，太常寺贊引祗應人、禮部職掌及儀衛親從官等，並於殿門外隨地排立，以俟進
請諡冊寶。內侍官請降諡冊寶，將出行宮殿門，次引奉諡冊官、奉諡寶官於內侍處受冊寶，於殿門上幄次權置定。次禮直官、贊者引太傅已下詣殿門下隨地立班，再拜訖，如值雨或泥濘免拜。權退，側身立。俟有司奉迎儀衛進行，太傅已下步從至宮門合上馬處上馬，騎從至重華宮門外幄次權安奉訖，太傅已下退歸本司宿齋。其日俟開重華宮門，陪位文武百僚入詣幕次，有司設權置冊寶褥位於殿下，東向。次奉諡冊寶入重華宮門，太傅已下行禮官並後從，至殿堦下，東向權置位，冊北寶南，太傅已下權退歸幕次。俟有司排辦畢備，御史臺、閤門、太常寺分引文武百僚詣殿裏外，隨地之宜立班定。次禮直官引讀冊中書令、讀寶侍中詣冊寶之後褥位立，次引舉寶官於讀冊中書令、讀寶侍中之後立，次引奉諡冊寶官詣冊寶案之南東向立，次引奉上諡冊寶太傅詣殿下褥位西向立定。禮直官贊太傅躬拜，在位官皆再拜訖，次引太傅升殿，詣香案前搢笏上香，再上香，三上香。跪，一酹茶，三奠酒，執笏，俛伏興，再拜訖降階復位，少立。次再引太傅詣殿下褥位，北向，俛伏，跪奏，稱「太傅臣某言，奉詔謹奉上大行至尊壽皇聖帝諡冊寶」。奏訖，俛伏興，退復位。奉諡冊官詣冊案前立，次舉冊官詣冊案，搢笏跪，舉冊匣，興。凡舉冊寶皆禮部職掌助舉。職掌先捧冊案升殿，詣殿上香案前，置於褥位，北向。次奉諡冊官搢
笏奉諡冊。次引太傅詣冊匣之後，搢笏，奉諡冊官以諡冊授太傅。受訖，奉諡冊官執笏退位。次舉冊官舉行，太傅捧冊升殿，至褥位北向跪，奠冊匣於案上。太傅執笏興，少退稍西褥位，東向立。次舉冊官執笏興，少立。次引讀冊中書令升殿，詣冊案之後北向立，舉冊官搢笏，跪舉冊。讀冊中書令搢笏，跪讀冊訖，執笏興，降復位。舉冊官奠冊，舉冊匣興。職掌先捧冊案於殿下稍東褥位置定，舉冊官舉冊匣跪，置于案上。舉冊官執笏興，降復位。初，讀冊官讀冊將畢，次引奉諡寶官詣寶案前，次舉寶官搢笏跪，舉寶盝興。職掌先捧寶案升詣殿上香案前，置於褥位北向，次奉諡寶官搢笏奉寶盝。次引太傅降階，於寶盝之後搢笏。次奉諡寶官以寶盝授太傅，太傅受訖，奉諡寶官執笏退，復位立。次舉寶官舉行，太傅捧升殿，至褥位北向跪，奠寶盝於案上。太傅執笏興，少退稍西褥位，東向立。次舉寶官執笏興，少立。次引讀寶侍中升殿，詣寶案之後北向立，舉寶官搢笏跪舉寶。次讀寶侍中搢笏跪，讀寶訖，執笏興，降復位立。舉寶官奠寶，舉寶盝興。職掌先捧寶案於殿上稍東褥位置定，舉寶官舉盝跪，置於案上。舉寶官執笏興，降復位立。次引太傅降復位，西向立定。禮直官贊太傅躬拜，在位官皆再拜。如值雨泥濘，隨宜於殿裏外幷廟上趲那(主)[立]班。次移班稍東，進名班首出班致詞，復位再拜，奉慰壽聖隆慈
備福太皇太后，次進名再拜奉慰皇太后訖，次進名再拜奉慰皇帝，次進名再拜奉慰皇後訖，班退。次詣後殿門外立班，進名奉慰太上皇帝、太上皇后訖，班退。諡冊文：「維紹熙五年，歲次甲寅，十月戊子朔，二十九日丙辰，孝孫嗣皇帝臣擴謹稽首再拜言曰擴：原作「御名」，按此處指宋寧宗，今據其名回改。：臣聞道之大者，擬議之所不能加；尊之極者，形容之所不能盡。然天地之德非可俄度，而總其大曰生；帝王之美非可易言，而極其至惟孝。誠以萬善之本，孝為之先，理無不該，治所從出，建人文以立極，包衆甫以用中。巍巍煌煌，充滿天地，生闡丕憲，沒垂閎休，振古無倫，不可尚已。恭惟大行至尊壽皇聖帝以天縱不世出之姿，輔高明大有為之志，神武甚類於藝祖，至仁克叶於高宗。在位二十八年，紀綱法度，慶賞刑威，文物典章，源流品式，煥乎三辰之明，藹乎《韶》《濩》之音，截然風霆之震驚，沛然雨露之滲漉。雖精神之運微妙難測，而出治之迹較然可紀。方在沖幼，岐嶷徇齊，儼如神人，已係羣望。就傅王邸，睿質日躋，沉潛聖經，反復舊史，發為言訓，有老師宿儒之所不及。洎膺付(記)[託]，光御歷服，當宁太息，風揮日舒，蒐延浚明，昭發猷念。勤勞夙夜，以恢康濟久大之圖；明厲奮決，以起偷墮苟安之習。智出庶物，不流於滿假；思周萬機，罔病於叢脞。規為建置，常欲凌厲漢、唐而紹休祖宗。故推對越之誠，首輯敬天之圖；充惻怛之念，洊頒卹民之詔。
總章圜丘之迭舉，而報本之義盡；儒館辟廱之親臨，而右文之化展。重惜名器也，雖(官)[宮]闈之恩澤(婁)[屢]減損而不卹；務公賞刑也，雖勳戚之抵冒必詰責而無赦。貢稱羨餘則卻之，法奏祥瑞則刪之。復六察之彈糾，不止於檢簿書之稽違；詰三省之煩苛，貴在乎明朝廷之體要。課儒生以金穀，懼空言之無補；角進士以弧矢，慮戎備之或忘。申飭閹人，毋預軍政；體貌大臣，常延便坐。嚴更迭[之]法以練才實，躬臨遣之煩以達壅蔽。權任所寄，誕謾敗事者必謫；執御之臣，請託為姦者必戮。孜孜汲汲，日不遑暇，羣工奔走率職，而庶事秩然舉矣。至於躬服儉素，研精典學。聲色靡曼，未嘗留意，成湯之弗邇也；雙日休暇，間坐書筵，孔子之時習也。反安南之象，則《旅獒》之不蓄；觀御苑之麥，則《無逸》之先知。乾文參乎典謨，宸畫麗乎河漢。諸宮入侍，每迪以剛健；安康下降，必訓以溫柔。旁采崔寔之達權，深嘉陸贄之忠藎。言動以為法則，身聲以為律度。厥惟始初，遭虜匪茹，赫然震怒，焱厲武節。念版圖之未歸，痛陵寢之弗祀，大講岐陽之蒐，冀申有扈之伐。而敵釁未啟，雄圖終鬱。雖宿耻之猶在，顧大誼之已明，此則有開於後來，將纘聖志而成之也。歷考自昔，粵帝與王，雖謹於初，鮮不終怠，而大行臨御既久，日新又新，每深苞桑之戒，居軫朽索之懼。尊賢勵德，晚而彌篤，洋洋風聲，軼乎疆外。用能大和熏塞，方內底寧，肖翹
蚑行，罔不咸遂。神明未衰，王化方洽，迺舉神器，以授聖子，揖遜之盛，光於有虞。方且獨超希夷，為衆之父，玩其清淨，福我邦家，而生民無祿，昊天不弔，奄棄大養，歘乘白雲。率土崩心，際天雨泣。末予小子，追念烈祖之訓，煢煢在疚，罔知攸濟。王公卿士，諏經訂禮，以謂因山匪遠，升祔有期，當崇徽稱，庸詔罔極。夫惟懿鑠，豈易管窺，亶是孝思，寔高載籍。承顏之敬，綿九閏而益共；致養之隆，極九州而未已。和氣愉色，根於自然，纖介不形，淳篤天至。逮執喪紀，古制是遵。漢文弗思而輕變，晉武雖行而未盡。仁殫義備，始自聖明，固已挽百代之澆風，示一王之丕式矣。夫舜之獨稱大，武王、周公之獨稱達，豈其他聖賢皆不然哉，蓋即其特盛者而名之也。粵茲誄行，稽謀于天，鏤玉簡薦之清廟，於以揚厲景烈，宣明至公，貫顯幽而無慚，亘今古而如在。謹遣攝太傅、光祿大夫、右丞相、提舉編修玉牒、提舉實錄院、提舉編修國朝會要、天水郡開國公、食邑六千五百戶、食實封二千戶趙汝愚，奉玉冊、玉寶，上尊諡曰哲文神武成孝皇帝，廟號孝宗。伏惟威靈在天，膺受容典，於萬斯年，永幬厥後。嗚呼哀哉！謹言。」
史／政書／宋會要輯稿／禮／禮三○／歷代大行喪禮下／寧宗(P.禮三○之七九)
二十九日，少傅、右丞相史彌遠等請大行皇帝諡曰仁文哲武恭孝皇帝，廟號寧宗。議曰：「臣等聞皇墳帝典，咸述於徽謨；玉鎖全函，悉儲於美號。然史紀五帝之壽，於古獨高；而商稱三后之年，歷書有永。蓋履位既久，則膏潤之被也必深；而享國既長，則治功之凝也必盛。惟功德之兼茂，宜名號之益張。恭以熙朝，上承堯運，仁皇御歷四十二年四十二年：原脫「四」字，按宋仁宗在位四十二年，徑補。，高宗中興三十六載。偉淳熙之繼體，亦四七以承休。逮我先皇，垂及三紀。羲昊而上，莫可訂詳；《詩》《書》所編，於斯為盛。昭德作諡，宜鑒在茲。恭惟大行皇帝夢日開祥，神光闡瑞，萬善衆美，天授神鍾。迹其登賢聘逸，消庸斥回，放勛之明也；歡奉兩宮，善述前志，重華之孝也；食不御珍，衣裳屢澣，大禹之儉也；陰燠小愆，露禱清禁，文王之畏天也；未昕視朝，暑寒不變，宣王之勤也。視民若傷，念兵在己。敬大臣，恤小臣，察邇言而莫惑，塈讒說而
不行。郊廟迭舉以隆報本之心，親幸儒宮以示右文之化。日惟一講，肇始再臨。錄先聖之後，賜諸儒之諡。奧學上窺於軒昊，飛毫俯爛於雲章。既書《說命》以錫輔臣，復翰《無逸》以置坐右。蠲兩浙丁錢之困，減江東折帛之重。建學以垕宗枝，錫廟以表忠節。苑囿不修，游幸絕跡。禁罔持嚴於金翠，仁心下逮於肖翹。聞民食之稍艱，即發豐儲之廩；念民生之不易，數捐內帑之金。凡帝軌王塗，聖言哲行，若修身之三德，暨為治之九經，無不躬蹈而力行，積久而不懈。用是純德上格，實意下孚。五雨十風，羣生茂豫；冰洋桂海，愛戴同心。重譯韃靼，連歲輸忱；四世金讎，絕幣不與。粵自南渡，塊土未還，今也名若魏、梁，大若齊、魯，略河以北，循山而東，奉圖職方，請印少府。而又中土人心，影從風動，豪士則挈州送欵，黔民則繈褓歸仁。列處邊亭，凡數百里，萬艘餘粟，沾及傖荒。矧其傳國古璽，元祐寶章，與夫薦天之璧，祀廟之器，爵尊珂，鐘律鏗鏘，列玉大圭，盡歸廣內，邊吏不絕受，史館不絕書。履德於踐祚之始，收功於真積之餘。巍巍煌煌，光洗六合，如清風戒曉而白日昇，如蟄雷起春而應龍奮。良由德盛於身，故功顯於世，本末有第，非倖而致。仰惟玩志穆清，觀道昭曠，宜千億歲，比筭三皇。顧以求衣中宵，忘食過旰，焦勤聖體，寖爽天和。既愆豫於逾旬，尚臨朝於一日。若與臣子，永訣僊凡；自是廣庭，不再清蹕。三靈為
之色變，萬宇為之心摧。初，玉几甫憑，亟命聖子，自承大統，盛德愈新。付託得人，海邦胥慰。體天議諡，下屬末臣。臣等是用循列聖之規，刺六經之制，闡章天之藻德，酌希代之雋功，合為徽稱，用昭億世。謹按《諡法》：『功施於人曰仁，聖德廣運曰文廣：原作「光」，據下文改。，知人能官曰哲，闢土斥疆曰武，接下不驕曰恭，繼志成事曰孝。』夫澤流方夏，餘被北方，非功施於人乎？道統既明，邪說自殄，非聖德廣運乎？信賢逐佞，至明不惑，非知人能官乎？北方版圖，日衍月增，非闢土斥疆乎？羣臣謁奏，虛心樂從，非接下不驕乎？憤解百年，功光列廟，非繼志成事乎？夫賢起有堯之野，萬國咸安；舜躬天德之全，出寧四海。或遺大龜之寶，亦取安邦；或惟武功之圖，亦貴能敉。然則寧之為義，大矣哉！夫植顯號，建鴻名，必也稽之事業，考之僉輿，關於百聖而不疑，質諸鬼神而無媿。故薦於天而天心受，陳於廟而帝意愉。韋昭曰『王者無上，故於南郊稱天以諡』。大行皇帝尊諡，宜天錫之曰仁文哲武恭孝皇帝，廟號寧宗。」詔恭依。
史／政書／宋會要輯稿／禮／禮三四／后喪四／憲聖慈烈皇后(P.禮三四之二○)
四年正月三日，右丞相京鏜等請上大行太皇太后諡曰憲聖慈烈皇后。(諡)[議]曰：「臣聞周家肇造，施祉子孫，齊媚嗣徽，貽謀燕翼，于時聿來胥宇，自滸及岐，實惟太姜艱難經始。然而閱母儀於四世，擁聖襢於三朝，則莫之聞也。漢室重興，系隆基統，性仁躬儉，甄貺振炎，于時征伐將兵，徙淯旋洛淯：原作「涓」，據本書禮四九之九一改。按《後漢書‧光烈陰皇后紀》：光武初起兵，「后隨家屬徙淯陽」；光武即位，后至洛陽。即此所謂「徙淯旋洛」是也。，實惟光烈勤勞叶圖。然而侈尊養於九齡，衍號榮於七冊，則莫之見也。維天眷顧，宋德維宋，迓續天休，端瑞坤元，於赫景運，立憲垂則，再造有家，秉惠著慈，丕佑累聖，功成德盛，不能盡宣，巍巍乎，煌煌乎，弗可及已！繄欲篤追遠之志，煥賁崇之彝，則諡以彰功，名以賓實，誠邦家之景鑠，古今之豐規。允屬明時，發揚大美，天人協契，咸在茲歟！恭惟大行太皇太后淑哲而聰文，儉恭而仁聖，德足以配乾之運，明足以儷日之常。言動雍容，肅然法度；威容端穆，鬱有禮儀。昔者神羊告符，絳煇貫室，灼知帝意，垂羡皇圖。蓋自高宗規恢復古，則啟贊謨斷，同乂艱難乂：原作「義」，據本書禮四九之九一改。。航海之初，扈兵失軌，后擐戎服，射中數人，悉就梟擒，事克康濟。外難迄靖外：原作「舛」，據本書禮四九之九一改。，內政畢修，祗奉慈寧，日精寢膳，藥皆親餌，帶鮮釋衣。言婉計周，進賢是勸，誠明慮遠，贊巽惟先。頤懌大庭，全享曼壽。亦粵孝宗，襢膺寶祚，夙勤保養，特著恩仁。助決高
皇，親傳神器。天日之表，慈訓所形。黃屋非心，並安至養，甘旨必奉，燕虞必躬。芙蓉幸游，大安侍宴，四歲瑤冊，歲介玉巵。退處重華，密拱長樂，事親之篤，邃昔所無。至于上皇，祗承畀付，參定文命，光授神孫，夤事層闈，疊隆顯號，時則有慈福之稱。逮我聖上，遹駿巽謨，飭御簾帷，備勤擁立，曾孫有慶，天下以寧，時則有光祐之號。若乃大練澣服，斥翠賤璣，《葛覃》之儉也；選采嬪媛，登御掖闈，《關雎》之風也；開寤淵衷，援據前古，《雞鳴》之戒也；閔勞臣下，甄別勛勤，《卷耳》之義也。而又研繹《詩‧雅》，基化二《南》，璿闈邃深，榜以「賢志」，誠誦《通鑑》，陳戒后家，畹戚勤趍，厲以學行，其思遠矣。游心藻墨，耽樂典文，寶畫銀鈎，儷美堯翰，凝神澹薄，咀味道真，鳳篆龍編，日虔僊籍，其志崇矣。故輔治南內凡三十年，婦順宣明，陰教敷鬯，承祀宗廟，潔共粢盛，助篤求才，政銷私謁，而內治彰。優游東朝三十有五年，天貺叢臻，人心驩贊，養有聖子，禪有重孫，慶衍祥流，禮明物盛，而全福備。方當綿萬年之歷，來五日之儀，行地無疆，鞏宋罔極，遽興厭世，不返乘風。漢殿深沉，迥閟含飴之樂；母池杳渺，空傳飛鶴之迎。然而嗇用廣儲，豫裁陵役，卻藥輟進，務全護醫，若德與仁，亦至矣乎！仰聖上之懷思，期恩慈之報稱，中禁舉為期之制，外庭從易月之宜。迺詔司存，飭豐恤典，媲垂簾而質諡，即因山而圖陵，有以見維則之繩、謹終之厚矣。竊觀世有后
德，莫如聖朝。若章獻明肅，則擁佑仁皇，同決幾政；若慈聖光獻，則援立英宗，傳序神廟；若宣仁聖烈，則決策泰陵，臨朝九載；若欽聖獻肅，則預立哲后，宅勤帟帷；若昭慈聖獻，則基命中興，載定宗社。至於贊堯禪舜，以武繼文，戮力一心，垂模四世，時維太后，視前增輝。輯懋飭終之經，肇閎易名之義，宜鋪張而揚厲，俾碩大而光明。謹按《諡法》：『聖能法天曰憲，通達先知曰聖，視民如子曰慈，安民有功曰烈。』夫叶扶炎正，共致泰平，苞偃干戈，黼黻禮樂，非憲之大歟？蚤贊巽襢，申衍孫謀，允玩冲虛，躬享康祉，非聖之至歟？備嘗艱險，鞏成至功，涵澤深長，躋民仁壽，非慈之盛歟？基圖有永，宗廟再安，肅擁重闈，本支百世，非烈之偉歟？嗚呼！道大者莫容管窺，德隆者尤難藻繪，伊欲合典文而齊久，被金石以宣聲，庸建塗山之勳，式昭媧石之造。俯欽明命，恭獻棐辭，闡澤號文，受成廟袥，于以昌億祀之慶，于以媚在天之靈媚：原作「婿」，據本書禮四九之九二改。。大行太皇太后請諡曰憲聖慈烈皇后。臣謹議。」詔恭依。
史／政書／宋會要輯稿／禮／禮四九／尊號／冊尊號雜錄附／高宗(P.禮四九之二三)
三十二年，宰執、侍從、臺諫、兩省官、禮官集議于尚書省。翌日，尚書左僕射陳康伯、知樞密院事葉義問、參知政事汪澈、同知樞密院事黃祖舜、翰林學士洪遵、尚書禮部侍郎黃中、中書舍人史浩、敷文閣待制知臨安府趙子潚、敷文閣待制樞密都承旨徐嚞、權尚書戶部侍郎吳芾、權尚書禮部侍郎呂廣問、權尚書兵部侍郎陳俊卿、權尚書刑部侍郎路彬、權尚書工部侍郎許尹、權尚書工部侍郎張闡、太常少卿王普、禮部員外郎劉儀鳳、太常丞吳龜年、太常博士林栗、楊民望、太常寺主簿嚴抗等言：「臣等切惟至德之世，如容成、大庭、赫胥，皆洪荒杳邈，莫得而詳。自《詩》《書》所載，其甚德者堯、舜，迹其所以致之之效，蓋能以天下遜。考之于古，皆以耄期而倦勤，天下後世猶為美談。恭惟太上皇帝撥亂反正，身濟大業，中興之功煌煌乎不可掩已。方時敉寧，國威復振，上之五緯循度，下而百穀登衍。大功崇成，退卻不居，以春秋鼎盛之年，脫屣萬乘，粃糠唐虞，古今一人而已。夫
五帝之壽，惟堯最高，百王之聖，惟堯獨冠。今茲高世之舉，視堯有光，謂宜以『光堯壽聖』為號，庶幾揚鴻烈而章緝熙，仰副太上皇帝巍巍甚盛之德。恭請上太上皇帝尊號曰『光堯壽聖太上皇帝』，太上皇后尊號曰『壽聖太上皇后』。」詔恭依。
史／政書／宋會要輯稿／禮／禮四九／尊號／冊尊號雜錄附／光宗(P.禮四九之四九)
十八日，簽書樞密院事京鏜上孝宗哲文神武成孝皇帝諡議。議曰：「臣聞帝王之出治，豐功茂烈生則著見於天下，而其流傳於後世者，則待節惠之名，要皆取其盛者而傳之。文王一怒而[安]天下，非無武也；武王告(武)成而作《洪範》，非無文也。取其盛者傳之，則備道全美，可以一言定也。甚哉，孝之大也！虞舜之大，武王之達，自漢歷唐，無不諡帝為孝。本朝累聖相承，皆用舊典，若夫集孝道之大成，則未有如大行之盛者也。恭惟大行至尊壽皇聖帝繩藝祖之武，重光堯之華，以天縱之能，日新之德，臨御天下二十有八載，巍巍煌煌，不可備述。若形容天地，繪畫日月，則不容無辭。方在初潜，龍德尚隱，學聚問辨，師教不煩，日就月將，君德昭著。虔鞏勞謙，共為子職，日趨朝謁，威儀雝肅。雖莫窺其涯涘，而中外屬心，天人協應。光堯內禪，高視唐虞。嗣位以來，勵精庶政，召收故老，尊禮元臣，臨朝若神，待物如春。崇節儉以革奢汰之風，振紀綱以起偷墯之習。事無小而不察，人無微而不記。機務雖繁，酬酢無壅。立法定制，動為後則。以科舉為未盡，則立待補之法以蒐遺才；以武舉為未盛，則優入仕之級以收智勇。年勞並用以裁濫賞，而不致於累遷；銓闈加嚴以抑任子，而又為之限節。改秩必使之作邑，謂舉以親民而使之治民；御史必取之賢宰，謂受人之察而後可以察人。以周行速化，必使試郡而後為郎；以延閣清華，必俟有功而後除職。監司守將，必延見而臨遣，癃老昏繆之人不得而隱藏；姦贓之吏，必窮治而斥逐，清介廉潔之士則從而拔用。朝士闕官乃除，遂無待次之淹；要郡留闕選才，遂無輕授之冗。黜贓吏之世賞，進軍功於流內。長慮卻顧，守之至堅。故雖日不暇給，而四方靡然向化矣。于時疆埸未寧，戎車方駕，激厲將士，嚴備邊陲，張皇六師，明見萬里。中原起來蘇之望，殊鄰多歸附之民。撫而有之，還以為用。天威既振，戎虜畏讋，雖犁庭掃閭，未快初志，而信使復通，減幣殺禮，至今無烟火之警。苟非雄斷遠略，何以臻此！臨政既久，治道愈明，物來能名，事至(轍)[輒]斷。精神之運，上察下蟠於天地之間；智慮所關，六通四闢於帝王之德。行公道以銷黨偏之蔽，推平心而絕喜怒之私。間有水旱之變，應天以實，而禮文尤備。州縣之奏恐其不速，蠲復之數恐其不多，傾囷倒廩以濟其急，賞勤罰墯以勵其餘。民不知其有災，歲亦隨以登熟。幸太學，幸祕省，廷策貢士，布文教以振士風；御鞍馬，親弓矢，申軍法，立武事
以張國威。內外小大之臣，無不(烈)[列]之屏以待黜陟；山川險要之地，無不指諸掌以立防閑。治具畢張，化風已成，方且玩意希夷而無道之過「道」上脫一字，或是「溺」。，游心寂寞而無佞佛之迹。作敬天之圖，兢懼愈深；闢延和之殿，諏訪愈切。躬講讀之勤，設遺補之官。其於保治，有始有卒。至於脫屣萬乘，燕居重華，授受之際，尤為雍容。嗚呼！身退而道彌高，尊極而用彌儉，是宜萬有千歲，永處慈扆；而厭代登遐，歸于帝鄉，此群臣萬姓所以攀號擗踊，泣盡而繼之以血也。遠日有期，恭定尊諡，請之南郊，以詔萬世。謹按《諡法》曰：『能官賢才曰哲，帝德廣運曰文，應變無方曰神，保大定功曰武，持盈守滿曰成，慈惠愛親曰孝。』迹夫知人而善任使，文武各有其用，非所謂能官賢才乎？修德以來遠人，矢文以洽四國，非所謂帝德廣運乎？酬酢以周萬機，圖回以盡衆智，非應變無方乎？妙韜略而不用，極聰明而不殺，非保大定功乎？守基圖之廣大，延國祚於綿遠，非持盈守滿乎？若夫孝道之盛，非惟臣子所不能稱贊，雖考之諡法，求之六家，語其甚盛者，慈惠愛親而已，是則未足以彰大行之孝也。報本反始而奉郊禋，尊祖敬宗而事廟饗，惟高宗為天下而得人，太后盡母道以愛子。而大行天賦至性不可解於心，備四海九州之養，謹五日一朝之儀，委曲周盡，猶恐不及。兩宮九閏，終無間言，固已風動四方，震服夷虜。高宗屬疾，則衣不解帶，躬自嘗藥，及棄天下，則勺水不入于口，倚廬有過於哀。鄙漢文之短喪，陋晉武之無斷，身服苴麻，禮盡苫塊，行有匹夫之所難，哭則哀動於左右。虜使來弔，止許朝于喪次，顏色之戚，哭泣之哀，虜使退而嘆曰：皇帝聖孝乃如此！或進諭解之言，則流涕被面，曰大恩難報。群臣感泣，莫敢仰視。易月之制既終，因山之役既畢，孺慕無已，追遠弗勝，遂舉大寶，以畀聖子，不曰倦勤，不曰求逸，惟曰不得日奉先帝之几筵，躬行聖母之定省；又曰俾予一人獲遂事親之心，永膺天下之養。於是御素服於乘輿，尊几筵於內殿，退處堊室以終三年之喪。哀疚不忘，齋潔自若，欽事慈福，溫凊無違。嗚呼！茲豈非集孝道之大成，又豈慈惠愛親之所能盡也。大行至尊壽皇聖帝，宜天錫之曰哲文神武成孝皇帝，廟號孝宗。」
二十九日，命右丞相趙汝愚攝太傅，奉上孝宗哲文神武成孝皇帝諡冊寶于廟室。冊文曰：「孝孫嗣皇帝臣某。道之大者，擬議之所不能加；尊之極者，形容之所不能盡。然天地之德非可俄度，而總其大曰生；帝王之美非可易言，而極其至惟孝。誠以萬全之本，孝為之先，理無不該，治所從出，建人文而立極，包衆甫以用中。巍巍煌煌，充滿天地，生闡丕憲，沒垂閎休，振古無倫，不可尚已。恭惟大行至尊壽皇聖帝以天縱不世出之資，輔高明大有為之志，神武甚類於藝祖，至仁克叶於高宗。在位二十八年，紀綱法度，慶賞刑威，文物典章，源流品式，煥乎三辰之明，藹乎韶濩之音，截然風霆之震驚，沛然雨露之滲漉。雖精神之運微妙難測，而出治之迹較然可紀。方在冲幼，岐嶷徇齊，儼如神人，已係群望。就傅王邸，睿質日躋，沉潜聖經，反復舊史，發為言訓，有老師宿儒之所不及。洎膺付託，光御曆服，當宁太息，風揮日舒，蒐延畯明，昭發猷念。勤勞夙夜，以恢康濟久大之圖；明厲奮決，以起偷墯苟安之習。智出庶物，不流於滿假；
思周萬機，罔病於叢脞。規為建置，常欲淩厲漢、唐而紹休祖宗。故推對越之誠，首輯敬天之圖；充惻怛之念，洊頒卹民之詔。總章圜丘之迭舉，而報本之義盡；儒館辟廱之親臨，而右文之化展。重惜名器也，雖宮闈之恩澤屢減損而不卹；務公賞刑也，雖勳戚之抵冒必詰責而無赦。貢稱羨餘則卻之，法奏祥瑞則刪之。復六察之彈糾，不止於檢簿書之稽違；清三省之煩苛，貴在乎明朝廷之體要。課儒生以金穀，懼空言之無補；角進士以弧矢，慮戎備之或忘。申飭閹人，毋預軍政；體貌大臣，常延便坐。嚴更迭之法以練才實，躬臨遣之煩以達壅蔽。權任所寄，誕謾敗事者必謫；贄御之臣，請託為姦者必戮。孜孜汲汲，日不遑暇。群[工]奔走率職，而庶事秩然舉矣。至于躬服儉素，研精典學。聲色靡曼，未嘗留意，成湯之弗邇也；雙日休暇，閑坐書筵，孔子之時習也。反安南之象，則《旅獒》之不蓄；觀御苑之麥，則《無逸》之先知。乾文參乎典謨，宸畫麗乎河漢。儲宮入侍，每迪以剛健；安康下降，必訓以溫柔。旁采崔寔之達權，深嘉陸贄之忠藎。言動以為法則，身聲以為律度。厥惟始初，遭虜匪茹，赫然震怒，(焱)[猋]厲武節。念版圖之未歸，痛陵寢之弗祀，大講岐陽之蒐，翼申有扈之伐。而敵釁未啟，雄圖終鬱。雖宿恥之猶在，顧大誼之已明。此則有開於後來，將纘聖志而成之也。歷考自昔，粵帝與王，雖謹於初，鮮不終怠，而大行臨御既久，日新又日新，每深苞桑之戒，居軫朽索之懼。尊賢勵德，晚而彌篤，洋洋風聲，軼乎疆外。用能太和熏塞，方內底寧，肖翹跂行，罔不咸遂。神明未衰，王化方洽，迺舉神器以授聖子，揖遜之盛，光於有虞。方且獨超希夷，為衆父父，玩其清凈，福我邦家，而生民無祿，昊天不弔，奄棄大養，欻乘白雲。率土崩心，際天雨泣。末予小子，追念烈祖之訓，煢煢在疚，罔知攸濟。王公卿士，諏經訂禮，以謂因山匪遠，升祔有期，當崇徽稱，庸詔罔極。夫惟懿鑠，豈易管窺，亶是孝思，寔高載籍。承顏之敬，綿閏而益共「閏」上疑脫一「十」字，孝宗在位二十七年，共歷十次閏。；致養之隆，極九州而未已。和氣愉色，根本自然，纖介不形，淳篤天至。逮執喪紀，古制是遵。漢文弗思而輕變，晉武雖行而未盡。仁殫義備，如自聖明，固已挽百代之澆風，示一王之丕式矣。夫舜之獨稱大，武王、周公之獨稱達，豈其他聖賢皆不然，蓋即其特盛者而名之也。粵茲誄行，稽謀于天，鏤之玉簡，薦之清廟，於以揚厲景烈，宣明至公，貫顯幽而無慚，亘今古而如在。謹遣攝太傅、光祿大夫、右丞相、提舉編修玉牒、提舉實錄院、提舉編修國朝會要、天水郡開國公、食邑六千五百戶、食實封二阡戶趙汝愚，奉玉冊玉寶，上尊諡曰『哲文神武成孝皇帝』，廟號孝宗。伏惟威靈在天，膺受容典，於萬斯年，永疇厥後。嗚呼哀哉！謹言。」冊文右丞
相趙汝愚撰，知樞密院事兼參知政事陳騤書，寶文參知政事余端禮篆。
史／政書／宋會要輯稿／禮／禮四九／尊號／冊尊號雜錄附／寧宗(P.禮四九之六七)
十一月二日，命右丞相京鏜攝太傅，奉上孝宗紹統同道冠德昭功哲文神武明聖成孝皇帝徽號冊寶于廟室。冊文曰：「孝孫嗣皇帝臣擴。臣聞堯舜為五帝之盛，舜之繼堯則愈盛而不可及。故經傳所稱，必極其至，德曰大德，功曰大功，孝曰大孝，智曰大智，論其樂則曰盡善而又盡美，無非殫稱述之詞，極形容之意，以發揚其甚盛之美。萬世之下，巍巍煌煌，猶想見其如天之無不幬，如地之無不載者，豈無自哉！惟宋中興，聖作明述，揖遜授受，如舜繼堯。故承堯之運，循堯之道，重堯之華，稽古盛際，若合符節。然則建顯號，施尊名，揚厲昭揭，以詔無窮者，宜推崇無上，不一而足也。恭惟孝宗哲文神武成孝皇帝聖旨本於天縱聖旨：疑是「聖德」之誤。，精一得於心傳。粵自君德之潜，夙繫人心之望。逮親承神器之重，迺光紹正統之隆。謳歌來歸，信順協助。仰父子之相授，視唐虞而有光。清明之初，率循是務，憂勤念慮，宵旰圖回。闢數路以蒐攬人材，虛一心以延納忠讜。省費節用而率下以儉，輕刑蠲賦而撫民以仁。振舉紀綱，愛惜名器。賞罰必行，春生秋殺；號令必信，雷厲風飛。長轡遠馭，期於規恢，明謨雄斷，見於奮發。屬戎虜之犯順，命王師而徂征。指日奏功，聞風慕義。擣巢穴，復境土，志雖未遂；殺禮文，減金幣，威則已伸。于今邊陲，蔑聞烽警。至于欵郊丘，饗宗(祐)[祏]，幸館學，閱將士，御華光而親講讀，剙延和而勤咨詢。文事武備，並舉交修。時和歲豐，重熙累洽。方且作敬天之圖，見(見)祗敬之弗怠；裒卹民之書，示寬卹於無窮。居安思危，長慮卻顧。是以二十八載致治之盛，掩乎五三六經載籍之傳。若乃道盡事親，誠荐致孝，備四海九州之養，謹五日一朝之儀，常若靡皇，久而益敬。當思陵之厭代，居黝廬而執喪。甫畢橋山，旋安清廟，遂以天下，畀于上皇。奉几筵如平日之誠，服苴麻終三年之制。鄙(文)漢文倡易月之失，陋晉武惑除服之非，斷以力
行，自我作古。謹終追遠，處北宮而靡寧；送往事居，奉東朝而彌謹。雖務哀情之過，抑圖慈抱之寬。此聖人之德無以加，自開闢以來未之有也。臣惕惟菲質，欽紹丕基。燕翼孫謀，嘗承訓飭；潤色祖業，敢後顯揚？第惟乾坤之難名，亦豈繪畫之能盡？敬因蒼璧禮天之始，肅陳白玉鏤牒之文。謹遣金紫光祿大夫、右丞相、提舉編修玉牒、提舉實錄院、提舉編修國朝會要、提舉編修勅令、豫章郡開國公、食邑六千一百戶、食實封二千戶京鏜，奉玉冊玉寶，加上徽號曰『孝宗紹統同道冠德昭功哲文神武明聖成孝皇帝』。仰惟皇矣烈祖，顧于我家，申錫無疆，克昌厥後。謹言。」冊文參知政事兼知樞密院事謝深甫撰，參知政事何澹書，寶文簽書樞密院事葉翥篆。
同日，著作佐郎、兼翰林權直、兼權禮部郎官陳宗召上憲聖慈烈皇后諡議。議曰：「臣聞周家肇造，施(造)[祉]子孫，思齊嗣徽，詒謀燕翼。于時以來，胥宇自滸及岐，寔惟大姜艱難經始；然而閱母儀於四世，擁聖於三朝，則莫之聞也。漢室重興，系隆基統，性仁躬儉，甄貺振炎。于時征伐將兵，徙淯旋洛，寔惟光烈勤勞叶圖；然而侈尊養於九齡，衍號榮於七冊，則莫之見也。惟天眷顧宋德，惟宋迓續天休，端瑞坤元，於赫景運，立憲垂則，再造有家，秉惠著慈，丕佑累聖，功茂德盛，不能盡宣。巍巍乎，煌煌乎，弗可及已！繄欲篤追遠之志，煥賁崇之彝，則諡以彰功，名以賓實，誠邦家之景鑠，古今之豐規。允屬明時，發揚大美，天人協契，咸在茲歟！恭惟大行太皇太后淑哲而聰文，儉恭而仁聖，德足以配乾之運，明足以儷日之常。言動雍容，肅然法度，威容端穆，蔚有禮儀。昔者神羊告符，絳輝貫室，灼知帝意，垂羨皇圖。蓋自高宗規恢復古，則啟贊謨斷，同乂艱難。航海之初，扈兵失軌，后擐戎服，射中數人，悉就梟擒，事克康濟。外虞迄靖，內政畢修，祗奉慈寧，日精寢膳，藥皆親餌，帶鮮釋衣。言婉計周，進賢是勸，誠明慮遠，贊巽惟先，頤懌大庭，全享曼壽。亦粵孝宗，膺寶祚，(風)[夙]勤保養，特著恩仁。助決高皇，親傳神器。天日之表，慈訓所形，黃屋非心，並安至養。甘旨必奉，燕虞必躬。芙蓉幸遊，大安侍宴，四登瑤冊，歲介玉巵。退處重華，密供長樂，事親之篤，邃昔所無。至于上皇，祗承畀付，參定文命，光授神孫，夤事層闈，疊隆顯號，[時]則有慈福之稱。逮聖上遹駿巽謨，飾御簾帷，備勤擁立，曾孫有慶，天下以寧，時則有光佑之號。若乃大練瀚服，斥翠賤璣，《葛覃》之儉也；選采嬪媛，登御掖闈，《關雎》之風也；開寤淵衷，援據前古，《雞鳴》之戒也；閔勞臣下，甄別勳勤，《卷耳》之義也。而又研繹詩雅，基化二南，璿闈邃深，牓以賢志，成誦《通鑑》，陳戒后家，畹戚勸趨，厲以學行，其思遠矣。游心藻墨，耽樂典文，寶畫銀鈎，儷美堯翰；凝神澹漠，咀味道真，鳳篆龍編，日虔仙籍，其志崇矣。故輔治南內凡二十年，婦順宣明，陰教敷鬯，承祀宗廟，潔共粢盛，助篤求才，政銷私謁，而內治彰。優游東朝三十有五年，天貺叢臻，人心驩贊。養有聖子，禪有重孫，慶衍祥流，禮明物盛而全福備。方當綿萬年之曆，來五日之儀，行地無疆，鞏宋罔極，遽興厭世，不返乘風。漢殿深沉，迥閟含飴之樂；[瑤]池杳渺，空傳飛鶴之迎。然
而嗇用廣儲，豫裁陵役，卻藥輟進，務全護醫，若德與仁，亦至矣乎！仰聖上之懷思，期恩慈之報稱，中禁舉為期之制，外庭從易月之宜。延詔司存，飭豐卹典，媲垂簾而質諡，即因山而圖陵，有以見維則之繩，謹終之厚矣。竊觀世有后德，莫如聖朝。若章獻明肅則擁祐仁皇，同決幾政；若慈聖光獻則援立英宗，傳序神廟；若宣仁聖烈則決策泰陵，臨朝九載；若欽聖獻肅則預立哲后，宅勤帟帷；若昭慈聖獻則基命中興，載定宗社。至于贊堯舜，以武繼文，戮力一心，垂摹四世，時維太后，視前增輝。輯懋飾終之經，肇閎易名之義，宜鋪張而揚厲，俾碩大而光明。謹按《諡法》：『聖能法天曰憲，通達先知曰聖，視民如子曰慈，安民有功曰烈。』夫叶扶炎正，共致太平，苞偃干戈，黼黻禮樂，非憲之大歟？蚤贊巽，申衍孫謀，允玩冲虛，躬享康祉，非聖之至歟！備嘗艱險，鞏成至功，涵澤深長，躋民仁壽，非慈之盛歟？基圖有永，宗廟再安，肅擁重闈，本枝百世，非烈之偉歟？嗚呼！道大者莫容管窺，德隆者尤難藻繪。伊欲合典墳而齊久，被金石以宣聲，庸建塗山之勳，(戎)[式]昭媧石之造。俯欽明命，恭獻斐辭，闡繹號文，受成廟(佑)[祏]，于以昌億祀之慶，于以媚在天之靈。大行太皇太后請諡曰『憲聖慈烈皇后』。」
史／政書／宋會要輯稿／禮／禮五八／諡／歷代帝諡(P.禮五八之一一)
八月二十九日，太師、魯國公蔡京等
上加上神宗皇帝徽號曰體元顯道法古立憲帝德王功英文烈武欽仁聖孝皇帝。議曰：「臣等聞帝有所生，王有所成，事業不同，名聲異號，其來尚矣。自昔至治之君，殊功俊德，敷于四海，垂裕後昆，必有丕顯之號發揚而光大之，著在簡冊，揭若日月。然後普天之下，於萬斯年，傳誦不絕，嗚呼盛哉！若乃建非常之業而未備非常之稱，仰不足以慰在天之靈，俯不足以厭兆民之情，則在我嗣聖。敷賁前人，率籲衆志，弗敢已也。恭惟神宗皇帝稟上聖之姿，躡興王之運。爰自初政，慨然有為。遠鄙漢、唐之因循，近悼五季之卑陋。解越拘攣，追縱三代。帝王之美，巍巍煌煌，光塞天地，不可殫述，姑摭其大略而敷繹之。惟我神考，欽事兩宮，孝思維則；親睦九族，和樂且孺。旌別淑慝，登崇俊良。立原廟以燕祖宗，而春秋非懈；別二郊以事神祇，而天地明察。黜雕蠱篆刻之文，以求經術之士，攷賓興賢能之法，以革科舉之弊。以免役息民而力有餘，以青苗助民而用不匱。賑恤艱阨、則有常平以理財，懋遷有無、則有市易以通貨。乃勸農桑，而千耦其耘，百穀盈止；乃嚴保伍，而兵政以寓，奇(袤)[衺]以察。酌《六典》而正官名，則分職率屬而百僚師師；制九軍以飭戰法，則有嚴有翼而征師烈烈。乃議禮文，以興制度，而下土是式；乃考鍾律，以審音樂，而先祖是聽。至于西戎匪茹，敢讎大邦，乃命將帥，恭行天討，豈窮兵哉，勤
恤民隱也。東夷慕義，來獻其琛，乃遣使臣，寵宣王靈，豈好大哉，澤及四海也。是以十有九年之間，天下均被其賜，日星循軌，川洛效珍，叶氣嘉生，薰為太平。至若精微之學，表裏六經，雲漢之章，昭回萬物，則天縱之能，得乎自然。功蓋天下，謙以自牧，屢卻尊號，發于至誠，則不居之聖，無愧前哲。洋洋乎大哉！由三代以還，信史所戴，未之聞也。大勳既集，泰陵紹統。于斯時也，群臣訂議，請于太室，荐于明神，所以合國人之公願，以鋪張對天之宏休，匪曰後人之私也。歲在崇寧，明詔下頒，以謂德不可以先言運，功不可以特言建，乃易大號，于德曰帝德，于功曰王功，亦云至矣。然議臣講求，理有未盡，則丕昭究宣，其有待于今日。臣等聞之，堯、舜盛帝也，而二《典》所書以『若稽古』為言；文、武顯王也，而詩人歌之曰『皇王惟辟』。惟神宗皇帝與堯、舜、文、武相望于千百載之後，道同而心契之。是以先民是若，舊章是由，操以為驗，稽以為決者，有所謂法古；權輿萬事，綱紀四方，有典有則，有倫有要，制而用之以為法，舉而措之以為業者，有所謂立憲。而崇寧加號，曾未之及，固宜軫孝思，發德音，增長鴻烈，著于徽稱。若夫參天之載，順帝之則，不言而四時行，得一而天下正，所以為體元；降神出明，探賾索隱，形于五味，列為九變，所以為顯道；如天之無不燾，如地之無不載，而遠同乎二帝，是之謂帝德；六府孔修，三事惟和，而
上比乎三王，是之謂王功；藻色以明之，聲音以揚之，所以藩飾顯設者無所不備，是之謂英文；陽開陰閉，雷動風行，所以震曜威服者無所不至，是之謂烈武。於穆不已，兼愛無私，非曰欽仁乎？大而化之，永言保之，非曰聖孝乎？則昔時之議，無得而易矣。竊惟神人無名，不可以形容；大聖有作，或得而擬議。合而言之，庶幾道備德全，善幷美具，寫之琬琰，編之詩書，永永萬年，與宋無極。伏請增上徽號曰神宗體元顯道法古立憲帝德王功英文烈武欽仁聖孝皇帝。」
史／政書／宋會要輯稿／儀制／儀制八／集議／孝宗／紹興三十二年(P.儀制八之一九)
紹興三十(年)[二]年六月二十日，孝宗即位，未改元。詔有(可)[司]集議太上皇帝、太上皇后合上尊號。續禮部太常寺言：「用今月二十二日宰執、侍從、臺諫、兩省官、禮官於尚書省集議。」從之。至是，尚書左僕射陳康伯、知樞密院事葉義問、參知政事汪澈汪澈：原作「汪轍」，據《宋史‧汪澈傳》改。、同知樞密院事黃祖舜、翰林學士洪遵、尚書禮部侍郎黃中、中書舍人史浩、敷文閣待制知臨安府趙子潚、敷文閣待制樞密都承旨徐嚞、權尚書戶部侍郎吳芾、權尚書禮部侍郎呂廣問、權尚書兵部侍郎陳俊卿、權尚書刑部侍郎路彬、權尚書工部侍郎許尹、宗正少卿張闡宗正少卿：原作「權尚書工部侍郎」，按據《建炎要錄》卷二○○，此年六月四日以張闡為宗正少卿，據改。、太常少卿王普、尚書禮部員外郎劉儀鳳、太常寺吳龜年「太常寺」下疑脫「丞」字。、太常博士林栗、太常博士楊民望、太常寺主簿嚴杭奏：「臣等竊惟至德之世，如容成、大庭、赫胥，皆洪荒杳邈，莫得而詳。自《詩》《書》所載，其甚盛者，必曰堯舜。迹其所以致之之效，能以天下遜。考之於古，皆以耄期而倦勤。天下後世，猶為美談。恭惟太上皇帝撥亂反正，身濟大業，中興之功，煌煌乎不可掩已。方時敉寧，國威復振，上之五緯循度，下而百穀登衍。大功崇成，退卻不居，以春秋鼎盛之年，
脫屣萬乘，粃糠唐虞，古今一人而已。夫五帝之壽，唯堯最高；百王之聖，唯堯獨冠。今茲高世之舉，視堯有光，謂宜以『光堯壽聖』為號，庶幾揚鴻烈而章緝熙，仰副太上皇帝巍巍甚盛之德。恭請上太上皇帝尊號曰『光堯壽聖太上皇帝』，太上皇后尊號曰『壽聖太上皇后』。臣等謹議。」二十三日，有旨恭依，令學士院降詔，太上皇帝宜恭上尊號曰光堯壽聖太上皇帝，太上皇后宜恭上尊號曰壽聖太上皇后，仍令禮部太常寺疾速討論禮儀，條具申尚書省取旨。
史／政書／宋會要輯稿／瑞異／瑞異一／祥瑞雜錄／真宗／景德三年(P.瑞異一之一○)
三年五月一日，司天監言：「先四月二日夜初更，見大星色黃，出庫樓東騎官西，漸漸光明，測在氐三度，鄭之分野，壽星之次，後益潤澤。謹按《星經》：瑞星有四，其一曰周伯，色黃，煌煌然，所見之國大昌。又按《太一占》云：王者制禮作樂，內外咸得其宜，四方之事無蓄滯，君上壽考，國運大昌，則周伯星出。天示殊休，允符聖運。乞付史館。」從之。文武百官上表稱賀。初，是星之見，知星者屢言嘉瑞，雖考驗有據而帝未之信。至是，司天監、翰林天文連狀稱述，始聽羣臣表賀。
史／政書／宋會要輯稿／補編／樂曲(P.370-2)
熙寧十年，南郊增一曲。
清都未曉，萬乘並駕，煌煌擁天行。祥風散瑞藹，華蓋聳旂，常建耀層城。四列兵衛權火映，金支翠旌。衆樂警作，充宮廷皦繹成。和聲。紺()[幄]紺褰：「」字不見于字書，疑是「幄」的訛字。褰，袞冕明。妥貼壇陛，宵陛振璜珩。神格至誠，雲車下冥冥。儲祥降嘏，莫可名。御端闕，朌敷號榮。澤翔施，溥茂祉，均被含生。
《六州》千載運，寶業正遐昌。欽至道，崇明祀，盛禮邁前王。鑾輅動，萬是驣驤騰萬是驣驤騰：《宋史‧樂十五》，作「萬騎騰驤」。。馳道紛綵仗，瑞日煌煌。奉祕檢，玉羽群翔，非霧滿康莊。朝真館朝真館：《宋史‧樂十五》，「朝」上有「躬」字。，齊心繹思，順風俯拜，奠酒勢蕭薌。和聲。精衷達，飈輪降格昭彰。回羽斾，駐琱輦，舊地訪睢陽。饗淸廟，孝德光輝孝德光輝：《宋史‧樂十五》，「光輝」作「輝光」。。留靈場留靈場：《宋史‧樂十五》，「留」作「」。「」與「留」的俗字「」形近，致訛。，星羅萬國珪璋。陳牲幣，金石鏘洋，景福降穰穰。垂衣法座，恩覃群品，慶均浹宇慶均浹宇：《宋史‧樂十五》，「浹」作「海」。，聖壽保無疆。
《十二時》乾坤泰，帝祚遐昌帝祚遐昌：《宋史‧樂十五》，「祚」作「壽」。，宇內樂平康宇內：《宋史‧樂十五》「內」作「縣」。。真遊降格，寶誨昭彰，宸蹕造仙鄉。崇妙道，精意齋莊。疑靈場疑靈場：《宋史‧樂十五》，「疑」作「款」。，潔豆薦芬芳，備樂奏鏗鏘。猶龍垂裕，千古播休光。極褒楊，明號洽徽章。和聲。朝修展，春豫諧民望，觀文物煌煌。言旋羽衛，夙設壇場夙設：《宋史‧樂十五》「夙」作「肅」。，報本達蕭薌。申嚴配申嚴配：《宋史‧樂十五》，「配」作「祀」。，禮備烝嘗，答穹蒼。純禧霑品彙，慶賚浹窮荒。封人獻壽，德化掩陶唐。保綿長，錫祐永無疆。
《神宗神主祔廟導引》嘉祐八年
九虞初畢，黼座掩瑤觴，羽衛盛煌煌。數聲淸蹕來天上，想象赭袍光。新成淸廟勗雲堂，孝饗奉蒸嘗。子孫千載承丕緒，景福介無疆。
史／政書／宋會要輯稿／補編／帝后尊號(P.542-2)
冊寶入門，用《正安》治平四年，有司撰一曲。　　在宋五世，天子神明。群公奉冊，迺揚鴻名。金書煌煌，遹[觀厥]成遹[觀厥]成：原僅作「遹成」，據《詩‧大雅‧文王有聲》補。。思皇多祐，與天同聲。
降坐，用《乾安》　袞衣繡裳，嚴威肅莊。八音具張，簨簴龍驤。[玉簡瑤章，金書煌煌。壽千萬年，與天比長]「龍驤」以下原脫「玉簡瑤章，金書煌煌。壽千萬年，與天比長」十六字，據《宋史》卷一三八〈樂志〉十三補。。
冊寶出入，用《正安》熙寧二年，有司撰三曲。煌煌鳳宇，王氣宛延。天門崛岉，飛驂後先。龍簨四合，奏鼓。母儀天下，何千萬年。
皇帝降座，以《乾[安]》安：原脫，據《宋史》卷一三八〈樂志〉十三補。　　皇帝仁孝，總臨萬方。褒顯其親，(日)[曰]嚴以莊。龍袞翼翼，玉書煌煌。傳之億世，休有烈光。
史／政書／宋會要輯稿／補編／樂(P.830-2)
導引一首　清都未曉，萬乘並駕，煌煌擁天行。祥風散瑞藹，華蓋聳旂常，建耀層城。四列兵衛，爟火映金支翠旌。衆樂警作(克)[充]宮廷充：原作「克」，據文意改。，皦繹成。　紺幄掀，袞冕明。妥帖壇陛，宵昇振璜珩，神格至誠。雲車下冥冥，儲祥降嘏莫可名。御端闕，盼敷號榮。澤翊施溥，茂祉均被含生。
史／編年／朝鮮王朝實錄／太宗實錄／四年（1404）　卷七至八／卷七　正月至六月／二月／18日(P.4-1)
○己丑/至自海州，議政府左政丞河崙等，設享于金郊驛。
○立齊陵碑。碑文曰：
自昔帝王受命而興，必賴妃匹之賢，侔德毓慶，以永厥緖。夏有塗山 而啓能繼，周有太
姒而武丕承，禹、文配天之祀，繇是有永。猗歟盛哉！惟我神懿王后，天資淑懿，坤德柔貞，早嬪龍淵，弼成王業，篤生聖哲，垂統罔極，神功懿範，比古無愧。獨惜夫大勳垂集，仙遊甚遽，太上開國而莫崇其壼儀，二聖承緖而莫致其榮養。山陵掩耀，霜露增悲，嗚呼痛哉！初諡節妃，陵號曰齊，後加諡神懿王后，置仁昭殿，以安眞容，追崇之典，已備擧矣。我主上殿下，慟念慈儀永閟，孝思莫伸，爰命攸司，勒銘豐碑，令臣近爲文，垂示萬世。臣近承命悸恐，不敢以辭。謹按后姓韓氏，安邊世家。皇考諱卿，贈忠誠恭謹積德毓慶輔理功臣、壁上三韓三重大匡、領門下府事、安川府院君；皇祖諱珪仁，贈積善毓慶同德贊化翊祚功臣、特進輔國崇祿大夫、門下左政丞、判都評議使司事、兼判吏曹事、安川府院君；皇曾祖諱裕，贈純誠積德佐命輔理功臣、崇政大夫、門下侍郞贊成事、同判都評議使司事、兼判戶曹事、安原君；皇妣申氏，封三韓國大夫人，贈秉義毓德輔祚功臣、崇政大夫、門下侍郞贊成事、同判都評
議使司事、判刑曹事元麗之女。后生而淑婉，聰慧異常，及筓擇配，來嬪于我太上王。初爲將相數十年間，出入攻戰，靡有寧歲，后能竭力營家，勉以成功。又性不妬忌，禮遇妾侍，克有多男，敎誨以義。今我主上殿下，睿哲英茂，聖學日進，年未及冠，擢第春官。當僞辛戊辰之歲，侍中崔瑩，謀欲猾夏，以我太上王威望素著，授以節鉞，俾往攻遼。太上王仗義還師，執退崔瑩，代以名儒李穡，中外晏然，邦國永賴。穡告太上王曰：“當玆構釁中國之後，非執政者親朝帝庭，則公之忠誠，無以白於天下”，剋日將行。太上王謂穡曰：“吾與公一時竝使，國事誰任？我擇一子，從公而行，猶吾往也。”乃遣我殿下，充書狀官，特蒙高皇帝優禮而還。己巳秋，帝又降勑，責以異姓爲王氏後，太上王與諸將相議，立王氏之裔定昌君瑤爲王。先是，權奸擅政，敓攘矯虔。太上王時爲左相，罷私田擧墜典，弊去利興，百度俱新，功高不賞，德大難容，讒邪交構，浸潤叵測，定昌柔暗，依違兩端。后乃憂勞成疾，以辛未秋九月二十三日薨，享
年五十五。以禮葬于城南海豐郡治粟村之原。我殿下廬墳，欲終三年，明年壬申春，太上西行，舁疾而還，殿下來侍湯藥，群邪抵隙，謀傾益急。我殿下應機決策，討除渠魁，兇徒瓦解，定昌益憚。秋七月十六日，與二三大臣，倡以大義，臣僚父老，不謀而同，合辭推戴。太上王迫於群情，迺卽王位，市肆不易，會朝淸明。卽遣使入奏帝庭，聯承勑報，旣許王爵，且更國號，以復朝鮮之美稱。越三年甲戌夏，帝乃遣使，令朝親男，太上王以我殿下，通經達禮，最賢諸子，命隨來使以行。旣至，帝與語嘉之，優賞遣歸。戊寅秋八月，太上王不豫，姦臣鄭道傳等，思擅國柄，謀去諸嫡，將立幼孼，朋家聚黨，禍發斯迫。殿下炳幾，先其未發，誅除以熸。申請太上以嫡以長，迎致上王，冊封世子，彝倫旣正，宗社載定。九月丁丑，太上以疾未瘳，傳位上王。庚辰正月，逆臣朴苞等，謀戕同氣，誘掖懷安父子，稱兵向闕，逆勢甚熾。我殿下率勵將士，旋卽平定，誅止苞身，餘悉不問，安置懷安，不廢懿親。上王以未有繼嗣，且其開
國定社，咸我殿下之績，冊爲世子，以定國本。秋七月己巳，奉冊寶加上太上王啓運神武之號。冬十有一月癸酉，上王亦以疾，遜位于我殿下，遣使請命。明年辛巳，建文帝遣通政寺丞章謹、文淵閣待詔端木禮，奉誥命印章來，封我殿下爲王。冬，遣鴻臚寺行人潘文奎，來錫冕服，秩比親王。今皇帝卽位，誕告萬邦，殿下卽命左政丞臣河崙，入賀登極。帝嘉忠誠事大，賜以誥印，遣都指揮高得、左通政趙居任，以今年夏四月來，仍封爲王。秋九月，又遣翰林待詔王延齡、行人崔榮，來錫袞冕章錦段紗羅書籍，王妃冠袍錦段紗羅，太上王錦段紗羅，希世寵典，先後遝至。蓋我殿下功德之盛，實天所啓，專付大東，以延鴻休，宜受帝眷之隆，以膺天祿之永也。肇基之迹，雖自祖宗，篤生之慶，實繇神懿。噫嘻盛哉！后生六男，上王居二，我主上殿下居五。長曰芳雨，封鎭安君，先卒；次三芳毅，封益安大君；次四芳幹，懷安大君；次六芳衍，登科不祿。二女：長慶愼宮主，適贊成事李佇；次慶善宮主，適靑原君
沈淙。上王配金氏，今封王大妃，贈左侍中天瑞之女。我殿下配靜妃，驪興府院君、領藝文春秋館事閔霽之女。男長元子禔，次三男皆幼。女長定愼宮主，適淸平君李伯剛；次慶貞宮主，適平寧君趙大臨，餘皆幼。鎭安娶贊成事池奫之女，生男曰福根，奉寧君；女適少尹李叔畝。益安娶贈贊成事崔仁㺶之女，生男曰石根，元尹；女適僉摠制金閑。懷安娶贈贊成事閔璿之女，生男曰孟宗，義寧君；女適宗簿令趙愼言，餘皆幼。臣近嘗觀三代聖王后妃之德，莫盛塗、姒，載在《詩》、《書》，千古炳耀，神懿之德，誠可儷美。第以臣近，學識膚淺，筆力鄙拙，雖極形容，如繪天地，曷能髣髴其萬一哉！敢稽《周雅》《大明》、《思齊》之義，謹述銘辭，拜手稽首以獻。其詞曰：上帝赫赫，啓佑有德。匪伊私之，爲民之極。其啓維何？迺生柔嘉。來配于德，允宜室家。載震載育，厥靈是赫。篤生聖哲，天人攸屬。扶翊聖父，誕作民主。躬朝帝庭，保我邦土。孼牙之萌，炳幾維明。廓爾汛掃，宗社載寧。功成克讓，以尊嫡長。彝倫旣正，基勢益壯。迺遭墻鬩，不忍致辟。俾獲保全，友
愛彌篤。維德之隆，維功之崇。宜紆帝眷，錫命稠重。明明帝誥，煌煌金寶。我龍受之，萬世永保。粤維王迹，祖宗攸積。誕我聖神，繄繇后德。臣拜稽首，獻辭不苟。萬世昭垂，天地永久。
碑文，乃權近去年所製也。磨去華莊寺舊碑而刻之。
史／編年／朝鮮王朝實錄／太宗實錄／十二年（1412）　卷二十三至二十四／卷二十四　七月至十二月／九月／15日(P.15-1)
○丁酉/司諫院上疏。疏略曰：
前銜受田者，更番直宿，所以衛王室也。然受磽薄之田者，豈能恒居京城，以繼其食？乞限今年秋冬，權罷直宿，以悅人心。
從之。
○命藝文館提學卞季良，製敦化門樓鍾銘。其文曰：
上之十三年冬十月日，命攸司鑄鍾懸于宮門，蓋遵古制，以銘功德，且以嚴群臣朝會之期也。洪惟太祖康獻大王之在潛邸也，勳德旣隆，人心日附，讒(搆)〔構〕乃騰，禍機不測。我殿下方廬齊陵之側，聞事急乃來，應幾以制，遂與勳親，倡義推戴，以建大業。厥後奸臣再有(搆)〔構〕亂者，我殿下隨卽平定，以安社稷。臣竊惟孝親敬長，德莫盛焉；開國定社，功莫大焉，誠宜勒銘鼎鍾，以示萬世矣。卽位以來，敬天事大，再受帝命，以光祖烈，聖學極於緝熙，治効臻於隆盛，以至愼終報本之誠，愛民育物之仁，立經陳紀之宏規大略，悉皆高出於百王之上矣。今又特命懸鍾，以嚴晨夜之限，其所以自强
不息，克勤庶政，以基萬世之太平者至矣，而流澤之長，歷年之永，當與此鍾，同垂罔極也無疑矣。嗚呼盛哉！且其騁謀効力，與於勳盟者，亦宜悉銘于後，傳諸不杇〔不朽〕也。臣季良謹拜手稽首而爲銘。銘曰：
皇矣聖祖，降于東土。受天景命，肇開洪祚。昔在麗季，政散民離。天眷我德，人心有歸。惟時讒慝，蠱惑其群。謀我孔棘，禍迫晨昏。孝哉聖子！來自廬墳。神機一決，允也亨屯。如日之升，溥暢洪輝。尋有孼芽，抵隙圖危。天厚太祖，俾昌厥後。假手我王，踣彼群醜。衆賢協謀，乃左乃右。彝倫攸敍，宗社攸久。再建隆功，實惟我后。功崇不居，德盛不有。天鑑孔昭，式申保佑。帝命荐臻，時哉龍受。金寶煌煌，其大如斗。天寵之繁，曠古無右。我還于都，克繩祖武。虔虔孝誠，終始無違。之綱之紀，百度惟熙。有嚴晨夜，惟鍾之懸。百司効職，罔敢或愆。綿綿宗社，地久天長。臣拜作銘，用示(無彊)〔無疆〕。
命戶曹判書韓尙敬書之。議政府啓曰：“功臣之反盟者，請削其名。”上曰：“歷代功臣，善惡皆傳，雖不削可也。”政府悉書反盟者之名，復請，上曰：“若鄭道傳、張
志和、沈孝生、(李勳)〔李懃〕、辛克禮，宜幷錄之。”政府又言：“勒名鍾鼎，昭示萬世，忠邪相混，殊爲不可。就中克禮，不收錄券，或可幷錄。”從之。
史／編年／朝鮮王朝實錄／太宗實錄／十八年（1418）　卷三十五至三十六／卷三十六　七月至八月／十一月／8日(P.22-1)
▣十八年 十一月
○甲寅/上上王尊號曰聖德神功，大妃尊號曰厚德。上率群臣，獻玉冊、金寶。上王冊文曰：
維永樂十六年，歲次戊戌十一月丁未朔，越八日甲寅，國王臣諱稽首再拜謹奉冊上言。恭以聖神之妙，雖絶名言，臣子之情，必崇徽號。玆擧彝憲，用申孝思。恭惟上王殿下，高明配天，博厚齊地。扶聖祖而啓運；尊嫡長以守成。德冠百王，孚舜、文之所性；功高萬代，與湯、武而同符。敦敬天愛民之誠；盡事大交隣之道。惟至仁之浹洽，致斯世於隆平。念襲重艱，悉深祗懼。欲昭盛美，當極尊稱。爰率臣僚，式陳冊禮。臣諱不勝大願，謹奉冊寶，上尊號曰聖德神功上王。伏惟，上王殿下特留睿鑑，以徇卑忱。俯受鴻名，擁純禧之
川至；茂迎和氣，享多壽於嵩呼。臣諱誠懽誠忭，稽首再拜上言。
大妃冊文曰：
維永樂十六年，歲次戊戌十一月丁未朔，越八日甲寅，國王臣諱再拜稽首謹奉冊上言。恭以承天厚載，雖盛德之難名，孝子至情，惟尊親之爲大。祇率禮文之舊，少伸愛敬之誠。恭惟，王大妃殿下柔惠安貞，慈和淑愼。基《周》《南》之美化；嗣摯仲之徽音。儆戒無違，克盡相成之道；劬勞罔極，難酬載育之恩。儷日御以恒升，示母儀於家國。念臣弱質，叨守鴻圖。仰惟顧復之私，宜擧稱揚之典。臣諱不勝大願，謹奉冊寶，上尊號曰厚德王大妃。伏惟，王大妃殿下光膺顯號，茂介繁禧，享壽富於萬年，昌本支於百世。臣諱誠懽誠忭，稽首再拜上言。
○今上三年辛丑九月丁卯，議政府使參贊卞季良，六曹使禮曹參判河演，詣樂天亭，進文武百官請加上尊號箋。箋曰：
領議政府事臣柳廷顯等謹齋沐稽首，上箋于聖德神功上王殿下。臣廷顯等竊伏惟念，往歲之春，主上殿下率臣等上言，請崇徽號，未蒙兪允，繼有大故，遷延至今，縟禮闕焉，臣心慊然。近以主上
殿下憂制將終，敢申往歲之請。殿下謙沖抑損，使臣等之誠未遂，臣等兢惶無措，復陳卑抱。臣等竊謂，帝王之道廓然大公，以順人爲心而已。順人爲心，卽所以順天也。天視自我民視，天聽自我民聽，故民之所欲，天必從之，此之謂也。今殿下執謙固讓，臣等愚惑，罔知所爲，請得而申之。
恭惟，殿下開國以尊親，定社而讓兄，功德之盛，固已至矣。事大以禮，而再受誥命；交隣以道，則海寇賓服。尊祖宗而祭如在，至敬也；存王氏之後，俾遂其生，至仁也。姦邪擯黜，而忠直登用；儉素是崇，而奢靡是斥。先德禮而後刑罰；懼天災而恤民隱。萬機之暇，樂觀經史，亹亹不倦。十八年間，四方寧一，兵戎不興，人民樂業，天降甘露。殿下之功德，冠冕乎百王，軼越乎千古，非諛言也。
臣等幸生此時，深荷殿下天覆地載之洪恩，他無以仰報絲毫之萬一，又不能崇殿下之徽號，使殿下之盛美闇而不彰，蔽而不揚，則無以告天地、宗社；無以示臣僚衆庶，又無以垂諸史冊，而傳之萬世，臣罪大矣。此所以拳拳顒顒，當食忘飱，寢不能寐者也。
又況主上殿下之至孝，出於天性，盛典未擧，而太后之仙遊甚迫，主上殿下永抱終天罔極之悲矣。嗚呼痛哉！
今殿下廓然而大公，達節而不守，光膺冊禮，容受鴻名，以遵太祖之成憲，則豈不有以慰夫主上殿下罔極之悲，必將至於感激歡欣而不能已矣。且殿下尊崇太祖之心，卽今我主上殿下尊崇殿下之心也。殿下於太祖則旣極其尊崇之號矣，主上於殿下，安有不得極其尊號之理乎？而殿下謙讓再三，使我主上殿下之孝誠，鬱而未得伸焉，此尤大小臣僚，所以嗷嗷而不知止者也。伏惟，殿下霈然回慮，俯從公義，以順天地、宗社之心，以慰主上殿下之孝誠，以答臣僚衆庶之至望，公道幸甚，萬世幸甚。臣等無任區區悃懇之至，謹奉箋固請以聞。
上王乃許之。
○〔今上三年辛丑九月〕壬申，上太上王尊號，其玉冊文曰：
國王臣諱稽首再拜，謹奉冊上言。恭以聖德極尊，推崇無上；神功至大，報效何施？唯有徽稱，庶昭盛美。恭惟，上王殿下建開邦之策，決定社之機。愛親敬兄，爲生民而立極；交隣事
大，回世道以底平。修祀盡如在之誠；發政先無告之類。乾坤覆載，動植咸囿於堯仁；日月貞明，邪正自形於舜智。念承付托，常切憂勤。雖冊禮之已陳，尙臣心之有慊。爰上加尊之號，用申歸美之儀。臣不勝大願，謹奉冊寶，上尊號曰聖德神功太上王。伏惟，太上王殿下垂竝育之慈，擴優容之度。曲從輿望，俯受七字之鴻名；茂迓天休，永享萬年之聖壽。臣諱誠懽誠抃，稽首再拜上言。
〔○〕今上四年壬寅五月丙寅，聖德神功太上王薨于蓮花洞口離宮。九月丙辰，上尊諡曰聖德神功文武光孝大王，廟號太宗。其諡冊曰：
孤哀子嗣王臣諱謹再拜頓首上言。竊以大德隆功，夐越前古。鴻名顯冊，宜示後人。祇率彝章，式薦徽號。恭惟，皇考聖德神功太上王，聰明神聖，勇智寬仁。當麗運之旣窮，識天心之攸屬。扶翼太祖，肇開萬世之基；入覲高皇，持荷三接之寵。炳幾微於未著，致宗社之永寧。立愛惟親，克篤承顔之孝；因心則友，載錫讓德之光。武威肅於風霆，文治昭於日月。交隣有道，事大以誠。化洽邇遐，恩覃動植。念叨承
於景緖，期榮養於遐齡。何遽上昇，乃貽末命？難堪號擗之痛，庸擧顯揚之儀。謹奉玉冊，上尊諡曰聖德神功文武光孝大王，廟號太宗。伏冀睿靈，俯垂沖鑑。永綏多福，保子孫於無窮；幽贊丕圖，與天地而竝久。謹言。
○〔今上四年壬寅五月〕庚申，葬于獻陵。其哀冊曰：
殯宮斯啓，縿幕將移。百僚侍從，萬仗葳蕤。曉露凄兮山川慘；酸風動兮草木悲。聖上叩地號天，摧肝毁脊。仰宸扆兮如在；悼天顔兮永隔。爰命詞臣，式宣盛德。其辭曰：粤惟東方，爰自王氏。統一三韓，幾五百祀。主昏政亂，神怨人離。天眷懿德，俾造丕基。恭惟我后，灼知天命。扶翼聖祖，撫有萬姓。欽承帝命，用賓王庭。敷奏懇款，接遇寵榮。炳幾靖亂，宗社是定。祗事恭靖，益敦愛敬。比纉洪業，式弘至治。恩及飛潛，頌騰遐邇。交隣以道，事大彌勤。帝命丁寧，詔辭繾綣。印章有赫，冕服斯煌。島夷賓服，家國平康。功光先祖，德垂後人。惟德之聖，惟功之神。夐越前古，克配上天。斂此盛美，垂耀簡(徧)〔編〕。嗚呼哀哉！道參化育，明燭幽微。禮興樂作，文昭武威。始終二紀，勤勞庶政。志
于怡養，傳之神聖。畏天之敬，憂民之誠。未嘗頃刻，弛于聖情。庶幾遐齡，永享榮養。奈何一朝，偶嬰微恙？遂大漸而不愈；貽罔極之哀號。嗟臣庶之(簿)〔薄〕祐；致天日之永韜。嗚呼哀哉！儼祖庭兮盡禮；獻寶冊兮揚徽。惟聖上之茹痛兮，如窮人之無所歸。塵栖兮宮掖，雨泣兮臣民。執靈轜以擗踊兮，望橋山而怨蒼旻。嗚呼哀哉！噫脩短之有數兮，雖聖智而難逃。惟功德之至大兮，與日月而齊高。嗚呼哀哉！
○命藝文館大提學臣卞季良撰神道碑文。其文曰：
天之將降大任於有德也，必生聖子神孫，以開景運，以永洪祚。我朝鮮太祖康獻大王之興也，以我太宗爲子，以我殿下爲孫。噫戲盛矣，豈人爲之所能及哉？天也其與商家賢聖之君繼作；周家太王、王季、文、武之相承，何以異哉？
臣謹按璿源，李氏，全之望姓。司空諱翰仕新羅，娶宗室之女，六世而至諱兢休，始仕高麗。十三世而至皇玄祖穆王，入仕元朝而長千夫，四世襲爵，咸能濟美。元政旣衰，皇祖桓王還仕高麗恭愍王，積功累仁，其來久矣。我神懿王太后以
至正丁未五月辛卯，誕太宗于咸興府厚州私第，我太祖之第五子。生而神異，稍長英睿絶倫，好讀書，學日進，年未冠，中高麗科第。時，政散民離，國勢杌隉，慨然有濟世之志，太祖愛之異諸子。嘗以書狀官，偕侍中李穡朝京師，累官至密直司代言。洪武辛未九月，神懿王后薨，廬于齊陵之側，欲終三年，壬申春，太祖西行，遘疾而還，來侍湯藥。恭讓之臣，乘隙謀傾，勢甚急。太宗應機制變，討除渠魁，群謀瓦解。秋七月，與諸將相倡以大義，推戴太祖，化家爲國，封靖安君。
甲戌夏，高皇帝命遣親男入朝，太祖以我太宗通經達禮，最賢諸子，卽遣應命。旣至，敷奏稱旨，優禮賜還。戊寅秋八月，太祖不豫，權臣朋家聚黨，有欲挾幼擅政，以肆己志者，禍發斯迫，太宗炳幾殲除。時，宗親、將相皆欲請冊我太宗爲世子，太宗牢辭，推尊恭靖，上請太祖，冊封世子，以定宗社。九月丁丑，太祖以疾未瘳，禪于恭靖。
建文庚辰正月，逆臣朴苞謀戕同氣，陰誘芳幹父子，稱兵爲亂，太宗勒軍平之。誅苞餘悉
釋，安置芳幹，不廢懿親。恭靖以無嗣，且謂開國定社，皆我太宗之績，冊爲世子。冬十有一月，亦以疾傳位于我太宗，遣使請命。明年辛巳六月，建文帝遣通政寺丞章謹等，奉誥命印章，來封我太宗爲王。冬，遣鴻臚寺行人潘文奎，來錫冕服，秩視親王。歲壬午，今皇帝卽位，遣左政丞臣河崙賀登極，帝嘉忠誠，明年癸未四月，賜以誥印，遣都指揮使高得等來，仍封爲王。秋，遣翰林待詔王延齡，來錫袞冕九章、錦段紗羅、書籍，太祖錦段紗羅，元敬王太后冠袍錦段紗羅各有差。自時厥後，帝賚荐至，無虛歲矣。
歲乙酉，以漢陽太祖所都，排群議而還。歲丁亥，帝語正朝使臣曰：“朝鮮國王至誠事大。”自後每當使臣之至，輒稱至誠。戊子五月，太祖晏駕，哀慕罔極，居于諒闇，喪葬以禮。遣使告訃，帝震悼罷朝，遣禮部郞中林觀等，賜祭太牢，贈諡康獻。又勑太宗，賜厚賻。
壬辰冬，有以王氏之裔，隱於民間者上言，攸司請誅之，太宗曰：“帝王之興，自有天命。誅王氏之後，非我太祖本意。”乃下敎曰：“王氏之後存者，
俾之各安生業。”甲午六月，甘露降于咸興府月光仇未里及定平白雲山，明年乙未四月，甘露又降咸興府德山洞，吾東方前古所未有也。政府俱進箋賀，不受。
戊戌六月，以世子褆敗德廢之，封讓寧大君。以我殿下聰明孝悌，好學不倦，國人屬望，冊封世子以聞，帝兪允。是年八月，禪于我殿下，遣使請命。十有一月，我殿下奉冊寶，獻號曰聖德神功上王。明年己亥正月，帝遣鴻臚寺丞劉泉等，奉誥命封我殿下爲王。五月，對馬島倭犯邊，殺掠軍士，命領議政臣柳廷顯及長川君臣李從茂等，以舟師往討之，島倭納款如舊。
八月，帝遣使賜宴，勑書略曰：“王至誠篤厚，祗事朝廷，一德一心，終始不怠。能簡賢命德，宗祀有託，以副國人之望。”又賜宴我殿下，勑書略曰：“爾父篤厚老成，祗敬天道，忠順之誠，兪久不替。”九月，恭靖王卽世，服斬衰，終易月之制，遣使告訃。明年四月，帝遣使致祭，賜諡恭靖。是年春，我殿下率群臣，請上太上王之號，不允。秋七月，元敬王太后薨，以我殿下哀毁過禮，命從易月之制，殿下涕
泣固辭，乃命葬後釋服，白衣終制。九月壬午，葬太后于廣州治之大母山，陵曰獻。辛丑秋九月，我殿下奉冊寶，獻太上王之號。十月，稟太宗，命冊封元子珦爲世子。
太宗以不世之資，緝熙聖學，孝悌通於神明，誠敬格于宗社。事大則天子稱其至誠；交隣則倭邦服其有道。欽天䘏民，崇儉節用。先德禮而愼刑罰，進忠直而黜奸邪，闢異端而禁淫祀，酌古今以定制度，昭文敎而嚴武備，積弊悉革而庶績咸熙，四境按堵而民安物阜。帝王之道，嗚呼盛哉！宜其紆帝眷之隆，再獲甘露之上瑞矣。壬寅四月始不豫，五月丙寅，薨于離宮。我殿下不勝哀痛，三日輟膳，群臣涕泣請進膳，竟不許。定爲三年之喪，不用易月之制。太宗春秋五十六歲，在王位十有九年，居閑頤養五年，而弓劍忽遺，大小臣僚，下至僕隷，莫不失聲號哭，愈久愈哀，如喪考妣。嗚呼慟哉！以是年九月初二日丙辰，上尊號曰聖德神功文武光孝大王，廟號太宗。初六日庚申，合葬于元敬王太后之陵，遺命也。及訃聞，帝哀慟輟朝，特遣禮部郞中
楊善等賜祭，其文略曰：“惟王篤厚至誠，聰明賢達，敬事朝廷，忠順之心，終始不替。訃音遠聞，良深感悼。”又賜誥命，諡曰恭定，又賜殿下賻優厚，蓋我太宗功德之盛及我殿下孝誠之至，前後相承，克享天心，故於始終之際，寵異之典，如此其備至矣。
中宮元敬王太后姓閔氏，驪興世家。自高麗門下侍郞平章事文景公諱令謨，六世而至皇高祖諱宗儒，相毅陵，位都僉議侍郞贊成事，諡忠順。忠順生皇曾祖判密直司事諡文順諱頔，文順生皇祖大匡驪興君諱抃，大匡生皇考純忠同德贊化功臣大匡輔國崇祿大夫驪興府院君修文殿大提學領藝文春秋館事諡文度諱霽。母宋氏，封三韓國大夫人，高麗重大匡礪良君諱璿之女。積善流慶，是生淑德，聰慧異常，將筓擇配，來嬪于我太宗。
太宗少有濟世之志，留心經史，不事家産，太后能儉於治家，謹於主饋，以勉其功。敎誨多男，俾循義方；禮遇妾侍，克盡婦道。洪武壬申，封靖寧翁主。戊寅，太宗定社之際，勢甚孤危，太后盡心輔贊，以濟大事。庚辰春，封貞嬪，其年冬，
太宗卽位，封靜妃。永樂癸未，帝賜冠袍，自是年至丁酉，累受帝賜凡五。戊戌冬，我殿下獻號曰厚德王大妃。庚子九月，上諡元敬王太后，春秋五十六歲。太后稟幽閑貞靜之德，克配太宗，以專內治，二十年間，壼儀肅穆，又誕聖子，俾主宗社，以享榮養。及薨，嬪媵妾侍，莫不盡心悲痛，婦則母儀其至矣乎。
誕四男四女，我殿下居三。長卽褆；次曰補，封孝寧大君；次曰褈，封誠寧大君，先卒。女長貞順公主，下嫁淸平府院君李伯剛，非一李也；次慶貞公主，下嫁平壤府院君趙大臨；次慶安公主，下嫁吉昌君權跬，亦先卒；次貞善公主，下嫁宜山君南暉。懿嬪權氏生一女，貞惠翁主適雲城君朴從愚。昭惠宮主盧氏生一女，幼。信寧宮主辛氏生三男七女，男長裀，封恭寧君，餘幼，女長貞信翁主適鈴平君尹季童，次貞靜翁主適漢原君趙璿，次淑貞翁主適日城君鄭孝全，餘皆幼。宮人安氏生一男三女，皆幼，金氏生一男裶，封敬寧君。高氏生一男，崔氏生一男一女，李氏生一男，金氏生一女，皆幼。
我中宮恭妃沈氏，門下
侍中諱(德苻)〔德符〕第四子溫之女，誕四男二女，男長卽世子，餘皆幼。讓寧娶金漢老之女，生三男一女，皆幼。孝寧娶前判中軍都摠制府事鄭易之女，生四男，皆幼。誠寧娶前全羅道都觀察使成抑之女，無子。貞順公主生一女，適龍驤侍衛司護軍李季疄，亦非一李。慶貞公主生四女，長適敦寧府丞安進，次適幼學金仲淹，餘幼。慶安公主生二男，男長娶漢城少尹鄭淵之女，次幼。貞善公主生二男一女，皆幼。敬寧娶戶曹參議金灌之女，生二男，皆幼。恭寧娶兵曹參判崔士康之女，生二女，皆幼。
臣竊觀，我太宗之盛德隆功，固已高出於百王之上矣，而配匹之賢、內助之功，又有可與蜀、塗、莘、摯同符而儷美者矣。群臣咸願刻銘于陵之神道碑，昭示永世，殿下以命臣季良，臣季良承命祗慄，不敢辭，謹拜手稽首而獻銘，銘曰：
天眷海東，降我太宗。亹亹太宗，盛德在躬。推戴聖父，克集大功。乃覲帝庭，敷奏從容。優荷睿恩，保我黎元。炳幾靖亂，嫡長是尊。雖値鬩墻，友愛猶惇。孝悌之至，從古罕聞。維德之厚，維功之懋。天鑑孔昭，式申保
佑。煌煌金寶，輝映前後。帝誥荐臻，我乃龍受。祖訓惟服，還于漢北。制作禮樂，煥乎郁郁。遭喪居廬，哀慕罔極。以葬以祭，古典是式。祇事朝廷，帝稱至誠。肅肅承祀，感于神明。交隣有道，倭邦來庭。存䘏王裔，俾遂其生。中外乂安，垂二十齡。浥浥甘露，歲降咸府。廢昏命德，以作民主。期享永年，父臨下土。何促賓天？一疾莫愈。哀哀聖子，痛悼無比。輟膳三日，不勝摧毁。凡百喪事，維禮之履。帝聞慟悼，遣使以祀。贈諡褒崇，賜賻優隆。䘏典之備，喜(諡)〔溢〕臣工。思齊太后，允也肅雝。密贊定社，克配亶聰。篤生聖哲，俾主宗祏。乾健離明，恭定之德。坤厚柔貞，元敬之則。琴瑟以友，藏同其域。子孫振振，于嗟其麟。綿綿宗祀，垂億萬春。臣拜獻詞，刻之貞珉。萬代不磨，照我東垠。
史／編年／朝鮮王朝實錄／世宗實錄／十五年（1433）　卷五十九至六十二／卷六十　四月至六月／夏四月／23日(P.5-1)
○丙午/親祭獻陵，隨駕臣僚陪祭如儀。留都文武群臣，出迎於興仁門外，命除朝服，門橋街巷皆結綵。上至晝次，先遣知申事安崇善曰：“道路狹窄，命除群臣侍立。且今日密雲，若雨則門橋街巷結綵及儒生敎坊歌謠，皆使除之。”崇善承命至儒生敎坊歌謠廳，習其節次，上改乘大輦，備大儀仗，入自興仁門。成均
五部學生七百二十五人，獻歌謠曰：
伏覩主上殿下，以神聖之資，撫盈盛之運，民安物阜，禮備樂興，庶績咸熙，九功攸敍，尙慮萬幾之未理，常惜寸陰而勵精，聖體過於優勤，群臣請其調攝。於是時方和煦，駕幸溫泉，兩宮偕行，數旬而駐。望綵雲之迢遞，想玉輦之經過。雖郊野之欣瞻，爭呼萬歲；乃都人之苦徯，如過三秋。乃於四月一十三日，龍旗啓行，鸞輿旋軫，佳氣藹於城闕，歎聲溢於臣民。臣等跡寄虞(痒)〔庠〕，身遭堯日。久承菁莪之化，徒荷恩私；屬覩翠華之廻，不勝慶抃。謹拜手稽首獻頌曰：明明聖主，盛德膺天。光承景緖，御我朝鮮。道隆化洽，文物煥然。太平之業，超越古先。不謂已洽，惟日乾乾。每勤宵旰，稍違節宣。乃於暮春，巡幸靈泉。聖躬載寧，微痾永痊。因而省民，匪爲遊畋。鑾輿所至，巷溢街塡。耄倪士女，稽首輦前。我后之德，我得息肩。我后之仁，我得晏眠。我思聖恩，圖報無緣。庶幾無疾，永享萬年。駐蹕于郊，數旬未旋。都人久徯，車駕言旋。徒御侁侁，旗旐翩翩。歡騰臣庶，喜動山川。無小無大，抃舞相傳。父母孔邇，胡不樂焉？微臣狂簡，亦被陶甄。獻此歌詞，不勝拳拳。益願聖壽，如山不騫。永保太平，垂裕綿綿。
女妓獻歌謠曰：
伏覩鸞駕還京，無任慶抃歡愉之至，謹獻歌詞，竝疏短引。伏以作之君作之師，允協神民
之望；何以休何以助，擧欣天日之臨。士女歡迎，山川動色。恭惟主上殿下推父母之仁愛，納黎庶於平康。車駕一巡，室家相慶。況當和煦之節，茂膺除祓之祥！妾等法部賤工，瑤池末技。不勝蹈舞，發於(樞)〔謳〕吟。詞曰：日淨郊原麗，風暄物象新。鑾輿巡省正良晨，同樂太平春。玉輦旋期近，都人引領頻願歌。天保祝楓晨，萬歲莅東民。
奏樂前導，至刑曹前路，命止之。申時，中宮還宮，各司一員迎于興仁門外，女妓獻歌謠曰：
伏覩中宮殿下還幸京師，無任慶抃歡欣之至，謹獻歌詞，竝疏短引。伏以隨玉輦而浴溫泉，榮衛遂和平之吉。奉瑤緘而出仙洞，低昻獻頌禱之詞。不鄙欨歈，優垂採納。詞曰：漂緲湯泉淨，淸和霽景鮮。煌煌鑾輅好言旋，草木亦欣然。羅綺都門外，笙歌輦路前。利園子弟奏新篇，願獻壽齊天。
奏樂前導，至弘禮門內永濟橋而止。自興仁門至光化門，左右道傍結浮橋，觀望者以萬計。命除隨駕群臣及留都群臣行禮，中宮東宮，亦命除禮。
○咸吉道監司啓：“古慶源地面阿吾知居住女眞千戶都致等四人，欲移居於本府舊居之地。”上令議政府六曹議之，或曰：“不可。”或曰：“使居慶源以南，與本朝人民雜處則可矣，欲居邊境則不可。以此答之，觀其指意。”上曰：“此事非易，更熟議之。”
史／編年／朝鮮王朝實錄／世宗實錄／二十一年（1439）　卷八十四至八十七／卷八十五　四月至六月／五月／25日(P.34-2)
○壬申/賜右議政許稠、礪山府院君宋居信、判中樞院事趙末生几杖。其賜許稠敎書曰：
碩德耆年，大臣旣具達尊之美；旌賢尙齒，人主當加優禮之恩。故漢帝之於孔光、唐宗之於李靖，皆賜几杖以圖任，式表鈞軸之殊榮。玆由舊章，夫豈私惠？惟卿資稟醇正，識量淵沈。心涵氷(孽)〔蘖〕而蹈乎規繩，學傳濂、洛而措諸事業。惟禮可以爲國，悉新朝廟之儀；非道不敢陳前，每進仁義之論。煌煌經世之績，蹇蹇補君之忠。邦家之蓍龜，搢紳之楷範。肆昭考篤褒嘉之眷，而寡人資倚毗之深。是用擢置三台之聯，特崇百僚之表。仁
者必壽，年齡已過於七旬；公耳忘私，忠勤不渝於一節。重其老成之德，憫其機務之勞。爰稽典彝，用申寵數。頒鳩杖以扶筋力，兼烏几以怡心神。於戲！理思亂安思危，益著贊襄之效；年彌高德彌邵，永膺胡考之休。
賜宋居信敎書曰：
委質效忠，旣年德之俱邁；尊賢敬老，宜寵數之兼隆。是乃恒規，非予私惠。惟卿襟懷倜儻，志度豪雄。勇冠三軍，救君父倉卒之變；功高一代，荷聖考眷遇之恩。眞社稷之舊人，而邦家之宿望。慨念元勳，實凋零之殆盡；巋然一老，幸强健而獨存。享年益高，執德彌亮。苟不有殊寵，何以表達尊？玆率典章，用賜几杖。於戲！河如帶山如礪，期與國而咸休；壽而康熾而昌，庶永世而難老。故玆敎示，想宜知悉。
賜趙末生敎書曰：
宿德耆英，旣有達尊之美；殊恩異數，宜加致敬之儀。此帝王優禮大臣之恒規，而古今崇重老成之令典。惟卿才通經濟，識該典墳。杜斷房謀，足以酬酢萬變；由果賜達，亦能專制百爲。蹇蹇忠勤，偉矣棟樑之瑰彦；堂堂風裁，蔚爲槐棘之儀刑。始事太宗，深紆睿眷。入銀臺而代喉舌，長夏官而司爪牙。驟歷華要之聯，綽著事功之美。逮予承緖之後，益勵篤棐之忠。嘉謀嘉猷，豈惟蓍龜於今日？令德令望，亦可星斗於後人。汝爲汝翼之年多，予懋予嘉之日篤。嘗觀史典，待耆艾愈
加於尋常；載稽禮經，與几杖必自於七十。玆賜卿以烏皮之几、鳩刻之杖各一事以慰之。於戲！卿其安身扶力，延鮐背之遐齡；竭節一心，保鴻名於永世。
○震全羅道金溝縣人。
○前中樞院使鄭欽之病劇，傳旨：
自今月三十五日至七月晦日，每一日賜氷一丁。
○全羅道都節制使文貴卒。貴母乃神懿王后之弟，寅緣外戚，致位二品。諡安昭，和好不爭安，容儀恭美昭。
史／編年／朝鮮王朝實錄／世宗實錄／樂譜　卷一百三十六至一百四十七／卷一百四十七　樂章　龍飛御天歌／龍飛御天歌(P.7-1)
⊙《龍飛御天歌》
○海東六龍飛，莫非天所扶，古聖同符。右第一章 此章總敍，我朝王業之興，皆由天命之佑，先述其所以作歌之意也。
○根深之木，風亦不扤，有灼其華，有蕡其實。源遠之水，旱亦不竭，流斯爲川，于海必達。右第二章 此章托物爲喩，以詠王業積累之深長也。
○昔周大王，于豳斯依，于豳斯依，肇造丕基，今我始祖，慶興是宅，肇開鴻業。右第三章
○狄人與處，狄人于侵，岐山之遷，實維天心。野人與處，野人不禮，德源之徙，實是天啓。右第四章
○漆沮陶穴，後聖以矢，帝業憂勤，允也如彼。
赤島陶穴，今人猶視，王業艱難，允也如此。右第五章
○商德之衰，將受九圍，西水之滸，如市之歸。麗運之衰，將受大東，東海之濱，如市之從。右第六章
○赤爵御書，止室之戶，聖子革命，爰示帝祜。大蛇御鵲，寘樹之揚，聖孫將興，爰先嘉祥。右第七章
○維周太子，維天擇兮，兄讓旣遂，聖孫出兮。維我世子，維天簡兮，帝命旣降，聖子誕兮。右第八章
○奉天討罪，諸侯四合，聖化旣久，西夷亦集。唱義班師，遠人競會，聖化旣深，北狄亦至。右第九章
○一夫流毒，爰徯我后，玄黃筐篚，于路迎候。狂夫肆虐，爰徯義旗，簞食壺漿，于路望來。右第十章 此章承上章而反覆歌詠之也。
○虞芮質成，方國多臻，維其至德，事獨夫辛。威化振旅，輿望咸聚，維其至忠，立中興主。右第十一章
○五年罔悛，虐政日深，倒戈之日，莫遂考心。始日聽讒，兇謀日熾，勸進之日，莫遂素志。右第十二章
○獻言雖衆，天命尙疑，昭玆吉夢，帝迺趣而。謳歌雖衆，天命靡知，昭玆吉夢，帝迺報之。右第十三章
○維周聖孫，一怒而起，六百年業，洛陽是徙。維我聖子，三讓雖堅，五百年邦，漢陽是遷。右第十四章
○揚子江南，忌且遣使，七代之王，誰能禦止。公州江南，畏且訓嗣，九變之局，豈是人意。右第十五章
○恃命於逃，信名於謳，英主之前，曷勝其羞。欲遷以幸，擇姓以尹，當今之日，曷勝其哂。右第十六章
○宮娥以驚，宮監之尤，問罪
江都，其敢留之。官妓以怒，官吏之失，肇基朔方，實維趣只。右第十七章
○失驪役徒，言歸于家，維十人心，天實誘他。憚京使者，爰涉于海，維二百戶，誰其請爾。右第十八章
○不識堅城，則迷于行，皤皤老父，天之令兮。靡知黠賊，欲見以俟，皤皤老嫗，天之使兮。右第十九章
○維彼四海，肯他人錫，河無舟矣，旣氷又釋。維此三韓，肯他人任，海無舟矣，旣淺又深。右第二十章
○天旣成之，匪赤脚仙，天下蒼生，其肯忘焉。天方擇矣，匪百衲師，海東黎民，其肯忘斯。右第二十一章
○赤帝將興，白帝劍戮，火德之王，神婆告止。黑龍卽殪，白龍使活，子孫之慶，神物復止。右第二十二章
○維彼雙鵰，貫於一發，絶世英才，邊人拜伏。維彼雙鵲，墮於一縱，曠世奇事，北人稱頌。右第二十三章
○他則意異，我救厥辟，于彼六合，又殲精卒。弟則意異，我還厥國，于彼雙城，又平逆賊。右第二十四章
○德望如彼，言旋軍士，迺於厥躬，黃袍用被。忠誠若此，其蘇黎庶，迺於厥嗣，袞服以御。右第二十五章
○遣彼東都，沮以讒說，於此於彼，寧殊後日。遣彼北道，尼以巧詞，載去載留，豈異今時。右第二十六章
○大弧匪常，得言藏之，濟世之才，後人相之。大箭匪常，見焉擲之，命世之才，卽日懌之。右第二十七章
○適彼令舍，避仇客辭，兩漢故事，果何如其。立在父後，赴京客辭，三韓今日，果何如其。右第二
十八章
○漢德雖衰，帝冑中興，大耳之兒，臥龍丞之。世亂將救，天姿奇偉，大耳之相，詔使美之。右第二十九章
○後有猾賊，前有暗程，有燁之電，天爲之明。後有猛獸，前有深淵，有薄之氷，天爲之堅。右第三十章
○爰有蹇馬，雖則屢蹶，三十年皇，悍謀何濟。爰有石壁，間不容尺，數萬里主，懸崖其跌。右第三十一章
○天爲建國，天命斯集，亭上牌額，三中不錯。天爲拯民，天才是出，藪中蜜狗，廿發盡獲。右第三十二章
○賊圍行宮，天子泣涕，赴援設疑，寇虜解退。賊入京都，君王出避，先登獻捷，車駕旋至。右第三十三章
○江之深矣，雖無舟矣，天之命矣，乘馬截流。城之高矣，雖無梯矣，天之佑矣，躍馬下馳。右第三十四章
○詗此京耗，輕騎獨詣，維彼勅敵，遂能退之。克彼鄕兵，挺身陽北，維此兇賊，遂能獲之。右第三十五章
○兄墜而示，衆賊薄之，下阪而擊，兩刀皆缺。策馬以示，三賊逐之，避道而射，三箭皆踣。右第三十六章
○朝有賊臣，一人有命，墮溺之馬，天使之逬。國無忠臣，獨我至誠，泥淖之地，天爲之凝。右第三十七章
○四征無敵，來則活己，我東曰徂，西夷苦徯。用兵如神，往則莫抗，我西曰來，東鄙竚望。右第三十八章
○楚國王氣，游幸厭之，維君之心，不其爲癡。鴨江將氣，曰爲某焉，維王之言，不其爲然。右第三十九章
○維城之下，矢七十發，中七十人，京觀以築。
維城之上，矢七十射，中七十面，凱歌以復。右第四十章
○東征無功，盡放所掠，歡呼之聲，道上洋溢。西征建功，盡還所獲，仁義之兵，遼左悅服。右第四十一章
○西幸旣久，角端有語，術士之請，于以許之。東寧旣取，赤氣照營，日官之占，于以聽之。右第四十二章
○玄武兩豝，一箭俱中，希世之事，寫以示衆。照浦二麞，一箭俱徹，天縱之才，豈待畫識。右第四十三章
○嬉戲之毬，馬上連擊，二軍鞠手，獨自悅懌。君命之毬，馬外橫防，九逵都人，悉驚讚揚。右第四十四章
○欲往者在，長者是使，維是長者，悅秦民士。射侯者多，武德是知，維是武德，救我群黎。右第四十五章
○將降賢君，天誘駙馬，維二孔雀，用以圖寫。欲彰聖武，天誘厥辟，維十銀鏡，用爲侯的。右第四十六章
○大箭一發，突厥驚懾，何地之逖，而威不及。片箭一發，島夷驚畏，何敵之堅，而兵不碎。右第四十七章
○深巷過馬，賊皆回去，雖半身高，誰得能度。絶壁躍馬，賊以悉獲，雖百騰奮，誰得能陟。右第四十八章
○寇賊入京，天子出外，諸將之功，獨眼最大。君王欲去，寇賊入京，二將之功，一人克成。右第四十九章
○我思我君，後宮是入，維時天星，散落如雪。我愛我民，長湍是涉，維時白虹，橫貫于日。右第五十章
○軍容異昔，識斯退歸，如其進犯，性命奚遺。置陣異他，知亦進當，如其退避，性命奚戕。右第五
十一章
○受賂之胡，與之遊行，若不中針，父子其生。見請之倭，與之戰鬪，若不脫胄，國民焉救。右第五十二章
○平定四海，路不齎糧，塞外北狄，寧不來王。開拓四境，島不警賊，徼外南蠻，寧不來格。右第五十三章
○惜其禮義，載弛兵威，徼外南蠻，曷不來歸。愛其才勇，載捨金刃，塞外北狄，曷不來順。右第五十四章
○逐鹿未掎，燕人向慕，遠致梟騎，戰陣來助。潛龍未飛，北人服事，常佩弓劍，左右昵侍。右第五十五章
○聲敎普及，窮髮編戶，革命之後，厚恩思憮。威惠普及，被髮冠帶，于今之日，至德感涕。右第五十六章
○爰發三箭，爰中三雀，府中遼使，奇才是服。迺射一矢，迺落二鴿，路傍田叟，大功斯立。右第五十七章
○止之亦進，路畔留兵，遂率四人，按轡而行。請而自往，山下設伏，遂率百人，解鞍而息。右第五十八章
○東都之賊，熟知威武，二隊玄甲，見而驚𢘽。東海之賊，熟知智勇，一聲白螺，聽而驚悚。右第五十九章
○出奇無端，賊前是歷，彼寇賊兮，莫測不出。變化無窮，賊間是度，彼寇賊兮，莫測相聚。右第六十章
○旣驚名號，于後獨立，手射數人，克五千敵。旣畏名號，于後獨出，手斃無算，擒百艘賊。右第六十一章 此章亦承上章而反覆歌詠之也。
○馳詣虜陳，名號自說，維其聖武，彼何敢出。賊問牙帳，名聲是慴，維其天威，彼何敢入。右第六十二章
○射鞭百步，示彼豪帥，維彼豪帥，亶忘陰計。
射果百步，示我諸客，維此諸客，共獻慶爵。右第六十三章
○天下英雄，盡入度量，謀亂之徒，迺故放之。世上豪傑，不出範圍，勝耦之籌，迺故齊之。右第六十四章
○斬豕苑囿，長史所聞，挺世氣象，固如何云。殪麞峻阪，麾下所聞，蓋世氣象，固如何云。右第六十五章
○大義克明，侯國斯來，輕士善罵，侯國斯離。大勳將成，人心斯聚，禮士溫言，人心斯固。右第六十六章
○宿于江沙，不潮三日，迨其出矣，江沙迺沒。宿于島嶼，大雨三日，迨其空矣，島嶼迺沒。右第六十七章
○不禁江沙，迺防潮濤，彼蒼者天，示人孔昭。不止霖雨，迺回潢洋，彼蒼者天，示我孔彰。右第六十八章 此章承上章而反覆歌詠之也。
○龍鬪野中，四七將濟，縱曰來思，噬肯來詣。火照城外，十八子救，縱命往近，噬肯往就。右第六十九章
○天挺英奇，爲安民斯，騤騤六駿，生應期兮。天錫勇智，爲靖國猗，蹻蹻八駿，生應時兮。右第七十章
○欲搖元良，譖用妖星，雖是庸君，天性則明。謀固僞姓，請朝京師，自是聖主，帝命已知。右第七十一章
○天絶獨夫，維彼功勳，東人稱美，矧伊漢民。天棄獨夫，維我功德，漢人嘆服，矧伊東國。右第七十二章
○生靈凋喪，均定田租，七姓亂後，致治是圖。寇攘毒痛，大正田制，僞氏黜後，中興斯爲。右第七十三章
○姦臣間親，曰得民望，維此賢弟，寧或有忘。小人逆天，請動王師，維此忠臣，
寧或不知。右第七十四章
○突厥入寇，威名畏服，戰鬪之計，不敢聽諾。威靈遠振，女直來庭，爭長之言，不自抗衡。右第七十五章
○宗室鴻恩，且忘反相，故維千載，盛德稱仰。兄弟至情，不念舊惡，故維今日，仁厚成俗。右第七十六章
○人謂讎也，日月明顯，迺復用之，富庶斯見。人欲誅矣，天地量廓，迺復生之，爵祿是錫。右第七十七章
○維是嚴威，始相見之，終以殊恩，孰不願隨。維是赤心，始相見斯，終亦赤心，孰不思懷。右第七十八章
○始終有異，功臣疑惑，定鼎無幾，遂絶其績。始終如一，功臣忠勤，傳祚萬世，豈絶其勳。右第七十九章 此章承上章而反覆歌詠之也。
○匪直爲武，且識儒生，鼎峙之業，肆克樹成。不遑討賊，且愛儒士，太平之業，肆其光煒。右第八十章
○不吝千金，典籍是索，經世度量，是用恢廓。不矜聖性，學問是邃，創業規模，是用遠大。右第八十一章
○引見小儒，御座遽起，敬儒之心，云如何已。接見老儒，禮貌以跪，右文之德，云如何已。右第八十二章
○位曰大寶，大命將告，肆維海上，迺湧金塔。尺生制度，仁政將託，肆維天上，迺降金尺。右第八十三章
○維帝雖賢，靡有太子，時維僵柳，忽焉自起。維邦雖舊，將失天命，時維枯樹，茷焉復盛。右第八十四章
○不覺方面，聿陞官爵，維天之心，誰改誰易。未曉讖文，聿改國號，維帝之衷，誰誘誰導。右第八十五章
○六麞斃兮，
五鴉落兮，于彼橫木，又飛越兮。巖石所匿，古書縱微，維天之意，孰不之知。右第八十六章
○馬上大虎，一手格之，方鬪巨牛，兩手執之。橋外隕馬，薄言挈之，聖人神力，奚罄說之。右第八十七章
○麋脊四十，與賊口目，遮陽三鼠，其在于昔。維伏之雉，必令驚飛，聖人神武，固如何其。右第八十八章
○松子維七，與彼枯木，兜牟三箭，又在于昔。東門之外，矮松立折，聖人神功，其又何若。右第八十九章
○兄第謀多，藥不勝天，厥考所名，果如何焉。兩朋舟覆，風靡勝天，維母所聞，果如何焉。右第九十章
○侍宴父皇，憶母悲涕，左右訴止，父皇則懠。來見父王，戀母悲淚，左右傷止，父王稱謂。右第九十一章
○至孝如彼，人樂之日，我獨不樂，聖經是說。大孝如此，人脫之衣，我獨不脫，禮經是依。右第九十二章
○守考梓宮，高平不赴，配天之業，其何能固。戀妣山陵，粟村旋行，建國之功，其何能成。右第九十三章
○人請去矣，去爲宗廟，紹興之命，金人莫料。汝必往哉，往爲社稷，忠國之誠，天子迺識。右第九十四章
○初附之時，尙有傲色，濟世英主，迎見驚服。所至之處，靡不蔑視，蓋天英氣，當宴敬禮。右第九十五章
○孝女之書，覽之哀矜，漢家仁風，迺克成之。孝子之哭，聽之傷嘆，聖祖仁政，斯能贊之。右第九十六章
○將軍雖多，豁達大略，狂生亦聞，依人以謁。宗親
雖多，隆準龍顔，書生載瞻，因友以攀。右第九十七章
○弗聽臣言，有心正統，山上草木，化爲兵衆。弗順君命，無禮嫡子，城中街陌，若塡騎士。右第[九]十八章
○載畏嬸氏，讓兄意懷，討賊之功，伊誰云推。載拒朝臣，讓兄意遂，定社之聖，孰不來至。右第九十九章
○水上之龍，向彼江亭，迺是天下，始定之徵。殿上之龍，向我御床，迺是寶位，將登之祥。右第一百章
○功高天下，儲位則異，煌煌太白，當晝垂示。功大宗社，儲位則虛，明明赤祲，方夜炳如。右第一百一章
○心無憂矣，將宿是屋，維皇上帝，動我心曲。身無恙矣，欲往彼室，維皇上帝，降我身疾。右第一百二章
○弟雖傲矣，無相猶矣，維二百年，基業啓止。兄雖悖焉，不宿怨焉，於千萬世，厚俗成旃。右第一百三章
○訴建義臣，救而莫活，勢關嫌疑，仁心未集。譖開國臣，救而獲生，功念社稷，聖心是成。右第一百四章
○不爲其主，以救我身，不賞私勞，以敎後人。不遺其君，以拒我命，不忘公義，以詔嗣聖。右第一百五章
○擅殺忠臣，惡惡之極，所以節鉞，終焉不錫。深獎義士，好賢之篤，所以官爵，曾是不惜。右第一百六章
○滿朝請置，正臣是許，十萬僧徒，一擧去之。滿國酷好，聖性獨闢，百千佛刹，一朝革之。右第一百七章
○潛身以聽，欲遂民望，載提戎衣，于以尙之。托疾以請，欲遂天意，載備兵仗，于以遲之。右第一百八章
○我馬孔瘏，于
岡靡陟，言念君子，金罍欲酌。我馬帶矢，于廐猝來，願陪聖宗，九泉同歸。右第一百九章
○四祖莫寧息，幾處徙厥宅，幾間以爲屋。入此九重闕，享此太平日，此意願毋忘。右第一百一十章 此章以下，皆反覆歌詠，以致規戒之意焉。
○豺狼構禍患，茅屋無一間，陶穴經艱難。細氈鋪廣廈，黼座迺登坐，此意願毋忘。右第一百一十一章
○祗爲王事棘，行陣日隨逐，幾日不解甲。龍衣與袞袍，寶玉且橫腰，此意願毋忘。右第一百一十二章
○祗爲拯群黎，攻戰日奔馳，絶饍知幾時。南北珍羞列，流霞對玉食，此意願毋忘。右第一百一十三章
○天欲降大業，迺先勞筋骨，玉體創不一。儼然兵衛陳，垂拱臨朝臣，此意願毋忘。右第一百一十四章
○拒我慓悍賊，我自好生德，故脅以生執。頤指卽如意，罰人刑人際，此意願毋忘。右第一百一十五章
○僵尸道上見，爲之廢寢膳，旻天寧不眷。民瘼苟不識，天心便棄絶，此意願毋忘。右第一百一十六章
○旣敵王所愾，神功蓋一世，勞謙不自大。侫臣善諛說，驕心不可遏，此意願毋忘。右第一百一十七章
○維其多助至，野人亦入侍，何論國人意。君德如或失，親戚亦離絶，此意願毋忘。右第一百一十八章
○兄第縱相瘉，因心則友于，竟莫知其辜。易隙情是乘，姦人讒間興，此意[願]毋忘。右第一百一十九章
○民者王所天，時政不曾憐，排議革私田。征斂若無節，邦本卽杌隉，此意願毋忘。
右第一百二十章
○於我雖不軌，謂爲其主耳，忘咎復任使。況思補袞職，廷爭或面折，此意願毋忘。右第一百二十一章
○性雖與天合，謂思不如學，儒生更親昵。小人固寵權，曰不可令閑，此意願毋忘。右第一百二十二章
○讒口旣噂沓，垂將及罪戮，功臣迺救活。簧巧讒譖甚，謀欲成貝錦，此意願毋忘。右第一百二十三章
○洙泗之正學，聖性自昭晰，異端獨能斥。裔戎之邪說，怵誘以罪福，此意願毋忘。右第一百二十四章
○千世黙定漢水陽，累仁開國卜年無疆。子子孫孫聖神雖繼，敬天勤民迺益永世。嗚呼！嗣王監此，洛表遊畋皇祖其恃。右第一百二十五章
史／編年／朝鮮王朝實錄／世祖實錄／六年（1460）　卷十九至二十二／卷二十二　十月至十二月／冬十月／6日(P.1-2)
○戊申/大雷電，風雨。駕至板門平，雨猶不止。開城府留守權摯迎駕，諸事頗踈闊。指路者老耄，誤引大駕於泥陷處，行宮諸事又多違錯。命下摯于義禁府。至開城府，耆老、儒生等序立於南大門前，進歌謠。耆老歌謠曰：
臣聞巡狩之制，古也。自虞帝曁夏后、周王皆行焉，玆皆一制度、嚴黜陟，爲諸侯法者也。恭惟我殿下繇文子孫，
嗣大歷服，宵衣旰食，勤恤民隱，慨然欲復古制。爰命有司，戒飭中外，十月初吉三農告畢，遂備法駕，省方于西，神人闓懌，蠻戎震疊。千載曠典，一朝而擧，臣等生長舊京，跧伏壠畝，不意垂老復覩漢儀。扶杖就列，不勝雀躍，謹獻下里之謠，庶備太史之採。
詞曰：
休哉我王！稽古省方，十月之良，廟于元龜，迺告神祗，迺幸西陲。皷吹導前，羽衛翩翾。馳道平平，魚軒肅雝。副以靑宮，百僚景從。風雲協靈，日月增明。聿戾松京，松京父老，歌于逵道，繄德之好。吾王一遊，字民者優，貪墨斯憂。吾王一豫，威稜布著，氈裘遠去。仁侔堯、舜，覇鄙齊、晋，堤封帖順。今此一巡，匪逸是循，率爲吾民。徯蘇之詠，攸徂相慶，咸樂寬政。臣輩皤皤，竣事犂鋤，獲覩光華。松竹之茂，乾坤之久，拜獻聖壽。
儒生歌謠曰：
伏覩殿下光奉帝命，嗣大歷服，憂勤圖治，咸中罔缺，猶慮四境之廣，民情之隱，擧虞朝省方之制，徵夏后遊豫之諺，遂備法駕，于焉西邁，鑾輿所至，蹈舞惟均。臣等幸生昭代，久叨虞庠，豐芑澤洽，葵藿情深。不意今玆獲覩天表，不勝懽忭之至，謹拜手稽首，
恭獻斐然之章，仰慙穆如之頌。
詞曰：
關西千里慶秋成，鳳輦霓旌下玉京。海岳周遭歸指顧，風雲轇輵助咸靈。誰知巡省非惟逸？自是崇高不敢寧。擬把萬年增聖算，煌煌南極老人星。
○留都禮曹參判李克培馳啓：“所衆介北征時指路，其餘五人捍後者也。請所衆介依金亏豆例，授大護軍，五人依林多等例，授職有差，例賜別賜，亦依此例。”承政院奉旨馳書于留都承旨曰：“今送野人告身及別賜物件，遺之語曰，上巡幸遠道，使人馳啓，有旨云，‘還宮日遠，未得見之。其從軍効力有功者，超授爵位，特賜衣服、鞍馬等物遣之。’此外雖有所請，皆答以未得啓達，又多備酒肉、乾物，令浪將家奴齎到其館慰之，若禮曹饋餉及別下程例賜之物，禮曹自依舊例。”
○軍人因雨凍濕，命兵曹及鎭撫所郞廳等捍後救獲，又命兵曹參判金礩及宦官李存齎酒往饋之。
○大將金礩以諸鎭軍士與軍目不準，請鞫京畿觀察使黃孝源、廣州鎭將庾智、水原鎭將崔悌男，命宥孝源，下智、悌男于義禁府，尋赦之。
○賜扈從諸司及軍士酒。
史／編年／朝鮮王朝實錄／世祖實錄／六年（1460）　卷十九至二十二／卷二十二　十月至十二月／冬十月／15日(P.8-1)
○丁巳/曺孝門、黃石生進鷹狗，分賜左右坊及宗親、宰樞。
○平壤少尹芮承
錫、判官李淑琦迎駕。大駕入平壤府，耆老、儒生、女妓進謌謠。耆老歌謠曰：
伏覩殿下光膺帝命，誕撫海東，文宣德敎，武暢威風，而且徵賢能制禮樂，典章文物，粲然煥然，猶慮堂下之隔，民情之壅，乃於首冬，備法駕偕兩宮，西巡省方，鑾輿所至，耄倪瞻望，懽呼之聲，掀天匝地。臣等生長太平，竊伏農畝，不意晩景獲瞻天表，曷勝慶幸？不揆鄙俚，謹掇謌詩，仰獻道左。
詞曰：
於赫我王，否承祖武。綱維畢張，干羽斯舞。熙然大化，夐超前古。聖不自聖，日惟不給。王曰 “於戲！予承汝弼。予居深宮，焉識休戚？省耕省斂，匪今伊昔。宜戒有司，諏日以飭。”應鍾之月，法駕啓行。煌煌金輿，悠悠霓旌。關西士女，千里懽聲。孔樂西都，式宴魚藻。曷不闓懌？周王在鎬。不豫何休？候度是保。臣輩種種，跧伏蓬畢。熙熙擊壤，奚知帝力？今夕何夕？獲覩天日。敢申芹暴，庶効華祝。於千萬年，願享多福。
儒生謌謠曰：
伏覩殿下神武聖智，受天景命，中興之業，巍巍赫赫，周宣、漢光無以加諸。猶且宵衣旰食，軫民休戚，思廣咨詢，迺於孟冬法駕西巡，兩宮偕行，臣民老幼懽忻
踴躍，延頸拭目，顒望耿光。虞舜四巡以後曠代所未有之盛擧也。臣等俱以庸材，欣逢熙代，早沐菁莪之化，優遊鄕序，幸今親覩目角於咫尺，舞蹈抃躍之至，不揆狂斐，敢獻歌頌。
詞曰：
於皇我后，巍巍聖德。奄奠大東，亨屯拯溺。隆功偉烈，深仁厚澤。維王不居，惟日翼翼。咨詢休戚，求民之瘼。鑾輿西巡，光臨箕域。凡在觀瞻，孰不蹈舞？就之如日，仰之如父。街塡巷溢，聚首相言，吾王之仁，一遊一豫，無非爲民。置我懷抱，物盡逢春。洪恩汪濊，和氣駢臻。臣等草茅，化洽惟新，曷勝鼇抃？敬迓道傍，願賡天保，萬壽無疆，萬壽無疆，永保東方。
女妓歌謠曰：
伏覩兩宮巡幸西都，無任慶忭歡愉之至。謹獻歌詞，再疏短引。伏以一遊一豫，遵侯度而來巡，爲雨爲雲，輟仙班而奉迓。聊陳度曲，敢瀆宸聰。
詞曰：
遐甸傳淸蹕，祥雲擁翠華。浿江烟水自無波，穩送六龍過。閬苑粧初罷，瑤池宴未賒。蟠桃千歲又開花，願獻壽無涯。
○諭咸吉道觀察使鄭軾曰：“今後野人若欲上京 可直送京中。”
○咸吉道都體察使申叔舟進從征將士軍功等第。
史／編年／朝鮮王朝實錄／世祖實錄／六年（1460）　卷十九至二十二／卷二十二　十月至十二月／十一月／4日(P.15-2)
○丙子/動駕，百官皆以戎服侍衛。至沙峴具大駕、儀仗、皷吹，至南大門內，耆老檢校判漢城府事李携等進謌謠曰：
伏覩殿下卽祚以來，勵精圖治，朝廷淸明，無有欺蔽，外之四履，民靡噢咻，聖不自足。思廣咨詢，遂飭法駕，省方于西，大明黜陟，洞察民隱。德音誕布，羽旄所指，髦倪坌集。懽呼之聲，掀感天地。甫踰三旬，聿回龍馭，都人慰悅，曷可形容？臣携等生長太平，優游輦下，不圖晩景目擊盛美。深自鄙幸，扶杖就列，輒忘(部)〔鄙〕俚，謹綴謌詩，仰獻道左。
詞曰：
於赫我王，稽古省方。十月之良，廟于元龜，廼告神祇，過幸西陲，翠華浮天，羽衛翩翩，馳道平平。魚軒肅雍，副以靑宮，百僚景從。關西千里，父母孔邇，謳歌矢喜。吾王一遊，字民者優，不獲以休。吾王一豫，病民者去，不給以助。吾王來巡，匪逸是循，維爲吾民。庶幾無疾，於千萬億，在彼無斁。都人苦徯，如三月兮，若望雲霓。王曰旋歸，六龍載回，奄臨九街。乾坤淸寧，風雲協靈，日月增明。無小無大，士女雲靄，爭呼萬歲。臣輩皤皤，獲覩
光華，傴僂拜嘉，松栢之茂，天地之久，願獻聖壽。
進中宮謌謠曰：
伏覩殿下勵精圖理，王妃殿下媲德密贊，治定功成，民安物阜，猶懷不滿，夙夜惟寅。於天順四年十月初吉，擧歲巡之盛典，備法駕以西幸，誕布德音，洞察民隱，羽旄攸指，懽呼匝地。閱一月駕還，都人大小慶抃何極？臣携等生長太平，優游睿澤，願須臾毋死，益見盛化之大行，不意今日獲覩盛美，不勝欣幸。扶藜詣道，輒忘鄙拙，謹獻謌章。
詞曰：
天佑大東，聖神乃作。思齊我后，俔天配德，夙夜圖乂，邇安遠悅。日月照臨，容光畢燭。尙慮覆盆，一物不獲，稽古省方，維農之隙。玉輦煌煌，關西于適，于巡于省，載助不給。寒得以衣，飢得以食，攸徂相慶，不豫何休？庶幾無病，萬歲千秋。西人之樂，都人之愁。玉輅載回，五雲徂東。九街三呼，歡聲連空。皤皤臣輩，獲覩盛儀，曷伸賀忱？聊以矢詩。
成均進士崔允濟等進謌謠曰：
恭惟我殿下卽位之六年，朝廷肅淸，四域妥寧，民熙物皞，鰥寡無蓋，聖慮尙軫幽隱未燭，盍講時巡之典？遂以冬十月宜造社禰，過幸西土，所以省方觀民，布
德展義，無非事者也。念我國家，重雍襲熙，世增其德，惟是岳狩之禮，久而不修，逮至今日，獨觀英斷，累世闕典，一朝乃討，鑾輿所過，湛恩汪濊，神人懌愉，實殊尤稀闊，曠代絶迹也。臣允濟等聞自昔聖帝明王巡省四方，必有厖儒碩士稱述揄揚，使當時休聲烈光，流金石照簡策，奕寫煒燁，摛之罔極，如虞史之紀四巡，周人之頌時邁是已。矧我聖上盛德隆功，巍乎煥乎，磊磊軒天地，超周軼虞，固不可得而名焉。其可使鴻猷盛媺，暗昧無章，以泯於萬代也哉？況今岳儀旣訖，法駕言旋，都人士女，望屬車之塵，久徯之望，懽呼踴躍，街塡巷溢。臣允濟等俱以狂斐，深沐菁莪之化，游息賢關，歌頌盛德，廼吾職耳，不可以辭語鄙拙爲解。謹拜手稽首颺言曰，“於皇聖主，允文允武，作民父母，百度惟貞。兆民維寧，王道維淸。粤稽古昔，時巡四岳，觀風考職，我后是遵。玉輦西巡，遐邇同春。駐蹕箕邦，遹求舊章。洪疇其彰，乃開天闈。羅英騁奇，藹藹賢材。存問百年，惠鮮顚連。慶洽神天，士如奔波。爭瞻翠華，或咢或歌。吾王一遊，以助以休，民莫是求。都
人苦徯，望龍旗。王曰旋歸，都人懽愉，蹈舞康衢，萬口齊呼。我王寬仁，躬撫黎民，天命用申，申錫我王。茀祿是常，天地比長。我職詞章，宜揚烈光，用詔無疆。是輒作頌，歌于通衕，以御法從。”
進中宮謌謠曰：
伏覩殿下誕膺丕圖，王妃殿下密贊內治，坤承乾而育物，克成交泰之功，月偕日以麗天，蔚啓重光之運。尙軫千里之遠，或阻四目之明，時維冬初，駕行關右。爭呼萬歲，雖田野欣天日之瞻，如過三秋，奈都人苦雲霓之望？載回法駕，聿至神京，懽聲溢於臣隣，喜氣騰於城闕。臣允濟等躬沐周化，跡寄虞庠。屬覩翠華之芳塵，曷勝抃舞？載揚彤管之盛美，敢矢欨歈。謹再拜稽首獻頌曰，“於赫我王！龍飛御天。思齊我后！乃順承乾。化行治洽，黎庶晏然。不謂已足，夙夜拳拳。無邇無遐，一我惠煦。外或未周，迺眷西顧。龍旗啓行，翟茀以從。迺省迺詢，迺揚休風。助我不足，補我不給。養老恤窮，汪恩普洽。西人懽愉，耋老坌集。我王我后，實我父母，父母孔邇，胡不蹈舞？或歌或謳，爭呼輦前。庶幾無疾，共享萬年。僅浹數旬，瑤駕言旋，都人愷懌，巷溢街
塡。臣輩狂簡，於樂在泮。敬迓道左，歌頌是獻。”
女妓細柳枝等進謌謠曰：
伏以夙駕鑾輅，時邁比先王之觀，遄歸瑤京，一豫合諸侯之度。望羽旄以胥慶，傾巷陌以同歡。恭惟殿下放勳文明，﻿成湯勇智。濟雲雷之草昧，開天地之泰亨。內修外攘，祚已鞏於盤石，邇安遠肅，物盡登於春臺。河海晏淸，國家閑暇，尙慮民隱，或未周知，稽《羲經》之省方，效《虞典》之巡狩，御六飛而遠邁，指西土以光臨。王祖古都一統之迹如昨，箕子舊壤八條之風猶存。命太師以陳詩，觀群牧以考職。慰民生不給之望，霈王者無私之恩。羅致十室之賢，珍從百年之老。稱累朝未遑之大典，揚萬世無疆之休聲。鴻儀已講於塗山，龍馭遂回于天邑。迎迓載路，歌頌連衢。伏念妾等幸遭昌辰，謬參法部，聽一聲之淸蹕，曷勝鼇歡？獻數曲之鄙謠，聊申燕賀。
詞曰：
聖王西狩爲民遊，輦路塵淸露冕旒。日角輝輝明蔀屋，天威肅肅震群侯。六師未慕周王邁，一豫誰誇夏諺休？五彩雲移回玉仗，康衢處處鬧歌謳。佳氣葱葱靄紫宸，傾都瞻望迓淸塵。風傳仙仗鑾聲近，雲護金輿
日色新。一部洛陽吹法曲，三呼嵩岳舞神人。更催靑鳥邀王母，願獻蟠桃不計春。
進中宮謌謠曰：
伏覩殿下光膺景命，夙夜圖理，王妃殿下承乾內佐，治功旣成，四方寧謐，然猶求䘏民隱，爰擧虞巡之典，天順四年冬十月，巡幸關西，誕布德音，僅越月車駕還京師，歡騰九陌，頌聲洋溢。妾等幸際昌辰，獲覩盛事，不勝慶抃，謹獻頌詞，竝疏短引。伏以隨日馭以還紫宸，咸仰氷輪之彩，催霓裳而下玄圃，敬迓玉輦之塵。敢獻謌謠，庶垂採納。
詞曰：
天運方亨，聖神誕作。思齊我后，克配厥德。二曜幷明，四方畢燭。尙慮民隱，省方宜亟。法駕啓行，時維農隙。翟茀以從，于西乃適。迺諏迺詢，迺求民瘼。父母孔邇，載撫載育。于邇于遐，德洋恩洽。孰寒不燠？孰飢無食？懿其休風，是煦是吹。閭閻皞皞，爭歡以嬉。維願我后，眉壽無極。且願我后，子孫千億。萬口齊呼，頌聲載路。月僅再彀，迺旋玉輅，維(被)〔彼〕西人，又怨我遺。維此都人，亦訴何遲。天蹕才聞，塡咽闉闍。小大稽首，競騰嵩呼。梨園賤隷，何幸親覩？輒獻鄙謠，庶效天保。且蹈且舞，長言于逵道。
駐輦良
久覽訖，遂行日晡還宮。百官進賀箋，不受，俄而兩殿御思政殿，政府、六曹、忠勳府進豐呈。隨駕及留都宗親、宰樞、承旨等皆入侍，極歡，夜分乃罷。
○賜吏曹判書具致寬、兵曹參判金礩、京畿觀察使黃孝源各馬一匹。
○刑曹據咸吉道觀察使啓本啓：“北靑囚私婢卵加伊與奸夫沈靑謀殺其夫，請卵加伊凌遲處死，靑處斬，同謀水山絞。”從之。
史／編年／朝鮮王朝實錄／世祖實錄／九年（1463）　卷三十至三十一／卷三十一　閏七月至十二月／十二月／11日(P.31-1)
○乙未/御思政殿，設臘享祭飮福宴。獻官洪允成、李邊及孝寧大君補、臨瀛大君璆、永膺大君琰、逢原府院君鄭昌孫、領議政申叔舟、右議政具致寬、右參贊崔恒、中樞院使魚孝瞻、工曹判書金守溫、同知中樞院事梁誠之、吏曹參判洪應、仁順府尹韓繼禧、承旨等入侍。引見野人將其大、軍有、王時等三人，令進酒。命允成問其所欲，軍有請加己職，又請將其大之鞍馬、弓劍。上曰：“汝等無功於國家，除職足矣，而又濫請，在所當罪。第以遠人輸誠來附，故特原之。其勿更言。”遂命引出。謂右承旨李坡曰：“野人谿壑之欲，雖不可盡從，亦不可不從。更欲優待，若除職賞賜等物，汝議於叔舟、允成等以啓。”謂奉石柱曰：“汝於予舊人，但汝屢犯國憲，故予之待汝，不如諸勳。是汝之自取，勿以爲嫌。”
○上以世宗所制定大業、保太平樂舞、歌詞句數多。凡祭數刻之間，難以盡奏，故師其意而略制之，幷定郊天樂舞。旣隷舞樂而無進饌、徹邊豆、送神之樂，崔恒等請之，上又制之，命恒制其詞。宗廟迎神，熙文之曲：
世德啓我後，於昭想形聲。肅肅薦明禋，綏我齎思成。
奠幣熙文之曲：
菲儀尙可交，承筐將是帛。先祖其顧欽，式禮心莫莫。
進饌豐安之曲：
執爨踖踖，登我俎豆。俎豆旣登，樂且和奏。苾芬孝思，維神其右。
初獻，保太平之舞，熙文之曲：
列聖開熙運，炳鬱文治昌。願言頌盛美，維以矢歌章。
基命之曲：
於皇聖穆，浮海徙慶。歸附日殷，基我永命。
歸仁之曲：
皇矣上帝，求民之莫。廼眷奧區，廼遷明德。仁不可失，于胥景從。其從如市，匪我之私。匪我之私，惟仁之歸。惟仁之歸，誕啓鴻基。
亨嘉之曲：
於皇聖翼，祗服厥辟。聖度繼志，眷倚斯篤。大亨以嘉，景命惟僕，
輯寧之曲：
雙城澶漫，曰惟天府。吏之不職，民靡按堵。聖桓輯寧，流離卒復。寵命是荷，對建厥福。
隆化之曲：
於皇聖祖，遹駿厥德。仁綏義服，神化隆洽。憬彼島夷，及其山戎。孔淑以懷，莫不率從。航之梯之，款我繹繹。於赫厥靈，爾妥遠肅。
顯微之曲：
於皇我聖考，戡難保宗祐。謳歌輿望隆，敦讓顯美德。
龍光之曲：
天子方懠，邦人憂惶。聖考入奏，忠誠以彰。媚于天子，赫哉龍光。
貞明之曲：
思齊聖母，克配乾剛。戡定厥亂，贊謀
允藏。猗歟貞明，啓佑無彊。
大猷之曲：
列聖宣重光，敷文綏四方。制作旣明備，大猷何煌煌？
繹成之曲：
世德作求，率惟敉功。光闡太平，禮樂方隆。左籥右翟，曰旣九變。式昭光烈，盡美盡善。
亞終獻，定大業之舞。昭武之曲：
天眷我列聖，繼世昭聖武。庶揚無競烈，是用歌且舞。
篤慶之曲：
於皇聖穆，建牙于朔。遹篤其慶，肇我王迹。
濯征之曲：
頑之豪，據雙城。我聖桓，于濯征。狙獷亡，拓我彊。
宣威之曲：
咨麗失馭，外侮交熾。島夷縱噬，納寇恣睢。紅巾炰烋，元餘奰屭。孽僧跋扈，胡魁陸梁。於皇聖祖，神武誕揚。載宣天威，赫赫堂堂。
神定之曲：
愾我敵，戒虎貔，鼓厥勇，若翰飛。動九天，正又奇，螗斧亢，旋自縻。竹斯破，孰我支，耆定武，神之爲。
奮雄之曲：
我雄我奮，如雷如霆。胡堅莫摧，胡險莫平。連連安安，奏我訊馘。神戈一揮，妖氛倐廓。無侮無拂，祚我東國。
順應之曲：
麗主拒諫，敢行稱亂。我運神斷，我師我返，天人協贊。
寵綏之曲：
義旗載回，順廼多助。天休震動，士女悅豫。徯我寵綏，壺漿用迎。旣滌穢德，東海永淸。
靖世之曲：
彼孤臣，扇禍機，我皇考，克炳幾，神謀定，世
以靖。
赫靖之曲：
島夷匪茹，虔劉我圉。爰赫斯怒，爰整我旅。萬艘駕風，飛渡溟渤。廼覆其巢，廼擣其穴。譬彼鴻毛，燎于方烈。鯨波廼息，永奠鰈域。
永觀之曲：
於皇列聖，世有武功。盛德大業，曷可形容？我舞有奕，進止維程。委委佗佗，永觀厥成。
徹邊豆：
卬成于豆。于豆于籩，有苾有香。來假僾然，我禮旣成，告徹維虔。
送神興安之曲：
禋祀卒度，神樂康而。洋洋未幾，回我倐而。霓旌彷彿，雲馭邈而
圜丘迎神，熙文之曲：
右命荷玄休，代理主群生。崇報迎穹壇，翹竚臨雲輧。
奠幣熙文之曲：
黍稷胡亶香？百神壬有林。我將我圭幣，昭事奏微忱。進饌：
以我繭栗，與我齋明。或肆或將，祗薦我誠。神其居歆，赫赫厥靈。
初獻基命之曲：
於穆玄宰！神明莫測。禮嚴毖祀，庶幾降格。
亞獻宣威之曲：
皇皇上帝，臨下有赫。我應明命，翼翼欽若。假哉烈祖，配天禮陟。咸秩百神，祀事不忒。我羞孔庶，我牲孔潔。顧予精裏，再崇我爵。
終獻濯征之曲：
禮旣備，樂旣奏，觴之重，誠以侑，錫我祉，帝其右。
徹邊豆：
於薦靜嘉，邊豆有楚。邊豆旣踐，獻爵亦擧。神旣醉止，廢徹有且。
送神：
神載起兮，
返玄宅兮。騰颷輪兮，遡寥廓兮。岐子望兮，杳空碧兮。
史／編年／朝鮮王朝實錄／明宗實錄／五年（1550）　卷十／五月／30日(P.41-2)
○癸巳/上御朝講。尹漑曰：“復昌奸邪，非但自上見欺。儕輩則宜若易知，而擧朝猶陷其術中。當黃憲亂政之時，復昌獨抗疏論啓，此固他人所不能爲。小臣亦於上前褒美矣。小人情狀未露，雖號英明之主，鮮不爲所欺。然旣知其小人，則痛絶不疑。乃所謂：‘去邪勿疑。’今者陳復昌，旣服其罪，孰不痛快？但聞御札還收之啓，每敎以勸勵後人云。奸邪之人，內懷凶慝，外持正論，以蔽聰明。此特小人之尤甚者，不可以褒諭，爲後世勸也。”兩司請陳復昌褒諭御札還收，答曰：“如啓。”
○還收御札于陳復
昌家。戊申正月，復昌拈出《論語》中切要處，條疏以獻，上以御札諭曰：“觀此疏意，忠誠極切。予雖不敏，豈不嘉納？”己酉五月，復昌上章，論黃憲專擅，上亦以御札諭曰：“爲國忘身之誠，古今稀罕。優於朱雲、汲黯之忠，不勝嘉歎。”復昌受言，裝(䌙)〔潢〕掛諸壁上，朝中士大夫，或爲歌詩，或爲序跋，附於御札之下，以贊揚焉。至是還收，今錄衆作於左，又書述者之名姓官爵，以備後人之觀。後之覽者，亦將因此而知其趨向之邪正矣。“同寅陳公復昌，以勁直敢言，爲一時所重。嘉靖己酉，入長經幄，五月辛卯上章，極論時宰專擅之狀，上警動，卽命免官鐫勳，許歸田里。壬辰降御札褒奬，仍賜先朝御衣酒器等物，癸巳，特加一階，拜大司憲。臣伏讀聖諭，詞旨懇到，筆畫端勁。其樂諫旌直，寵優勸勉之意，溢於言表，雖唐、虞盛際，亦未有如此之美也。彼范成大、楊萬里所謂：‘日光雲章，龍跳虎臥者。’特形容御墨，侈張堂額一兩字而已，豈如聖上至儷百十有五字，而申以異賜眷命之隆於數日之間乎？於(以)〔此〕知陳公，將感激殊遇，盡言不諱，繼之以死然後已也。臣三復莊誦，謹賦五言排律一篇，以寓摹天譽日之意云：昭代圖新理，安危繫相臣。簡敷爰立命，思副具瞻人。夙夜期毗輔，訏謨贊聖神。不能厭衆志，那得協同寅。有累休明擧，將虧倚任眞。孤忠懷謇諤，抗疏寫由因。許國曾輸悃，捐(指)〔軀〕豈擇辰？籲天言卽報，張膽氣還伸。睿翰俄飛動，奎章復懇諄。移官都執法，躋秩造乘輪。器撤中宸供，衣頒在笥珍。殊恩鐫脾腑，偉事聳簪(伸)〔紳〕。獻可先持見，元城不顧身。未容回聽早，恒被竄遐頻。爭似遭明聖，交修慶直仁，彈文旬十上，讜論日三陳。繩憲庸纔訖，鈞衡望已臻。鸞回歸鈿軸，寶蘊燭蒼旻。讃仰彌昕夕，傳觀肅主賓。恭(擒)〔維〕榮遇釋，留取勵臣隣。”知中樞府事鄭士龍書。“夫人子，生於兩間，上爲君，下爲民，孰不欲展布其負抱，贊襄乎治化，親見太平之世哉？雖然，時不遇，道不行，卒老牖下，而人莫之知者何限？幸而際明時遇聖主，言聽而諫從，則臣子之志願畢矣。今上卽位之四年，講《論語》終編，副提學陳復昌。拈艸要於學問者，一篇各節，上疏陳列，言甚對切。上惕然嘉納，卽賞以貂皮
披肩，又以御札賜之，宣醞于弘文館，遣中使就諭聖旨，館員莫不感激極歡，竟夕乃罷。臣復昌，以御札示同僚，因語臣澍曰：‘知吾心者莫如子，知吾學者亦莫如子。雖吾有愛君之心，須吾無格君之學，濫竊恩寵，擢置華近，誠懼百身萬殞，無以報效。猥承華袞之褒，至荷銀鉤之賜，拜受以還，措躬無地。夫何異渥，至於此極也？吾將裝(䌙)〔潢〕，以求玉堂諸學士，歌詠盛德，使一介姓名，亦因是不朽，子宜先之。’臣伏覩聖翰，典則高古，如盡封敍疇。辭意簡重，歌媲漬襲經。環列改觀，奎壁動色。因三復莊誦，俯伏而嘆曰：‘雖唐太宗之答魏鄭公、宋仁宗之賜孫休復，蔑以加矣。’主上春秋十有五，而聖稟得於天性，日三御經筵，講論不怠，敦奬儒雅，鼓舞風敎，以至賢邪消長之理，國家(洽)〔治〕亂之機，靡不貫徹，而默識之，若其心畫之超詣，特多能之一事。此臣復昌，昵侍經幄，嘉猷格言，日陳於前，猶以爲未也，又具疏以論之，得盡其底蘊。此殿下所以深許其忠誠而嘉納之者也。於戲！上有聖明之君，納諫如不及，下有骨鯁之臣，進諫如不足。君臣之間，相得益章，他日輔養成就之效，詎可量耶！臣竊聞，成廟朝直提學金訢進十思疏，成廟答以御札，復賜衣靴褒美之。視殿下今日之擧，殆與之同符，而竝休矣。臣以譾薄，待罪侍講，思欲裨補於萬一者，豈容己已，譽天地之高厚，美日月之光輝，臣知其無能爲也。然不可喑無一語以稱揚聖上從諫弗咈之意，謹拜手稽首而爲之贊曰：吾王睿聖，天縱生知。亹亹從善，堯、舜爲期。芻蕘尙詢，矧伊論思！不諫亦入，況也責難？遂眷藎臣，爰置金鑾。有懷必達，豈敢素餐？迺奏封事，迺闡奧義。宸心載悅，奬諭勤至。煌煌玉札，典謨是似，元氣淋漓，雲漢昭回。泰華揷天，巨靈擘開；鼎淪泗水，萬夫莫取。峭勁沈重，體無不有。受言藏之，寵踰彤弓。休光上燭，爗爗其虹。孰爲仗馬，孰爲寒蟬？嘉言罔伏，於斯萬年。”弘文館副應敎金澍敬書。“封章恭獻闕，忠正慕程、朱。讜語敷經訓，嘉言演聖謨。硏心窮性命，析理辨錙銖。寵筆由中悃，褒容詎貌膚。君明臣自直，魚喜水相須。千載眞難遇，贊襄愧鄙夫。”弘文館直提學慶渾。“遭遇翊淸靖聖神，明公風節
逈無塵。華山笑殺墜驢客，里社誰爲宰肉人？蠖屈半生眞有命，鵬圖萬里浩無垠。一條氷做西淸長，八斗文歸內閣臣。風暖槐龍交翠影，日長蓮漏滴靑闉。官閑休浣仍偸暇，講罷詩書好作隣。染得鷔頭雲錦筆，寫成龍尾匭凾珍。天顔咫尺披肝盡，聖鑑昭回動色頻。時論咸推冥眩手，群僚爭指激昻身。貂蟬曲荷便蕃錫，玉札偏承雨露仁。唐帝草書猶近玩，宋朝飛白謾超倫。鸞回紫極綸音重，雅濕黃麻墨色新。入袖珠璣穿夜月，橫堂奎壁射秋旻。聚觀華巷塡車馬，傳誦人間咽齒唇。從古昭融歸契合，孰知膏澤在敷陳。同時幸際風雲會，前席叨承步武親。別院垂楊靑裊裊，禁池春水碧粼粼。宮壺屢拆黃封酒，醉頂時欹白氎巾。犬馬空懷家世戀，涓埃無補盛明辰。摩挲任作雲來寶，共祝堯齡億萬春。”弘文館副校理鄭惟吉。“延英朝夕泝伊洛，講徹封章約且泛。宸翰十行光賜帛，微言一旨切觀監。鄭公忠只圖《無逸》，唐主恩惟寶有鑑。徵若格君如學士，文皇薩水竟何懺？”弘文館典翰尹仁恕。“疏奏傳宸札，慇懃答至誠。文如璦玉削，筆似鳳鸞驚。豈啻千鈞重，從知萬寶輕。珍藏應十襲，永作子孫榮。”弘文館應敎洪曇。“聖學孜孜惜寸陰，求賢如渴古無今。百年遭遇風雲會，終世霑濡雨露深。慷慨封辭多格語，丁寧批札下綸音。傳家有寶宜千襲，一片忠誠更激心。”弘文館校理尹玉。“玉署論思日，延英輟講初。開陳一部語，諭奬九天書。寵錫偏承眷，殊恩不自居。從今到白首，報效會何如？”“弘文館副校理兪絳。引君時敏想先民，何幸淸朝更有人，魯語入流羞半部，宸章垂奬聳諸臣。氷綃裝就翔鸞鳳，魚水淸深質鬼神。忝接題名慙不分，蕪辭應共壽千(泰)〔臻〕。”弘文館校理宋賛。“講書經國學，日月尙君心。啓沃呈封事，褒嘉下德音。風雲臣道泰，雨露聖恩深。珍重藏宸凾，宜敬後視今。”弘文館修撰韓智源。“一片丹衷烈素秋，幾年憂國雪添頭。黃河運泰歡魚水，玉陛疏封動冕旒。堯、舜致君誠自切，文章經世學還優。昭回宸翰深恩寵，更把何心答上休。”弘文館副修撰李戡。
史臣曰：“初，復昌借寓於具壽聃家傍，日夜納謁。壽聃初未知憸邪罔人之態，以爲剛直可用，又愛其文筆，薦而發之。漢陽東村居宰相等，亦以巧言敏捷，以爲耿介才士，不甚擯之。遂爲臺諫，仍與尹春年、尹仁恕，結爲心腹，朝夕往來。因作幕客於尹元衡門下，主張時論，力治逆黨，稱云之類，人畏其口，擧朝皆趨，車馬塡門。淸(取)〔要〕之職，一時拾取。及其官高驕縱，與壽聃有隙。復昌未發迹前，必具酒餐於家，邀致得路勢官，設酌納交。且於開懷論事之際，必嗚咽涕泣，似若赤心憂國，不知者，或以爲慷慨之士也。爲富平府使時，其妻懷孕求食餠，復昌使取米於豐德本家，其矯情釣名如此。立朝之日，凡與人往復紙札，必藏於一篋，以擬後日謀陷考證之用，其竄甲山，亦書邑宰過失於一冊，欲爲恐嚇，叱辱主倅。小人終始肆毒，不少悔改，如此。”
史／編年／朝鮮王朝實錄／宣祖實錄／二十八年（1595）　卷五十九至七十／卷六十七　九月／4日(P.2-2)
○癸酉/昧爽，上出崇禮門外，餞享封倭天使南下。酒三行，天使曰：“朝日已晩，路亦百里，只此相別。”上曰：“昨者重違尊敎，不能行禮，今又如是，不勝缺然。”因命李光庭，禮房承旨也。呈禮單曰：“將薄物，以表微忱耳。”天使曰：“他物不敢受，而今往海外，切
於藥用，只受人(參)〔蔘〕。”上曰：“古有贐行之禮，非爲物也。情在乎此，敢請。”天使曰：“貴國殘破已極，而侵擾必多。況情不在物者乎？玆不敢受。”上曰：“小邦，若非聖天子終始拯濟，安能保有今日乎？且大人爲小邦事，遠征海外異域，不勝未安。好爲往來，惟此之望。”天使曰：“無非皇上至德，俺豈敢言勞？”遂拜而辭。
史臣曰：“銜天子命，宣傳海外者，係國家之輕重，關事機之緩急。苟非敦說討禮，忠信篤敬之人，難乎免於嫁禍沾辱，顧不重且大哉？今觀李宗誠天使姓名。爲人，設有專對難奪之節，蠻貊可行之道，深恐貽輕中國，取侮夷邦，南朝無人之譏，不幸而近之矣。嗚呼！秀吉，聖化外一醜物也。放弑其主，僞定一域，已得罪於天地神人，而不悛舊惡，謀動干戈，非徒魚肉我生靈，灰燼我廟社，逆謀悖說，辱及上國，含生蠢動者，皆懷憤怨之氣，恥與之俱生於一天之下。邪議橫生，大義滅絶，煌煌龍節，遠臨於鯨海之外，五等之爵，遄加於兇賊之身。曾謂堂堂天朝，反墮於彼賊譎詐中，行《春秋》所不道之
擧乎？”
○兵曹啓曰：“我國軍政，自近年以來，日漸紊亂，經變之後，尤無貌樣。若得精勇可用之兵，團束行伍，使條理分明，而輪次入應其役，本曹捧納番軍代糧，點名俵給，則募兵常鍊，而隷屬於軍案，農軍納米，而得安於耕作，彼此誠爲兩便。且於招集浮遊，弭盜活民之策，亦不無利益，故前日備邊司，屢以此陳達，而去夏本曹，亦請施行矣。但此事未及整頓，而遽値天使之行，上司定軍之令，朝夕旁午，官吏急於遵承，未暇察任，無論其他。如接待本都監、分都監應用，擡扛扶持、執事進止、刈草把守、別工作，各色應入之軍，已過七八百名。小有遲緩，則該吏困於責罰代立，奸濫之徒，樂於依憑，用術中間，弊端如蠶絲、牛毛。本曹雖欲撿勑，係干唐人及上司處，則終不得下手。以此之故，事不如意，益致滋蔓難防之患，而本曹因勢苟廢，已多日月矣。近來又緣年登米賤，向前爭先募立之人，或多散歸外方，興販資活，每於點考之時，應募者漸少。假令天使下歸之後，整得募立之
人，而其所應立者，皆是上司下人，頑慢作弊之徒，其餘閑丁，則俱執所業，不樂於(偏)〔編〕伍。事勢如此，衆議皆爲不可，此事恐不能施行。來十月朔爲始，上番軍士，一切以當身入番，本曹點考之日，擇其壯勇而軍裝完備者，別爲哨隊，以爲侍衛之用。又依《法典》所載，試才計畫，而論賞精壯而有才者，則使其閑歇而無侵擾之嘆，推移老弱無勇之軍，分定于役處，則外方軍士，亦將聞此而自礪於鍊才，恐爲宜當。全羅道上番軍士，則前日已以作米上送事，差官知委，黃海道闕軍，亦依此例移文，此等糧米，則本曹着實收合，或別募精勇，而散給立役，或補用於各處定軍之時，從長處置，恐無不可。敢此啓稟。”上從之。
○以趙正立爲正言。
史／編年／朝鮮王朝實錄／光海君日記／太白山本／八年（1616）　卷九十九至一百十／卷一百三　五月／17日(P.63)
丙辰五月十七日丙戌
○政院啓曰：“今日庭鞫爲之(事)，命下矣。卽者禁府郞廳來言：‘領議政奇自獻則今以待命事，當到闕下云，判義禁朴承宗則自名出兇書之後，本府大小公事，全不管攝。’云矣。”傳曰：“今則尤無待命之事，安心參鞫事諭之，領相、領敦寧、判義禁，竝速命招。”
○政院啓曰：“判義禁朴承宗更爲命招，則病重不來矣。”傳曰：“崔沂等獄事，自上當親鞫，卿別無所嫌，況他罪人則尤無可避之道矣。囚繫甚多，安心參鞫，使獄事勿滯之意諭之。速爲更招。”
○政院啓曰：“領相處諭之，則‘子弟之名出於兇書，臣等決不可參鞫，參鞫則臣之罪必益重。使他人鞫之，獄體宜當。’云矣。”傳曰：“崔沂等獄事，自當親鞫，卿別無所嫌。況他罪人，則尤無可避之道矣。囚繫甚多，速爲
參鞫，使獄事無滯。”
○備忘記：“國家大禮，百官着朝服者甚少。如有可備之力，而不爲備着，則事甚不可。貧寒末裔宗親，固難責備，其他可備之人，限某年正月爲始，一齊備着事，令禮官詳議擧行。又國之大事，在祀與戎，而今此親祭時，宗親、文武百官陪祭者甚少，所見埋沒。今後令禮官、法司，另加申飭糾劾，分明老病有故者外，使之盡參陪祭事，着實擧行。”
○行大司諫南瑾、大司憲柳澗、執義金質幹、司諫尹訒、掌令琴愷‧林健、持平鄭遵‧邊應垣、正言李涏‧鄭良胤啓曰：“宗系未改，惡名猶存，爲我國無窮之至痛。而累代陳辨，至于我先王，始得昭雪，誕頒《會典》環三韓一區，得免爲無父無君之國。不幸荒怪諸書，重謬襲誤，久被醜詆，末由湔滌，至痛尙未去身，何幸陳奏曲折，卽蒙快雪，此則先朝
之所未有也。至於倭寇射天之日，讒人敢倡向導等語，幾陷不測之地，逮聖上嗣服之初，爭立之說，不幸有之。無根不近之言，前後狼藉，不一而足。一日不洗，則猶存一日之痛，一月不洗，則猶存一月之痛，至若一年二年，則其爲至冤極痛，如何可言？幸蒙聖上事大至誠，誠孝格天，具由祈懇，一使一介行李，遽蒙禮部之敷奏，皇上之勅諭，出尋常萬萬，痛釋而快湔。使天下後世，皆知日月之重光，不止於一時而已，則昔爲罔極之至冤，今爲莫盛之大慶，我國含生，孰不歡抃？舞之蹈之。群情若此，雖君上不得以沮抑，況有其實，則名固從之，古人有言。自上雖欲撝謙，稱實徽號，焉得而辭焉？我先王亦已行之。此前事之可鑑，後日之元龜。請亟從徽號之懇，以答臣民之望。”答曰：“予意昨已諭之。私忌日勿爲煩擾。”
○府院前啓三聘、渫、慶業三賊及雲祥事。
答曰：“已諭，勿煩。”
○諫院啓曰：“國家不幸，逆獄繼起，而近年以來，大臣不備，推官有故，囹圄塡滿，完了無期，豈不寒心？其間業已承服之罪喘，尙延時月之命，而以終天壽者有之，多年在逃之逆魁，亦幸被縛於捕盜，而久不鞫問者有之。又有得參於議啓之中，而經年滯囚者，其數不少。殄殲多罪，固當汲汲，而開釋無辜，亦不可緩。自上留念獄事，示不自專，聿求得中，每咨群下，大臣、推官之獻議，非止一再，亦非不詳密，而猶慮其未盡也，又下更議以啓之敎，臨事當愼重之美意，孰不嘆服？第一人意見，萬無初終之異，雖百番更議以啓，而臣等必謂之無他說也。判義禁朴承宗病根不淺，長在呈告，必欲待其出仕議之則，完獄之期爲日漸遠。自前有在家獻議之例，不須來詣闕下而結末也。惟在廓揮乾斷，裁自聖
衷而已。何可每言於鞫廳，而莫爲之速完乎？至於保放之人，其類亦多，如無更問可議之端，則何必使久而淹滯，以滋其冤悶哉？丕蔽要囚，慰悅人心，誠今日之急務。此臣等之所以至再至三而不知止者也。況今海西、安城之變竝出，已爲囚繫者不勝其多，若又辭連，則將來之逮捕，必甚於此。年久之獄，猶未快決，則事又難處，實非細慮。請亟賜一兪，以快物情。”答曰：“當量處。”
○百官啓曰：“臣等竊惟，帝王之繼統立極，莫重於孝，而尊祖敬宗者，孝之大也。臣子之事君盡禮，惟在於誠而頌德歸美者，誠之至也。故文思欽明，傳稱唐堯之德，濬哲溫恭，史讚虞舜之聖，奚斯之詠、吉甫之詩，無非褒揚太上，美厲耿光。修縟典於當代，播洪休於後乘，所以膺宗社(神祗)〔神祇〕之佑，答朝野臣民之望者也。今我殿下光纘洪圖，誕受駿命，盡倫而致愛，立本而成化，
巍蕩難名之德，輝焯無競之烈，轢軼今古，經緯天地。蜚英華騰茂實，進崇號薦徽稱之擧，何可已也？緬惟聖祖，秉籙應天，受制封開國，奸臣賊子，逃入天朝，敢懷私憾，搆成巧讒。蓋自永樂甲申，迄于萬曆戊子，本國之馳奏辨列，前後相望，世更十三，年近二百，始有纂成實錄，頒降《會典》之事。宗系之受誣被衊，雖得釐正，而不幸名儒碩士，纘乘諸秩，猶襲舛訛，益肆醜詆。指聖祖或稱逆黨，或加幽弑纂賊之名。嗚呼！宗系辨明，而惡名之狼藉如前，《會典》修輯，而外傳之剌謬益甚，將使天下後世，眩亂是非，莫辨其惑，則豈非大可懼哉？況《續文獻通考》、《吾學編》，《經世實用編》、《弇山別集》、《大政紀》等書，或係奉勅撰成，或爲諸司掌故，而館閣諸儒，是焉取閱考證，實與正史無異。凡在我國，無論士庶，稍稟知
覺者，孰不驚聽而竦神，切齒而腐心乎？然則其可諉之於一部《會典》之修補，而却以如許諸書記誤，爲閑漫文字乎？又豈可諉之於宗系之改正，而却以弑逆惡名，任加於祖宗而莫之恤乎？至若先王之被誣，尤有所不忍覩，不忍聞之事。或曰：‘招倭復地，啓扃揖盜。’或曰：‘割地與倭，歲周粟帛。’或曰：‘國王請款，情涉齮齕。’或曰：‘娛情詩酒，敗度取侮。’如是捏造，迭見編簡。嗚呼！我先王以至誠大義，敬事天朝，終始益篤，可謂質諸鬼神、明乎日月，而賓天之後，受誣至此，陟降之靈，必爲痛怛於冥明冥之上矣。況此多般謗言，又甚應泰之所搆者，則亦可諉之於往年之奏請，而不爲之訟冤耶？恭惟聖上，承先王付托之命，奉天子監撫之勅，正位貳極，嗣臨大寶，億兆謳歌，遠邇愛戴，此實東征將士之所目覩，海內之所傳播。而伍袁萃
因何所見，敢於《林居漫錄》中，乃有爭立之語？所謂爭者，乃勢均力敵，名位相較之稱也。此而不辨，則不幾於置逆珒之窺覬，登叛人之黨者乎？凡此三件之詬辱，實萬國所無，天下無二者。不得不控疏陳籲於天日之下，而幸蒙皇上洞燭，閣部明諒，聖旨優渥，覆題詳核，恩勅渙頒，寵數隆溢，其於明辨湔雪，更無所歉。固已昭揭宇宙，聳動觀瞻，使海內諸國，知聖天子眷顧我聖王，特出於尋常萬萬也。臣等竊詳，禮部題稱有曰：‘其辨祖系也，恥作逆黨之後，其辨王氏爲洪倫等所弑也，羞被纂立之名，其辨釜山互市等情也，懼蹈引倭之跡。無非自處于彝倫攸敍之國，表其父爲恪恭靖獻之臣也。’是則璿源誣玷、聖祖惡名、先王被誣之冤，一擧而昭雪蕩滌者也。又曰：‘仍付史館，纂修成案，抄傳海內，與天下共見之，仍勅諺國。
一稟章程，無惑浮議。將外藩之心跡以昭，天朝之體統以肅矣。’是則本國被誣情節，藏之史局，謄出朝房，勒成信史，盡祛私偏之訛謬，而表迪于萬祀。一以傳布中外，使窮鄕遐裔，家至戶到，無不洞知其誣枉，則比諸《會典》之補錄，爲如何耶？其曰：‘著書諸臣，後先物故，書已傳播，無從盡改。但得明旨再頒，諸書不必改正，而自無不正也。’是則將各種諸書，弁髦而棄之，一以明旨更正者，取信於天下後世。試觀數百年來，天朝於我國，覆本勤懇諄復，有如今日者乎？至於聖旨，則‘該國世系諸事、釜山引倭之說，與野史所傳，原不足據。奏詞抄付，史館纂修，乃賜勅與王慰，其昭雪先世之意。’其勅諭略曰：‘尊祖敬宗，華夷罔間，信令傳後，文獻足徵。事果厚誣，理宜昭雪。當王恭愍被弑之初，正李仁任專命之際。禑、昌非類，瑤復
不君。革故鼎新，有同草昧。流皇洞燭乎高皇，辨疏悉聞於列聖。至於倭寇之侵陵，繄爾父諱之恢復。釜山要害，原非侵疆，互市羈縻，詎關誘敵？疇爲月旦？總屬陽秋。朕方錫類，嘉在同文。庶石渠金櫃之祕有據，而大書特書水原木本之思，無忝于祖廟禰廟。’云云。臣等竊觀，洪武以來，列聖明旨及勅諭，但以‘載錄史館，纂附《會典》’爲辭，而至於己巳《會典》，全部頒給之勅，只曰：‘雪累世不明之系，旣遂懇祈。’等文字而已。其禑、昌非王氏恭讓昏暴之事，革故鼎新，流言洞辨等語，至此乃得如是之明白，試考累代勅旨之文，則其丁寧明快，又有如今日者乎？況先王之受誣，尤極冤痛，而勅諭煌煌，洗盡其諸書無稽不根之說，至以恢復之功褒之，此則宗系惡名昭雪之外，又是聖上爲先王極辨一
大事也。禮部箚曰：‘國王之立，非以長而以賢也。’又曰：‘禮義之不愆，何恤乎人之言？’至以袁萃之雜著，比之於《湘山野錄》、《(碧雲䮕)[碧雲騢]》等書，妖妄無據，又以聖上，比之於宋仁宗，有聖德而被誣，乃以‘請立冊封，俱順輿情’爲辭。我聖上欽承帝命，赫臨邦國之業，薄海內外，無不曉然，是則自古藩君所未徼之寵典也。總此三件辨誣之事，皆由於聖上之至孝盛德。感通天人，有此大慶，巍功煥烈，度越前後。廟享有儀，殷薦罔愆，祝史正辭，福祿攸降。聖祖在上之神，先王昭格之靈，亦必歆臨感嘆，其將曰：‘予有後焉。’則聖上之功光廟社者，正與皇朝勅旨之語，若符契而脗合，則非常之烈，無疆之休，可謂無得而稱焉。受餕之夕，大小廷紳，咸悉在列，不謀同臆，合辭颺言曰：‘至哉，聖孝！大哉，聖德！倫紀之敍，式見乎今，《詩》、《書》所述，何以加
乎？’蓋世平道行，主聖治隆，而臣子不稱者鄙也。是以，抒下情而究上美，擧彝典而修盛事，雍容揄揚，申明景鑠者，抑亦先賢之成式，往古之懿軌，不可廢也。榻前口達，不盡所懷，徒煩聖聰，未蒙允許，群情愈鬱，如渴望飮。待朝而來，又申昨請。聖上當此，雖欲不享鴻名，其可得乎？雖欲拒其輿情，其可得乎？伏望殿下特垂俯察，亟賜兪音，上以副宗祏眷顧之懷，下以慰庶類顒跂之情，不勝幸甚。”答曰：“省啓，百官皆會，不勝驚悶。囚繫滿獄，鞫問方急，而大臣不遵予命、不體予意。罔念君臣之大義，抛棄君命而不赴，則此何時而乃爲此言？聖勅勤懇，夐出尋常，實是皇上之天恩，而諸臣卿協贊之誠也。但宗系昭雪，《會典》改頒，快辨厚誣，明旨誕降，俱在於先朝，則不辟有何可議之功乎？先王被誣，而今番奏
請，只出臣子之至情，而致此辨誣之慶，則感泣罔極而已。加號於寡躬，則誠不敢當也。至於予身被誣，雖得昭雪，寧有以此加號之理哉？目今國家多憂，危急之事非一二計。試觀爻象，是豈卿等廢事强請加號之日乎？決無可從之理。願勿爲如此之言。”
○宗室(定遠君等)啓曰：“伏以宗系惡名，實天下萬古之至冤至痛也。先王之誠孝，祖宗之陰隲，昭雪於前，增光于今，此乃二百年我國家無前之大慶也。先王之盛烈、聖上之偉功，前聖後聖，其揆一也。光國徽稱，昭揭日星，則我聖上繼述讚揚，豈後於今日哉？況此皇恩隆洽，聖勅勤懇，凡在含生，孰不歡抃？伏願殿下，快下乾斷，以答臣民之望。”答曰：“惟我諸戚卿，體予悶迫之情，勿爲如此之言。”
○弘文館箚子答曰：“予意昨已諭之，勿爲煩擾。”
○黃海監司尹
調元馳啓(曰)：“海州牧使崔沂濫刑請罷事狀啓，‘不言某人以某罪受杖受杖，而生死與否，沂之所以不報監司者何意也？刑房及執杖者，亦何人也？措語矇然，莫知其由，更爲詳察以啓。濫刑時刑房及執杖人，竝卽囚禁，俾無逃避之患。’事，有旨矣。刑房吳應聘、執杖人李龍彦‧金夢淡等，捉來推問，則吳應聘招曰：‘去四月二十日，牧使在任時，出官旨一封曰：「與前縣監金錡同力，此人等捉來。」云，卽到金錡家，面給官旨，因其指揮，西面栗枝居朴而彬、朴希逸等，捉囚官獄。第三日，牧使按獄囚二人，親審居民訴狀曰：「所當報使重治，而以其年少迷劣，特宥之。今後改過可也。」各笞三十決罪後，朴而彬則其同生兄幼學朴而文，朴希逸則其同姓三寸幼學朴啓運等處，竝開諭保授以送。朴而
彬、朴希逸等罪狀，則本州紙筒有居民等狀，取來憑考，則可知矣。’執杖李龍彦、金夢淡等招曰：‘去四月十五日夕時，名不知囚人二名，各笞三十決罪後，其族屬處保授矣。’且曰：‘州西面栗枝坊居民高景參等二十五人狀曰：「朴而彬、朴希逸二人，同心結黨，盜竊爲事，橫行閭里，衝火家家。而彬則或彎弓母前，劫分家財，或敺打其兄，希逸則時在父喪，强奸庶母之弟，捏做僞造之名，謀陷同姓叔父。行惡如是，爲人所棄，以此含毒，常欲殺人。如此之人苟不懲治，非但倫紀敗傷，人未免陰害之禍，依律治罪。」云云，朴而文、朴啓運等狀曰：「民等同生弟、三寸姪而彬、希逸等，本是悖惡家行，極爲無狀。而彬則不知有母有兄，至於持弓矢母兄之前，多發不測之言，希逸則居父之喪，强
奸庶母之弟。二人結黨，持忍刃夜行隣里數三家，公然衝火。民等以叔父之情，請罪于官，固所不忍而然，其罪惡如是，苟不懲治，則殃必及於父兄。依律定罪後，又治民等不能齊家之罪。」云云。牧使於是，敎朴而彬、朴希逸曰：「以州人等狀及門族訴告觀之，則所當依律窮問重治，而汝等年少，未解國法，妄發狂性，以致人言，十分酌量，略示杖罰，各其叔兄處，保授放送。汝其改心易慮，一從父兄之言，無得罪於一家及鄕黨。」牧使又敎朴而文朴啓運等曰：「汝等同生弟而彬、三寸姪希逸等，以一鄕狀辭觀之，常時悖戾之狀，當報使依律重典，而汝等之訴曰：『此輩年少迷劣，願爲保授，十分敎訓。』 云，故斟酌決杖，許令保授。自今以後，如前不爲敎訓，仍行悖戾，則竝與汝等，報使處置。」云云。’保授人朴啓運招
曰：‘三寸姪希逸因常時所行悖惡，本官據一鄕狀訴，去四月十五日，笞三十決罪後，希逸不悛其過，狀訴之人，必欲報讐，每每發惡。本州之人將更爲狀訴，則希逸知之，結項致死。’云云。又保授人朴而文招曰：‘同生弟而彬，時年十九歲，元氣如綫，本官受罪之後，仍爲得病苦痛，同月二十七日，因病致死。朴而彬、朴希逸罪狀，則當初一鄕品官及民等，牧使前呈狀中具錄。’云云。蓋而彬彎弓母前，劫分家財，敺打其兄。希逸身在父喪，强奸庶母之弟，謀陷同姓三寸，常以殺人爲心。二人結黨，隣里衝火作賊等罪，俱係重律，實非守令擅斷之罪。而牧使崔沂誘諉以年少迷劣，徑自決杖放送，至於殞命。崔沂濫刑之狀，臣已爲馳啓。不孝不友之人，法當報于臣處，而笞三十決罰，保授族屬
之後，相繼致斃，未知其由。此間事狀，詳在於各人供辭。保授人朴而文、朴啓運等，亦不無其罪。刑房吳應聘、執杖人李龍彦‧金夢淡等依下書，竝令堅囚。云云。”啓下鞫廳。
史／編年／朝鮮王朝實錄／光海君日記／鼎足山本／八年（1616）　卷九十九至一百十／卷一百三　五月／17日(P.16-2)
○丙戌/政院啓曰：“今日庭鞫爲之命下矣。卽者禁府郞廳來言：‘領議政奇自獻則今以待命事，當到闕下云，判義禁朴承宗則自名出凶書之後，本府大小公事，全不管攝。’云矣。”傳曰：“今則尤無待命之事，安心參鞫事諭之，領相、領敦寧、判義禁，竝速命招。”
○政院啓曰：“判義禁朴承宗更爲命招，則病重不來矣。”傳曰：“崔沂等獄事，自上當親鞫，卿別無所嫌，況他罪人則尤無可避之道矣。囚繫甚多，安心參鞫，使獄事勿滯之意諭之。速爲更招。”
○政院啓曰：“領相處諭之則‘子弟之名出於凶書，臣等決不可參鞫，參鞫則臣之罪必益重。使他人鞫之，獄體宜當。’云矣。”傳曰：“崔沂等獄事，自當親鞫，卿別無所嫌。況
他罪人，則尤無可避之道矣。囚繫甚多，速爲參鞫，使獄事無滯。”
○傳曰：“國家大禮，百官着朝服者甚少。如有可備之力，而不爲備着，則事甚不可。貧寒末裔宗室，固難責備，其他可備之人，限某年正月爲始，一齊備着事，令禮官詳議擧行。又國家之大事，在祀與戎，而今此親祭時，宗親、文武百官陪祭者甚少，所見埋沒。今後令禮官、法司，另加申飭糾劾，分明老病有故者外，使之盡參陪祭事，着實擧行。”
○大司諫南瑾、大司憲柳澗、執義金質幹、司諫尹訒、掌令琴愷‧林健、持平鄭遵‧邊應垣、正言李涏‧鄭良胤啓曰：“宗系未改，惡名猶存，爲我國無窮之至痛。而累代陳辨，至于我先王，始得昭雪，誕頒《會典》，環三韓一區，得免爲無父無君之國。不幸荒怪諸書，重謬襲誤，久被醜詆，末由湔滌，至痛尙未去身，何幸陳奏曲折，卽蒙快雪，此則先朝之所未有也。至於倭寇射天之日，讒人敢倡向導等語，幾陷不測之地，逮聖上嗣服之初，爭立之說，不幸有之。無根不近之言，前後狼藉，不一而足。一日不洗，則猶存一日之痛；一月不洗，則猶存一月之痛，至若一年二年，則
其爲至冤極痛，如何可言？幸蒙聖上事大至誠，誠孝格天，具由祈懇，一使一介行李，遽蒙禮部之敷奏，皇上之勑諭，出尋常萬萬，痛釋而快湔。使天下後世，皆知日月之重光，不止於一時而已，則昔爲罔極之至冤，今爲莫盛之大慶，我國含生，孰不歡抃？舞之蹈之。群情若此，雖君上不得以沮抑，況有其實，則名固從之，古人有言。自上雖欲撝謙，稱實徽號，焉得以辭焉？我先王亦已行之。此前事之可鑑，後日之元龜。請亟從徽號之懇，以答臣民之望。”答曰：“予意昨已諭之。私忌日勿爲煩擾。”
○兩司連啓三聘、渫、慶業三賊及雲祥事，答曰：“已諭，勿煩。”
○司諫院啓曰：“國家不幸，逆獄繼起，而近年以來，大臣不備，推官有故，囹圉塡滿，完了無期，豈不寒心？其間業已承服之罪喘，尙延時月之命，而以終天壽者有之；多年在逃之逆魁，亦幸被縛於捕盜，而久不鞫問者有之。又有得參於議啓之中，而經年滯囚者，其數不少。殄殲多罪，固當汲汲，而開釋無辜，亦不可緩。自上留念獄事，示不自專，聿求得中，每咨群下，大臣、推官之獻議，非止一再，亦非不詳密，而猶慮
其未盡也，又下更議以啓之敎，臨事愼重之美意，孰不嘆服？第一人意見，萬無初終之異，雖百番更議以啓，而臣等必謂之無他說也。判義禁朴承宗病根不淺，長在呈告，必欲待其出仕議之，則完獄之期，爲日漸遠。自前有在家獻議之例，不須來詣闕下而結末也。惟在廓揮乾斷，裁自聖衷而已。何可每言於鞫廳，而莫爲之速完乎？至於保放之人，其類亦多，如無更問可疑之端，則何必使久而淹滯，以滋其冤憫哉？丕蔽要囚，慰悅人心，誠今日之急務。此，臣等之所以至再至三而不知止者也。況今海西、安城之變竝出，已爲囚繫者不勝其多，若又辭連，則將來之逮捕，必甚於此。年久之獄，猶未快決，則事又難處，實非細慮。請亟賜一兪，以快物情。”答曰：“當量處。”
○百官啓曰：“臣等竊惟，帝王之繼統立極，莫重於孝，而尊祖敬宗者，孝之大也。臣子之事君盡禮，惟在於誠，而頌德歸美者，誠之至也。故文思欽明，傳稱唐堯之德；濬哲溫恭，史贊虞舜之聖，奚斯之詠、吉甫之詩，無非褒揚太上，美厲耿光。修縟典於當代；播洪休於後乘，所以膺宗社神祗之佑；答朝野臣民
之望者也。今我殿下光纉洪圖，誕受駿命，盡倫而致愛；立本而成化，巍蕩難名之德，輝焯無競之烈，轢軼今古，經緯天地。蜚英華騰茂實，進崇號薦徽稱之擧，何可已也？緬惟聖祖，秉籙應天，受封開國，奸臣賊子，逃入天朝，敢懷私憾，搆成巧讒。蓋自永樂甲申，迄于萬曆戊子，本國之馳奏辨列，前後相望，世更十三，年近二百，始有纂成《實錄》，頒降《會典》之事。宗系之受誣被衊，雖得釐正，而不幸名儒碩士，纉乘諸秩，猶襲舛訛，益肆醜詆。指聖祖或稱逆黨，或加幽弑簒賊之名。嗚呼！宗系辨明而惡名之狼藉如前，《會典》修輯而外傳之剌謬益甚，將使天下後世，眩亂是非，莫辨其惑，則豈非大可懼哉？況《續文》《獻通考》、《吾學編》、《經世實用編》、《弇山別集》、《大政紀》等書，或係奉勑撰成，或爲諸司掌故，而館閣諸儒，是焉取閱考證，實與正史無異。凡在我國，無論士庶，稍稟知覺者，孰不驚聽而竦神；切齒而腐心乎？然則其可諉之於一部《會典》之修補，而却以如許諸書記誤，爲閑漫文字乎？又豈可諉之於宗系之改正，而却以弑逆惡名，任加於祖宗而莫之恤乎？
至若先王之被誣，尤有所不忍覩、不忍聞之事。或曰：‘招倭復地，啓扃揖盜。’或曰：‘割地與倭，歲周粟帛。’或曰：‘國王請款，情涉齮齕。’或曰：‘娛情詩酒，敗度取侮。’如是捏造，迭見編簡。嗚呼！我先王以至誠大義，敬事天朝，終始益篤，可謂質諸鬼神、明乎日月，而賓天之後，受誣至此，陟降之靈，必爲痛怛於冥冥之上矣。況此多般謗言，又甚應泰之所構者，則亦可諉之於往年之奏請，而不爲之訟冤耶？恭惟聖上，承先王付托之命，奉天子監撫之勑，正位貳極，嗣臨大寶，億兆謳歌，遠邇愛戴，此實東征將士之所目覩，海內之所傳播。而伍袁萃因何所見，敢於《林居漫錄》中，乃有爭立之語？所謂爭者，乃勢均力敵，名位相較之稱也。此而不辨，則不幾於置逆珒之窺覬，登叛人之黨者乎？凡此三件之詬辱，實萬國所無，天下無二者。不得不控疏陳籲於天日之下，而幸蒙皇上洞燭，閣部明諒，聖旨優渥，覆題詳覈，恩勑渙頒，寵數隆溢，其於明辨湔雪，更無所歉。固已昭揭宇宙，聳動觀瞻，使海內諸國，知聖天子眷顧我聖王，特出於尋常萬萬也。臣等竊詳，禮
部題稱有曰：‘其辨祖系也，恥作逆黨之後；其辨王氏爲洪倫等所弑也，羞被纂立之名；其辨釜山互市等情也，懼蹈引倭之迹。無非自處于彝倫攸敘之國，表其父爲恪恭靖獻之臣也。’是則璿源誣玷、聖祖惡名、先王被誣之冤，一擧而昭雪蕩滌者也。又曰：‘仍付史館，纂修成案，抄傳海內，與天下共見之，仍勑該國。一稟章程，無惑浮議。將外藩之心迹以昭，天朝之體統以肅矣。’是則本國被誣情節，藏之史局，謄出朝房，勒成信史，盡祛私偏之訛謬，而表迪于萬祀。一以傳布中外，使窮鄕遐裔，家至戶到，無不洞知其誣枉，則比諸《會典》之補錄，爲如何耶？其曰：‘著書諸臣，後先物故，書已傳播，無從盡改。但得明旨再頒，諸書不必改正，而自無不正也。’是則將各種諸書，弁髦而棄之，一以明旨更正者，取信於天下後世。試觀數百年來，天朝於我國，覆本勤懇諄復，有如今日者乎？至於聖旨則‘該國世系諸事、釜山引倭之說，與野史所傳，原不足據。奏詞抄付，史館纂修，乃賜勑與王慰，其昭雪先世之意。’其勑諭略曰：‘尊祖敬宗，華夷罔間，信令傳後，文
獻足徵。事果厚誣，理宜昭雪。當王恭愍被弑之初，正李仁人專命之際。禑、昌非類，瑤復不君。革舊鼎新，有同草昧。流言洞燭乎高皇；辨疏悉聞於列聖。至於倭寇之侵陵，繄爾父諱之恢復。釜山要害，原非侵疆，互市羈縻，詎關誘敵？疇爲月旦？總屬陽秋。朕方錫類，嘉在同文。庶石渠金櫃之秘有據，而大書特書水原木本之思，無忝于祖廟禰廟。’云云。臣等竊觀，洪武以來，列聖明旨及勑諭，但以載錄史館，纂附《會典》爲辭，而至於己巳《會典》，全部頒給之勑，只曰：‘雪累世不明之系，旣遂懇祈。’等文字而已。其禑、昌，非王氏，恭讓昏暴之事，革故鼎新，流言洞辨等語，至此乃得如是之明白，試考累代勑旨之文，則其丁寧明快，又有如今日者乎？況先王之受誣，尤極冤痛，而勑諭煌煌，洗盡其諸書無稽不根之說，至以快復之功褒之，此則宗系惡名昭雪之外，又是聖上爲先王極辨一大事也。禮部箚曰：‘國王之立，非以長而以賢也。’又曰：‘禮義之不愆，何恤乎人之言？’至以袁萃之雜著，比之於《湘山野錄》、《碧雲䮕》等書，妖妄無據，又以聖上，比之於宋仁宗，
有聖德而被誣，乃以請立冊封，俱順輿情爲辭。我聖上欽承帝命，赫臨邦國之業，薄海內外，無不曉然，是則自古藩君所未徼之寵典也。總此三件辨誣之事，皆由於聖上之至孝盛德。感通天人，有此大慶，巍功煥烈，度越前後。廟享有儀，殷薦罔愆，祝史正辭，福祿攸降。聖祖在上之神，先王昭格之靈，亦必歆臨感嘆，其將曰：‘予有後焉。’則聖上之功光廟社者，正與皇朝勑旨之語，若符契而脗合，則非常之烈，無疆之休，可謂無得而稱焉。受餕之夕，大小廷臣，咸悉在列，不謀同臆，合辭颺言曰：‘至哉，聖孝！大哉，聖德！倫紀之敘，式見乎今，《詩》、《書》所述，何以加乎？’蓋世平道行，主聖治隆而臣子不稱者鄙也。是以。抒下情而究上美；擧彝典而修盛事，雍容揄揚，申明景鑠者，抑亦先賢之成式，往古之懿軌，不可廢也。榻前口達，不盡所懷，徒煩聖聰，未蒙允許，群情愈鬱，如渴望飮。待朝而來，又申昨請。聖上當此，雖欲不享鴻名，其可得乎？雖欲拒其輿情，其可得乎？伏望殿下，特垂俯察，亟賜兪音，上以副宗祏眷顧之懷；下以慰庶類顒跂之情，不勝幸甚。”答曰：“省啓，
百官皆會，不勝驚悶。囚繫滿獄，鞫問方急，而大臣不遵予命、不體予意。罔念君臣之大義，抛棄君命而不赴，則此何時而乃爲此言？聖勑勤懇，夐出尋常，實是皇上之天恩，而諸卿協贊之誠也。但宗系昭雪，《會典》改頒，快辨厚誣，明旨誕降，俱在於先朝，則不辟有何可議之功乎？先王被誣，而今番奏請，只出臣子之至情，而致此辨誣之慶，則感泣罔極而已。加號於寡躬，則誠不敢當也。至於予身被誣，雖得昭雪，寧有以此加號之理哉？目今國家多憂，危急之事非一二計。試觀爻象，是豈卿等廢事强請加號之日乎？決無可從之理。願勿爲如此之言。”
○宗室啓曰：“伏以，宗系惡名，實天下萬古之至冤至痛也。先王之誠孝，祖宗之陰隲，昭雪於前，增光于今，此乃二百年我國家無前之大慶也。先王之盛烈、聖上之偉功，前聖後聖，其揆一也。光國徽稱，昭揭日星，則我聖上繼述贊揚，豈後於今日哉？況此皇恩隆洽，聖勑勤懇，凡在含生，孰不歡抃？伏願殿下，快下乾斷，以答臣民之望。”答曰：“惟我諸戚卿，體予悶迫之情，勿爲如此之言。”
○弘
文館箚子答曰：“予意昨已諭之，勿爲煩擾。”
○黃海監司尹調元馳啓：“海州牧使崔沂濫刑請罷事狀啓，‘不言某人以某罪受杖，受杖而生死與否，沂之所以不報監司者何意也？刑房及執杖者，亦何人也？措語矇然，莫知其由，更爲詳察以啓。濫刑時刑房及執杖人，竝卽囚禁，俾無逃避之患。’事，有旨矣。刑房吳應聘、執杖人李龍彦‧金夢淡等，捉來推問，則吳應聘招曰：‘去四月二十日，牧使在任時，出官旨一封曰：「與前縣監金錡同力，此人等捉來。」 云，卽到金錡家，面給官旨，因其指揮，西面栗枝居朴而彬、朴希逸等，捉囚官獄。第三日，牧使按獄囚二人，親審居民訴狀曰：「所當報使重治，而以其年少迷劣，特宥之。今後改過可也。」 各笞三十決罪後，朴而彬則其同生兄幼學朴而文，朴希逸則其同姓三寸幼學朴啓運等處，竝開諭保授以送。朴而彬、朴希逸罪狀，則本州紙筒有居民等狀，取來憑考，則可知矣。’執杖李龍彦、金夢淡等招曰：‘去四月十五日夕時，名不知囚人二名，各笞三十決罪後，其族屬處保授矣。’且曰：‘州西面栗枝坊居民高景參等二十五人狀曰：「朴
而彬、朴希逸二人，同心結黨，盜竊爲事，橫行閭里，衝火家家。而彬則或彎弓母前，劫分家財，或歐打其兄；希逸則時在父喪，强奸庶母之弟，捏做僞造之名，謀陷同姓叔父。行惡如是，爲人所棄，以此含毒，常欲殺人。如此之人苟不懲治，非但倫紀敗傷，人未免陰害之禍，依律治罪。」 云云，朴而文、朴啓運等狀曰：「民等同生弟、三寸姪而彬、希逸等，本是悖惡家行，極爲無狀。而彬則不知有母有兄，至於持弓矢母兄之前，多發不測之言；希逸則居父之喪，强奸庶母之弟。二人結黨，持刃夜行鄰里數三家，公然衝火。民等以叔父之情，請罪于官，固所不忍而然，其罪惡如是，苟不懲治，則殃必及於父兄。依律定罪後，又治民等不能齊家之罪。」 云云。牧使於是，敎朴而彬、朴希逸曰：「以州人等狀及門族訴告觀之，則所當依律窮問重治，而汝等年少，未解國法，妄發狂性，以致人言，十分酌量，略施杖罰，各其叔兄處，保授放送。汝其改心易慮，一從父兄之言，無得罪於一家及鄕黨。」 牧使又敎朴而文、朴啓運等曰：「汝等同生弟而彬、三寸姪希逸等，以一鄕狀辭觀之，常時悖戾
之狀，當報使依律重典，而汝等之訴曰：『此輩年少迷劣，願爲保授，十分敎訓。』 云，故斟酌決杖，許令保授。自今以後，如前不爲敎訓，仍行悖戾，則竝與汝等，報使處置。」 云云。’保授人朴啓運招曰：‘三寸姪希逸因常時所行悖惡，本官據一鄕狀訴，去四月十五日，笞三十決罪後，希逸不悛其過，狀訴之人必欲報讐，每每發惡。本州之人將更爲狀訴，則希逸知之，結項致死。’云云。又保授人朴而文招曰：‘同生弟而彬，時年十九歲，元氣如綫，本官受罪之後，仍爲得病苦痛，同月二十七日，因病致死。朴而彬、朴希逸罪狀則當初一鄕品官及民等，牧使前呈狀中具錄。’云云。蓋而彬彎弓母前，劫分家財，歐打其兄；希逸身在父喪，强奸庶母之弟，謀陷同姓三寸，常以殺人爲心，二人結黨，鄰里衝火作賊等罪，俱係重律，實非守令擅斷之罪。而牧使崔沂，諉以年少迷劣，徑自決杖放送，至於殞命。崔沂濫刑之狀，臣已爲馳啓。不孝不友之人，法當報于臣處，而笞三十決罰，保授族屬之後，相繼致斃，未知其由。此間事狀，詳在於各人供辭。保授人朴而文、朴啓運等，亦不無其罪。刑
房吳應聘、執杖人李龍彦‧金夢淡等，依下書，竝令堅囚，云云。”啓下鞫廳。
史／編年／朝鮮王朝實錄／肅宗實錄／元年（1675）　卷二至四／卷三　三月至五月／三月／14日(P.7-2)
○壬申/吏曹參判許穆、參議尹鑴、副應敎李夏鎭‧權愈請對，命領議政許積同時引見。上曰：“緣何事請對？”穆曰：“聞金佑明箚子，有未安之語，而原箚留中，願得一見。”仍與佑明，辨對於上前，積曰：“其箚安在？請取來示諸臣。”上命宦者持來。穆讀自三至之言，至欲無生也曰：“此何言也？所謂間言，何等言也？”上曰：“予心驚痛，何以勝道？”積曰：“旣曰無人不言，淸風非他人之比，此必非影響不近之說。今欲究得虛實而處置，則恐傷慈殿之心。苟有一毫近似，則無非如臣忝居此任，不善輔導之致，罪合萬死。但聖明寧有此事？若有怪鬼輩做出此等語言，有所云云，則不能鎭定之責，臣實難免。旣曰無人不言，而臣獨無聞，此亦臣之罪也。至曰格於間言，使兩宮有間言，此亦臣罪。以殿下之身而有此萬萬不測之言，時事可謂罔極。在殿下自處之道，惟當務盡誠孝，益嚴宮禁而已。宮禁若嚴，雖有間言，何由而出？內言旣出，則外言亦入，此乃害治之甚者也。內外嚴截，宮禁肅然，一心澄淸，物來應之，則何有乎人言？臣於卽位之初，亦嘗
以兩宮和悅之意，陳達於榻前，則人皆以爲：‘此非今日所可憂，何爲出此言？’指臣爲老妄所發，而臣意則實有所在。自古幼主臨朝，多有此患。蓋宮中所與處者，內則女人，外則宦官，此輩例多口舌，雖以誠孝之君，或未免交構乖隔之患。臣之自初所憂者此也。以今觀之，向日所陳，非老妄也。爲今之道，惟在於嚴宮禁，而亦勿以我之誠孝旣至，而益加勉而已。”穆、鑴請召致佑明，以辨明之，意在迫辱之也。上曰：“招致淸風，自政院問之。”積曰：“此則未安。宜令入侍，而但聞淸風方待命于金吾。”上問以何故待命，積曰：“禁府判付中，信聽人言之敎，非指淸風，而以此惶恐待命云。”積以徑放楨、㮒爲未當，上曰：“福昌兄弟罷職，內人定配何如？”積曰：“不然。若有是事，則其罪不可罷職而止。若全無是事，雖罷職輕罰，豈可加之？”鑴、積等，仍齊聲請竝拿以問，上欲只囚女人而問之。積等以爲不可不竝囚男女，上終不聽。積仍陳嚴宮禁之道，鑴言外有群臣百僚，內有親戚近習，自有所益。
○牌招金佑明，不至。上命大臣、備局諸宰引見。許積、權大運及判義禁張善澂、知事柳赫然、兵曹參判申汝哲、大司憲金徽、大司諫尹深、副應敎李夏鎭皆來會，吳挺緯、吳始壽、金錫冑稱病不至。承旨鄭重徽引諸臣而入夜對廳。爲三年引接之所，而乃房一間，廳三間也。常時引見，則撤去戶
閤，上御房內南向，是日則以閤隔之，上御廳外東向坐，兩宦侍稍下，西向設大臣席，廳下甓上東向設諸宰席。時已昏黑，殿上燭光煌煌。大臣以下入就席，俯伏閤內。有婦人哭聲，始知慈殿出臨也。積曰：“此何故也？臣等惶恐不知所措。”上曰：“予不知內間事，故慈殿欲言福平兄弟之事，出臨於此矣。”大運曰：“此乃非常之擧，臣等不當入侍。”積曰：“慈殿欲有下敎之事，則臣等固當聽受。殿下宜入內，請止其哭。”積與諸臣退伏堂下，上入閤內。移時哭止，上出閤坐，諸臣復入侍。慈殿發言，積、大運離席，向閤伏而聽之。慈殿曰：“未亡之人無意在世，每以未死爲恨。今有不測之事，關係先朝，不得不言于大臣。先王之篤愛福昌兄弟，外臣所知也。宮中禮貌極嚴，而予亦體先王之至意，待之無間矣。今者此輩所犯，予所詳知，若至彰露，恐就死地，故予欲從便處之，而主上幼沖，不知曲折。以予爲誣陷，固不足關，而先王愛待此輩之意，將歸虛地。見其判付之言，卽欲歸死於先陵之側，而顧念先王之所倚重者，領相也。當其大漸之時，以世子年幼，國事靡托爲憂，及聞領相之來，喜而謂予曰：‘手足旣來，予雖病，無憂。’此言今猶在耳。此生雖不足恤，先王之親愛此輩，而欲爲掩覆者，反爲誣陷之歸，若不暴白而死，則無以見先王於地下，所以姑
忍一死，而欲一陳於大臣矣。主上在春宮時，只勤於學問而已，不預他事，安知內間之事乎？內人常業，人物本來無形。仁宣大妃初喪，兩王子及福昌兄弟，入治喪事，其時福昌與常業有不測之事，而予方病重，未及詳知矣。仁宣大妃私藏器物，先王罔極之中，與諸公主親自區處，福昌亦入侍，見常業氣色殊常，先王覺之，言於予曰：‘我所目見之地，此輩顯有不安之色。衆目所覩，若至現露，則必爲福昌之禍，自今無令相近可也。’予以爲此言不可煩說，招老尙宮分付曰：‘常業有駭異擧措，汝必善爲伺察。’厥後再三入來，有綢繆尋覓之色。先王以爲：‘男女之慾，人所難制。今見福昌氣色，必生大患。’七夕茶禮，自內設行，親臨之時，兩王子、福昌兄弟爲執事，內人奉祭物以進，常業見褔昌失色，褔昌注視常業，不自覺其首之回也。先王極用驚駭，以處置爲憂。予屢請以他事黜之，而以仁宣大妃嘗信任之故，不忍黜矣。常時內人以事出外，則以御筆書出字於鐵牌，然後始出。一日常業稱病，請浴椒，先王無心之中書出字。其後見內人出外置簿，問之曰：‘內人金氏誰耶？’尙宮以常業對。先王大驚曰：‘此何言耶旣？出渠家，與之相從，而至於生子，則難以掩覆速爲招入。’自內屢次招之，而稱托不來。先王遣別監，問何故出去，則稱以魂殿尙宮使之出
去。先王招問尙宮，尙官對以不知。先王以爲：‘置而不問，則無以懲畏，若至詰問，則恐害福昌。’故姑使之待令，而常恐事跡現露，言于予曰：‘臺諫若知，則必有論啓。若有臺啓，則我亦不能救矣。’思欲善處，而遷延未決，遽至昇遐。昇遐之後，常業始自入來，悖亂之言，震動宮中。予於罔極之中，不勝其忿。且福昌兄弟，又以襲斂執事，方在內間，恐其復有如前日之變，言于主上，使之罷職放送，而主上自在幼時，彼兄弟出入從遊，情愛篤至，恐其傷害，不聽予言，今乃有此判付。以先王目覩此事，務欲掩覆，到今反爲構陷不測之歸，予心之痛，何以爲喩？予之體先王之意，欲掩其罪者，亦不可得，故自內窮詰常業曰：‘予所目覩之事，汝敢欺隱，歸先王於陷害之地乎？汝不直言，當用刑杖，汝之父母，亦不得保全。’云，則常業一一直招，其言如此如此，言之醜矣。仁宣大妃初喪斂襲時，福昌展布衣襨，渠亦在傍，手及渠邊，遽至相握。又於內人及王子衆會之中，自後把握裳裙，渠驚遑躱避。其後福昌言于渠曰：‘吾有戀戀之情，而汝何邁邁避我？’相持抵抗，終見逼迫云。又問書札往來之事，則輪輿排設時，福昌落下小紙，書中極道相思之情云。以先王親親之義，而欲其掩覆者，今至發露，予欲溘死而無知也。”仍且哭且言曰：“頑命至今不死，遭此罔極之變。渠輩旣已發露
於先朝，而到今隱諱，有若先王陷害者然，豈不痛哉？貴禮之事，雖不目覩，醜言甚多矣。上年春，予病重垂死，先王方在罔極之中，使福昌兄弟探問病候，晝夜在內。福平每索茶飮後輒留鍾，貴禮往索，則福平曰：‘每每索茶，何不親自持來？’仍握手戲之。貴禮以至近之地，侍女多在辭之，乃摟至會祥殿月廊，强逼見從云。此乃先王之所親聞，予之所詳知，而今乃爲陷害之歸。至於先王之待領相，予所知也。倚重之意，常常稱道，至呼其名曰：‘許積在，吾無憂矣。’卽今同心合力，裨補沖主，糾察臣僚，無有作非，予之所望，惟在領相。其他入侍諸臣，孰非先王之所任使，而食先王之祿者乎？精神荒迷，不暇念及國事，而頑命之至今苟存者，只欲見諸臣協贊幼主，措世太平，而歸告先王，故欲死者數，而忍而不死耳。大臣、三司、備局諸臣，皆聽予言，宜悉陳所見。此事果爲誣陷，而予之此擧，未免過當耶？自遭天崩之痛，無面對人，雖侍女在前，不欲擧顔。今遭此事，恐爲先王之累，故不計一身之是非，欲一暴白於諸臣而後，死爲快耳。”積起而曰：“慈殿下敎，臣等不敢不承聽，而臣等之言，不敢直達于慈聽，當各陳所懷於上前。慈殿御座隔壁，可以垂聽矣。”仍向前嗚咽而言曰：“臣老而不死，至今生存。雖無慈敎，先王信任老臣之意，前已陳達於榻前，而今者
慈殿至以大漸時所囑之語爲敎，臣之尙遲一死，尤所痛恨。今此處置，果爲失當。如非慈敎，臣等何由知如許事狀？淸風非他人之比，而其箚以先王之所駭，憂慈聖之所難處爲言臣意謂，此輩當無辭就服，觀其所供，費辭自明，臣實怪訝。自上徑先放釋，未免率爾，故臣於今日，固請更拿，半日力爭者此也。”上曰：“此予不知內間事故也。”積曰：“內間之事，臣等尤所不知，而今則罪狀現著，更無可問之事。殿下雖欲容貸，國有三尺，只當依法處之而已。仁宣大妃視渠輩如子，鞠養宮中，有生育之恩，而乃於初喪襲斂之時，敢生不測之意，雖閭巷無識之人，安有此事？前春慈聖未寧時，福昌兄弟入內問候，臣所知也。當其憂遑罔極之中，敢生此意，尤可痛駭。先王可謂至德，親見此事，而恐外人之知，終始掩覆，親愛骨肉之德，到今益彰，有何一毫貽累之事乎？男女出付有司，用法之外，更有何言？”大運曰：“慈敎不啻明白，有何更問之事？”善澂、徽、深、夏鎭皆曰：“事旣彰著，只當依法處之。”慈殿曰：“渠輩罪狀，若是明白，而牽於私意，只令主上罷職放送，罪其內人，使不得出入於宮中。大王大妃殿，亦知此意，而自上幼沖，不知內間事，故不聽予言。予念此事旣發之後，置而不問，則宮闈瀆亂之患，無以防禁，以此告知于父親。指淸風也。今其陳箚，蓋由於此，而主上
乃以信聽人言，陷人不測爲言。予所詳知，而主上致疑若是，今日大臣在前，此時不言，更待何時？先王不能善處，致有今日之事，益復何言？惟願大臣，輔導沖主，善爲國事，予死無恨。先王每痛朋黨之習，而不能調停。今日領右相同入，大臣之外，寧有可恃者耶？大臣明其是非，務欲公平，則國家庶幾太平。予自孝宗朝，侍衛宮中，孝宗每遇災異，恐懼之意現於辭色。今年虹貫星隕之變，層見疊出，未知其有何等事變，憂懼罔涯，每以修省感回之意，備陳於主上，而念及國事，夜不能寐，明燭達夜，臥而更起。諸臣須追念先王，是非之際，明正無頗，則國事可爲。領相乃先王之所深信，必不相負，故如是縷縷。”積曰：“先王篤愛此輩，外臣之所知，而恐其煩泄，亦不言及於殿下，此實骨肉之至誼，帝王之盛節。凡在聽聞，孰不感嘆？今日之事，當按法處之。判義禁入侍，宜卽擧行。”善澂曰：“承旨以此捧傳旨後，可以擧行。”積令重徽書傳旨曰：“福昌君楨、福平君㮒，內人常業、貴禮等原情，雖不直招，其前後罪犯，已盡彰露。令該府按法處之。”重徽書訖，申讀一遍。慈殿曰：“爲慮後患，自內旣已窮問得實，而其罪何至於死？”積、大運曰：“王法不可輕重之。慈聖雖欲體先王至意，有所容護，不可得也。”慈殿曰：“遠地定配可也。若至於死，則予所不忍。”上曰：“減死定配何
如？”積曰：“慈聖之欲其生者，實是厚德，而爲國之道，非法不立，斷不可容貸。”大運曰：“減死者私恩，按法者公議。法者一國之公，非人主所可以私意低昻者也。”積曰：“處置已定，不須多言。而臣有一言，不敢不陳。無狀小臣，老昏無才，上奉幼主，不能盡輔導之責，而惟是以公爲心，則可質神明。不幸朝有大論，人多傷害。臣於嗣服之初，以棄舊圖新之意，陳達者此也。”上曰：“發靷前，卿果爲此言矣。”積曰：“服制一款，先王親攷禮經，丁寧下詢，而諸臣終始違拒，果爲非矣。及至處分已定之後，若能悔過自服，則亦可以偕之蕩平之域，而不此之爲，反以先王之釐正爲非，殿下屢加痛斥，而渠輩終始自是。於是，公議憤發，旣正首罪，又罪其營救者，猶且爭相赴蹈，多抵罪罟。卽今朝廷幾盡一邊之人，此豈臣之本意哉？今日慈殿責之以寅協，臣等不勝感泣。臣身爲首相，務欲調停，而年少臺官，至以調停大臣戲之。今承慈敎，臣當退出，宣布於臣僚，而自今以往，專事黨論之人，則臣當入告于殿下，殿下亦宜施以重罰。臣有所告，而殿下不之罪，則誰肯畏憚大臣，而有所惕慮乎？”上曰：“渠輩自是，而必欲角勝，豈不難哉？尹嘉績予欲試用，而旋出搏擊，如是而可望安靖乎？”慈殿曰：“議禮一款，先王明白決之，予所知也。第於其中，或有過激之論，則大臣宜察之。年少
之人，雖無深慮，大臣寅協，則可以鎭靜。”積指燭而言曰：“今日明燭之下，親承慈敎，臣亦略陳所懷。老臣若爲親舊地，而欺殿下者，有如此燭。”上命以慈敎，布告臣僚。積曰：“當依敎宣布，而近來年少輩，有侮老之習，老人之言全不聽從，以是爲難。”諸臣各就座，赫然、汝哲進前啓曰：“慈殿詢問之下，臣等坐遠，不得一言，故敢達。法不行於近親，則無以爲國。宜一從大臣之請，按法處之。”上唯唯。上謂承旨曰：“聞淸風府院君方待命于金吾，勿待命之意，遣史官諭之。”
史／編年／朝鮮王朝實錄／肅宗實錄／二十年（1694）　卷二十六至二十七／卷二十六　正月至閏五月／正月／17日(P.1-2)
○乙卯/上親製朱文公《小學序文》使之弁于篇首，其文曰：“《小學》何爲而作也？古之人，生甫八歲，必受是書，卽三代敎人之法也。自嬴秦坑焚以來，經籍蕩殘，存者幾希，此新安朱夫子之所以慨然乎世敎之陵弛，輯舊聞而牖來學者也。嗚呼！是書也，規模節次，粲然備具，有內外之分，有本末之序，曰《立敎》，曰《明倫》，曰《敬身》，玆三者，內也本也。次言《稽古》，所以摭往行而證之也，曰《嘉言》，曰《善行》玆二者，外也末也。果能於斯三者，沈潛反覆，驗之于身，則二者不過推廣而實之而已。譬如綱擧則目張，根培則支達，此正小子入道之初程，蒙養之聖功，豈易言哉？若夫《敬身》一篇，儘覺緊切。蓋嘗論之，敬者，聖學之所以成始成終徹上徹下，而敬怠之間，吉凶立判，是以，武王踐阼之初，師尙父之所以惓惓陳戒者，不越乎是，學者誠有味于斯，動靜必於敬，造次必於敬，收吾出入之心，立吾正大之本，今日下一功，明日做一事，於不知不覺之中，靈臺泰然，表裏洞徹，則進乎《大學》所謂修身齊家治國平天下之道，特一擧而措之矣。其於風化，烏可少補云爾？歲在甲戌春正月哉生魄，序。”又親製《時敏堂銘幷序》曰：“時敏堂，在儲承殿之南，卽世子冑筵之正堂也。堂以時敏名，蓋取諸說命務時敏之義焉。誠以元良一國之本，而學與不學，治亂自判，苟
不卑遜自下，敏於學而如有所不及，則其何以日進緝熙之域哉？遂以作銘，用替盤盂云爾。銘曰：‘眷彼銅闈，煥焉高堂。曰時曰敏，訓義孔彰。萬民攸繫，一國元良。學之勤否，實判興亡。粤惟聖祖，曁我先王。毓德春宮，罔有怠荒。晝筵夜對，玉食未遑。誠意藹然，相得益彰。至矣盡矣，邁古禹‧湯。嗟汝體法，不愆不忘，不役耳目，不邇貂璫。左右正士，前後剛方。惟日孜孜，無息自强。厥德日修，天祿日昌。匪我臆說，聖言煌煌。替古盤銘，以資檢防。’”上又親製《儆戒十箴》，以賜世子。其法三朝箴曰：“於乎百行，非孝不立，天經地義，萬古不易。惟孝爲大，文王是則。日三問寢，洞洞屬屬。”其親賢士箴曰：“紛華波蕩，此心難持。是以涵養，賢士必資。前後宮僚，左右賓師。規達朝夕，非法不爲。”其勤講學箴曰：“幽獨得肆，其心易放。莫謂無知，明明在上。克念克敬，必擴充之。屋漏在邇，須以爲師。”其戒逸豫箴曰：“今來古往，鴆毒宴安。元聖懇懇，七更其端。念玆在玆，所其無逸。罔敢或懈，兢兢業業。”其納忠言箴曰：“藥不瞑眩，厥疾奚瘳？勿謂逆心，而反必求。求之如何？必有其道。惟將太甲，反覆戒告。”其堲讒說箴曰：“讒人爲禍，何莫不然？君臣際遇，則尤恤焉。堲讒遠侫，詎有他途？終始誠意，務盡交孚。”其愼喜怒箴曰：“七情之中，曰怒曰喜。中之則難，散之則易。此病未除，更做甚事？中之如何？必也蘊理。”其崇儉約
箴曰：“覆邦興邦，由奢由儉。夷考前牒，符契若驗。大警厥心，乃懋厥德。爲國惜福，爲民作式。”其明賞罰箴曰：“以勸以懲，惟賞惟罰。用是昔人，乃愼乃必。欲明二者，宜戒偏着。大公照臨，人心可服。”
○以丁時翰爲執義，崔敬中爲掌令，李適意爲持平。
史／編年／朝鮮王朝實錄／肅宗實錄／四十二年（1716）　卷五十七至五十八／卷五十八　七月至十二月／十二月／6日(P.47-1)
○壬辰/全羅道珍島郡民金瑞等九人，漂海到琉球國，其國送至淸國，自淸國移咨出送。瑞等至京師，上命備局，招問漂海事情，瑞等略書顚末以對。其言曰：
甲午八月初七日，爲採進上生鰒，同船入海，猝遇狂風，出沒大洋，凡十七日，始得到泊於琉球國界。有四十餘人來集，見其飢乏垂死，饋以小米粥，以潤飢腸，仍爲扶入村中，具飯款待。新創別館以處之，編竹爲籬，使人守直，衣服、飮食，隨時備給，上下男女，迭相來見，遺以酒饌。國俗
之醇，可知。處其國經年，稍解方言，問其王城遠近，不過十里許，鍾聲有時隱隱在耳。其國幅員，東西四日程，南北則不及東西。大抵山高野窄，田多畓少，稷麻不産，桑苧頗饒。禽無鵲獸無虎，且雞鳴異於我國，望前則自初更至五更，逐更而鳴，望後則晨唱如我國。民戶殷富，而男少女多，俱着長衣，皆束髮如我國。男人以巾裹頭，如網巾，女人以頭揷玳瑁簪，故可以辨別。飮食與我國無異，而作餠必雜以沙糖。農事，十一月正月移秧，五六月收穫，蔬菜四時長靑。雖嚴冬，不過如我國九十月，亦無霜雪。城池則都城外，無他築城處，兵器與我國無異，而弓子，削木付竹，元無付角之事，不宜遠射。瑞等欲還本國，而所持船隻盡破，勢難駕海。該國例於三年，一貢中國。適當其次，故乙未十一月二十四日，該國使臣領率，同載一船，丙申閏三月初九日，渡泊福建，水路不知幾千里。問其農業，則一年再秋，家舍、衣服極侈，人物與皇都無異，左右市肆，珍寶山積，夜則燈燭煌煌如晝。瑞等接待之節，自官給糧饌、衣資。七月十五日，自福建離發，分乘三隻馬尙，馬尙者淸國小船之名。沿江溯曳，過二十日，始得下陸。今十月二十三日，達北京，留接於玉河館外五里許寺刹，以日寒之故，使不得作行，勸令俟本國冬至使偕還。瑞等對以父母、妻子，念我全沒，晝夜號哭，豈忍暫時留滯？通官輩憐而許
歸，各給禦寒之具，謂是皇帝所賜。十一月初十日，離皇城，以驢車二乘，分載，十(一)〔二〕月初二日渡江而來云。
於是，備局請分付沿路，給馬饋食，還送本土，上從之。
史／編年／朝鮮王朝實錄／肅宗實錄／四十四年（1718）　卷六十一至六十二／卷六十一　正月至六月／六月／19日(P.48-1)
○丙申/領議政金昌集引疾呈告，乞免至四，世子遣承旨敦諭。
○以李禎翊爲承旨，李挺周爲司諫。
補闕正誤：○丙申/開城留守崔昌大，再書辭職，承優答。至是三辭，略曰：
臣有情事之隱痛者。向來有申球者，投進禍士林之疏，而攙及先臣頃年祭文事，恣意構陷，爲言罔極。其後金致垕、金楺、兪彦協之疏，承述球緖餘，迭出詬詆。臣於哀疚創毒之中，累遭橫逆，心驚膽掉，憤懣抑塞之私，自倍於先臣遘閔之初。雖然，此事已於甲午秋間，館學儒生接踵投匭，誣捏先臣甚力，我聖上旣斥而不納。及先臣上章自陳，又賜溫批。我聖上大明旁照，如日中天，言者之處心措意，纖微畢照，煌煌綸綍，播在人耳目，則如球鬼蜮之輩，雖簧皷百端，顧何能蝃蝀於赫臨之下哉？我聖上，旣明降詞旨，洞晣冤誣，則臣固無事於呶呶更辨，與此輩人交鬨。痼疾癃廢，已分爲棄物，固無望於强起承命，而顧此前後人言，所遭非常，私心蘊結，痛貫腸胕，區區自處之道，有不容纓冠束帶，廁跡於朝端，則尙何論於今日去就哉？云云
答曰：“再諭予意，何用控免至此乎？書末事，聖上答先卿疏批，業已開釋，於卿有何難安之端？毋庸固辭。”
史／編年／朝鮮王朝實錄／肅宗實錄／補闕正誤／四十四年（1718）　卷六十一至六十二／卷六十一／六月／19日(P.4-2)
○丙申/開城留守崔昌大，再書辭職，承優答。至是三辭，略曰：
臣有情事之隱痛者。向來有申球者，投進禍士林之疏，而攙及先臣頃年祭文事，恣意構陷，爲言罔極。其後金致垕、金楺、兪彦協之疏，承述球緖餘，迭出詬詆。臣於哀疚創毒之中，累遭橫逆，心驚膽掉，憤懣抑塞之私，自倍於先臣遘閔之初。雖然，此事已於甲午秋間，館學儒生接踵投匭，誣捏先臣甚力，我聖上旣斥而不納。及先臣上章自陳，又賜溫批。我聖上大明旁照，如日中天，言者之處心措意，纖微畢照，煌煌綸綍，播在人耳目，則如球鬼蜮之輩，雖簧皷百端，顧何能蝃蝀於赫臨之下哉？我聖上，旣明降詞旨，洞晣冤誣，則臣固無事於呶呶更辨，與此輩人交鬨。痼疾癃廢，已分爲棄物，固無望於强起承命，而顧此前後人言，所遭非常，私心蘊結，痛貫腸胕，區區自處
之道，有不容纓冠束帶，廁跡於朝端，則尙何論於今日去就哉？云云
答曰：“再諭予意，何用控免至此乎？書末事，聖上答先卿疏批，業已開釋，於卿有何難安之端？毋庸固辭。”
史／編年／朝鮮王朝實錄／英祖實錄／二年（1726）　卷九至十／卷九　正月至六月／二月／15日(P.13-2)
○戊寅/憲府掌分李齊恒。申前啓，不允。又請四大臣毁家瀦宅，首發啓臺官，極邊遠竄，不從。又啓論中和前府使呂渭良，貪汚不法，仍請明査正罪，亦令御史盤問，批曰：“事關綱常外。此等事，別遣御史，予實未聞。”不從。
○掌令任徴夏上疏。略曰：
聖明畀臣言責，辭之不獲命，是殿下使臣言也。臣安敢不言？謹以平日蓄積于中者，
條列而陳之。其一曰，恢聖志以立大本。臣聞志者，萬事之的也。的之不立，中不中何論？凡人有志，亦莫不貴剛大而賤卑下。況人君代天理物，其責愈重，尤不宜妄自菲薄。況當一亂之後，任一治之責者，豈可循常蹈舊，東塗西抹而止哉？嗚呼！惟我東方，禮樂、征伐，不得自天子出者，亦已久矣。惟天不忘我祖宗，乃生我殿下，將降大任，乃先拂亂其心志，以增益其所不能，式克至于今日。將使殿下安幾危之宗社，整旣頹之紀綱，拯生民於塗炭，綿寶籙於千億，殿下之責，其亦難矣哉！臣伏覩殿下，以不世出之姿，當大可爲之時，其心非不孜孜願治，而臨御二年，未見樹立之卓然，規模、氣象，視前無異。《書》曰：“愼厥終，惟其始。”其始如此，其終可知。嗚呼！欲堯則堯，欲桀則桀。臣誠死罪，敢問殿下，將何所安？臣竊自妄度，今日之止於如此者，實由於聖志之不廣，而聖志之所以不廣者，亦有由焉。蓋自辛丑以來，群凶之縛束我殿下，無餘地，凶言悖說，有不忍聞。末乃以賊虎爲元勳，逼殿下莅其盟，煌煌鐵券，歷歷銅盤，臣僚環立，鬼神森烈。此時殿下，跼蹐在坐，何以爲心耶？此時則殿下固不得自由矣，及至今日，誰禁而不能奮發耶？無乃猶有所沮縮而然也，臣則以爲殿下，宜無所沮縮也。惟我先王，旣有疾患，又無嗣續，宗社、神人之托，捨
殿下而其誰耶？此時殿下，雖欲爲泰伯、仲雍，其可得乎？惟我慈聖曁先王，所以體聖考遺意，早定大計者，亦惟爲宗社也，當時四大臣，所以力贊大計，殺身不悔者，亦惟爲宗社也。從古以來，以次嫡承大統者，未有若殿下之光明正大者也。此可以百世不惑，又何沮縮之有？臣竊聞殿下，嘗以孤竹淸風四字，用示微意。嗚呼！孤竹淸風，豈殿下之所可道哉？由是觀之，殿下之氣已餒矣，其志安得以廣之哉？且志不廣，故處分不嚴，處分不嚴，故義理不明，義理不明，故民志不定，民志不定，故天心不豫。於是乎天之所以付畀我殿下，責望我殿下者，將無以答之，豈不大可惜哉？臣以爲殿下今日之道，無過乎克恢聖志，必以古昔英雄之主，創業垂統，撥亂反正者，自期，無以區區守成，苟冀無事者，自多焉。然臣又以爲，今日殿下，視古創業之主，尤有難焉。何者，創業之主，必與豪傑之士，周旋於塵埃之中，相與策勵振拔，以建功業，故其志易廣，而其功業大可觀矣。今殿下，久處潛邸，無一箇士大夫，相與往來，所與習者，非宦官、姬妾，則掖隷、宮屬也，其志安得自廣？由是，其明察於細務，其仁近於婦人，糊塗、彌縫，終無磊落做去者，苟不能奮發大志，拔出宿臼，則臣恐殿下國事，終無可爲之勢也。古人曰：“舜何人也，予何人也？”伏願殿下懋
哉！二曰，嚴宮禁，以絶奸萠。惟我國家，自祖宗朝，嚴於防閑，宦官之任，不過供灑掃備使令而已，未或干預於朝政。不幸庚辛以來，大防漸弛，私逕隨開，始則賄賂相通，其害猶小，終乃威福擅行，其勢難遏，以至逆儉用事，而殿下一身，幾不能保。此則殿下之所親經歷，而大懲創者也。惟其懲創旣深，則宦官之害，非今日所當憂也。然而臣有區區私自憂者，有二焉。儉獄旣不窮竟，黨與無所致討，則安知殿下左右，不有尙儉輩幾人耶？向者鄭宇寬招中，有所歷擧，而其時凶黨，撲殺宇寬，以滅其口，僞作死後之招，粧成誣告之案。中外雖多疑惑，端緖無由的知，及至廷玉直招而後，徵、商輩，締結謀逆之狀，畢露無餘。宇寬所告，外面事旣如是分明，則諸宦事，亦不可謂全然無實。然此非外人之所可知也，惟殿下，必自知之耳。今臣亦豈以宇寬所告諸宦，謂皆一一如尙儉哉？其或然或不然之間，一經按覈，然後無罪者可以安其心，有罪者可以正其法。如金夢祥者，實非儉黨，果如聖敎，則一經按覈，自可淸脫，在渠亦豈非幸耶？其他諸宦，俱是夢祥之類，則殿下又何不幷擧，而獨拈出夢祥一人也？此其中必有可疑者，而殿下一例掩覆，不許按覈。元惡雖誅，餘孽尙存，則禍根不除，滋蔓可慮，此臣所憂者一也。伏願殿下，以平日所自聞見者，參以宇寬
所指告，摘發其中可疑者，出付有司，嚴鞫得情，以正王法，以嚴宮禁焉。抑臣聞小人，近之則不遜，遠之則怨，處之蓋難矣。臣以意度之，殿下久處潛邸，或不得不與此輩，有所親昵。況當禍變之際，其忠於殿下者，必不無其人，此則理勢固然。果有若是者，殿下別有賜與，厚其廩食則可，若因仍假借，示以私好，則其流之害，不可勝言，此臣所以憂者二也。伏願殿下，毋以顧藉之私，勝其懲創之意焉。宦官之害，臣已略陳之，若其宮婢掖隷，亦不可不嚴加隄防，亦願聖明留意焉。其三曰，行天討以定國是。臣聞惟天好生，不能去秋，王者體天，亦一無私而已。可怒在彼，我何與焉？舜之誅四凶是已。夫四凶者，在堯之時，已負其罪，而堯不能討之，至舜而始討之，舜何嘗以堯之不能討，有所嫌礙哉？今殿下，若以耉、輝輩，爲非逆則已，旣知其爲逆，而惟以先王之所不討，我則討之爲嫌，而不敢討，則是何大異於大舜之爲也？或者聖明，猶不能十分眞知，故猶有所疑惑而不決者耶？臣請溯其源而悉論之。殿下，其以凶黨之禍心，基於何時耶？實基於丁酉獨對事也。惟彼凶黨，得罪於名義，不容於聖考，指天劃地，以俟一日，及有此事，大生疑怒，脅迫之言，左右迭出，至於趾完而極矣。其後眞儉，以銀貨用於何處之說，恐動我先王，泰耉以不可冒嫌出見等語，
惎間我先王，此實凶黨之宿計，而殿下之禍根也。及至名位已定，宗社有托，則此輩知其勢不可兩立矣，其計安得不急，而其言何所不有也？先王若無疾患，又有嗣續之望，而彼四大臣者，有私於殿下，急急定策，則是四大臣有二心者也，果如凶黨之所言矣。殿下惟當以逆治之而已，何伸寬之有，何褒忠之有？今乃不然，四大臣者眞爲忠，而搆殺四大臣者，眞爲逆也。殿下旣知其逆，則亦惟以逆治之而已。夫討逆之大經大法，不過曰：“殲厥巨魁，脅從罔治。”今殿下以好生之德，懲旣往之事，不欲恣行殺戮，則亦宜誅其爲巨魁者而已。諸臣之必欲嚴討復者，亦豈欲人人而盡誅哉？然而殿下先疑諸臣，急於報復，過於殺戮，乃强作別般義理，或曰：“反側自安。”或曰：“毋我負人。”或曰：“以寬濟猛。”或曰：“王道蕩平”，多般周旋，曠日持久，由是義理不明，民志不定。殿下試觀，自古義理不明，民志不定，而能久於國家者，〔有乎〕？否乎？臣竊觀近日以來，風色大異，君上已安於姑息，臣下多狃於遷就。無忘在莒，無忘囚車八字，豈非今日第一警戒乎？只有一大臣，以苦心血誠，欲爲君父討亂賊，力盡誠竭，終必去其位而後已。彼大臣者，綽綽有古大臣風矣，所可惜者，殿下以一時私意，掩千古之大義，務在必勝而乃已。夫人君居巍巍之位，操赫赫之威，何憂乎不
勝？然而從古以來，明君賢辟，舍己見而取人善者，何嘗見勝於臣下，貽譏於後世哉？今日臺啓，謄傅古紙，積成卷軸者，書之不勝，聽之可厭。殿下若嫌其煩且久，而必欲亟停，則何不與大臣、諸宰、三司之臣，一番會議，分其首從，各以其罪罪之，一如向者臺臣之所請耶？此事尤非難事，只是嗣服初數日間事。當時若速了此事，不使橫着至今，臣知今日，已見大綱正而萬目擧，國事必不如是頹塌，人心必不如是渙散。殿下又何患乎民憂國計，置之度外也？伏願殿下，一刀割斷，無爲傍觀者所笑也。其四曰，破俗論。其五曰，抑侈冗。其六曰，擇守令以保窮民。
批略曰：“條列進言，予庸嘉之。然一亂一治，禮樂征伐等說，予未知其得當。噫！鏡、虎雖肆凶，三百年宗社，何敢動也？且以大行王友愛之仁，臨乎上，渠何敢售其計乎？當辛丑辭章之日，予意固自如也。彼輩所爲，使予益加警惕，此心泰然。何跼蹐之有焉？孤竹淸風四字，前冬果言之，而在邸有此心，旣至今日，當奮發圖治。自古創業之君，或起畎畝，或出寒微，而未聞以此餒氣者也。向以宇寬招中之語，只言其一者，乃擧一指十也。若有其人，予豈惜一二宦侍，啓無窮之後弊乎？先言淸風，後言忠宦，在私邸，豈有忠不忠之可論乎？厚其廩食之說，非予平日之意也。”
史／編年／朝鮮王朝實錄／英祖實錄／五年（1729）　卷二十一至二十四／卷二十四　九月至十二月／十一月／2日(P.43-1)
○壬申/憲府掌令申處洙。申前啓，不允。又啓：“噫嘻！維賢窮凶極惡之罪，上通于天，爲今日臣子者，恨不能食其肉而寢其皮也。其少洩神人之憤者，惟在於破瀦一款，而聖意蓋有所詳愼者，至令金吾査問以稟，誌文、印本，誕降之所，旣曰寓舍，則其非本第，明白無疑。一二婢子之奸招飾辭，何可取信，而不爲擧行應施之典也？請逆魁維賢，亟施破家瀦澤之律，以伸王法，以快群情。疏下諸賊，終至稱兵，而夢旣伏法，誼又杖斃，則所餘者，只是眞儒等三賊耳。以其貫盈之罪，尙在竄配之中，王章之乖舛，莫此爲甚。蓋其疏不道之說，實爲敎文之源逆。鏡旣是妖儉之外援，眞儒又爲諸賊之窩主。特以官秩之高下，鏡雖作頭，若言凶論之主張，儒實爲首，律以三尺之典，豈有獨逭之理哉？況其顯賊兵敗之後，捉納萬鼎者，欲掩其同謀之迹也，慶祉就拿
之際，潛取其馬者，實出於親密之情也。其平日締結凶賊，爛熳謀議之狀，於此益可見矣。舊罪新案，斷不可以島配而止，請眞儒等三賊，亟正邦刑。明彦之有不臣於殿下之心，蓋已久矣。甲辰冬一疏，已極凶慘，而以賊鏡同去就之說觀之，其綢繆陰謀，貫通心肚之狀，昭然難掩。噫！遐荒放謫，卽歸故土，人之常情，而遲回不歸，已多可疑之端，久廢起用，一言自訟，事理當然，而不陳例疏，顯有罔測之意。此所以向來筵臣，有無臣節之論者也。惟此兩款，究其心迹，則雖斬作萬段可也。而況其父子之名，累出於諸賊之招，胡服擧事之說，元非倉卒做出之言，衣縫納書之計，實出臨急圖免之意。使渠父子，果無爛漫同參之事，則逆招所引，何如是狼藉，而世樞之至死不變其說者，尤豈非情節之萬萬無疑者耶？當初拿鞫，在法當然，徑先酌處，大失獄體。請明彦，更令鞫廳，拿鞫嚴刑，快正王法。思孝自是凶黨餘孽，與師寬有叔姪之親，而率置於營底，以慶祉爲心腹之人，而委任於幕下，其平日爛熳謀逆之狀，不待崇大之招、道亨之出，而可知矣。況其曾按東藩之時，至以三百金重貨，無端出給於弼顯，則彼此情迹之綢繆，其來已久。李曥所謂賊顯與思孝，連謀擧兵者，豈不信然乎？噫！顯賊之所率邑兵，不過如干束伍，而乃能直到全州，請見主將，若無從前和應之約，則豈
敢以些少脅從之類，突然徑趨於城守已嚴之後，從容往復，直請開門耶？及其匹馬逃走，而終不跟捕者，顯有暗地故縱之意，拘其母子，仍置該邑者，亦在諸賊已敗之後，則正與直儒之捉納萬鼎，夢佐之追捕弼夢，同一心腸。昨年按鞫之時，徑先酌處，已是失刑之大者，人心之憤鬱，至今未已。請充軍罪人思孝，拿鞫嚴刑，以正王法。嗚呼！聖考寶鑑，此何等文字，大策編摩，又何等責任，而今乃畀之於如尹淳者，臣竊慨然也。噫！我聖考在宥五十年，見於施措，發於絲綸者，何莫非鴻功盛烈，而其所以建諸天地，昭如日星者，尤莫大於尊周夫義，斯文處分耳。如非鴻匠，莫宜撰次。彼淳者，雖不量度，妄自擔當，而渠嘗鬻技殊俗，人皆唾罵，則豈忍以匪風、下泉之詞，反汚於染毫蠻牋之手乎？其腕旣不可斷去，則此編決不宜仍畀。雖以故事言之，手寫三田碑者，不敢復書士夫家墓文。況以堂堂聖考之遺編，付之於如許之人，其損國體駭聽聞，果何如耶？至如斯文事，煌煌聖訓，實爲百世不刊之典，今此寶鑑之中沒此文字，何以爲後世觀乎？只以玆事，最爲渠輩之所嘗惡聞，故托以汗漫，游辭稟旨，竟至刪去而後已，其僭妄之罪，巧密之態，有不忍正視。請右參贊尹淳，罷職不敍。”上命還給，引見，下敎曰：“汝不聞滌去舊習之敎耶？”處洙曰：“臣所論，乃斯文事，非黨
論也。”命竄處洙於甲山府，於是，李顯祿、趙尙絅等相繼疏救，皆不從。
○掌令韓師得上疏，略曰：
頃日九日製試券科次入啓也，自上親坼數券糊封，旣經御覽，則便是出榜。而仍爲還封，踏以小啓字，招入提學，敎以試券中有正合時病之句，易次擢魁。此固聖上憫時病俗之盛意，而竊念科試之法，至爲嚴重。若以其句語間偶合上旨，而輕易易次，則烏在其嚴科法重試選之意哉？竝許賜第，係是特恩，固非臺閣所可仰請，而幷不賜第，則科體無損，處分得宜，伏願裁處焉。今年式年覆試，因監試官之不備，翌日開場，實是前所未有之事。前掌令李著、前持平李憙，惟以違牌爲能事，後弊所關，不可無警。伏願特命削罷焉。濟州非他邑比，而近來武弁，每每厭避。元百揆始作俑焉，洪元益尤而效之，至於李守身而極矣。臣謂元百揆、洪元益，特施島配之典，李守身則仍其地定配，斷不可已也。
批曰：“特命擢頭，意非偶矣。竝第竝不第，非特有之，一榜竝賜第，亦有例焉。此皆自上特爲處分者，非在下所援請。李著、李憙，竝罷職不敍，李守身旣已處分，不必更論，元百揆、洪元益竝削職焉。”
史／編年／朝鮮王朝實錄／英祖實錄／十八年（1742）　卷五十五至五十六／卷五十五　正月至六月／二月／14日(P.14-2)
○甲辰/以鄭羽良、李玄輔、兪健基、李鼎輔
爲承旨，曹命敎爲正言，李秉常爲判義禁，趙德中爲公洪水使。
○吏曹參判元景夏上疏，略曰：
臣之禍媒，只緣和協二字，毁臣者由斯，譽臣者由斯。虛舟自在，而風浪蕩射，抑何故焉？臣之苦心，豈徒欲和協而已哉？是非必欲明，義理必欲正，此臣登筵封疏，以爲告君第一義。而天啓聖衷，處分光嚴，誣案投諸丙丁，寶訓揭于日月，煌煌邦典，詔以百世，凡我臣庶，罔敢失墜，寅畏同心，各忘黨私，諸臣之所當交勉者，而臣以和協，反陷黨案。夫所謂黨字，無形無跡，點綴隱映之際，人自陷於千仞坑塹。聖明在上，臣無此憂，而人言屢至，安知慈母之杼，不投於曾子之殺人乎？請削臣職仍治臣罪。
下例批。
○副修撰鄭翬良上疏，略曰：
《詩》云，‘靡不有初，鮮克有終。’臣竊觀近年以來，朝夕箴儆，蓋未聞衛武之作戒，而漸不如初，不能無魏徵之所歎。殿下在往年，則孜孜講學，晝講旣罷，復賜夕對，而今則殆至全廢矣。殿下在往年，則章奏狀牘，酬應如流，不留晷刻，而今則或至淹滯矣。殿下在往年，則五日次對，又有引接，咨詢民隱，而今則漸至稀闊矣。殿下在往年，則卯酉之坐，刑獄之政，董飭相隨，而今則幾至廢却矣。殿下在往年，則芻蕘狂言，必回察翕受之，而今則大臣之言，或不省答矣。殿下在往年，則守令陛辭，必引見面飭之，而今則下直之倅，亦靳賜對矣。
殿下在往年，則凡於守令之差除，必飭擇擬，而今則銓曹之臣，苟循情面，不復畏愼矣。殿下在往年，則凡於貪汚之覈治，必嚴懲勵，而今則議讞之臣，枉法循私，氷釋水解矣。殿下在往年，則抄選儒學，俾侍經筵，而今則雖因臣僚之建請，只下例諭而已矣。殿下在往年，則一才一藝，必欲搜用，而今則雖有廟堂之薦書，只作休紙而已矣。凡此十者，皆足以有累於聖上愼終之治。而況王綱日頹，國勢日卑，大訓雖揭，其效邈然，黨論絓結，大癰將潰。環顧時事，無一可恃之形，而殿下又欲以暇豫而承之，此臣之所以耿耿憂歎者也。
批曰：“其勉切是，宜勉之矣。”
史／編年／朝鮮王朝實錄／英祖實錄／二十八年（1752）　卷七十五至七十八／卷七十六　三月至五月／五月／12日(P.20-1)
○壬申/葬懿昭世孫。前一日，代奠官行啓殯奠。參贊洪象漢跪白曰：“參贊洪象漢，謹以吉辰啓欑塗。”繕工監官陞撤欑塗，參贊以巾拂拭梓室，覆以棺衣。祖奠時至，行祖奠，亥時行遣奠。訖，讀哀冊官韓光肇詣冊案前，讀哀冊文曰：
維歲次壬申三月初四日乙丑，懿昭世孫卒于昌慶宮之通明殿，越三月五月辛酉朔十二日壬申，將遷于楊州鞍峴之南麓，禮也。素帟初啓，丹旐載颺，工祝撤祖而紛泣，池綍戒途而長往。惟我主上殿下，悼孫星之遽淪，悲少邸之永閴。爰命詞臣，俾揚徽躅。其辭曰，‘天眷大東，篤生神孫。祥光耀霄，祿道祉繁。聰
哲溫文，星眸日角。三殿奇愛，兩宮至樂。章幘受冊，接武少陽，甫及周歲，指對四方。辨字維幾，六十有九。曠省而涕，啓餐于手。玉音微聆，色聳喜騰。本然之孝，克邁閔、曾。取樸厭華，尙質之德。宗祊磐泰，八域延拭，胡穹昊之窅漠，竟神理之多違。颷輪逝之難遏，渺眞遊之莫追。嗚呼哀哉！蘭蓀夙茂，麟騶競頌。謨貽燕翼，懽洽含弄。縱嬰疢而彌留，期勿藥而遄復，兪技窮而罔效，奄沖齡之不淑。嗚呼哀哉！雕檻兮凄凄，繐帳兮寂寂，俯仰成陳，觸境增盡。想朗音而在耳，緬岐姿而森目。恫無涯於重宸，矧衆洟之盈掬。嗚呼哀哉！有菀新岡，密邇天闕，英靈不昧，晨夕朝謁。慰聖懷之哀傷，詎有間於幽顯？玄扃掩而厚夜，象設儼而擐巚。嗚呼哀哉！今古丘原，脩短同歸，煌煌琬琰，千禩芳菲。寫至情於雲漢，淚字字而忍讀。嗟！令名之永終，庶不泯於汗竹。嗚呼哀哉！
訖，以冊還置於函，遂發靷。舁梓室官以淺淡服進輴，攝翊禮以淺淡服跪，贊請陞輿，以敎命冊印、諡冊印、哀冊，各置於腰轝，香爐、香盒置於香亭，魂帛函安於腰轝，神主函置其後。攝翊禮進，當梓室前跪，贊請詣輴，內侍奉銘旌降階，參贊以淺淡服，帥舁梓室官及內侍，以輪輿奉梓室，降階，覆以素錦褚。攝翊禮跪，贊請陞輴，至外門外，攝翊禮跪，贊請陞輿，又跪贊請進發。魂帛輿、腰輿、羽葆、銘旌及翣以次陳列，承旨淺淡服，講書
院、衛從司官衰服步從。至板廛屛門，乘馬隨行。至宗廟前路，舁士弛擔，攝翊禮跪，贊請進發，至昌德宮前路，亦如之。至崇禮門外路祭所行路祭訖，百官奉辭，應陪從群官，以次陪從。至墓所，奉安梓室於靈帳宮，行朝奠上食。行遷奠，參贊洪象漢跪，白啓欑塗，攝翊禮跪，贊陞輿陞輴。至羡道南奉辭位，用轆轤，奉下梓室。參贊洪象漢，帥舁梓室官等，奉梓室，安於玄室大棺內北首。參贊率內侍，再整棺衣、銘旌，令平正，都監提調率其屬，以黼翣、黻翣、畫翣，樹於梓室兩傍，鎖閉玄室。參贊及持平朴師訥，同監鎖，師訥書其封曰謹封，參贊覆土九鍤，仍築灰以塞。又以哀冊，跪奠於退壙之西，以贈玉帛函，跪奠於哀冊之南。都監提調帥其屬，奉明器、服玩等諸具，以次陳之，帥作工續以終事，下誌石，群官哭再拜奉辭。誌文曰：
我世孫幼諱昌興，此乃百日命名也。卽祚二十六年庚午八月二十七日丑時，生於昌慶宮之景春殿，生時紅光亘霄焉，卽嬪宮洪氏誕生也。外祖參判鳳漢，永安尉玄孫也。翌年辛未五月十三日封世孫，以五章服，抱奉行禮於崇文堂。生已碩大，儼然若成人。及冊封，復命名曰琔，處於同宮歡慶殿。歲壬申三月初四日卯時，薨逝於通明殿，得年纔三歲也。嗚呼，痛矣！此我世孫生卒也。嗚呼！三歲幼兒，豈述行錄，而有諡焉有誌焉？其無行錄，何以徵焉？飮泣以記，心膽欲
摧。旣述始末，宜錄行誼，而嗚呼！予豈忍爲三歲孫一字夸大乎？只錄其槪焉。自二歲冬臘，能識字。古人六歲始敎方名，而纔周年已指四方而對其所，知字數，侍者記之，乃六十有九字。且指李字而又自指，此謂我姓之意也。予有所食，來立案右，手開其蓋。昨冬因孝純喪，臨視者曠焉，若聞稱予，輒必飮涕，且聞予聲，雖遠且微，必聳聽而喜，是乃本然之孝也。凡兒性喜華美，而常取厚而質者，以此良知之孝，與其聰明。一疾彌留月餘，終至于難醫之境，明星之眼，開朗之音，何復見聞？嗚呼，痛矣！嗚呼，痛矣！親製行錄，仍作誌文，幷與梓室上字，墓表前後面皆親書。行錄藏於玄室、本廟，而誌文藏於魂遊石下。凡諸儀物，必也減制，令後人爲我孫哀殤焉。四月十二日，賜諡懿昭，五月十二日，葬于楊州鞍峴南麓巳向原。時皇明崇禎紀元後三壬申暮春，爲我良知賢孫痛泣以識。俟閉玄室，題主官洛豐君楙，陞詣卓前，先題陷中曰朝鮮國王世孫諱琔神主，次題前面曰懿昭世孫神主。訖，行立主奠，仍爲返虞。幷遵喪禮補編儀式。封墓制度，前面高六尺三寸三分，後面高五尺七寸三分，左右高六尺二分，經十九尺，圓五十七尺。
樹表石，前面書曰朝鮮懿昭世孫之墓，御筆也。後面御製文曰：
予卽阼二十六年庚午八月二十七日誕生，壬申三月初四日卒，噫！得年纔三歲。五月十二日葬于楊州鞍峴南
麓巳向原。嗚呼！此我世孫生卒也。前面大字、後面陰記，皆親書。凡諸儀物，減其數減其制，令後人爲我孫見墓而垂淚焉。
上具無揚黑紗貼裏，乘輿出明政門，百官以常時靑戎服，只佩劎侍衛如常儀。上到宣仁門前路，召宣傳官敎曰：“擧動之時，路邊禾穀易致蹂躪，觀光民人、侍衛軍兵，勿令踐踏之意，持二令旗，分付禁衛營、都監，各別申飭。”至懿昭墓所，入幕次，改具衰服哭臨，午時臨壙，見下梓室，又爲哭臨後，還大次，具黑紗戎服，乘輿出齋宮外，命奪大司諫趙載敏告身，罷持平朴師訥職。前日，上下臨壙一哭之敎，諸承旨請對，上洊下嚴敎，重推諸承旨及提稟中官，至以壅滯法駕，事係軍律責之，而兩司未及請對。是日，上自墓所，將回鑾，大司諫趙載敏始求對，上問之，載敏曰：“親臨壙上，卽帝王家常禮之外。職在臺閣，何敢不言？”上曰：“只欲爲臺體而來耶？”命補機張縣監，促令肅命。載敏問承旨曰：“肅單當親呈乎？”上以爲慢蹇，命投畀於機張。持平朴師訥前進，上以其立奏而不伏，重推。師訥纔發大諫二字，上以其被推而不爲引避，遞之。及上乘馬，師訥未及戎服，以朝衣祇迎，命拿處，已而寢之，改命載敏奪告身三等，師訥罷職，遂還宮。領議政金在魯入言：“中官若不稟承旨求對，則是上下阻隔也。”仍救趙載敏、朴師訥，命竝敍
用。
史／編年／朝鮮王朝實錄／英祖實錄／三十一年（1755）　卷八十三至八十六／卷八十五　六月至九月／六月／23日(P.7-1)
○乙丑/上御明政殿，王世子率百官，進箋賀仁嬪上諡封園。頒敎、頒赦如儀：
王若曰。宮園之制旣定，工役垂完。冊印之禮先行，情、文允愜，是謂報本，今乃伸誠。惟我敬惠仁嬪，夙彰柔和懿範，彤管自飭，藹六宮之令譽，靑規密陪，贊《二南》之洪化。謹約之度徹乎終始，謙順之心孚于上下，篤純誠於侍藥，在壼殿違豫之辰，迓休命於錫禧，叶泰陵非常之夢。蓋深仁厚德之積累，皇天昭鑑，肆 聖子、神孫之誕生，熙運光啓。歷列朝以至今日，寔餘慶丕裕後昆，萬世之洪業永安，罔非眷祐之德，百年之徽躅漸閟，恒切闡揚之忱。至情已伸於報暉，克備其禮，美典斯擧於追遠，久有此心。宮苑望祠，遇陽月而多感，輦路展廟，履春露而興懷，爰引崇奉之章，庸伸永慕之悃，妥靈有所，瞻舊宮之猶存，蕆禋備儀，宜新廟之祗享。美諡敬進，煌煌乎銀章、竹冊之文，豊岡謹修，屹屹然簾閣、石獸之制。春官稟禮，地官蕫飭，經之營之，宮號儲慶，園號順康，至矣盡矣。玆當稱慶之日，詎無播告之音？淸廟薦香，旣行有(事)〔司〕之告，法殿受賀，倍切感舊之懷。詢謀僉同，可知輿情之均喜，雷雨渙解，寧靳
惠澤之普施。自本月二十三日昧爽以前，雜犯死罪以下，咸宥除之。於戲！邦禮無愆，已盡揚徽之道，群聽咸聳，佇見歸厚之風。故玆敎示，想宜知悉。藝文提學趙明履製進。
○以鄭漢奎爲司諫，李吉輔、李河述爲掌令，洪啓禧爲知義禁，鄭尙淳爲持平，李壽德爲獻納，李尙允、李宜馣爲正言。
○加右承旨李昌壽資，用禮房承旨勞也。慶州府尹洪益三，以癸酉封園時禮房承旨，見漏於賞典，至是竝加嘉善。
○前左參贊金鎭商卒，鎭商，益勳孫也。自辛、壬後不仕，退居驪州，鄕黨稱之，優遊山水，以卒其世。
史／編年／朝鮮王朝實錄／英祖實錄／四十四年（1768）　卷一百十至一百十一／卷一百十一　七月至十二月／九月／12日(P.18-1)
○丁酉/禮曹參判徐命膺上疏，進天佑五章，詩曰：“維天佑德，維德得壽，赫赫彼日，穆穆其斗。展也剛健，式是悠久。設而不御，有杖在右。維天佑德，維德得祿。皇哉匹休，覃及一國。于于逵道，半其垂白。古聞壽域，今見壽域。維天佑德，維德得名。造我髦士，迄于老成。尙憶乃祖，鬢髮其蒼。允矣作人，壽考周王。之德之原，孝思無垠。舜以五十，后今八旬。天監在下，保佑申申。申申伊何，眉壽千春。維南有極，照我東方。載臨彤庭，載揚之光。郁郁煌煌，昭厥禎祥。禎祥伊何，萬壽無疆。”
○上御隆武堂，平壤府初試入格武士試射，三中以上人，命直赴殿試，其餘頒賞有差。都承旨李潭，以徐命膺頌禱陳章，疏末進詩仰奏，上笑曰，‘古談矣。命讀奏，以咫尺脩門，一章以代，命解其職，送其章。
○以李溎爲持平、宋聚行爲正言、尹養厚爲弼善。
史／編年／朝鮮王朝實錄／英祖實錄／五十二年（1776）　卷一百二十七／附錄／哀冊文(P.40-1)
○哀冊文曰：
維歲次丙申三月壬申朔初五日丙子，英宗至行純德英謨毅烈章義弘倫光仁敦禧體天建極聖功神化大成廣運開泰基永堯明舜哲乾健坤寧翼文宣武熙敬顯孝大王，薨于慶熙宮之正寢，是年秋七月庚午朔二十七日丙申，永遷于元陵，禮也。黼荒旣列，羽葆將啓，祥車在門，廞馬在陛。于時白露凄於蒲蔽，斗柄懸於褚幕，違觚稜之蜵蜎，就珠丘之窅漠。孤孫主上殿下，慟燕謨之永悶，哀蜃儀之奄成，屬下臣而陳辭，鐫顯冊而揚聲，其詞曰：“於穆上帝，篤生先王，克孝克友，克敬克莊，受命景宗，遂位東宮，有
龍升雲，維德之融。小心抑抑，祗承太后，憂危之際，實荷保右，太后曰咨，溫文有行，瑜佩雝雝，宗國之慶。比于踐阼，靡荒不包，愷悌之澤，洽于四郊，剪除逆惡，不動聲色，肅肅其威，蕩蕩其德。敬事神天，震雷則變，夙夜怵惕，罔敢遊宴，歲或大旱，齊明以禱，誠意感通，陰雨其膏。昭假祖考，禘祀孔時，冢宰讀誓，司寇涖之，烝嘗命攝，躬自授香，端冕肅恭，如親祼將。赫赫崇壇，竝祀三皇，義問昭明，萬世有光，鬱鬱溫陵，未復位號，翟儀躋祔，七廟是告。愍玆赤子，歲納布縷，爲蠲其半，以涵以煦，爰發輶軒，率彼海濱，曰漁曰鹽，無稅不均。哀此紅女，名編驛婢，夜織于機，征入不巳。乃降明諭，悉減女貢，永泮于歸，百室歌誦。澣衣視朝，儉德孔章，六宮承刑而袂不良。於粲文錦，出自中國，王命禁之，奢俗少革。圜土洞開，仁聲四揚，群囚稽首，喜見天陽，衋矣烙刑，聖人所戒，王命除之，休祥以介。乃修秩禮，乃敍倫彝，視學釋菜，饗我先師，泮宮大射，籍田親耕，蛇蟠鳥翔，閱彼戎兵。洪範之道，先辨逆順，有罪必誅，王法旣信。乃著昭鑑，以正方國，人羞其行，靡不歸極。丹扆垂拱，五十二年，行之以久，持之以堅，四方皷舞，共樂昇平，堯、舜之化，庶幾復行。胡上宗之奉同遽太史之勸防？悲弓劍之莫攀，望白雲以彷徨，嗚呼哀哉！祖道旣載，門燎煌煌，遣車九乘，綢練开墻。嗟！畫翣之遲遲，不
忍過於淸廟，孝恩藹以無窮，永終古而有曜。嗚呼哀哉！瞻彼耆社，靈壽有閣。太祖初躋，肅宗繼陟。王饗大耋，又紹厥休，黃髮在堂與相獻酬，鐘皷諧而鏗鏘，紛胡考之起舞。哀鮐背與兒齒，寖凋零於草莽，嗚呼哀哉！鸞車設幬，龍欑加荒，筍簴不懸，弓矢不張。銅魚躍而拂池，奄四綍之銜枚，歌《虞殯》而于邑杳，九疑之崔嵬，嗚呼哀哉！命我嗣王，攝理庶政，社稷永靖，由王之聖。雖宮車之晏駕，已衆心之緝綏，固遠謨之豫定。非睿知，其孰思？嗚呼哀哉！維楊之山，康獻所葬。旁有一崗，下繚千嶂，左靑龍而嶅嶅，右白虎而邐迤，泉源遠而縈之，固星土之信美。神師攸贊，儒賢攸定，何待龜蓍然後爲證？自寧寢之初卜，已先驗於地脈，積百年而肇發，亦天命之不可易。嗚呼哀哉！”
藝文館提學黃景源撰，昌城尉黃仁點書。
史／編年／朝鮮王朝實錄／正祖實錄／二年（1778）　卷五至六／卷五　正月至閏六月／五月／4日(P.50-1)
○癸亥/次對。領議政金尙喆啓言：“均役之法，行已三十餘年，而法久弊生。魚鹽稅十三四萬兩，今不過爲八九萬兩，此是中間消瀜之致，不可無一番釐正變通矣。”上曰：“先大王均役之本意，實出於均賦、蠲役，使宮府一體之意。法久弊生，畢竟無着手處。故漸至有加徵之患，民不聊生，國用皆匱。此專由於中間消瀜，莫可收拾也。頃見其節目，能行至三十餘年，亦異事也。今聞卿言，果與予意無異，而至於改法易制，雖難輕議於今日，而若其一番振刷之道，不可已也。”均廳堂上鄭弘淳曰：“此皆外邑不善擧行之致也。”上曰：“觀今國勢，實爲哀痛。國用蕩竭，民生困瘁。二疋之役，復難出矣。一疋之役，又難減矣。到今形勢，不過釐下而已。卿等與均堂，從長商確也。”
○減八道舊糴十萬石。敎曰：“嗚呼！祔禮順成，賀儀已擧。踐位行禮，冞切警懼。先大王五十年苦心，亶在於愛民如子。今日繼述之道，無外乎此。豈無施惠於民，以追我先王若保之聖意乎？八道舊還中，最久條十萬石，特爲蕩減。貢人舊遺，在最久一年條，亦爲蕩減。市民徭役，限二朔除役。懸房贖，限十日除減，至於舊還。名曰十萬，不爲不多。實惠下究之道，爲升合之及。而近來虛實相蒙，每有
不均之弊。另飭諸道，俾無如前踈漏。
○領議政金尙喆、左議政鄭存謙、右議政徐命善上箚曰：
先大王三年之制已畢，靈筵撤而祔禮成。伏惟，聖慕愾廓，何以爲懷？袞冕煌煌，寶座穆穆。卽殿下踐位行禮之日，而以殿下莫逮之慟，篤聖人不匱之思。親祼之瓚幣，洞屬罔愆。應行之軒架，停却不御。爲東土臣民者，孰不隕涕而讃歎？今當訪落之辰，尤急繼述之道。其或志事之無違，惟在謨烈之相馭。於戲！我先大王聖德、神功，夫豈寸管、尺紙，模盡萬一。而若言其要，卽不越乎奉先而敬天也，敦仁而崇儉也。建極則偕底大道，愛民則若保素子。以是爲萬世祈永之本，一國觀感之效。而若只壽考康寧，享國長久，以之宗廟饗，而子孫保者，豈不爲功化之推耶？《詩》云：‘念慈皇祖，陟降庭止。’又曰：“夙夜敬止，繼序思不忘。’至若桃蟲、飛鳥之托物爲喩，亦出於懲小、毖大之遠圖，而是皆成王除喪朝廟後所作。其所以就文武之業，崇大化之本者，豈不偉哉？今殿下，體先王貽厥之謨，繼先王無疆之休，毋替御賜諭書之至意，卽臣等期望於今日者也。惟殿下，懋哉。
批曰：“禮制已畢，儀物卽吉，廓然之餘，繼以懍惕。卿等陳誠之辭，適到此際，奉讀再三，寧不知勉。今日寡人之與卿等所相交修者，卽不負我先王五十年志事而已。箚本庸作座右之銘，當與卿等，毋忘此意
也。”仍命親受箚批。
○禁朝臣白靴入闕之謬習。
史／編年／朝鮮王朝實錄／正祖實錄／五年（1781）　卷十一至十二／卷十一　正月至六月／閏五月／6日(P.76-1)
○戊申/前大提學徐命膺，撰進《觀刈樂章》曰：
豐年，豐年多稼，來牟孔碩。維此觀刈，我家成式。靑旗朱弦，稅于東籍。自古躬畝，示民禮樂。右出次。中田，中田有秀，薿薿油油。千耦腰鎌，載芟載收。嘒嘒管聲，襍彼農謳。農謳維何？祝王千秋。右觀刈。崇壇，崇壇黼座，化日昭明。或陞或降，采齊鏘鳴。朱芾葱珩，玉色金聲。萬民咸覩，是則是程。右陞壇及降陞座。菀其，菀其靑箱，黃茂在中。肅肅端冕，顒顒儀容。上帝之錫，曷敢不恭？薦廟則孝，成民曰功。右受麥。禮儀，禮儀告成，邦用豐康。凡厥庶民，視此神倉。君子言旋，福祿來昌。龍旂煌煌，鸞聲鏘鏘。右還大次。亦旣，亦旣勞止，嗟爾農民。酌以大觥，酬乃苦辛。公堂稱彼，宛其豳淳。嘉與同樂，卿士庶尹。右勞酒。宗公，宗公左右，濟濟蹌蹌。各勤乃事，卒禮彌章。黼黻王猷，以琮以璜。永言利見，九五之光。右諸臣拜禮。
史／編年／朝鮮王朝實錄／正祖實錄／五年（1781）　卷十一至十二／卷十一　正月至六月／閏五月／9日(P.78-1)
○辛亥/持平李延伋上疏曰：
龜柱、鄭妻之爲亂逆根柢窩窟，而尙今偃息覆載之間，則宜其又出國榮之一大凶逆也。噫！肆市之顯戮，未加於生前，收孥之當律，未施於死後，不
可謂國有三尺。樂純之三大罪案，昭布無餘，尤何可一任其偃處郊坰，不施其當施之律乎？德相罪案，不必更事臚列，而毋論自製與謄呈，均之爲得罪名義，誠如聖敎。若其居間慫慂之罪，則其姪煥億是已。覈得一半，惟在德、億，嚴鞫烏可已乎？年前先正臣宋時烈墓道之立碑也，聖上親製其碑文，又親書其石面大字，我聖上崇儒重道之意，孰不欽仰？而國榮之自書御製文字於御墨煌煌之後面者，其放恣無嚴之罪，固已不可盡言，而況當逆節盡露之後，尤不可一時仍置。臣謂分付道臣，國榮筆跡，使之刊落。御製文字，自上特命改書宜矣。
批曰：“上款言已悉矣。下款碑陰事，今以人臣之書之，作一罪案，未知其稱當。若此則奉敎書之法，革之可乎？然則末句中御製文字，自上特命改書云云，使予自書之謂耶？抑謂誰可書之乎？”
史／編年／朝鮮王朝實錄／正祖實錄／九年（1785）　卷十九至二十／卷二十　五月至十二月／秋七月／13日(P.16-1)
○庚申/先是太學生，以淸州華陽洞萬東廟重修之役，借丁於尙州緇徒。尙州牧使以濫借民丁，報嶺伯，移關錦伯，拘囚院儒。院儒發通文于太學，諸生捲堂，命洪忠監
司李得臣推考。得臣上疏言：
一二鄕儒，擅發軍丁，徵及隣道，是何等擾民蔑法，而臣始不能先事禁斷，以杜滋弊，又不能趁速明覈，如法嚴繩，昏懦稽緩。乞治臣不職之罪。
館學儒生金好淳等上疏曰：
惟我孝宗大王，於先正臣宋時烈，契合昭融於魚水，訏謨密勿於薪膽，而先正臣權尙夏，贊我肅宗大王，紹述寧考志事。一區華陽，創建兩皇帝俎豆之所，可以永有辭於天下後世也。殿下嗣服之初，特揭華額，宸翰煌煌，則噫！彼鄭昌順、李得臣輩，抑獨何心，弁髦天地間第一義，區區以僧丁之發牌私役，捉囚皇廟之有司，沮戲皇廟之事功？州牒起鬧，而欲事搆捏，則乃有無事擅調之語；縣宰防報，而轉加威怒，則至發標信合驗之辭。其心所在，吁可知矣。臣等相率捲堂，書納所懷，乃有査問之命，而彼得臣輩，滿紙張皇，聖敎嚴截。惟彼洪景圭，以太學掌議，不答簡通，及承聖敎，入泮施罰，而以不有國法，私發僧軍爲目。皇廟之役，勿侵僧徒，元無設禁，則必以此四字爲題者，抑何意思？殿下特念所重有在，快晣擅發之誣，而渠敢一切反之。今此得臣辭疏，又若是悖妄，皇廟重創，謂之擾民，皇廟蕫役，謂之蔑法，力排士論，角勝君父，一部春秋之義，壞了無餘。嚴加處分。
批曰：“處分自有斟量。”
○京畿、洪忠道儒生、進士李宇炯等上疏曰：
故文簡公臣金世弼，
以先正臣趙光祖，道義之交，直言伸救，謫居以沒。金䃴，乃世弼子也，濡染有素，剛直自許，當乙巳禍作之初，䃴以持平，同參中學之會。尹元衡誘脅諫長金光準，欲論罪尹任等，䃴奮然曰：‘奈何今日，又踵袞、貞所爲乎？’白仁傑、柳希春等，亦顔色俱厲。光準懇乞終日，竟不從而罷。翌日忠順堂會議，䃴又抗疏，遂被重刑，竄安東。丁未壁書之變，移配三水，竟賜死，妻子爲奴，始金吾郞之至，䃴請沐浴更衣，望闕四拜，從容就盡。逮先正臣李珥陳章，始復官，故相臣南九萬建白，以其兄承旨臣𥗫子重慶爲嗣，以奉其祀，百世之後，公議可見。伊時被禍諸臣，或施贈職，或蒙節惠，獨䃴遺裔，單弱無由上聞，未蒙一視之恩。況今乙巳重回，倍切志士曠世之感。伏乞特命有司，依他死事臣例，亟擧爵諡。
命攸司稟處，施以貤贈之典。
史／編年／朝鮮王朝實錄／正祖實錄／十三年（1789）　卷二十七至二十八／卷二十八　八月至十二月／冬十月／5日(P.17-2)
○丁巳/靈轝自舊園進發。前夜二更，宣傳官進欑宮前跪，啓諸營懸燈。兵曹判書尹塾跪進軍令，宣傳官跪啓初吹。右議政金鍾秀進欑宮南北向跪曰：“右議政臣金鍾秀，謹以吉辰，啓欑宮。”繕工監官撤欑塗，宗戚執事撤卓，宣傳官跪啓吹哱囉、(𨫏)〔鐃〕鈸，又跪啓招搖旗三行分立，又跪啓二吹。前一刻，內侍以贈玉、贈帛函、三重棺衣、壙中銘旌函，授執事，盛彩轝。又以爐盒授執事，盛香亭。宗戚執事奉奠器以出，宣傳官跪啓三吹。攝相禮朴長卨進靈座前，跪請降座陞轝。大祝李濟萬，安紙榜函於土藤方箱，覆以帕，安于神轝。至紅箭門，攝相禮跪請降轝陞輦。大祝安紙榜箱于神輦。宗戚執事，以奠器置前，內侍撤銘旌素蓋，授忠贊衛，以爐盒授執事，盛香亭。攝相禮權裕進梓宮前，跪請陞大轝。禮有陞輴輪轝之節，而慮欠穩，竝禮除。舁梓宮官，率助舁武臣舁之，別軍職
等，與扶策別監擔奉，忠贊衛以翣障，至紅箭門外，陞大轝。都廳李益運，以果楪置前，鹵簿使按圖陳列。京畿觀察使先導，次當部官，次頓遞使、禮儀使、整理使、大司憲，次義禁府都事，二分左右，考喧先廂軍，四百紅號衣三行分立。紅蓋二對立正中，平轎子在紅蓋後，司禁執烏杖左右各八，宣傳官二，領內吹十八，在其後。仗馬六，黃龍旗一，碧鳳旗一，駕龜仙人旗一，靑蓋二對居中。麒麟旗二，靑龍旗一，白虎旗一，朱雀旗一，玄武旗一，白澤旗二，角端旗一，龍馬旗一，玄鶴旗一，白鶴旗一，令字旗二，鼓字旗一，金字旗一，熊骨朶一，豹骨朶一，哥舒棒四，銀鐙子二，金鐙子二，銀粧刀一，金粧刀一，銀立瓜一，金橫瓜一，銀斫子一，金斫子一，罕一，畢一，旌一，旄一，節一，銀鉞斧二，金鉞斧二，雀扇四，龍扇一，鳳扇一，左右立。前部鼓吹，陳而不作。神轝在其後，三色燭籠各二分，立于前。都監、堂郞各一隨後。禁旅一百，陪衛於鼓吹之外，靑陽繖次之，香亭又次之，神輦在其後，侍衛別監二十六人，分左右，鳳頭二人在前，三色燭籠各二，分立于前。武兼八、宣傳官四、別軍職四、陪衛靑扇二，在神輦後。內侍一，都監堂郞各一，大祝一，攝司僕正、帕執事、床執事隨之。方相氏四，竹散馬二，竹鞍馬六，靑繡鞍馬四，紫繡鞍馬四，分列。玉帛、彩轝次之，奉贈玉官、奉贈帛官、銘旌執事、褥席執事各一，擧案者
四，次之。輴在其後，都監堂郞各一，隨之。繕工監官奉羽葆居中，香亭次之，素扇二，素蓋二，分左右。忠義衛奉銘旌在後。攝相禮一、攝典儀一、別軍職二，次之。大轝在其後，扶策別監二十人，分左右，鳳頭二人在前，五色燭籠各四十，火鐵燭籠四十，執鐸護軍十六，忠贊衛六，奉翣，各以次分左右，挾靈轝軍二百重行，輓章一百軸，製述一百四十一人，合作一百軸。五十在輴前，五十在大轝後。陪往，大將一，從事官二，內侍二，代奠官一，都監郞廳二，都廳二，提調二，次摠護使，次助舁武臣二，次分承旨二，分史官三，閣臣二，分摠管、分兵曹堂郞五、衛將各二，宗戚執事，東西班陪從官。後廂軍三百，白號衣三行分立。神轝至路祭所，行路祭。陞降輦，如初儀。後倣此乃進發。上御馬，隨後問左右曰：“予神迷，莫之省，大轝安奉否？”皆曰：“仰瞻帷幔，不少搖動，如盤盛水也。”上曰：“此別契軍之效也。”大轝到纛島幄次，挨次登船，挾橋左右以行。大轝過橋南，摠護使以利涉奏，上哭辭還宮。
○副司直李獻慶撰進《浮橋行》。詩曰：
紫陽昔論天下水有三大壑，不稱漢江稱鴨綠。有似編詩漏石鼓，昌黎所惜臣亦惜。漢江之水無與讓，元氣甕深此醅漉。名之曰漢銀漢似，疑是飛流九天落。濯錦淘珠數百里，西南碧色玻瓈玉。大國之紀小水朝，群流會同來奔屬。河伯當之亦瞿瞿，兩涘牛馬難分曯。檀箕以來四千載，
開物成務聖神作。梯山駕水靡不通，大則爲橋小則約。南有錦水北龍興，皆作輿梁渡人客。獨於漢水難輕議，終古無橋但行舶。白鶴不來靑龍遁，水面未見晴虹直。我王聖德參玄縡，財成輔相無遺策。坤靈率職草木潤，瀆鬼效順波浪伏。彌綸天地天不違，四方風動皆從欲。維十三年秋七月，園寢將移萬年宅。金宮漏滴孝思長，皎皎忱誠帝降格。靑烏不待講風水，丹玉何曾陟巚岳。驪龍吐珠光潑日，天外飛來彩鳳翼。燦若烟花隨玉帛，朝覲明堂繞金墄。細心求之方冊中，若有神鬼陰來錫。聖人葬聖紛吉祥，珠邱瑞彩何芬郁。已辦廞儀內帑傾，更命廬旅百堵築。絲毫不煩大司農，鷄犬各歸新豐屋。鹵簿前行十長亭，靑繩御路平如削。漢之廣矣不可方，有司憂之最惶惕。況値寒冬十月初，澤腹將堅風自北。王曰舟梁有古制，大雅歌頌西周伯。天江九點星照爛，閣道縈紆繞紫極。垂哉汝工掌冬官，汝往欽哉集是役。何必遠寫荊蜀材，何必往採淇園竹。環瀛四面饒艅艎，帆檣處處森如束。昇平百載戰艦閑，笳鼓無聲眠鷺鶩。招呼一打紞如鼓，水郵瓊籤曉夜促。大船如龍小如鶻，銜尾駢首聯雙隻。撑持自成濟川功，役鵲浮黿眞碌碌。司徒爾職亦敦匠，邑黔時時親執扑。畿都觀察數來巡，過江牙旗風拍拍。湖沿海西各送船，雲際檣烏計以百。龍旛四角芙蓉榦，鯉魚
風來輕彩鷁。揚帆齊過幸州津，豆浦蒼茫楮島黑。長年三老最憐汝，寒者衣之饑以粟。囉嗊歌曲盡歡聲，陽春遍處寒威却。又命元戎蕫其事，玉帳珠靲軍令肅。促呼舟佼來櫛比，鴛鴦整隊魚鱗若。初如片片解雲駁，漸似盈盈貫珠絡。魚麗鄭野伍相承，雁字吳天序不錯。何須赤壁鐵環連，駕以長杠纏以索。條枚伐取鄧林翠，紼纚綯以旄邱碧。莎明土軟覆其上，一色平莎寒幕歷。靑雀黃龍七十七，齊來踏浪波爲息。妥帖鯨背跨海狀，屭贔鰲頭戴山力。參差雁齒出水高，光影徘徊日月白。潛龍潭底亦護持，白鷗波心爭喜浴。通河元凱賜杯酒，渡隍營平行袵席。康莊坦路不起塵，淸道旗前新雨滌。孟冬之良日丙辰，龍輴九啓森銀燭。羽衛煌煌旋翣明，淸晨利涉如磐石。江流縱添萬人淚，橋面疑行夜衢陌。誰謂河廣不用葦，誰謂江深不濡足。穹龜前導水靈趨，凄斷薤歌雜鈴鐸。至尊鑾駕又利涉，瑞日薰颷晴且燠。人和兼復得天時，士女頌德皆感激。新園禮成百僚賀，聖孝於休光竹帛。揄揚盛烈顯冊擎，摸畫潛光幽誌刻。猗歟志事更無憾，瑞應皆從方寸得。浮橋特一小物事，範圍如天誰察識。回憶初命造橋時，大小創見皆驚惑。臣愚罪死亦竊議，過計私憂耿未釋。今來始覺錯料事，椰子心竅實偏窄。多慙張猛就橋言，甘受高瓊賦詩謔。元知制作侔神明，直與造化
同燀爀。仙家百花本妄誕，五湖垂虹非所敵。班賞歸功大司空，群玉冕紱何輝煜。洪功偉蹟不可泯，作頌誰比淸風穆。臣作長句忘僭陋，歌詠盛事垂千億。擬使後人指認浮橋處，有若臨河想禹跡。
○靈轝自纛島進發，次果川。夕哭奠及上食時至，行禮竝如儀。
史／編年／朝鮮王朝實錄／正祖實錄／十八年（1794）　卷三十九至四十一／卷四十　五月至八月／五月／20日(P.4-2)
○丙午/頒齋居日綸音于中外：
若曰，是月是日，又當是歲。是歲何歲？尙亦頑然，悠悠蒼天，此何人斯？號隕欲絶之中，惟有皇皇如求之思。何忍以言語文字，發爲絲綸，布示臣庶，播脩中外乎？然而有制情抑冤而不忍不言者。帝王之孝，異於衆凡，必以揚徽闡美，爲報本追遠之大節。金泥玉牒，豈裨徽美？煌煌宏謨，政急闡揚。湯有弗咈之德，舜有莫禦之量。歷稽千古，只有此二聖人而已，若是乎舍己虛襟之難也！嗚呼！欲言則穹壤茫茫，欲不言則覿德者伊誰？嗚呼！尙記申申之諭，怳若隔晨。若曰：“我有過無過，人皆仰之。彰我之過，由余容之，訐直之言，於我何有？”特書殿壁，洞闢不諱之門，範圍之大，天地莫量。廷臣之欲以容直於羅蔘一事，贊揚包荒之大度者，特一蠡之測耳。嗚呼！忍言庚辛之際乎？搢紳章甫，投匭公車，而不惟不罪，無一人不優批。有白于筵席者曰：“人臣之義，當以徐志修之求對，面陳爲正”，乃責諭以：“田錫之焚膏非矣，周昌之抗對難矣。最後一說，雖甚妄酸，予亦不加之罪。”筵臣
惶汗而退，記之家乘。旋降求言之旨，俾許盡言竭論，於乎盛矣！予小子敢不書紳銘腑，以親心爲心乎？再昨年念二洞諭也，聞有所謂未徹之疏，而未見原本，故略及予發揮追述之義，猶未暇於其詳，而觀於年來政注，亦庶幾摸索領略。然且任其爲者，以待是年是日之一番剖示于在廷諸臣。所謂未徹之疏，公乎？私乎？公而齎憤乎？私而逞憾乎？不待百世之論定，夫夫孰不識其藉公售私、非憤伊憾？此而涉一私字，是可忍，孰不可忍，而敢欲螮蝀於太淸乃爾乎哉？大凡不忍言不敢提至精至微之義，不忍言不敢提莫重莫嚴之事，互作渠曹挾雜之欛權，無難迭發於涯角。如許情態，雖人皆可見，不如予心之苦而慟之切。辨愈明而覰愈透。此日此諭，是豈得已而不已也？嗚呼！齋宵發明，坐待享時之過，呼燭和淚，瀉此血腔。倘使此諭，有以仰助於揚徽闡美之萬一者，予小子庶有歸拜之顔，豈比於來春顯冊渙號之儀文也哉？申告廷臣，靜聽此諭。
史／編年／朝鮮王朝實錄／正祖實錄／十八年（1794）　卷三十九至四十一／卷四十一　九月至十二月／十二月／2日(P.46-1)
○乙卯/御摛文院，召見判中樞府事金鍾秀。鍾秀至二十一牌不進，敎曰：“昨有別般下敎之語，予豈食言？當臨敦化門，待大臣入來引接。”仍乘輿出宣化門。領議政洪樂性等曰：“今此動駕，何爲而有此擧也？”上曰：“將臨門，見判府事矣。”樂性等曰：“引見判府事，何必躬自臨門耶？”上曰：“此大臣，便是復起爲人之人，安得無別般之擧？”仍敎曰：“言不可不信，判府入來承膺之前，豈可還內？入小次，以待造朝，此意遣正卿敦諭，”遂回輿，入摛文院，仍命吏曹判書李致中敦諭。致中還奏曰：“大臣以爲：‘樞銜則竊擬伊川一謝西監之義，方欲肅命，而至於圈事，以臣情勢，萬無承膺之望。第臣今番謫去之所與臣故從叔謫所相似，而從叔蒙宥之後，仍卽乞骸，臣亦依此例，若蒙曲諒之恩，則圈事亦當進參。乞骸之章，已有囊本。’云矣。”敎曰：“卿以進身城闉，竊取伊川西監之義，至於冒當圈事，期以乞骸得請，乞骸之請，豈所輕許？須念君臣之大義，卽起肅命，仍行圈事。”仍命戶曹判書沈頣之敦諭。頣之還奏曰：“大臣當入來
肅命云矣。”鍾秀詣帳殿肅謝，上慰諭曰：“今日見卿之依舊登筵，非始料之所及也。初次敦諭及昨日疏批，略已言之。今我猶古我，今卿猶古卿，而卿輒觸事自罹，予亦無如之何矣。向者卿之遭罹，果何如？伊時辭敎中，明其罪暴其心六字，定爲日前敦諭中知罪二字之張本，知罪二字，又爲今日相見之階梯。予之苦心，卿其知之否？今番敦迫，雖緣莫重莫大之事，而亦以示卿無他之意也。此所謂終條理也。卿之平日行事，貶言之則劻勷，譽言之則太陽症，而卿之自爲身計，極不緊矣。春間事，執卿之跡，論卿之罪，卿果何辭自解耶？將欲活卿，嶺海之行，烏可免也，而亦非欲拖至六月也。當擧朝波蕩之時，遽欲闊狹，則非徒無益也。故自正月至于四月，而四月之有風波也，如卿事便屬先天，遲待六月，始爲出場也。行遣之初，亦豈無問訊之意，而以卿之罪，有卿之謫，則雖欲問訊，其可得乎？但念卿行不無生行死歸之慮，故其間以是爲念，亦云多矣。今則見於殆近一年之後，遂事勿說，而一言而蔽之曰卿之事，萬萬慨咄。卿之陳疏之心，疏中之句語，不待卿言，予已盡知之矣。人言之來姑舍是，爲人臣負此罪名，必待予註脚，然後卿心可明，而自他人觀之，豈不怪駭？正月卄二日筵奏，不啻丁寧，未過數日，忽又呈疏，與筵奏相反，卿將何辭而發明耶？至於人之云云，則以
卿之筵奏，一反前見，隨事乞降云，而予則但知卿之所奏，只在於不敢復提於莫重之事而已矣。及夫疏出，又復自犯，予雖知卿，何以救卿乎？”鍾秀曰：“聖敎誠然。臣之本意，果以九月袖箚事，不敢提奏爲辭，而至於外間議論，則以臣爲乞降於蔡濟恭之事云矣。”上曰：“今何必更提誰某之姓名乎？大抵伊時朝報之誤書一字，可謂巧矣。且卿雖欲陳疏，何不詳見朝紙，而徑情陳疏乎？投鼠忌器，卿獨不知此箇事理耶？”鍾秀曰：“忌器之敎，誠爲至當，而臣之疏意，旣陳上款，則不可無結辭，故以下款爲結語矣。”上曰：“卿亦老且死矣。有何時急之事，而如是呈疏也？昨日筵奏，翌日呈疏，眞所謂求其說而不得也。自行遣而宥還，自宥還而收殺，無非煞費心力，卿之幾死之罪，卽上款也，誤用不當用之字。至於爲人驅陷，心跡未暴之前，何以自立於世耶？且其時至有攙及領相，此豈成說乎？積阻之餘，今見卿，非不欣慰，而卿本不愼言，且無身家之可以顧戀，安知無更罹事端之慮耶？卿雖曰眞知事理，而烏喙不可食，芻豢悅於口，方可謂眞知。予則曰卿不能眞知矣。鍾秀曰：“目下第一策，使臣得遂乞骸之願則好矣。”上曰：“乞骸則卿當爲逸民，世亦忘君平，可謂都無事，而卿之俄者所引卿從叔事，萬萬不襯似矣。”鍾秀曰：“聖敎至當。本事大相不同，而冀其曲諒，故有此言之附奏
矣。”上曰：“洪奉朝賀及卿之從叔，卽自上降終始之澤也。卿之所請，卽自下乞骸之懇也，而致仕之名則一也，得無如何之嫌耶？且鄭奉朝賀以病休退，未得參班，不言時事，而凡於承候參班之事，奉朝賀亦多入參之時，卿雖乞休，安知無口氣之如前耶？卿若不復爲疏箚等事，可以許之，而亦不必引卿之從叔事也。”鍾秀曰：“此銜異於樞銜，臣豈有不擇言之患耶？且臣之乞骸之請，已十有餘年，非但爲目下遭罹而陳懇矣。”上曰：“必欲成其美成其名，而所趑趄者，近於卿之從叔事也。且慮卿之又復妄發，有休致之名，而無休致之實也。”鍾秀曰：“無是事實，何嫌之有？以歷代君臣之間觀之，有勳名有交契，則終必以致仕爲決末。今臣若得三字銜出去，則豈非臣主俱榮乎？且臣旣蒙此終始生成之澤，臣雖無狀，豈忍復作駭妄之擧哉？”上曰：“卿本好名之人，若得休致，則果爲成名乎？”鍾秀曰：“然。”上曰：“卿雖以成名爲幸，予不無悵然矣。”鍾秀曰：“臣雖休退，豈無入覲耿光之便也？”上曰：“明日卽臘三也。以先大王天地覆燾之德、日月照臨之明，予之得有今日，卿之得有今日也。成名有許多般，而得此則生，不得此則死云爾，則豈可踰明日乎？年年明日相見之道，在於許卿休致，亦不必持難也。然則宣麻時，予當臨殿，此是大禮節也。日雖晩，待宣麻進箋後，會于賓廳，以
完圈事。”鍾秀曰：“文衡議薦，如臣踪地，恐無冒當之望矣。”上曰：“自古文衡薦，非前文衡，則不可爲。故被論而薦代，其例不一，不必以此爲嫌矣。大抵文衡至重任也，不可以前望點下，亦不可以都堂議薦，故必使卿主圈矣。”
○判中樞府事金鍾秀致仕。敎曰：“粤昔在邸，始識此大臣於胄筵，而時講尙書、漢紀，一二討論，蓋有默契于心者。御極之初，首先拔擢，周歲中超至大司馬，肅肅鈇鉞，揭我麟經；煌煌黼黻，賁我龍圖。遂至於金甌之卜，而眷毗也禮遇也，卽簪紳中一人。然此特跡耳，予所取者，其心觀乎短而知其長，謗則起而名亦隨。穽石之交加，而惟予在；滄浪之自取，而亦惟予在，前後爲此大臣地，自謂積商量費詳度。春初事端以後，旁伺者多少云然，堪供一笑。今我猶古我，今卿猶古卿，已有面剖，而此際乞骸之請，復申十數年來血懇，歷敍平生之遭逢，願得餘年之全保，其志苦其言切。以不準請，則不完圈爲進退之一大節拍，雖以予必不欲舍之心，難奪其有退無進之志，則無寧全其名，而成其美，俾臣主俱榮。況明日何日？昨歲此日，賦《寄梅花詩》一篇，庸識葆晩之義，此大臣此時此請，若不偶然。下之所請，上之所副，豈用虛文爲哉？行判中樞府事金鍾秀特許懸車之懇，臨殿宣麻，以送其行。”
○以金鍾秀爲奉朝賀，御仁政殿宣麻，親受謝箋。
○以具㢞爲司憲府
大司憲，朴宗來爲司諫院大司諫。
○文衡圈點，十點徐有臣，九點沈煥之、徐鼎修、金載瓚。前大提學金鍾秀薦也。以徐有臣爲弘文館大提學藝文館大提學。
○以沈煥之爲奎章閣提學。
史／編年／朝鮮王朝實錄／正祖實錄／十八年（1794）　卷三十九至四十一／卷四十一　九月至十二月／十二月／6日(P.48-2)
○己未/大提學徐有臣三疏乞免，且違召，敎曰：“如是違牌，雖今日得諾於殿宮，則議號之擧，孰當擧行？揆以事體道理，不當如是。大提學徐有臣從重推考，更爲牌招。”違牌，勿捧傳旨。
○領議政洪樂性率二品以上，賓廳啓言：“陽德潛昭，天庥滋至，東朝躋望六之壽，慈宮啓於千之會，海籌方添，寶甲將周。宸誠庶格於揚徽，群情益切於飾慶。洪惟我景慕宮至德，普洽於遐邇，潛光遍照於區宇，誕啓靈長之運，永錫昌熾之祥。爰稽隆報之禮，丕彰篤棐之眷，吉慶竝湊，頌祝齊騰。以聖上知年之喜、不匱之思，其所以揄揚闡發，跬步洞屬者，其必自亞歲伊始。然其揄揚闡發之道，在於以慈心爲心，以慈心爲心，在於以天地、祖宗之心爲心，臣等今日之請，其可已乎？如其可，已至日前席之諭，敢不卽仰體，
而猶且相率，而不自已者，豈無以哉？臣隣之贊揚君德，莫盛於唐、虞之際，而曰：‘乃聖乃神乃武乃文。’又曰：‘帝德罔愆，好生之德，洽于民心。’此乃上號之權輿也。然而後世不以益、皐陶爲容悅，堯、舜之聖，宜不自聖，而不以斯言爲泰者何也？孔子曰：‘君哉舜也！巍巍乎有天下而不與焉。’其亦不與焉已，何泰之有？惟我聖上盛德大業、豐功峻烈，臣等昨年之啓，不過蠡測之萬一，而蓋亦千有餘言矣。今不敢更事張皇，仰煩崇聽，而請就其格于神明，浹人肌髓，不容不贊揚者而陳之。帝王之德，莫大於孝，而我殿下出天之性、繼志之誠，躬曾、閔之行，匹文、武之休，衣不解於侍湯十年，而先王諭之以篤愛；食不遑於代聽萬幾，而宗國永賴於托重，銀印諭書，厥惟煌煌。殿宮養志，藹晨昏之怡愉；宮園撰儀，祗日月之瞻覲。天惟降監，神乃協贊，遂占龍盤之地，永安象設之奉。作新邑而寓移豐之思，奉御眞而替問寢之禮，情文克備，一國興孝。傳曰：‘聖人人倫之至也。’猗歟盛哉！帝王之道，莫先於典學，而我殿下禹陰是惜，湯盤有銘，洞貫性命之原，直接洙、泗之統。表章六經，而異端熄；發揮紫陽，而正學明。隻字單辭，發千聖之蘊奧；躬行心得，爲萬世之法程。翼翼小心，其事天也；抑抑威儀，其臨朝也。敬義立而表裏交正，和順積而英華發外。雲昭漢倬之章，地負海涵之富，燦成
經緯，動合典謨，自生民以來，未有盛於殿下。經曰：‘念終始典于學，厥德修罔覺。’猗歟盛哉！帝王之法，莫嚴於明義，我殿下天挺勇智，炳燭幾微，先揮乾斷，而氛翳廓淸，修人紀而日星昭朗。一部《明義》，森乎如禹鼎之揭神姦，不大聲色，而措國勢於泰山磐石之安。傳曰：‘《春秋》作而亂賊懼。’猗歟盛哉！聖人之功，莫京於保民，我殿下以如傷之德，推若保之恩，革內司之推刷，罷宮房之折受。白紛而不得嫁娶者，皆賦《嗈雁》之詩；赤立而無所控因者，擧免括龜之苦，有子有孫，左飱右粥，蔀屋有祥和之氣，公門無椎剝之政。追列聖未遑之志，符先朝減布之典，之恩之德，與天地同流。申之以欽恤，重之以字恤，布以典則，安之懷之，作我邦本，旣鞏旣固，萬億斯年，迓續景命。經曰：‘群黎百姓，徧爲爾德。’曰：‘諴小民。’曰：‘祈天永命。’猗歟盛哉！聖人之化，莫隆於建極，而我殿下仰觀乾始之理，默契箕聖之傳，風雨而皷潤之，橐籥而陶鎔之。俗習之局於形氣者，蕩滌其査滓；私意之纏於物我者，砭焫其膏肓。不待面命而耳提，自然春瀜而永釋，酸醎同歸太和，燕越合爲一家。曁我黌庠之吉髦，濟濟殊技而一彀，洞闢重門，蕩蕩有庭衢八荒之象。此蓋殿下之極立於上，而四方之極，從以取則而然也。大抵天下之人，莫不有其極，而不能自立，必待聖人者出，而下布五行，上協五
紀，動作云爲，皆可以爲標準，然後人人所有之極，無有不建矣。是卽皇極之說，而從古人君，鮮能辨此旨，而行此道，寥寥數千載，未之聞焉。今殿下承寧考之丕謨，衍《九疇》之精義，旣建其極，用享其效。曰壽曰富曰康曰寧之純嘏洪福，靡不如川之方至，而又用敷錫于乃卿乃士，乃黎乃庶，使之共涵於壽富康寧之樂，大哉！皇極之用，待殿下始弘，而聖神之能事極功，於是乎備矣。經曰：“乾道變化，各正性命乃利貞。’猗歟盛哉！竊念有德者，得位得壽，得祿得名，此必然之理也。我殿下寅承寶位，恰躋二紀，周王壽考之化，佇見八千之爲春秋，而百祥咸集，萬祿鼎臻，殿下雖欲不居其名得乎？昨年靳許之批，日前敷心之諭，臣等雖甚愚迷，豈不知聖意之所在，而抑臣等之請愈力，而懇愈摯者，政在於昨年之批、日前之諭。蓋以闡揚聖孝之莫彰明，莫較著於是批、是諭也。惟我殿下軒天地竝日月之盛德大業、豐功峻烈，史固不勝其書，而臣等所以首陳聖孝者，以其源於百行，而治法政謨，不過擧而推之也。然其所陳於前者，猶是聖孝之疏節，而若其至精至微之義、至敬至愼之念，惟在於彰先志而闡睿德，十行筵敎，播告中外，有可以感木石，而孚豚魚矣。情之所必伸，而瞿瞿乎儀典之際；禮之所則然，而業業乎節文之間，緣情而制其禮，制禮而本乎情。以
至因報本之誠，而體之於聖躬，推不洎之思，而隱之於聖心。廼於天心之所眷，輿情之所同，三代所已講，列祖所嘗受之，應行大典禮，亦復過持撝謙，至以拒此一款，少洩莫逮靡及之心爲敎，聖人之孝，愈見其愈光，而臣等所謂請愈力而懇愈摯者，政在於聖孝之愈光也。主上明聖，而德不布聞，有司之過也。此特泛指之論，而猶以爲在下之罪，今臣等愈見聖孝之愈光，而請不愈力懇不愈摯，不思所以大書特書，載之顯冊，以詔天下萬世，則將何以自解於君子之譏乎？然則殿下之必欲不居其名者，以聖孝也；臣等之必欲殿下之必居其名者，亦以聖孝也；由其必欲不居其名也，故所以爲聖孝之愈光也，由其爲聖孝之愈光也，故所以必欲殿下之必居其名也。此實民彝物則之所由立，天理人情之所必然，殿宮之所必凝佇，天地祖宗之所必悅豫，殿下雖欲守之固，而拒之堅得乎？臣等故敢以昨年之批、日前之諭，爲闡聖美颺顯號之第一義，而盛德大業，豐功峻烈，其將不待闡而自闡，然而臣等亦不敢太支其辭。惟以益、皐陶之不見非於後世，堯、舜之不以益、皐陶之言爲泰者，爲殿下誦之，殿下何與焉？伏願聖明，亟允上號之請，以答慈心，以順祖宗之心焉。”批曰：“昨年則猶以國朝已行之典禮請之，而批答也，筵敎也，呑聲而諭，和淚而
書，以示決不欲受之本意矣。今見卿等之啓，反以昨年批與敎爲揄揚之端云，此何說也？都緣誠心之莫孚於卿等，此非辭氣固拒之事，更當明諭於登筵之時矣。”
○賓廳啓曰：“陽已復而歲云亞矣。殿宮之上號稱觴，在於此辰；攸司按例擧行，在於此辰；中外屈指，惟在此辰。乃伏奉慈殿慈宮，以災歲有靳許之敎，臣等聚首相顧，竊不勝抑鬱之至。猗歟盛矣！我慈殿聖壽之五旬，慈宮寶籌之周甲，實是國朝所未有，往牒所罕覯，所以飾喜之方，不容但已，而況昨年此月，已蒙兪音者乎？事不可徐，時不可稽，而今因穡事之失稔，有此撝謙之太過，是豈臣等所仰望於天地父母者哉？夫事合於理，則顯崇德美，不過揄揚；禮叶於情，則宴賀衎樂，不是張皇。未有以當然應行之典，歸之於豐亨豫大之擧也。仍竊伏念，慈殿慈宮化配乾元，夙著內治之休，德紹文母，咸仰嗣徽之譽，而寶齡俱邵，允合先朝進冊之年，聖孝極至，備盡千乘致隆之養。又況文孫之尺衣漸長，六宮之融洩方洽。百僚之前已力懇，而殿宮之不得終拒者，豈不以合於理，叶於情而然耶？於理於情，若是允協，而乃以一時之民事，未免縟儀之或停，則群情之愕然失圖，固不暇言，而以我殿下至誠至孝，必有所以熟講於仰格之道矣。且念如傷之仁，至爲懇惻；蠲恤之方，靡不用極，惠澤旁流，災
不爲災。幸際吉慶荐疊之辰，獲覩闡揚賁飾之儀，可以導天和氣，與民同樂。況在癸亥稱慶之時，亦豈非諸路賙濟之歲，而以先朝愛恤之念，猶擧盛禮，以聖后沖挹之德，終自勉循，在今日殿下之所當率由者，惟先朝是遵；慈殿之所當傚法者，惟聖后是承。臣等但當據例，而請於殿下，而殿下亦宜積誠，而請於殿宮，殿宮其將何辭而拒之耶？伏想殿下不待臣等之言，必思勉回之圖，而臣等計日顒祝之餘，有不容泯默，亦不宜伈泄，玆敢相率齊籲於紸纊之下，伏願殿下，仰稟殿宮，期於孚格。至若元初之賀，自是常禮，無歲不宜，而況是年異於他年乎？又況先朝已行之例，有可按而式遵者。竊考聖母花甲之歲，初先擧嵩呼親上之曠典，于今景祿，同符於昔年舊儀，正宜於遹追至日禮堂之奏，實非無稽之言，亦是斷然從之而不可已者也。惟殿下亟下賀號竝擧之命，庸副臣民同情之願。”批曰：“至日筵席，言於卿等矣。來春之竝擧上號進宴陳賀等禮，予與卿等，所已得諾於殿宮，而殿宮之如是固拒，卽民事也。昔在先朝癸亥，卽春秋五十歲稱慶，而伊時四道設賑，亦嘗勉許宴禮。其後癸巳，亦値四道設賑，而又行聖壽八旬宴禮矣。至於丁卯仁元聖后周甲之歲，四道設賑，而稱慶如儀，援此故事，鎭日力請，際又卿等，咸簉齊籲，更將群
情，當入奏殿宮矣。”
○次對。上曰：“今日之擧，何爲也？前冬之批、至日之諭，可以諒予心，而誠意未孚，又有今日之擧，張大爲說，有若應請者然。凡事或不無迫於群情，有所勉從處，而此事是豈勉從之事乎？卿等亦知予之必不聽，而猶且如此，豈不慨然？我朝無封禪之法、揄揚之擧，卽此上號一節，則此已非輕先議到者，而況賓啓體重，無乍始旋停之例，自肅廟朝其例然矣。朝廷不量此等體面，始此不可成之事，何以究竟耶？予苟有一毫欲受之心，則豈有此乍始旋停，非古例之言乎？予之爲此言，必欲使卿等，不爲無益之擧，而早卽止之也。若至再啓三啓，則殿宮議號之所重，亦當不酬接，卿等其諒此亟止之。”領議政洪樂性曰：“臣等知殿下謙挹之聖心，故臨御卄載，曾不以一言仰請，而明年何年？吉慶稠疊，臣等今日之請，卽擧國臣民之願，何敢因聖敎，而止之乎？”領中樞府事蔡濟恭、左議政金履素、判中樞府事金憙、右議政李秉模等相繼仰請，上曰：“予則決無勉從之理，而予言當不再，卿等任自爲之。殿宮議禮之猶不暇酬接云者，亦從淺近處爲言，卿其知之。且議禮之直請殿宮，本無古例，觀於庚申已例，可知近例，或有自初直請之擧，而事體不當如是，庭籲前則不可輕先爲之矣。”
○展拜于景慕宮，命大臣二品以上、三司、文蔭武百官，來待齋殿門
外，命召來待大臣諸臣於宮庭。敎曰：“今日詢問之擧，非文字頒示者。昨冬賓啓後，今年至日請對時，有筵敎，自可聞知。廣詢百僚，欲聞將美之言，更將今筵下敎，入侍承宣，傳于入庭百官，收議以啓。”
○命承旨以傳敎出示大臣以下，又口傳下敎曰：“明年何年？歲除不遠，如逢明年。此時予心當如何？昨年筵敎、至日筵敎，予意已略言之，大臣卿宰，庶或諦悉，而筵敎異於傳敎，在庭百僚，未必遍聞而洞曉。今予來此齋殿，特諭大小臣僚者，予意尤有所在矣。蓋予之情事不忍言，亦不忍不言。前後筵敎大意，卽莫重典禮，則以義制禮，不敢議到。下此一等，可以盡予之誠者，容有闊狹。故以顯冊之旣上，又上爲一分揄揚之方，而至於今日諸臣所請，則必欲固拒，以寓靡逮莫及之痛，斷斷此心，非出撝謙也。諸臣聞此敎，而不爲將順，則可謂有臣分乎，有人心乎？殿宮揚徽之典、閟宮追上之禮，此年此請，不容一日暫緩，而諸臣若以關於寡躬之事，强聒不止，則莫重議號，亦將不得酬應矣。國朝故事，請號賓啓，元無旣始旋停之例，故以不重則不威之意，今日特諭於諸臣者，蓋欲聞將順之言。上自大臣，下至文蔭武庶僚末職，各令獻議以聞。每品各一員，進於大臣之前，大臣以此下敎，詳細布告，以爲次次承聆，無有一人不聞不知之後，收議可也。”諸臣獻議，皆以上號爲請，又諭
大臣曰：“以重其事之意，有齊會百僚，各令獻議之擧。諸議中亦不無一二參差之論，而此則元不足有無。今日動駕，予意已有堅定，仰稟殿宮，慈敎亦以予之所執爲可。諸臣若將順，則閟宮上號，明日當議定，應參諸臣，亦當牌招擧行，不然則勿論一旬一月與一年，將順前勢不可回鑾，諸臣知悉。”百官則先爲退去，大臣以下亦爲退去，只承旨一人留閤外，侍衛亦令權退。時‧原任大臣、閣臣、藥院都提調、諸承旨、三司諸臣請對，口傳下敎曰：“此啓辭竝還給。諸凡公事，如巡監軍望，亦竝勿入。”諸大臣皆伏閤外，又敎曰：“俄已下敎，予意堅定矣。卽爲退去。”又敎曰：“予方坐於寒殿，膈氣又將如期而發矣。大臣若能體國，豈如是强聒乎？”又敎曰：“更皷已三下，而宮門尙未下鑰。此何等肅敬之地，而諸臣尙不退去耶？”領議政洪樂性等對曰：“前後惻怛之聖意，臣等亦豈不仰認，而今日臣等所請，卽天理人情之所不容已，雖伏承縷縷下敎，實無將順之望。且況當此嚴寒，移次經宿，尤不勝萬萬焦迫，亟命回鑾，方此顒祝。”又敎曰：“經宿於此，豈是爭執之事？苟欲有請，亦有明日，何爲徹夜守閤，使予不得暫休乎？大臣事，萬萬慨然，卽爲退去。”諸臣遂退出。
史／編年／朝鮮王朝實錄／正祖實錄／十八年（1794）　卷三十九至四十一／卷四十一　九月至十二月／十二月／27日(P.69-1)
○庚辰/修撰韓光植上疏曰：
昨日文衡因傳敎，有往復之語。臣之愚見，已悉於原疏，文衡自當領會，何句之爲疵，何辭之當入，文衡必已了然點檢。臣以諛學末僚，何敢與議於莫重代草之文，以取一世之譏議哉？第伏念文家述作之法，若於一字一句，有些未妥，則隨手點化，鍊鐵成金，固有其道，而若夫命脈精神之所注會者，一或漏脫，則必也全篇改撰，別立機軸，然後方可以渾然天成，圓滿完全。雖尋常功程之文，尙當如是，況此莫重莫嚴之煌煌玉冊乎？臣願亟令文衡，極意改撰，以重縟典，仍治臣方命之罪，以嚴朝綱焉。
批曰：“爾雖職在論思，義無不可言之事，其敢以分義道理之外，容易覶縷乎？爾事爾須思之。苟有全篇改撰之意，則以全篇之欠疵，當明言於初疏，而疏語極似呑棗，至令文衡往復指意，劃卽改付標。國體之不尊，非不知也，以爲所重之意，必欲公私俱便，爲此苟且之擧矣。今見爾疏，忽請全篇改撰，然則初疏所請之可東可西，爾亦自知而然？此何等莫重莫大之事，公然起疑於無疑之文字，從又似歇似緊，重言復言，不知有嚴畏難愼，爾事萬萬駭然。如爾者置之論思
之列，尙可曰有國綱乎？先施刊名之典，以爲不識事體者之戒。”
○敎曰：“初意，竝與收議而不欲爲矣，更思之，靡不用極之道，不必如是，故使之收議。旣收議，又從諸議，使之改撰句語而付標矣。莫重文字，事體何如，而說去說來，褻瀆莫甚，寧有如許國體？到今往復付標，決不可更爲，亦必無擧行之理。玉冊文製述官改付標。”
史／編年／朝鮮王朝實錄／正祖實錄／十九年（1795）　卷四十二至四十三／卷四十三　七月至十二月／十一月／28日(P.66-2)
○乙亥/北京禮部咨曰：
內閣奉上諭，皇太子率同王、大臣等，具奏恭進乾隆六十一年時憲書，預備內庭頒賞之用，一摺覽，具見悃忱。朕登極初元，卽籲懇昊慈，臨御至六十年，不敢上同皇祖以次增載之數。因定例，孟冬頒發來年時憲書，特明頒諭旨，建立皇太子，以明歲丙辰爲嘉慶元年擧行，歸政典禮。此寔朕
祗迓天庥，敬繩祖武之念，數十年如一日，屢經降旨，明白宣示。玆皇太子及王、大臣等，以朕歸政改元，爲曠古未有之盛典，雖現在頒朔，以嘉慶紀年，而宮庭之內，若亦一體循用新朔，于心寔有所未安，特進獻乾隆六十一年時憲書，臚詞籲懇，出于至誠。朕已俯從所請，用備頒賞內庭，皇子皇孫及曾元輩，竝親近王、大臣等，俾得遂其愛戴之忱。其分頒各職省外藩，仍用嘉慶元年時憲書，以符定制，因思來歲歸政，朕爲太上皇帝。歷稽前典，有上尊號之文，殊屬無謂。太上皇帝，非若太皇太后，因母儀而崇上徽號者，可比。況朕臨御六十年以來，敬天法祖，勤政愛民及拓土開疆，諸寔政彰彰可考，又何藉聖神文武等文字，虛示尊崇？且以臣子而稱揚君父，本屬後世沿用虛文，于理原未盡協。我聖祖仁皇，平定三藩及恭遇慶節，從前臣工等，屢有以上尊號爲請者，聖祖皆却而弗許，訓諭煌煌，寔可爲萬世法。今朕特預行降旨，將上尊號一事停止，此卽朕效法皇祖之心，亦卽御極初年，齊心默禱，不敢上同皇祖紀年之數之初念也。將來嗣皇帝及臣工等，皆當恪遵朕諭，不必瀆請。朕惟敬祈昊貺，精神純固，康彊逢吉。嗣皇帝秉承指示，克肩負荷，海宇熙和，治臻上理，此卽國家吉祥盛事。況太上皇帝稱號，巳極尊崇？嗣皇帝躬率臣民，以天下養，尤爲古今郅隆盛軌，又
何必徒尙繁文，務爲增義耶？至朕歸政後，應用喜字第一號玉寶，鐫刻太上皇帝之寶，玉冊，卽將御製十全老人之寶說，鐫刻作爲太上皇帝寶冊，用彰熙朝盛瑞。將來嗣皇帝，亦能如朕之懋承天眷，壽屆期頤，再擧上儀，一切典禮，皆可敬謹遵循，寔我國家億萬年無疆之福。將此通諭中外，知之欽此。
○以尹得孚爲司諫院太司諫。
○致祭于文烈公趙憲祠。
○冬至使閔鍾顯等，以千叟宴上諭，馳啓言：“臣等一行，十四日到。十三日止宿，憲書齎咨官卞復圭，自北京發送先來，持上諭印本、 咨文，畿見上送。封皇太子及嘉慶紀元，俱係無前之大慶，而旣有禮曹咨文，則恐當有各具方物進表、箋之使行，而趁今年內離發。明年正月初間，寧壽宮千叟宴設行諭旨，同封上送。上諭辨理軍機處計開：‘本月十七日，面奉諭旨，明年正月初間，在寧壽宮皇極殿，擧行千叟宴，著速行文各該督撫，將年屆七十以上之官員、紳士、耆庶，査照五十年之例，妥爲送京，其不願者，聽。現在爲期巳近，遠省地方，該期不能趕到者，可不必來。年過七十之官員、紳士、耆庶，如有情愿赴京者，妥爲照科咨送，勿得以衰憊之人充數，幷按照道里、緩程，行走于封印，後年到京，亦不爲遲。仍先將州縣鄕里名數，咨覆本處，以便垂詢登答。但爲期不過兩月，其遠省路遙，計不能趕到者，卽應遵旨，竟不必來，
以省高年跋涉之煩。仍將接奉此啓紙，須將遵辦緣由及是否，可以趕赴之處，咨覆本處，不必紛紛具奏，徒瀆宸聽也。’”
○憲書齎咨官卞復圭，以燕京事情，探報備局言：“九月初三日，皇帝御門，召皇子、皇孫、王公、大臣等，將癸巳年所定密緘展開，公同閱看，立皇十五子嘉親王爲皇太子，以明年丙辰，爲嗣皇帝嘉慶元年。孟冬朔，頒發時憲書，特降諭旨，曉諭中外，購得上諭印本一度，同封上送。是日皇太子，叩頭流涕固讓，翌朝皇太子、皇子、王公、大臣，上章懇乞，不願改元、歸政，皇帝不允。又請：‘進乾隆六十一年時憲書，用備內庭頒賞，以遂愛戴之忱，各省、外藩，仍頒嘉慶元年時憲書。’是則皇帝特爲允許，又爲降旨曉諭：‘九月封皇太子後，卽拜東西陵。’東陵，是順治、康熙陵，在薊州；西陵，是雍正陵，在易州。明年登極後，又陪太上皇帝，幸瀋陽，謁先陵云云。皇太子，今年三十六歲，姿容端重，稟性寬厚，故天下人心，屬望已久云。十月初六日，是千秋聖節誕日，王公、大臣慶賀時，行二跪三叩頭禮。此是新定儀節，而不敢上同於皇帝前行三跪九叩之禮也。皇太子上請皇帝降旨，通諭王公、大臣、督撫等，自丙辰爲始，年節三貢，無庸備物呈納，又爲條進時政所宜二十一件，頒發中外。此卽皇太子之初政，而所仰請者也。旨意一下，民情洽然景仰。湖南地方苗蠻，招誘飢民，造叛作
亂，勢甚猖獗。皇帝使太學士福康安、四川摠督和琳，統率大軍，累月征戰，連勝黑陀雷公灘等三百七十七寨。九月二十一日，俘獲首逆吳半生，餘黨吳隴登等，聞風膽落，將剋期掃蕩，不日奏凱。皇帝特爲嘉賞，晉封福康安爲貝子，和琳爲一等宣勇伯，康安之子德麟，加恩賞，副都統職銜。勑使一款，禮部初定以兩巡頒詔。今年十一月，則以贈皇太子生母爲孝儀皇后之詔，頒發，明年正月，則以新皇帝登極詔，頒發，啓奏皇帝，以有弊外國，不許云。”
史／編年／朝鮮王朝實錄／正祖實錄／二十年（1796）　卷四十四至四十五／卷四十四　正月至六月／二月／19日(P.17-1)
○乙未/領議政洪樂性、領敦寧府事兪彦鎬、右議政尹蓍東上箚曰：
伏見內閣提學沈煥之箚批，臣等益不勝憂懼罔措之至。聖人一言一動，合天則而順民志，尊之如日月，信之如四時，關和金石，遵奉而不敢違越，故動而世爲天下道，言而世爲天下則。今殿下此擧，不裁以義，只任其私，徒令擧朝憂遑，民心波蕩，事至而人無生意，事過而如病新起。
章箚而迭上者有之，忠憤而悼歎者有之，蓋亦人情天理之所當然，而非可以威制而力服者也。若是者可一而再，三之又倍，式月爲課，而其國當何如，其臣當何罪，殿下聖德之累，又當至於何境乎？伏願聖明，淵然深思，廓然回聽，亟將沈煥之批旨中二十四字句語，特命收還，以光聖德，以定民志。
上從之。
○內閣提學沈煥之上箚曰：
昨日聖批中一段，有死不敢承受者。嗚呼！我殿下以近年頻作之過擧，直謂其天理人情之所當然，歲以爲例，月以爲課，而能無違於舜、周公所以各自盡倫者耶？殿下以此言，爲一時之戲耳，奚但聖人無戲言？臣竊恐其疑眩義理、駭惑臣民，足以壞了殿下二十年來煌煌宏達之盛德大業耳。且殿下縱以此敎，布諸百官，播之八方，夫以殿下之臣民爲名，而天敍之彝倫，尙在其躬，則寧欲萬死，不忍目以慣於是，耳以習於是，以從殿下之所命也。伏乞亟恢大度，收還聖批中一段句語，以明聖德，以正民彝。
賜溫批。
○以尹師國爲刑曹判書。
○進賀使李秉模等馳啓曰：“正月十九日平明，因禮部知會，詣圓明園。午後與冬至正、副使，入山高水長閣，太上皇帝出御閣內後，入參內班，禮部尙書德明，引臣等及冬至正、副使，至御榻前跪叩。太上皇帝使閣老和珅宣旨曰：‘朕雖然歸政，大事還是我辦。儞們回國，問國王平安，道
路遼遠，不必差人來謝恩。’通官以我國音，傳於臣等，而不可只憑通官之言，故退後卽令任譯，往見德明於朝房，詳問皇旨，則德明使通官呼寫如此。賜饌設戲，一如前日，黃昏時，太上皇帝，從山高水長閣後，御小舫，嗣皇帝亦御小舟隨之。又令臣等，乘舟隨後，行數里許下船，入慶豐圖。太上皇帝御樓下榻上，嗣皇帝侍坐，設雜戲賜茶。使內侍引臣等，乘雪馬行一里許下岸，仍爲引出退歸，夜近二皷。安南、暹羅等使，自初同參宴席。二十日還歸館所，二十一日，禮部知會領賞，故臣等與書狀官及正官等，當日早朝，詣午門前，依例領賞，而御前加賞禮單，玉如意一柄、大緞五疋、錦緞四疋、閃緞二疋、絹箋二卷、硯二方、筆二匣、墨二匣領受，逢授上通事譯官處。臣等復命日元禮單呈納時，使之一體呈納。冬至使一行，亦同爲領賞，而頒詔則當日順付於冬至使行。二十四日，因禮部知會，臣等一行及冬至使一行，巳時詣禮部，領下馬宴，尙書德明押班，行三跪九叩禮後，依例設宴。宴訖，又行一跪三叩禮，少住，於臣等之前，招任譯，以請封事，有所傳言，故事體重大，謹具單以聞。臣等使任譯問：‘從今以後，小邦凡有進奏、進表之事，太上皇帝前及嗣皇帝前，各進一度耶？’答云：‘現今軍機，姑未定例，當自有文書出去’云。申後，禮部又送上馬宴卓于館所。二十六日，禮部知會，有傳
諭事件，年貢、慶賀各該正、副使，明日赴部，故二十七日巳時，臣等及冬至正、副使與任譯詣禮部，則員外郞富森阿，謄示傳諭事件以爲：‘賀使帶來三起方物，業經欽奉勑旨，移準於下次正貢，再現奉勑旨，此後外藩各國，惟頒査照年例具表齎貢，毋庸添備貢物，於太上皇帝、皇帝前，作兩分呈進云云。’二十八日，因禮部知會，臣等與書狀官及任譯，詣午門前，領受御前加賞各樣緞五十疋。臣等依例行三跪九叩禮，仍卽回館，逢授於上通事譯官處，使之一體呈納於臣等復命之日。當日午時，冬至使一行，先爲離發，臣等離發之期，禮部定以二月初一日，移付來到矣。其後禮部、儀制司，又有移付以爲：‘年貢、進賀兩行奏、賀各表文，內閣抄出，尙未到部，俟到部咨文，由驛遞回，賀使離發，當遵定期云云’，故臣等於二十八日，領受加賞時，使任譯傳言於禮部侍郞周興岱曰：‘昨日移付，有咨文由驛遞回該國之語，職等於此，決難遵承。陪臣出疆，竣事與否，專在於領受回咨，而況進賀、奏表，事體尤重，安有未領受回咨，而空手回國之理乎？雖一日、兩日，轉至十數日，未領咨之前，實不敢離發。’屢次往復，則周興岱以爲：‘科抄尙今未到，故部移有所云云，而今聞使臣之言，事理誠然。俺當轉告內閣，務必周旋矣。’二十九日，送任譯于禮部，探問回咨消息，則員外郞富森阿先到，通
以科抄纔到之意，提督阿成阿後到，催促儀制司，成出咨文回咨文十八度、冬至使回咨文八度、齎咨官鄭思賢頒賞咨文一度，同爲受來，故臣等一行，本月初一日，自北京離發。冬至使回咨文八度，則授先來譯官，傳付於冬至使，臣所到處，任譯所得文書謄本六度，同封上送。”
史／編年／朝鮮王朝實錄／正祖實錄／二十一年（1797）　卷四十六至四十七／卷四十六　正月至閏六月／閏六月／1日(P.53-2)
▣二十一年 閏六月
○己亥朔/以李益運爲吏曹參判。
○禮曹判書閔鍾顯上疏曰：
“臣謹稽《五禮儀》序例辨祀條，首揭靈星、老人星於小祀之首，壇制享品，齋令祝式，秩然具備。此蓋國初以來所已行之禮，雖不知何時中廢，而要之爲闕典欠事。則修而明之，豈將有待於今歟？《絲衣》之詩，祭靈星也，靈星，農祥也，先王祀之，以至歷代，莫不遵行。漢高祖八年，制詔往御史，令天下立靈星祠，祭以牛。《北史》太常卿劉
芳上疏言：‘靈星自漢初，專爲祈田，恒隷郡縣，縣邑令長得祀。’晋祀令云：‘郡縣國祠，社稷先農，縣又祀靈星。’此靈星，在天下諸縣之明據也。其時日則周以仲秋之月，祭于國之東南，《開元禮》及《宋禮志》，竝用立秋後辰日，皇朝用八月望日，代各不同。今之議者，或以爲侯邦不宜祭星辰，是蓋未考乎前代之制作，我朝之典章也。《左傳》有事群望，註云，群望，星辰山川也，諸侯之得祭分野星辰，自古已然。且以天下郡縣之所得祀，而令長專之者，謂非侯邦之所宜祀，臣實不知其爲何說。而伏況祖宗朝所定儀文，煥焉昭垂，則乃以其中間廢閣之，故不復深思，至以爲暫襲羅、麗之故則，又何其踈謬之甚也？靈星之宜祀旣如此，則壽星之竝祀，又無可疑。周制秋分享壽星于南郊，漢用仲秋之月，祀于國都南郊，宋景德中，太常禮院，請用祀靈星禮，秋分日，祭壽星于南郊，其壇亦如靈星壇制，是則我朝之用秋後辰日，祀靈星，秋分日祭老人星，竝於南郊設壇者，其義無間然矣。伏願俯詢僉議，亟降明旨，始自今秋，復擧靈星老人星之祀，竝用《五禮儀》所載令式，以光遵先毖祀之聖德焉。”
批曰：“《詩》之《絲衣》曰：‘絲衣其紑，載弁俅俅。自堂徂基，自羊徂牛，鼐鼎及鼐。兕觥其絿，旨酒思柔。不吳不敖，胡考之休。’朱子釋其大旨曰：‘此亦祭而飮酒之詩。’祭卽祭靈星壽星，壽星卽老人星也。或
於秋分日享之，或於千秋節日享之，卽祝萬壽之無疆也。靈星在而爲農祥而祀之也。《爾雅》曰：“壽星角亢也，按角亢爲列宿之長，稱角宿北距北極八十六度。老人星在弧矢南，距南極三十八度。自周以來祭於仲秋之月，至漢命縣邑，各置靈星祠，唐、宋仍之。我朝之幷祭二星者，諸侯得祭邦內分野星辰，而漢挐山在我邦常見老人星。至於祭靈星，天下通行之制也。祠令儀節，皆載於《五禮儀》，卿職在宗伯，請申明而修述之，正合祝豐，祈壽之義。而祀典至重，內閣弘文館博考我朝已行之禮以聞。令禮郞問于大臣及在外儒臣。仍令文任之臣，獻議事，分付禮曹。奎章閣啓曰：“臣等謹稽《五禮儀》序例，以靈星老人星，列小祀之首，又曰：‘秋後辰日祀靈星，秋分日祀老人星，靈星之祝曰：‘載居南極，載昭壽徵，申鍚扶祐，胡考是膺。’齋令則散致五日，獻官則秩用三品，京兆淸道，牲令告腯兄尊罍陳設之位，奠獻升降之節，無不有圖有說，儀文燦然，其爲國初常祀之典，蓋無待乎他考。而獨其中寢不擧之，在於何時，不槪見於史牒，惟《續五禮儀》有 ‘靈星壽星祀今廢’之文，《文獻備考》則以爲 ‘天地星辰之祭，本朝襲羅麗之舊，而旋廢不擧，自有微意。’所謂微意云者，卽指侯邦之不得祀天地星辰也，此則有不然者。大凡祭祀之義，不過修誠與報功而已，修誠以崇恩，報功以勉力，夫豈
有天子諸侯之別？而先王制禮，非天子則不得祭昊天上帝，先代帝王者，以其有貳尊之嫌，無儀物之備也。至於小祀，有國皆擧，卽以我朝言之，凡山川、城隍、先蠶、先農、雩龍、司命之祭，咸秩有禮，靡所不擧，何獨於靈星壽星而謂之禮所不許哉？況風雲雷雨之祭於郊壇，其禮之尊，其義之嚴，豈下於星辰之祀？而一擧一不擧乎？今按杜佑《通典》云，‘漢靈星祀縣邑，令長侍祠’，則漢制縣邑，徧祠靈星之明驗也。何楷《世本古義》云，‘歷代壽星之祀，專爲祈田，每隷郡邑’，此又不獨漢、晋，卽歷代通行之明驗也。靈星如此，則壽星亦可類推。又況秋分之見，實在箕尾之南，南壇之制，允符月令之文，則我東之祀壽星，比之他邦，尤切且襯。大抵祀靈星，以迓豐年，享壽星，以祈福，釐考之經典而有徵、驗之傳紀而可據，卽有國有民之不容闕者也。今此兩星祀典之旣載序例，旋寢不擧，豈或混廢於罷昭格署禁醮祭之時，而仍復因循，至今爲未遑之闕章歟？且伏念肅廟二十九年，以漢挐山之獨漏祀典，特命享祀，比之封內，先朝四十四年，以白頭山之爲國鎭山，春秋降香，列于嶽瀆，此皆邦典之所未有，獨可以義起創行。矧兩星之祀，卽聖祖之所嘗行，秩宗之所昭載者乎？顯廟十年，太僕請因舊壇祭天駟房星之神，今太常神室東五位是也。此亦可以援照於祭星之禮矣。”
弘文館啓言：“臣等謹稽靈星老人星祀典儀式，略見於《五禮儀》、《文獻備考》等書。而當初創始，中間廢停，未知的在何時。第《備考》旣云 ‘襲羅、麗之舊’，則已自國初，入於祀典，可推而知。祭品儀節及壇壝方所，具載於《五禮儀》、《輿地勝覽》，則其停罷，要是中宗朝以後事。而究其停罷之所以，則說者以爲，‘風雲雷雨，禮所許也，至於日月星辰之祭，則旋廢不擧，若有微意然’云者，其意蓋本於《戴記》祭法。祭法曰：‘有天下者祭百神，諸侯在其地則祭之，無其地則不祭。’然而據上文曰：‘王宮祭日也，夜明祭月也，幽宗祭星也，雩宗祭水星也。’我朝祀典，旣行雩祀，則雩宗之祭，禮固許之，雩宗幽宗，無甚懸異。行彼停此，其義何居？且以在其地則祭之之義言之，惟彼漢挐爲鎭，旣是方內名山，而南極壽星，常見是地煌煌，半月若不離於其間，則我國之祭此星，不悖於在其地之之義。而當初咸秩之擧，安知不由於此乎？至於靈星之祀，自西漢以下，已通行於天下郡邑，天下郡邑之所通行者，謂之不可行於我東，則臣未知其何說也？”批曰：“此草記一體問議。”禮曹啓言：“左議政蔡濟恭以爲：‘靈壽二星之宜秩祀典，前後聖批，援引經傳，攷據義例，所以敷示之者精切著明，何待館閣諸臣博攷然後，始知其爲於禮可行，於事可述也哉？若以豐與壽爲心而復其祀，則是先事而期其效也，臣不欲
以此爲言。而今但曰，二星之祀，旣在《五禮儀》，此祖宗朝所已行者。中間緣何廢却，不必强徵於無徵，斷然以修擧舊典，爲必不可已之事云爾，則夫誰曰不合於節文儀則矣乎？伏惟上裁云。’右議政臣李秉模以爲：‘靈星壽星二祀，載之《五禮》，而因何廢闕，終未得其詳，故諸議意或混罷於罷昭格署之時，而抑恐有未必然。昭格署掌三淸星辰醮祭，蓋無於禮之祀，而靈星、壽星之祀，或出於經，或著於史，自昔聖王之所致虔，而非如靑祠符章之歸於瀆屑也。時則有若先正臣趙光祖諸賢，實主罷署之論，豈以當祀之祀，竝歸於不當祀之祀而罷之也？況格署之旣罷旋設，乍設復罷，相因於六七十年之間，而靈、壽二祀之存罷，不少槪見，其不與格署同其混罷也明矣。竊伏念自壬辰以來，屢經兵燹，庶事草創，舊典多墜，格署則以不經而永罷，靈、壽二星之祀，則因一時未遑而仍未之復歟。《文獻備考》中，‘本朝所不擧之微意’云者，在靈、壽二星則恐失於精義也。國家之瑞，莫尙於豐登，帝王之祥，莫大於壽耉。天下郡國之所嘗行也，域內群望之所當祭也，祖宗成憲之所可遵也，復何擬倫於襲羅、麗之舊乎？惟願博詢而修述焉云。’領中樞府事臣洪樂性以爲：‘以臣病昏，享祀重禮，何敢臆對？而第靈星、壽星之祀，旣出祈豐祝壽之義，而昭載經傳，則先王制禮，必有精義。況
儀節品物，具備於《五禮儀》，則列聖朝已行之禮，到今修擧，似合禮意云。’領敦寧府事臣金履素以爲：‘今此靈星、壽星之當祀，稽之歷代故事，揆以國家成憲，有不可不及今修明者。諸臣疏啓，俱有考據，惟願亟下明旨，以擧祝豐祈壽之盛典焉云。’判中樞府事臣金熹以爲：‘二星之祀，旣已昭載於《五禮儀》，歷代祀典，又皆斑斑可攷，則方當祝無疆占屢豐之辰，遵舊章而迓新休，千萬允當。其不可以更容他議也明矣云。’大司憲宋煥箕以爲：‘二星之祀，歷代儀文，斑斑有據，而旣載《五禮儀》，今我聖上修述之意，出尋常萬萬，實不勝欽仰之至云。’吏曺判書臣金載瓚以爲：‘二星之祀，旣載于《五禮儀》，儀節有敍，品物咸備，館閣攷據，若是斑斑。則中間之廢而未復，雖未詳果在何時，而蓋爲屢百年欠闕之典，更無他疑。及今修明，克擧列聖朝未遑之禮，實是群情之所同然矣云。’”
史／編年／朝鮮王朝實錄／正祖實錄／二十三年（1799）　卷五十一至五十二／卷五十二　七月至十二月／秋七月／24日(P.11-2)
○庚辰/詣奉室行禮。
○敎曰：“朝詣洌泉門外行禮，仍審敬奉閣新址。雖是謄鏤之本，而皇朝誥勅，藏于皇壇之傍，綘雲靑簡，若接昔日皇華之盛，周旋登降，當作何懷？自洪武二十五年煌煌誥勅，輝映海山，四牡交馳，視同內服。惟我列祖，是承是述，拱護如彝器，尊閣如大訓。逮至南城之駐蹕，忠貞公尹集、文簡公鄭蘊，言於行在曰：‘彼若求皇朝誥印，以義爭之，彼必見諒。’聖祖奬之，而時危事窘，難以義爭。太王珠玉，不得全有於去邠之時，則此志士仁人所以撫膺長嘷，至於抆血而不知止者也。適當是閣之移建，想古人爲國先事之憂，尤切曠感。李提督三學士兩大臣祀孫參班，昨旣有命，文簡後孫，豈可獨漏？使之一體參班。騎箕百年，久闕官享，豈非欠典？文簡公奉祀孫內贍奉事鄭軾，特除守令，示予寤寐不忘之意。”
○承文院提調李書九啓言：“昨日取見槐院所在謄錄，皇朝時表、箋、奏、咨、呈、揭等文字，頗多蒐輯，而數三卷見佚。敬奉閣奉安件，今當考出添錄矣。臣意則此等文字之散見於野乘文集，而闕漏不載者亦必有之，廣加探錄，編成一書，以活字印出若干件，分藏于史庫諸處。若其考出編次之役，則令本院官員及製述官吏文學官中可堪人，分掌看檢似好矣。”從之。
史／編年／朝鮮王朝實錄／正祖實錄／附錄／誌文(P.5-2)
○誌文：我正宗文成武烈聖仁莊孝大王，在宥十有三年己酉，遷顯隆園于水原府之花山，揭御眞于園之齎殿，以寓晨昏之義，大城厥邑，以拱衛象設。歲一謁，輒涕泣不能起。及庚申春正月，旣拜園，遂御東麓，喟然歎曰：“美哉！斯邱。守臣汝其伐石以識之。”粤六月十一日壬戌，有疾不豫，二十八日己卯，禮陟于昌慶宮之正寢。將以十有一月六日甲申，因東麓面南而大葬聖人焉。嗚呼！豈非天哉？今殿下，以臣行恁，最被殊遇侍軒墀日久，命臣以玄宮之志。臣頑然不能下從，忍執斯役？而學
術薄，不足以知聖人，則天地之大，日月之光，其敢曰摹畫萬一云乎哉？嗚呼！道之大原，出於天，而天生聖人，爲之君爲之師，以弘道於天下。伏羲、黃帝、堯、舜、禹、湯、文、武是也，惟孔夫子不得其位，而刪詩、書作《春秋》，行素王之事。夫子歿百有餘年，孟氏出而明天理淑人心，以接夫子之統，自秦、漢以來，異端橫流，正學遂泯。及宋程、朱相繼而興，講明先王之道，繼往聖開來學，其功不在孟氏下。程、朱旣遠，邪說又作，衆口爭豗，靡所準式，天開奎運，吾道遂東。我先王正位凝命，以君兼師，德尊而行備，學崇而業廣。主敬以立其本，窮理以致其知。知有以窮性命之奧，而達造化之原，仁有以同萬物之體，而普天下之公，勇有以克有我之私，而成悠久之業。嚴恭寅畏，不敢荒寧，厖恩厚澤，延及群生，喣嫗覆育，熙熙穰穰，庶幾乎三古之氣像焉。葢天以我祖宗積德累仁，克昌其後，爲之含弘亭毓，篤生聖人，啓東方一治之運，而遺風餘庥，將萬億年是賴，於乎！盛哉？遂拜手稽首，抆血而書之石。曰王姓李氏，諱祘字亨運，英宗顯孝大王之孫，思悼莊獻世子之子。母惠嬪洪氏，領議政鳳漢之女，妃金氏，贈左議政時默女。先是，王伯父孝章世子，聘左議政趙文命女，早薨無子，及莊獻薨，英宗命以王承孝章統，王卽阼，尊孝章爲眞宗，妃趙氏爲后，立
莊獻廟曰景慕宮，尊惠嬪曰惠慶宮。始莊獻世子夢見神龍入寢，覺而異之，畫其狀於壁，王乃以壬申九月二十二日己卯誕降。喤喤之聲，若巨鍾然，神彩燁如日月，穆穆有天人之表。二歲知文字，三歲就傅受《小學》書，睿智日長，不煩師承。八歲冊爲王世孫，十歲齒于學，拈《小學》題辭明命赫然之義，問于博士曰：“明命在吾身，果指何境，欲求赫然，當下何工？”博士不能對，圜橋門觀者，無不動色相賀曰，眞聖人也。其在春邸，日與賓僚相問難，如四七之辨，中和之說，性道之已發未發，縷析毫分，皆可爲斯文定論。及夫大猷時升，年德俱進，仁精而義熟，敎成而化敷，則觀乎御定諸書，而積中彰外之文，尙可得其一二焉。推王跡之所興，演景籙之無疆，以貽我子孫萬世之柯則，曰《國朝寶鑑》也，皇祖有訓，涕泣以受，別嫌明微，得盡我所得爲，曰《宮園儀》也，煌煌鈇鉞，掃除奸兇，義闡乎金縢，象列乎夏鼎，樹倫綱於千秋，曰《明義》原續之編也，虞廷五敎，惇德允元，曰《五倫行實》之書也，遏慾存理，尊王黜覇，曰《鄒書敬選》也。雲龍風虎，蔚焉合章，惕號暮夜，有戎勿恤，曰《軍旅大成》也，休老勞農，秩然有序，風流篤厚，百嘉鬯遂，曰《鄕禮合編》也，稽古酌今，序列六官，燦然爲一王之制，以昭來許，曰《大典通編》也。由博反約，常目存玆，追刪述之遺旨，曰五經百篇也，甲乙丙丁，元元本
本，搴英摭實，縱橫丹鉛，曰《經史子集手圈》也，刪繁蕪正，體裁嚴華夷寓袞鉞，曰《宋史眞詮》也。詩道敎人，詠歎淫液，鏗然如舜韶之九成，曰《雅誦》也，地負而海涵，家戶而戶祝，言有敎動有法，揭斯文之一統，曰《朱文諸編》也，聖作而賢述，眞衍而丘補，纂次部分，垂經世之要範，曰《大學類義》也，顯忠崇節，載棹載楔，馬城之祠，龍灣之壇，義問宣昭懷我好音，曰《尊周錄》也，制禮以節事，修樂以道志，曰《春官通考》也，其難其愼，曰維庶獄，廣五聽之慈，布三宥之澤，曰《秋官審理錄》也。此王之立言而鴻號鉅跡，聲流無窮，可以撰次風雅，被諸管絃，與旱麓生民之詩，同其傳也。其窮格之精，存養之密，又有濂、閩諸賢之所未發者，論太極則曰：“太極在天地之先，而不爲先，在天地之後，而不爲後。靜爲動之根，柔爲剛之本。《易》曰：‘一陰一陽之謂道。’又曰：‘闔戶謂之坤。’又曰：‘生生之謂易。’先陰後陽，生生之義見矣。商易首坤，蓋有以也。”論心性則曰：“言心自《禹謨》始，言性自《湯誥》始。而孔子曰性相近也，又曰：‘繼之者善。’遂分形而上下而言。宋儒所謂本然之性也，氣質之性也，蓋祖於此，聖遠言湮，言性者不惟不言善，或曰惡，或曰善惡，而本然大中之體，無以闡發於後世。則首言性善孟子，蓋亦不得已也，程叔子又繼而明之，俾人人者，知有本然之性，而本然則皆純善也。然而徒知本然之爲純善，而
反遺乎氣質者，往往有之，如孔子後於孟子，不可不言本然如孟子。而在今之世者，又將言氣質，予以是知孔、孟之訓，隨時而不同焉。”論格物致知則曰：“知之未至，由於理之未窮。窮此理也，物格在其中。曰致曰格，雖不可以相混，亦不可以相離也。”論涵養省察之工則曰：“涵養要熟，省察要疾。要熟也故旣曰戒愼，又曰恐懼，不憚其重言而複言，要疾也故，一言以蔽之，使人專心乎體察。”論幾微則曰：“誠無爲，何也？未發也。幾善惡之所由分，而所謂動之微也。旣曰動之微，則豈非已發耶？”論知行則曰：“知行不可偏廢。而所謂眞知者，知善之可爲也，惡之不可爲也，如飢食渴飮，水不可蹈，火不可狎，是謂眞知，知則可以行耳。知固貴眞，而其求知也亦宜擇術焉。”論謹獨則曰：“心爲天君。欺心卽欺天也。天可欺乎？天德王道，其要祗在謹獨。”論闢邪則曰：“戎狄膺而已矣，龍蛇驅而已矣。正學明邪說自熄，此所以蕫之以威，開自新之路也。”論李延平‘靜中體認未發之旨，’則曰：“體認則思也，思則已發。夫人之心，湛然虛靜，無偏倚而後，應事不差，靜時若不主敬，發使能中節？譬如十月純坤，陽氣斂藏，霜雪凝冱，草木凋落，陽雖生於下，而隱而未露。春來發生之功，專資於斂藏凝固。周子之言靜，程子之說敬，皆此理也。”論誠仁之訓則曰：“仁爲心之德，誠爲行之實。夫人之生也，具天地之理，
故滿腔皆生意也。生意旣發，自赤子入井，以至於仁民愛物，覆冒四海，而罔不自此焉推之，曷嘗有私意利欲，間乎其間哉？無私意利欲以間之則一矣，一則誠也，仁與誠，豈有二也？”論爲治之法則曰：“君人者，但恥不及乎三代，使動植之物，風雨霜露之所霑被者，皆得其所，而休徵嘉瑞，如麟鳳龜龍諸福之物，爲我能事，如此然後，始可謂位育之極功也。”論文章則曰：“文章有道術，道不可不正，術不可不愼。必主之以理，而輔之以氣，使潛彀曠引之神機，不敢離正路一步，可免於哆言夸辭之歸矣。夫汪洋河漢之談，不足以垂後者，詘於理也，藻繪雕篆之作，不足以名家者，薄于氣也。況治敎爲之汙隆，而世道隨以升降者乎？予以朱書爲一世之學的者，不惟尊其道，亦爲其文章理氣之眞也。”此王之立德，而可以見爲學用工之次序，鑽彌堅仰彌高，宗廟百官之盛，金聲玉振之美，集衆之粹，會聖之精，爲萬世開太平，苟非達天德者，孰能與此？王，每朝起整衣，北面瞻仰辰極，雖盛暑，臥則閉戶不敢對天，四十年如一日，《詩》所云：‘小心翼翼，昭事上帝。’王實有焉。事英宗至孝，十年侍疾，未嘗解帶，及宅宗，哀動臣隣，躋桓王於原廟，樹莊寢之配墠，奉慈殿、慈宮，婉容愉色，致其養，玉牒金泥，揚其徽，《詩》所云：‘有孝有德，以引以翼。’王實有焉。王之代理也，戚黨
憚王英明，內外危逼，勢如綴旒，王，從容應變，處群不逞，曲當其宜，及宰臣徐命善之疏出，英宗誕定大策，卒畀王機務，則王首陳私痛，泣而請。寧考感其孝，就尙書記注，刊其不忍者，踐位之日，渙發絲綸，致嚴乎不貳本之義，胥匡以遵先王之道。而有頑不率，皷倡凶論，則告于寧考之靈，誅竄如法，《書》所云：‘四罪，而天下咸服。’志所云：‘聖人處變，而不失其正。’王實有焉。所愼在祀，肅雝齊明，攝儀無間乎親祼，疏節克謹乎縟文，凝神致虔，坐而待朝，陵園有事，輒進粉以嘗之，拜影殿戒蹕，先於曉鐘，霧露風雪，未始或闕。月覲閟宮，優然有終身慕，而至痛在心，每諱辰，必浹旬齋居，若喪之初。《詩》所云：‘春秋匪懈，享祀不忒。’王實有焉。優優三千，克昭節文，葬寧考則正朝祖之失禮，嗣寶位則慨釋冕之非經。名儒享夫子之廡，大老配先祖之庭。經所云：‘禮者履也，義者宜也。’王實有焉。有庶弟䄄、禛、禶。而䄄坐逆當誅，神人所不容，猶不忍加辟，幷家室移置江華，命內府衣服飮食之極其豐足，問訊織於路，歲輒召見。廷臣爭之力，王曰：‘吾過矣。吾過矣。’終不聽，禛於英宗時，謫死耽羅，王追念衋然，錫美謚，臨其廟親奠之。禶爲凶徒所推載而死，王每歎曰：“禶之死，由於洪國榮，國榮之廢，所以報也。予於異日，有媵御擧丈夫子，必爲禶立後。”
英宗女有爲鄭致達妻者，挾其子厚謙與逆臣洪麟漢，當王代理時，謀危宗社，而賴王大妃聖德神功，炳幾折萌，凶謀不得售，而廷討遂行。王，以其爲英宗所鍾愛，暫流畿島，自島而陸而京，至引入大內見之，廷臣亦爭不得。傳所云：‘不藏怒焉，不宿怨焉。’王實有焉。愼乃儉德，維懷永圖，器無彤鏤，衣有澣濯，綿褥蒲茵，處之裕如也。所御之堂，僅數架，不施丹艧，牕壁烟煤如塗，有司請葺理，則王曰：“予豈惜其費乎？顧素性安此耳。”經所云：‘克勤于邦，克儉于家。’王實有焉。性豁達，待人一以誠，胡越一家，庭衢八荒，蜎涓之暇，會朝之時，表裏無間洞然無不可，對人言者。嘗自號以萬川明月主人翁，大書特書，昭揭殿閣，經所云：‘王道蕩蕩，無黨無偏。’王實有焉。際天之所覆，極地之所載，摠以攬之爲己分之所有，而星曆兵農九流百家，罔不包羅搜剔，措諸實用，又推以及人，妙選年富文學之臣，考課講製，日月琢磨，有如群飮于河，各盡其量，而不見其涯涘，《詩》所云：‘肆成人有德，小子有造。’王實有焉。右賢而左戚，屛宦官宮妾而接賢士大夫。置奎章之署，常引諸學士，講論經史，及至大漸，暬御猶不敢近，而承弼諸臣，左右擧扶。嘗有人言，士類國之戕斧者，王曰：“謂士類戕斧，而國其乂乎？予所共者，士類也。”斥其人不用，《詩》所云：‘濟濟多士，文王以寧。’王實有焉。
與諸臣，觴于芙蓉之亭，筵几旣肆，琴瑟旣張，有燕巢樑將哺子，飛繞不入，王憐之遂起，後御是亭，輒問燕巢。常曰：“吾不欲以養人者害人。”遂蠲雉鮮之貢，侵鹿豕之獵。經所云：‘人不易物，惟德其物。’王實有焉。一念黎元，蚤夜孜孜，靡隱不察，靡弊不擧，損上益下，撫之綏之。利澤之滲漉人者，浸灌醲郁，久而愈著，而猶且視之 如傷，恐一物之不獲自盡。頒珍劑以救病，傾廩財以掩骼，因內帑而別儲備荒之需，設壯營而擬罷均役之法。以至庶孽之甄拔也，奴婢之勿世也，糶糴之更張也，蓋欲次第施措而未遑。然其已然之効，則市廛之民曰橫索絶矣，在野之民曰積案淸矣，輸將之民曰羡耗除矣，嘉肺之民曰幽冤洗矣，都鄙之民曰田疇墾矣，筦庫之民曰出納允矣，衣冠之民曰菁莪棫樸之化，不知文王何如也。於是乎三元調八風協，嘉瑞降豐年應，曖然如春，油然如雨，恬然如在光天化日之中。而及夫昇遐日，自夫王宮國都，以至荒徼絶塞，深山邃谷男婦稚老，岐踵喙息之倫，率皆奔走號哭，如不欲生，《詩》所云：‘群黎百姓，徧爲爾德。’王實有焉。此王之立功，著之八域之廣，而嵬嵬蕩蕩民無能名者也。若其酬酢萬變，折衷義理，充養發揮，剛健純粹，無所容乎人欲之私，而有以全夫天理之公，硏窮經傳之旨，則提綱而挈領，辨別事爲之故，則銖量而錙較。是以綸告
筵諭，動合典謨，矯時正俗，彰善癉惡之志，哀矜惻怛，于末命，有足以透金石而感豚魚，則非言語文字所由述也？嘗曰：“予所願學孔子也。學孔子，當自朱子始。”旣倣《朱子綱目》，定《春秋》左氏傳，將建閣御苑之中，妥朱子遺像，取《大全》、《語類》群書箋注之出於朱子者，編以爲書，庤其中而不及行焉。居常無樂乎南面，慨然有脫屣千乘之想，朝廷請加徽稱者屢，終不許。築華之役，葢有微意存焉，故堂曰老來，亭曰未老閑，而卒不能假我數年，俾千古帝王所未有之盛節，不得見於當世則天也。嗚呼！大而化之之謂聖，聖而不可知之之謂神，葢謂聖人之所以配天也。維天之命，於穆不已，葢謂天之所以爲天也。陵號曰健，取諸天行，不其然乎？自羲、農至文、武，功烈見於事，自孔、孟至程、朱，功烈見於言。其範圍天地澤利萬世，則言與事，未始不同，而易地則皆然也。王，聖人也。發明斯道之體，主張斯道之命。其事則羲、農、文、武，其言則孔、孟、程、朱。千世之下尙論者，庶幾乎登《淸廟》之瑟，愀然一唱而三歎。特撮其天德王道，布濩人耳目者，以揭夫宏儒哲辟之憲度章程，如此云爾。尹行恁吏曹參判製。
史／編年／朝鮮王朝實錄／純祖實錄／二十一年（1821）　卷二十三至二十四／卷二十四　七月至十二月／八月／7日(P.3-1)
○甲申/請諡于宗廟如儀。諡冊文曰：
“攀輴欑而銜痛，奄迫復土之期。勒琬琰而崇終，斯擧節惠之典。祗益摧咽，敢曰揄揚？恭惟大行王大妃，柔光叶乎黃裳，淑德昭乎彤管。積餘慶於沙麓，自賢相功在斯民，定厥祥於渭梁，猗聖祖喜有佳婦。重闈捧贄，懿珩璜之中規，五世嗣徽，爛雲漢之有倬。孝思寔彰於幼眇，令聞自達於邇遐。粤壬午之哀遑，不離萱草之背，逮己庚之閱歷。猶覃樛木之恩。語及旣遠之哀，而玉涕常瀉。躬處至艱之會，而芳烈愈光。斯誠天地鬼神之所鑑臨，奚但琴瑟鍾鼓之騰歌
頌？嗟！小子慟纏孤露，惟慈德閔覆如天。擁佑邁宋宣仁，未嘗干政，撫育若漢明德，繼以含飴，褕翟彌尊。閴慈〔音〕於踰閾，濯龍自警，絶私恩於衍波。況玆京室思媚之誠，尤在寶齡遲暮之後？風雨寒暑之靡懈，三朝必有婉容，左右起居之服勤，六官爲之感泣。誠存追遠，悽愴奉璋之宵，勖以思先，謙讓泥金之牒。雖平日聖不自聖，伊女史書豈勝書？矧當莫大之慶年，冞切無疆之遐祝，時縟儀之纔擧，歡頌方新，遽眞遊之上昇，攀號奚及？蒼龍絙路，慟湘巡之莫回，靑烏毓靈，叶灤封之新祔。載擧易名之禮，少伸終慕之忱。陰敎躋作聖之基，允符箕範之敍五事，燕居懋存警之義，亦惟孔翼之贊重坤。謹遣使臣，奉冊寶上尊號曰睿敬慈粹，上尊諡曰孝懿。仰冀聖靈，俯察微悃。芳徽不沫，揭圖史於千秋，寶籙長綿，衍本支於百世。嗚呼！哀哉。弘文提學金魯敬製。
〔○〕哀冊文曰：
龜墨啓兆，鳳曆協吉。㡩殿筵卷，幎階祖撤。陳廞衛而已戒，奉靈輴而將發。背三朝之翟御，就一岡之象設。萬姓雷哭兮送輓，百靈雲護兮攀蹕。惟我主上殿下，永違終天，追孝無地。悲春暉之莫報，痛慈徽之長閟。爰降綸於蘭臺，俾揚烈於玉字。其辭曰：‘華閥積慶，沙麓儲祥。明聖毓靈，太母承光。夢虹之夕，園萼室香。不待保傅，自中規度。德侔坤厚，孝根天賦。沖歲率性，藹乎其仁。勿剪勿拔，生草方春。英考妙簡，
克配文孫。宗國之托，煌煌八言。夙罹多難，益循柔範。順以應變，安於處坎。寔孚天心，罔匪孝感。語到輒涕，孺慕終身，壽母攸嘉，慈音諄諄。正位坤極，愛敬冞摰。一德靡間，百行斯備。寶齡躋耋，侍湯罔忽，誠篤忘勞，憊積成疾。承祀如在，齊明達晨。沁園友至，昭陽恩均。濯龍靚穆，干謁自屛。貨無私賚，恩絶曲徑。翼我聖子，光膺母儀。養隆備物，樂寓含飴。先王攸秉，鴻冊何心？不顯其光？抑抑惟謙。舟梁盛禮，舊甲今歲。歡均匝域，慶實稀世。神理難諶，哀樂相因。慈覆之天，無處更攀，薄海號咷，凡我臣民。嗚呼！哀哉。至哉我后，母臨五紀，無名無跡，是任是姒。盡婦道於聖祖，贊壼治於寧王。承先烈而益光，啓後昆而彌昌。嗚呼！哀哉。自庚申後，慈化偏厚。我顧我復，小大咸囿，覃普澤於地育，慰舊慟於天崩。方群情之仰戴，遽眞遊之遐昇。嗚呼！哀哉。湘巡無返，社飯如昨。閴然丹掖，緬矣碧落。陳玉衣而若臨，拜珠襦而誰御？星露悽而已秋，葆翣催而將曙。嗚呼！哀哉。粤瞻健寢，密邇先園。風水不臧，移卜隣原。旣灤封之竝穴，矧魯祔之同辰。想洋洋於月遊，庶無憾於神人。嗚呼！哀哉。仙馭已遠，德音不隳。先君之思，〔邈〕然靡追。回海屋之祝籌，儼靈欑之就紼。琅玕燦而載颺，揭彤管而不沫。嗚呼！哀哉。判府事金載〈瓚〉製。
〔○〕行狀曰：
大行王后姓金氏，其先蓋新羅王後也。至麗有曰侍中大
猷始著，籍淸風，簪組蟬嫣不絶。入我朝，有諱湜，魁中宗朝賢良科，官大司成，贈贊成，諡文毅。世稱己卯名賢。其玄孫堉，仁‧孝兩朝名臣，官領議政，諡文貞。其二子佑明，領敦寧府事淸風府院君諡忠翼。出爲從叔父址後，寔我明聖王后之父也。忠翼三子，長曰萬冑，贈承旨，次曰錫翼，左尹，贈吏判，次曰錫衍，判書，贈左贊成，諡貞僖。於后，皆爲高祖。曾祖贈左贊成道泳，以貞僖第二子，爲贈吏判後。祖諱聖應，兵曹判書，諡孝靖，考諱時默，左參贊贈領議政，淸原府院君，諡靖翼，以孝靖長子，入主忠翼祀，而贈贊成，道濟贈領議政，聖集又靖翼之所後祖，禰兩世也。靖翼之元配曰贈宜春府夫人，宜寧南氏，監役直寬女，繼配唐城府夫人，南陽洪氏，贈贊成尙彦女。后所自出也，以英宗癸酉十二月十三日亥時，后降於嘉會坊私第。第中桃李及諸花木，是秋忽盡再華，家人識之，以爲誕后之兆云。居生而和粹敦厚，德容天成。稍長，尤篤於孝敬，凡長者所訓，輒婉娩聽從，動容周旋，自中禮則。嘗與諸兒遊戲，有拔取生草者。后責之曰，‘草茁長如許，奈何拔之，以害方長之生意乎。”其及物之仁，敎人之誠，自幼時已然，旋親之及於見聞者，咸異之。歲辛巳英宗爲正宗擇配，后年方九歲，德性之夙就，已有所登聞於宮中者。后被初揀，英宗手書五世
繼昔寔爲宗國八字以賜之，莊獻世子，亦奇愛之，以爲‘果協所聞也。’是時，本第中異香凝滿，歷日不散，亦奇瑞也。及三揀，館于別宮，以遘痘，越明年壬午二月，冊爲世孫嬪，行嘉禮。是年閏五月，英宗命惠嬪及后，各就私第。后不欲往本第，願隨尊姑所在。英宗聞而善之，遂許同就于惠嬪私第，未幾復命還入。后以〔沖〕年，遭艱難之會，持躬處事，雍容得正，得英宗嘉悅之心如此。其事莊獻世子，未及半年，常以爲至慟，語有所及，輒泫然流涕曰，‘予偏被止慈之恩，寧可以服事久暫，有所加損乎？”奉惠嬪，洞屬盡誠，常若不勝。雖燕寢休息之時，必使宮人，時時問知安否，然後心乃釋。丙申，正宗卽阼，后遂正位中壼。戊戌，貞純大妃，以中宮有患證，子姓不時立，乃下諺敎，命揀選士族，置諸嬪御，廣求儲嗣。是時，洪國榮執國命，以其妹應選，是謂洪嬪。臺臣朴在源，請求良醫，調治中宮患候，國榮大怒叱罵在源於公座。洪嬪張甚如此，后若不聞知者，而處之裕如，以是，正宗敬重后愈深。國榮敗，特贈在源官，以旌其忠。其後后有候，若有身者，正宗喜甚，亟設産室，踰歲竟無育。至庚戌有慶，正宗卽日敎曰：‘綏嬪誕男，中宮取以爲子，’自是進號元子。大倫以定，則顧復之恩，義方之訓，罔間已出，而我殿下，又誠愛篤摰，慈孝
兩得其道，和氣洋溢於宮中，十年之間，吉慶鼎臻。庚申二月，我殿下旣冠冊爲王世子，揀世子嬪，將以是年，行嘉禮。至六月，正宗賓天，后哭擗踰禮，夙夜不解衣，以終三年。我殿下旣嗣服，尊爲王大妃貞純，以大王大妃垂簾臨朝。后雖處母后之尊，一以敬恭謙挹承事，晨夕爲職，雖私親私覿，世道朝象，人物臧否，未嘗及於語次。平日尤戒私家恩澤，壽進，於義二宮，有衍餘，未嘗有格外私與曰，‘宮貨卽公物，未可以濟私親。’雖以仕宦進者，亦必警飭抑損，自先朝以來，后之私親人，常不知爲戚里，后之聖德，於此又可見矣。至壬申，廷臣援國朝故事，請進尊號，后固辭不受曰，‘先王不受號，以至慟在心也。今未亡人，獨受之，得無與先王之義，有異乎？’群臣欽服不敢復請。庚申以後，事惠嬪，以先王所以事之者，事之。至于乙亥夏，惠嬪患節沈綿，是時，后已踰六旬矣。侍湯嘗膳，必親無使，未嘗暫離。惠嬪悶其焦勞，命就燕寢，而終不退休。及遭巨創，哀毁無異庚申。雖極寒，殯宮饋奠，罕不親臨，四朔如一日，宮中莫不感歎。每於近代忌辰，明燭坐齋，以竣徹祭而後寢，私忌亦然，雖在靜攝中，未嘗或廢，后之誠孝，蓋出於天性，非勉强而然也。與淸衍、淸璿二郡主，友愛甚篤。淸璿之喪，悲悼不自勝，撫視其子女，有加於郡主生
時，后又寬厚有容。恥言人過，喜怒不形於外。和緩主，嘗阨后，使不能自安。然后終不以介意，及其罪，有王法所不容，而先王貰之，俾處宮中，則后亦爲之矜憐，待之如舊，其死也賻襚庀其喪。后接下必以誠信，雖所嘗賤惡者，開心賜顔辭敎由中。然亦不以私恩假，左右宮中服使，皆知愛而畏之。戚屬有過失，不加誚責，然淵默不言，使自覺非，其人輒曰，‘其心慙悚，甚於被罪’云。后自奉甚儉約，服飾器用，無一鮮玩，僅取供給而已。常膳或有不稱意，左右請罪掌者，乃曰，‘豈以口腹之故而罪人乎？’庚辰冬，大臣禮堂言，‘再明年慈齡躋七旬，禮當有賀，而其歲壬午也，不可稱慶。請於明年，進行賀儀。’辛巳元朝，我殿下，率世子百官上箋稱賀，是歲亦后膺揀舊甲也。群情咸頌慶喜，而后則輒以爲疚。自春初，微有不豫，閱月漸谻，至三月九日己未，禮陟于昌慶宮之慈慶殿，春秋六十有九。群臣上(謚)〔謚〕號曰孝懿，徽號曰睿敬慈粹，議祔于先王健陵。領敦寧府事金祖淳，上疏言，‘先王健陵，兆未叶吉，宜更擇吉地，以爲永圖。’我殿下涕泣下批曰，‘大行大妃，平日以是大憂，屢下敎於小子，今見卿疏，益不勝摧咽悚悶。’卽廷議之議僉同，乃相地于顯隆園之右坐子之岡，治方中爲同穴之制，以是年九月十三日庚申，緬奉先王，而后祔焉，陵仍
舊號，實后之遺志也。行錄旣內下，乃以行狀製述命臣。臣何敢摸〔畫〕萬一？屢辭不獲命，則謹就行錄，纂次而敍之如右。我殿下聘領敦寧府事永安府院君、金祖淳女，卽我中宮殿下。生二男，長，王世子，次，不育。三女，長明溫公主，餘二公主未〔封〕，又有一翁主未封。王世子嬪趙氏，參判萬永女也。臣竊伏惟念坤之爲道，主於至靜，后妃之德，克協于此，斯已聖矣。而后之履中壼，二十有四載，位東朝，二十有一載，未嘗有內言之一出於外，則非至靜而能若是乎？然而昇遐之日，雖窮閻婦孺，莫不奔走呼號，若喪厥妣，久而愈不忘者，豈無所以也？是其休光汪澤，如日月之容照，河海之滲淥，普被咸濡，自有不期然而然者矣，嗚呼！盛哉。及夫遷陵之役，成於遺敎，則捨湫墊而就安吉，以啓我子孫黎民萬億年無疆之福，其所謂，‘坤道无成而有終者備之矣。’是又事功之可書，非后妃德美之所常有表而著之于狀，以垂永世云。平安監司金履喬製。
〔○〕遷陵誌文曰：
嗚呼！我烈考正宗大王，旣大葬于華城顯隆園之東麓，是曰健陵。國人之有識慮者，皆竊憂其地淺夷，非聖人安久之藏。後二十二年辛巳三月九日己未，我孝懿王后薨，將筮兆于先陵。領敦寧府事臣金祖淳，上疏極言，陵地可憂狀，請精擇吉土，爲萬年之圖，我殿下，涕泣下批曰，‘大行大妃，平
日以是大憂，屢下敎於小子，今見卿疏，益不勝摧咽悶悚。’卽召大臣卿宰，廷議之。金議僉同無貳，遂命大臣禮官及敦匠之臣，廣行相視，又使再三覆按。乃得顯隆園之右坐子之岡，爲尤吉，治方中爲同穴之制，緬奉先王，而后祔焉，陵仍舊號，實是年九月十三日庚申也。於是，國人又皆太息相慶曰，‘誠舊陵之爲憂，而華固先王之志，今而後，兩無憾矣。’始先王十三年己酉，遷永祐園于水原府之花山，更號顯隆，大築華城，以拱衛象設。揭御眞于園之齋殿，以寓晨昏之義，歲輒展謁，哀慕不自勝。十九年乙卯，奉慈宮，謁于園，還御華宮，進爵上壽。敎曰，‘以予孤露，行是禮於是地，至願粗伸矣。’每拜園駕還，駐蹕遲遲之臺，回瞻夷猶，不忍發去，命華宮之堂曰老來，樓曰新豐，蓋有微意存焉。無樂乎南面，殆將脫屣千乘，而獨拳拳于華者如此，是則《孟子》所謂‘大孝終身慕者也。’今者復臨灤水之朝，而及竁以度，又在於華，是又天之所以大感于我先王，而此與之宅也，亦惟我殿下類孝之至，永綏我烈考文母也。於戲！其盛矣。殿下，以臣象奎，獲事先王，又今備官太史，命爲玄宮之誌，誠惶恐不敢當。竊伏以爲我先王盛德至善，冒溢區宇，史不勝書。誦于永世，無待幽石之紀纂，而天地之大，日月之光，又非如臣淺陋所可摹象。然而稽
于《記》，孔子之喪，公西赤 爲志，志者，謂志識也。是不過志識其地重，實不在於文。謹拜乎稽首，泣而敬書曰。‘王姓李氏，諱祘，字亨運，英宗、顯孝大王之孫。思悼莊獻世子之子。母惠嬪洪氏，領議政鳳漢之女。及莊獻薨，英宗命王嗣孝章世子，王之伯父也。王卽阼，追尊孝章爲眞宗，墓爲永陵，嬪趙氏爲孝純王后，豐陵府院君文命女也。上號思悼曰莊獻，墓曰永祐園，廟曰景慕宮。尊惠嬪曰惠慶宮。莊獻世子，嘗夢神龍抱珠入寢，覺而畫其狀於壁，已而，誕王。英宗二十八〔年〕壬申九月己卯也。聲覃訏鬯，聞隆準海口，質相特異。英宗臨視喜甚，手撫額曰，「是絶類我」，卽日定號爲元孫。未百日而能立，甫能行步，坐必端跪，自未語，見文字則輒喜。三歲就傅，受《小學》書，八歲冊爲王世孫。陪英宗駕過雲從街，許士民仰瞻。世孫還宮問曰，「今日百姓觀者甚衆，亦知望於汝者，何事乎？」王對曰，「望臣之爲善也」。曰，「爲善易乎？」對曰，「易也。」英宗大喜。十歲齒于學，請業于博士。問《小學》題辭，明命赫然之義曰，「明命在吾身，指何境欲求？赫然作何工？」博士不能對。圜橋門觀者數萬，動色相賀曰，「眞聖人也。」壬千秋英宗，命依皇朝時事，以世孫，爲東宮，置兩坊官，贊善宋明欽應召入對，王講《孟子》，明欽仰問孟子宗旨，王曰，「遏人欲存
天理也。」明欽請問立志，王曰，「所願則堯、舜也。」明欽退語人曰，「聰明英睿，上智之姿也。」一日侍坐英宗，講官，有言三南饑民菜色狀，王，聞之，是日夕膳，舍肉不御。英宗問其故，對曰，「適思饑民，心惻然自不忍下箸也。」王，自八九歲，益莊默無疾聲遽色，罕與宦亡語。英宗每敎曰，「世孫絶無一毫走作意，禁苑花發，非從予未嘗一往遊賞，日靜坐讀書。此豈勉强？可爲卽其天性然也。」英宗寶齡益高，寖多違豫，王十年侍疾，晝夜未嘗離側，衣不解帶。少有添谻，則遑遑憂灼，涕泣露禱，坐臥起居，躬自扶護。英宗悶其瘁也，或命左右代之，旋蹙曰，「未若我孫之便吾體也。」和緩主，王之姑也，其子鄭厚謙，倚主橫甚，洪鳳漢之弟麟漢，席其兄而爲相。英宗倦勤，兩兇相糾結植黨，與貪權翫法，壞亂朝政。獨憚王英明，出入窺伺，謀欲誣毁動搖之，主又長處宮中，爲其子助兇。王從容處變，夷然若無事。英宗疾益彌留，欲使王代理機務，諸賊益懼。英宗命公事入于東宮，麟漢揮手止，承旨勿書傳敎，遊辭力沮之。英宗竟罪麟漢等，命王代聽庶政。遂幸東宮受賀，設九爵禮，群臣皆呼千歲，英宗顧笑甚樂。王，旣聽政，卽上疏陳私痛，言甚哀切。
英宗覽疏泣，取起居注，丁丑至壬午，凡語屬不忍者，洗其草，敎曰，「正宗統爲三百年宗國，洗日記，伸子心於
萬世也。」乃製諭書，書孝孫二字，鑄銀印，授于王。自是，諭書銀印，凡朝會動駕，常陳于前。及英宗大漸，王，永漿不入口，哭不輟聲。旣成服，王曰，「迫於群情，忍將踐位，而冕服行禮，於予心益覺怵然。此禮見於《康王之誥》，蘇軾譏其非禮，亮陰之制，雖不得行，釋衰從吉，其可乎？」群臣以古禮與國制，力請，王，泣而從之。旣嗣位釋冕，反喪服，大諭中外曰，「寡人，思悼世子之子也。先王爲宗統之重，命予嗣孝章世子，禮不可不嚴，情亦不可不伸。享祀之節，宜從祭以大夫之禮，而不可與太廟，同，惠慶宮，亦當有京外貢獻，而不可與大妃等。」不逞之徒，藉此而有追崇之論，先王遺敎在焉，當以當律論，以告先王之靈。其尊奉莊獻，遵宋、濮王故事，祝式用朱子定論，稱皇叔父從子，五享用牲用樂。惠慶宮凡四進冊號曰，「禮或近於貳尊，拂義任私，强欲崇奉，非吾所謂崇奉也。前史皇子公主之錫號，本朝順康、昭寧之加號，無貳尊之嫌，有揚名之義，予所以義起而行之也。」金尙魯之爲相也，陰結後宮文氏，始搆壬午之禍，英宗嘗敎王曰，「尙魯汝讎也」’乃追施逆律。王之在春邸也，趙載翰等，托壬午懲討之義，因閹人聞于王，王察其姦而心惡之，及大喪，李德師又上疏，如載翰之說。王曰，「此誣先王之逆也。」乃誅載翰‧德師等。大行因山
期至，王，欲隨靷行，群臣以毁疾，請止，且言，「古無是禮。」出辭於城外。靈駕旣遠，猶佇立瞻哭，哀音上徹，聞者莫不雨泣。魂殿小祭祀，必皆躬行，値忌辰，齋沐悲慕，二十年如一日。每謁太廟，至十三室，鞠躬磬拱，僾然肅然，若有見於位者。每朔望，將五鼓，必拜眞殿，風雨寒暑，未嘗或闕。於景慕宮，垣建日瞻，月覲之門，簡輿衛無時展省，每年五月十三日至二十一日，彌旬齋居。事貞純大妃、惠慶宮三朝愉婉，先意承歡，志物備盡，誠孝兩至。每曰，「國有大小事，予未嘗不稟慈聖而行。」惠慶宮患癤，晝宵焦憂，親自熬藥傅之，手爲之腫而不覺也。嘗有疾，浹月始平復，群臣請賀，王曰，「不存無妄之戒，久貽惟疾之憂，是誠自訟敢受賀乎？」群臣屢請晉號，王曰，「上號之請，曾謂卿等，不如林放乎？禮固緣情，義以制禮。千載之下，庶有知予心者。」終王之世，群臣不敢復以爲請。《記》曰，「踐其位行其禮，事死如事生，事亡如事存，孝之至也。」，其王之謂乎？賜洪麟漢‧鄭厚謙死，誅其黨沈翔雲‧閔恒烈‧洪相簡等。三司請拏籍麟厚，敎曰，法者，天下平，雖人君，不可以私意低昻。斷死罪未死而結案，死而準律文，卽常典。自今未結案而用逆律，已死而追施孥籍，次律結案而加以極律，幷除之。」盜入慶熙宮，索之不獲，及移御昌德宮，盜又越宮垣，爲舖軍所捕鞫之，洪述海
之子相範所遣也。相簡旣斃，其父趾海，叔纉海，幷島配，述海亦以海藩犯贓，減死杖流。其子姪妻妾，日夜怨望，國家謀爲不軌。述海之妻孝任，使妖巫，咀呪埋凶，洪啓能與述海之姪相吉、相格、李澤遂等陰謀，以太甲桐宮癸亥反正爲說，所欲推戴者，宗臣禶也，諸賊皆伏誅。群臣以禶王室至親，名入推戴，請逮問，王遽起入不出。百官伏殿庭，力請誅禶，王猶不許。大臣禁堂，卒致禶于王府，令自盡，禶拒不從，復告于王而賜之死。王，傷慟，命內司厚葬之。於是，纂《明義》、《原續》兩錄，以著諸逆始末。洪國榮自宮官時，特被寵任，王卽位，驟加顯擢，握重兵處禁中。日益驕恣，擅作威福，王漸燭其姦，隱忍未發也。時貞純大妃，下內敎，命揀選士族，置諸嬪御，以廣求儲嗣，國榮之妹應嬪。選未幾，嬪喪，國榮乃倡言曰，「廣儲嗣之擧，不可再也。」裀有子湛，國榮視以奇貨，改其君號曰完豐，恒言曰，「吾甥也。」使爲洪嬪守殯官，聞者驚心，道路以目。又引宋德相假儒名應召而至，投疏言，儲嗣事。有曰，「某樣道理，非在下者所可指陳，臣對宿衛將臣，以此事爲第一義。」宿衛將臣，卽國榮，而此事指湛事也。王，顧欲保全其終始，前席數其罪，使之引退，尋命放之田里而死。文孝世子生五歲而薨，大妃又下內敎布示，國榮，陰圖移國之罪，又以喪變，責群臣之緩討。
於是，賓廳請奪
湛封爵，絶其屬籍，斷裀以王法，王取其啓火之。湛之母舅宋樂休，又上變，告將臣具善復，通關裀、湛事，盡發，善復遂伏誅。百官庭請，置裀於法，王，輒閉閤却膳，諸臣伏閤免冠固爭，乃命裀竝其家室，置江華。敎曰，「昔梁獄至憯，漢景力保，梁武賴有田叔之忠耳。惜乎！今日廷臣，非田叔之罪人乎？且其待予何太不若漢景？」’王雖島置裀，而命內府，繼其衣食問饋，織於道又常遣內司官，密召入見。廷臣每爭之，王曰，「此所謂周公之過也。」後又全釋厚謙之母，王，以其先王之所愛，雖稔惡貫盈，曲加寬貸。始流畿島後，令入京，至於引入大內見之，廷臣亦爭不得。䄄、禛、禶皆王之庶弟。禛於英宗時謫死耽羅。王，追念衋然用崇品宗臣禮改葬，臨其廟奠祭，錫美(謚)〔謚〕親製其墓碑。王於中歲以後，嘗慨然曰，「漢家四百年基業，豈不由於風流篤厚，禁網踈闊乎？予欲使今之世，非身犯惡逆者，幷爲疏蕩，朝無罹辟之人，世無見棄之家。豈非導和祈命之本乎？」於朝臣，曲察下情，存沒之際，隱䘏尤至，方春將賞花，已曰，「相臣在殯，豈可遊衍乎？」尤惓惓於民事，方伯守令之差送，必引對面諭，察民隱求民瘼。時遣繡衣，剌擧匪法而伸無告，或召見郡邑朝正吏，詢民疾苦。置器測雨，竪竿占風，一雨一暘，必關聖慮。明禮宮爲東宮別帑，王於代理初曰，「宜先淸本。」卽付之度支。各
宮房私遣宮差，徵稅納於宮庄，所在橫孥虐(歛)〔斂〕，民不堪其苦，內司刷官，往諸道推刷奴婢，操縱百端，刷官所至，村里爲空，弊皆久痼。王曰，「利於國利於民，肌膚何惜？先王所以諄諄於寡人也。宮結之代盡未收，法外加受，損國用，宮差橫(歛)〔斂〕尤害民。」遂査代盡及加受者，竝還地部，宮稅各邑直納戶曹，戶曹劃 給各宮，而罷宮差，永革刷官，令諸道比摠施行。又裁省宮人，罷移屬名色，以其費歸之經用。京營獵雉軍，卽鷹師舊契，每行獵，獵軍十百爲群，橫行騷擾，至有殺越人者，乃罷獵雉軍。減關西貢蔘，蠲濟州貢鰒曰，「此先王意也。」又蕩減八道舊糴十萬石曰，「先王五十年苦心，愛民如子，繼述之道，無先乎此。」遇荒年，日接廊廟之臣，講究賙捄之策，列荒政之要，書之殿壁，常目而施行之。遣近臣，慰諭(蕫)〔董〕飭，一札十行，遍於諸道。蠲常〔貢〕減常稅，發倉移粟以賑之，停糴餉以寬之，捐帑貨以補之。畿甸饑，王曰，「今之發賣，卽漢之賑貸也。」令京兆，抄饑民，減直給米，都下錢荒，出官錢十五萬緡，除其殖以貸貢市民。以耽羅處絶海，每歉荒，憂軫尤勤。嘗下帑錢百萬於湖南，令貿粟濟之，親製文祭海神，祈利涉。又愍幼稚之遺棄道路者，倣古廣濟院育嬰社之法，著《字恤典則》，頒中外，以收養之數，每月登聞，其收養人，官給口糧。京師疹疫熾行，王曰，「禳祭，古禮也。」命設別厲祭
于四郊，令五部，訪問坊曲之貧不能自力療治者，兩醫司揀醫人診視給藥。時方有文孝之喪，而王猶日飭有司救恤，所全活甚衆。又命京外，盡掩埋邱壠之朽露者。王之世，蓋無一民，不被其仁，生死幷浹。矜愼刑獄，惟恐一夫之或枉。每判諸道錄案，侍臣承書，更番至暮，而王未有倦色。內閣裒輯，御判爲《審理錄》二十六卷，其一字，皆惻怛審克之意也。飭獄官，常灑掃獄戶，洗滌杻械。小罪卽決遣取笞、杖、枷、棍之不如法者，皆釐正，撰《欽恤典則》，通行爲式。又敎曰，「唐‧宋皆五日一錄囚，我朝十日一錄啓。十日之間，雖有被枉之囚，安得以自達乎？自今該曹，五日一錄囚。」
寢園植木，有蟲損，方捕之。古皆掘坑焚瘞。王曰，「蟲是生物，驅而放諸，勝於烈而焚之。嘗聞蟲飛入海化爲魚鰕，其令投之海浦。」嘗醼于芙蓉之亭，有燕巢樑。將哺子，飛繞不入，王，憐之，遂起去。是又禽蟲之微，亦囿於至仁之澤。《傳》曰，「親親而仁民，仁民而愛物。」其王之謂乎？英宗御製，旣編印。王，以光廟，肅廟兩朝，但有奎章閣之名稱，而未有設置，無御製尊閣之所，如宋龍圖、天章之制。乃建奎章閣於內苑，列聖宸章寶翰，別爲奉謨堂奉之。又以先朝編次人，有其事而無其官，倣龍圖閣學士，置提學、直提學，又置直閣待敎，以倣直閣待制。摹寫御眞，奉于閣之宙合樓，御
書摛文之院扁直署。遂臨院，命時原任閣臣，挾冊升堂。講《近思錄》，辨論經義，敷陳治道。因幸弘文館，講《心經》。後置大提學，以文衡圈望人，待旨擬差，而竟未有拜者。行抄啓文臣講製。王，以文臣專經之講，月課之製，作輟無常，非作成之道，命政府，抄啓槐院參上參外三十七歲以下人，月講經史，旬試程文，考優劣行賞罰。時常勸課，至誠不倦。自辛丑選以後，凡十選，今之公卿大夫，多是選中人也。御春塘臺，召講太學儒生，仍設食堂曰，「程子見僧舍會食，歎其有三代威儀，況賢關之食堂乎？鼓進齒坐，秩然其可觀，予故樂與諸生共之。薤鹽雖薄，勝於珍饌。」下御題于〔頖〕宮，試諸生，召被選人，宣法醞，撤常御銀盃賜之，鐫其腹曰，我有嘉賓。諸生賦歌詩以詠其事，親綴銘詩序以弁之曰，《太學銀盃詩集》。修明太學講試之規，或臨軒親試，或頒題親考，或條問經義，往往賜上第，除初仕賞賚遍及，至于八方，莫不賓興。有《瓊林聞喜錄》、《正始文程》、《嶠南關東》、《耽羅》、《豐沛》、《關北》、《關西賓興錄》，樂育譽髦之盛，古未有也。命大臣銓臣方伯之臣，薦進專治，朱子書者，誅習西洋耶蘇邪敎者尹持忠，權尙然。王自養德春宮，非問寢視膳，則潛心經籍。及御極，一日萬幾，宵衣旰食。而左右縹緗，仰思俯索，夜以繼晝曰，「予豈有問學工夫？而以經歷之多艱，不能無動心怨性之益。」又曰，「予始留意於
作家，又從事於經學，亦嘗用工於端拱曲跪，今而思之，未覺有補於身心。且帝王之學，與韋布不同，自有大於此者。心性理氣，猶不必毫分縷析，況詞章述作，何足費吾心力？」其發爲雲漢，神明變化，灝灝渢渢，可與典謨雅頌竝美。有《弘齋全書》三集一百卷，又有《大學類義》，《尊周彙編》經史子集四部，手圈《宋史直詮》；《五倫行實》，《鄕禮合編》‧《八家百選》《朱子書會英選》‧《統百選》‧《會選節約》諸篇，有以契夫刪述之旨，而其積中彰外之文，皆於是乎在明正學、闢邪術、崇經訓、黜雜稗，五敎三物，大興庠序。一時待文之士，莫不鼓舞振作於鳶魚飛躍之中。《傳》曰，「文王旣沒，文不在玆乎？」其王之謂乎？王，天挺勇智，神武蓋世。閱歷艱虞，掃蕩群兇，摠攬王綱，太阿在手，舒慘弛張，人莫敢窺其際。宮府一體，表裏洞達，內自朝廷之上，以至窮閻遐陬，人人以謂 「上帝臨汝。」置宣薦禁旅，以開入彀之塗，罷守禦京營，設北關兩鎭，以汰冗兵而拓邊荒。著《兵學通》‧《武藝圖譜》，以盡衝衡奇正坐作擊剌之法。暇日御內苑，肄陣以觀之，顧眄指揮，風雲翕欻，蓋我寧陵滌惱堂試馬之志也。其於射藝，得於天分，五十發輒四十九中，曰 「物不可盈也。」至於壯勇營之設，不徒以備宿衛飭戎垣，常以 「均役之法，減布，惠民之先朝至意，而任事之臣，不能對揚，率苟且不便。」擬將罷此而更之也。其規畫施措，神筭
所及，蓋非摸度驟議者所可知。又如外營之定衛部，舊制，亦有深意在焉。嗚呼！其已矣。《書》曰，「布昭聖武，兆民允懷。」其王之謂乎？丙申，追奪李光佐、趙泰億、崔錫恒官爵。王，以辛壬義理，宜先闡明，命遵乙亥處分。辛丑賜祭于四忠祠，贈故學生徐德修職，甲辰，賜〔祭〕四大臣、三將臣、四節度、及達城府院君徐宗悌，贈判書李廷熽，旌贈判書趙聖復，贈參判金省行閭。戊申三月，敎曰，「是年是月，卽我先王揚武戡亂之年若月也，舊甲云回，徒見山高而水淸。以小子追感之心，曷其不醻忠報勞，以答前寧人攸受休哉？」乃遍酹殉節勤事諸臣，命諸道，訪問從征將士生存者收錄之，又追念壬午以前盡分諸臣，皆加褒美。
初，世祖命大提學申叔舟，撰太祖、太宗、世宗、文宗四朝《寶鑑》，而其後只有李端夏所編 《宣廟寶鑑》，李德壽所編《肅廟寶鑑》。及《英宗實錄》成，王，命仍纂《寶鑑》，又以十二朝，尙未有《寶鑑》，竝爲編輯，凡六十有八卷。敎曰，「列朝玉冊金寶，倣周廟之陳寶器，必皆奉安于入廟之時，而《寶鑑》，所以揄揚功德，垂裕來嗣，實與《西序》，《大訓》，同其規模，雖琬琰之表徽，璽章之昭度，猶不足以喩其重。」乃親上于宗廟永寧殿，分藏各室，尊英宗爲世室。王，又得英宗所編《羹墻錄》曰，「列聖朝治法征謨，盡在是矣，《寶鑑》，編年是錄彙類，便於覽省，
尤要且切。」命閣臣續纂之。王凡一日事爲，輒有記識，以《起居注》之多錯漏，命內閣，別爲編錄，取曾子日三省之義，名曰《日省錄》，閣臣又錄登筵，承聆聖語，爲《日得錄》。王，諭之曰，「此錄如經義問難，時政酬酢，欲資觀省也，若但溢美鋪張，後之觀者，謂此時何如也？」嘗曠感於端廟時事，親製文致酹六臣，博考殉義，諸臣凡得二百三十人，設壇于莊陵側，春秋配食侑祀，有《莊陵配食錄》。每望拜皇壇，輒遣官審宣武祠，命李提督世祀不祧，宣額於龍灣之顯忠、紀忠兩祠，竝腏七義士林寅觀等九十五人壇而酹之，以慰漢冠之獨葆秉義。斥和諸臣，竝皆表奬存錄，建忠臣義士壇，撰旌忠尙武碑，有《尊周錄》。王於三皇忌辰，輒御素膳曰，「近古以上，公坐會食，不食牛肉，國忌，朝臣皆茹素兩日。先朝初年猶如此，今則不然矣。」觀刈于東耤，賜勞酒田夫，下綸音勸農。每於元正，必下綸音觀農，而以觀刈又申之。王常謂，「欲法堯、舜當法祖宗。恢廓之度，承乎太祖，巍煥之文，監乎世宗，英武若光廟，至行若孝陵，寤寐風泉，大義彰著，若孝廟，進退賢邪，威斷有赫，肅祖之治體也。建其皇極，保我世臣，英考之心法也。」《書》曰，「丕顯哉文王謨！丕承哉武王烈！」其王之謂乎。先王魂殿，旣啓殯，王曰，「《喪禮補編》，『以魂箱行朝祖。』 夫喪禮，有進而無退。檀弓 『負
夏主人旣祖，推柩而返之，』 子游譏其失禮。戶庭之內，推而返之，猶譏其失禮，況以魂箱出辭太廟，還奉殯殿？又魂返室堂，卽先儒之言，朝祖不以梓宮而以魂箱，俱非禮意。欲準古禮，則古今異宜，此不可遽議也。」遂命依《五禮儀》國制。禫之日，陳軒懸振作，王曰，「祥而縞，是月禫，徙月樂。孟獻子禫懸而不樂，夫子曰，加於人一等，慨廓之餘，何忍遽聞鍾鼓之音乎？禫月，大小法樂，懸而不作，著爲式。」吉禘于太廟，特命忠獻公金昌集，配享于英宗廟庭，文正公宋時烈，追配孝宗廟庭。始政府議上英宗配享諸臣，以昌集未及逮事，不入於議。王曰，「宋張浚有功於孝宗，建策時議者，有事在異朝，難於配庭之論，而楊萬里獨以爲當配。故相決策之大義，殉身之危忠，正當援張浚之事。」又曰，孝廟之於先正，契合密勿，卽《春秋》大義也，不爲配享，誠欠典。於昭在上之靈，安知不有待於芬苾焄蒿之時乎？翼成公黃喜，追配世宗，文敬公金安國，追配仁宗，文正追配，又可已乎？」桓祖誕降之八回甲乙卯，遣大臣，行酌獻禮于咸興本宮。咸興儒生，有以永興本宮典祀廳故蹟上疏者，王，感悟，詢議廷臣，乃遣大臣禮官，躋享桓祖大王，懿惠王后于永興本宮。
兩本宮之奉先王先后位版，蓋原廟之制也。舊令內司，別差典祀享，率多違禮，王乃悉正
其儀節，歲封衣幣，必宿齋躬莅。祈穀于大社，陞爲大祀。飭諸路社壇，修治禁護，月報宗伯，考勤慢，享皇壇，始定親省牲器。從祀文靖公金麟厚於聖廡，改諡文正，賜額文正公宋時烈祠之在驪州者曰大老祠，御製御筆爲碑，樹其庭。徧修檀君、箕聖三國、高麗始祖諸王陵，號溫祚王廟曰崇烈殿。禁宦侍毋敢與外臣接語，盡出巫覡于江外，僧尼勿許入京城，下綸音于諸道，講鄕飮酒之禮。又誥休老勞〔農〕廣敬因本之義，絿農書應旨進書者甚多。我朝經制之書，世宗創《六典》。世祖著《經國大典》，成宗時有《續錄》，肅宗時有《輯錄通考》，先朝有《續大典》。王，以原典續典，各爲一書，艱於考據，命取二典及續典後，先王敎令當宁受敎可著爲令者，通爲一書，是爲《大典通編》，頒行中外。嘗行大政，敎曰，「西京最重吏選，今也不然。用人旣用科目，而文之侍從，反不若蔭武。內而未爲掌賦之官，外而未爲字牧之任，金穀甲兵，皆所〔茫〕昧。若使新進文臣，試吏下邑，習知民生之疾苦，及其馹召而來，簉言退牘，陳其利(弊)〔弊〕。九重雖邃，四野在邇，其有裨於民國，勝於日遣繡衣。」乃飭文蔭武互差之政。王，以不世出之姿，有大有爲之志。(蕫)〔董〕正治官，斟酌質文，凡吉、凶、軍、賓之儀文度數，莫不參伍經曲，博極今古禮樂，物采粲然備成。以至官府郡縣，莫不有志，量衡律度，莫不有
則，籌謨、銓注、軍實、獄決、邦用、民數、莫不有考，而一部大典，秩然一王之成憲。《詩》曰 「遹求厥寧遹觀厥成。」其王之謂乎？王，嚴恭寅畏，昭事上天，容光所照，未嘗跛倚，更衣便旋，未嘗北向曰，北辰所居也，遇疾風迅雷甚雨，必變必興。親裸宗廟，周旋出戶，齊齊乎其敬也，升降薦獻，趨進翼如也，百辟駿奔，莫不肅雍。其或命攝，則遣近臣眂其事，出御齋殿，以候聞禮畢乃休，其陵園諸享，必進餕果糗餌，跪而嘗之。
嘗大暑，御賓筵敎曰，「今日熟，輒有卿等夙退之意，此怠心也。」仍竟日乃罷。淸燕晉接，簡其禮數，天笑每新，溫然若家人父子，俄而出御法殿，群臣俯伏抑首，莫敢仰視。曾經賓客兩坊官者，雖蔭官，稱其職而不名，雖內覿私昵，戚畹之臣，不敢干朝政，中涓之輩，非公事不敢輒至於前，嘗曰，「接士大夫時多，接宦官宮妾時少，予於此，庶無愧也。」若金龜柱之以冑筵語，論洪鳳漢於大朝，則島棘之，洪樂任置頒曆單，洪守榮差享官，則竄兵判銓官，處分必赫然兩嚴。勤於政事，凡朝參、常參、賓對、輪對；必皆行之，諸臣章奏，中外狀牘，卽報可否，無一或淹。日輒引接臣隣，多至夜分，禁鑰未開，命令已下，至中昃不遑暇食，有以過於勤勞爲言者。王曰，「我自不疲，守成之君，只當以勤政憂民爲心。不如是，亦將安所用其心哉？」愼乃儉德，衣有屢澣，非袞服則未嘗御錦綺，御膳無
珍奢奇鮮之味。寢殿樸陋，窓壁至熏煤如塗，有司請葺理，王曰，「是豈有甚費而不爲哉？我自不見其爲陋也。」御座之側，圖書器物，皆齊整有定處，堂皇窔奧之內，井然如位著，亦可以仰知幽獨之地也。《傳》曰，「齊莊中正，足以有敬也。」其王之謂乎？旱將祈雨，知製敎撰進祭文，王曰，「冊祝無罪已之語可乎？」命改之，遂下綸音，以十事責躬。又嘗禱雨于大雩，烈日中屛傘，蓋御步輿至壇，露坐竟日。旣訖事還宮，不脫袞冕以待，已而果雨。王，顧諟明命，上帝是祗，每曰，「天遠乎哉？在方寸間。」或有災沴，恐懼省檢，終始靡解。固聰明聖知，百代之治亂，九流之藝術，人物之性情，鬼神之變化，無不心喩而意解曰，「理一而已，包羅萬有，酬酢百爲。」每臨筵，啓奏迭前，廟謨臺章，刑獄財賦，一時竝擧，泛應曲當，沛然有餘暇。取人爲善，不以踈遠卑賤而或遺，群臣進見，必假之顔色，導之使言，言或拂意，未嘗加之威怒，求言之敎，前後十數下。嘗曰，「先朝晩年，尙多危言激論，近日無敢言者，豈以寡人，惡聞其過乎？」急賢如渴，有以經術進者，有以文學進者，有以才〔猷〕進者，有以世祿勳舊進者，或拔擢於衆棄之中，或拂拭於罪累之餘，皆得自效其尺寸之能。嘗扁寢殿曰，蕩蕩平平室，又著《萬川明月主人翁序》，以自喩。《易》曰，「聖人崇德而廣業，崇效天卑法地。」其王之謂乎？十四年庚戌，綏
嬪嘉順宮，誕我殿下，王，命王妃，取以爲子，乃大赦賜耆民爵，百歲人加給米肉，蠲諸道舊糴減除諸稅，是歲大熟。二十四年庚申正月上日，拜景慕宮，是月拜顯隆園。伏地嗚咽失聲曰，「今日又忍辭園而歸耶？」比還駕，益疚懷。自是頻有不安節。二月乙酉，冠我殿下，冊爲王世子，遵顯宗故事，嘉禮將竝行於是年，嬪宮初揀。今坤殿膺選永安府院君安東金祖淳女。是日還第也，特命具儀衛，如三揀焉。至六月之初，又有〔癤〕候，日沈谻，猶以民事不可緩，敎承旨，毋滯啓奏。二十八日己卯，疾大漸，大臣閣臣，入候臥內，王，已不能語。而微微有玉音曰，壽靜殿，卽貞純大妃所御殿。蓋聖意若有仰告於慈聖者也。遂昇遐于昌慶宮之迎春軒，春秋四十九。大喪之日，都人士庶，顚仆哭踊，深山窮谷，莫不悲號如喪其父母焉。嗚呼！痛矣。我殿下，與大小臣，考古諡法，謹上尊諡曰文成武烈聖仁莊孝，廟號正宗。
若王之爲正，致廣大而盡精微，極高明而道中庸，道學之正也。建天地而不悖，俟百世而不惑，義理之正也，正心以正朝廷，正朝廷以正百官，正百官以正萬民，治法征謨之正也。諡者行之跡，號者，功之表。嗚呼！其庶矣。而大德得其名，獨不得其壽，天之所以保佑命之者，果何徵？豈亦所謂氣數之使然？而雖然，儀式刑文王之典，日靖四方，
宗廟饗之，子孫保之，萬世永賴，此可大徵矣。王妃金氏，淸風府院君忠翼公，諱佑明，顯宗明聖王后考也，而於后爲五世祖，左參贊贈領議政淸原府院君靖翼公，諱時默，唐城府夫人南陽洪氏，后之考妣也。以英宗癸酉十二月十三日，誕后于漢師之私第，園之桃李，忽盡再榮，家人異之，已而后生焉。后德容天成，貞閒婉嫕動止有則。九歲膺揀選，英宗嘉甚，手書‘五世繼昔寔爲宗國’八字賜之。致十歲之二月，冊爲世孫嬪，丙申正位中壼，庚申我殿下嗣服，尊爲王大妃議進尊號。后曰，「先王不受號，以致慟在心也，未亡人受之於先王，精義何？」我殿下雖缺然於孝心，而群臣益感服。庚辰冬，大臣禮官，奏，「再明年慈壽躋七旬，禮當稱慶，而其歲壬午也。請進行賀禮於膺揀周甲之明年。」乃月正元日，殿下率世子百官，奉箋上賀。又將仰稽英宗丙子仁元大妃盛事，以議慶喜之典。后則益以爲疚，始微不豫，閱月漸劇，禮陟于同宮之慈慶殿，嗚呼！痛矣。后性仁孝恭儉，自入宮之初，屢際艱難之會。壬午之閏，有命惠嬪及后，各還私第，后願隨惠嬪所在，英宗聞而善之。事莊獻世子未半年，以承事之無幾，益爲沒身之慟，奉惠慶宮，怡愉洞屬，常若不勝。庚申以後，又一以王之所以事之者，事之於貞純
大妃亦然，與二郡主友愛甚至。恥言人過，喜怒不形於色，戚屬有失，未嘗加之誚責，但淵默不言，其人率慙惶，甚於被譴云。尤以私家恩澤爲戒，雖以物施者，未嘗輒有私與，自奉甚踈約，服飾器用，僅取供給而已。中年，后忽有候若娠，王喜甚亟，設産室，踰歲竟無育。至庚戌，卽定大倫，顧復之恩，不啻己出，我殿下，又愛敬篤盡，慈孝之盛，宛然如昔日。始戊戌，臺臣朴在源，以貞純諺敎；「有坤殿患候嗣續無望」之語。請求良醫調治，國榮大怒，公坐叱罵，在源，當此時，后之處洪嬪之難可知也。而王卒察在源之忠，特贈美官以旌之。兩殿之無間然，又如此，此皆王之明而后之德也。其在長樂則益無得以形容上天之載，嗚呼！其德之至矣。群臣悉愼錄上諡號曰孝懿，徽號曰睿敬慈粹，嗚呼！亦庶矣。后之籍系世德，有前大提學金祖淳所撰誌文詳之。嘉順宮又生淑善翁主，下嫁永明尉洪顯周，殿下生二男，長世子，次不育，二公主，長封明溫，次未封，一翁主亦未封。淑善生一子。嗚呼！先王亦嘗察臣戇拙，再攀墮髯，忍不蓐蟻，而猥執記述，誠懼不足以知德之萬一，其忍敢溢？千歲在後，是可以質之矣。大提學沈象奎製。
〔○〕《遷陵表石陰記》曰：
正宗文成武烈聖仁莊孝大王，崇禎紀元後一百二十五年壬申九月二十二日誕生，己卯冊封王世孫，乙未
聽政丙申卽位。庚申六月二十八日昇遐，十一月初六日葬于華城顯隆園東第二岡亥坐之原。在位二十四年，壽四十九。辛巳九月十三日，遷奉于園之右麓子坐之原。妃睿敬慈粹孝懿王后金氏，崇禎紀元後一百二十六年癸酉十二月十三日誕生，壬午冊封世孫嬪，丙申，冊封王妃。庚申，今上嗣位，尊爲王大妃，辛巳三月初九日昇遐，九月十三日，祔葬于健陵，而同封，壽六十九。左議政南公轍製。
史／編年／朝鮮王朝實錄／純祖實錄／二十七年（1827）　卷二十八至二十九／卷二十九　四月至十二月／九月／9日(P.40-1)
○辛亥/御慈慶殿，受尊號冊寶，中宮殿同受尊號冊寶。王世子及世子嬪行禮，代致詞山呼如儀。玉冊文：
伏以永言自求多福，方仰對天之宏休，大德必得其名，庸進繪日之嘉號，載申景鑠，式循丕彝。恭惟主上殿下，淵凝純粹之性姿，精一授受之心法。隆師親友之對，夙承先朝華袞之褒，繼志述事之思，自在沖齡嗣服之始。山陵遷兆，至誠得吉地之宜，殿宮承懽，達孝放東海而準。細氈履薄，恒存寅畏之心，窮蔀解懸，每推子惠之政，儉于家則禹無間矣。取於人則舜有大焉，天理流行，而嗜欲退聽，日用不知而功利遠及。建皇極而斂福，王道無偏，闡大義而餙威，
邪氛夬掃。德化自驗於悠久，譬玄機之運行，品物幷囿於生成，若黃輿之厚載。肆乃馨香之升聞，猗歟！吉慶之鼎臻。寶籌未躋於四旬，已見抱孫之樂，徽稱仰請者三日，亶由顯親之誠，始以盛德之撝謙。不自居聖，終諒至懇之難拂，勉回止慈，謹奉冊寶。上尊號曰淵德顯道景仁純禧，伏惟誕受寶章，仰承景貺。鴻圖鳳曆，垂後昆而熾昌，玉檢金泥，邁百王而光耀。領議政南公轍製。
中宮殿玉冊文：
伏以配乾元而贊治，丕彰陰功，居坤極而儷尊，齊薦顯號。惟知舞蹈，曷旣形容。恭惟王妃殿下，性稟柔嘉，躬行孝儉。舟梁自先王而命乃玉度之允貞，京室嗣太母之徽，猗！璜聲之彌遠。越卅載而靡懈一德，光地道而聿迓天休。化洽蘋蘩，洋洋二南之歌頌，慶延瓜瓞，綿綿百世之本支。深推篤祜之所由，冞切歸美之至願。亟擧賁揚之庭籲，敢格微誠，勉回謙抑之宸衷，寔副輿望。摹宜幷於二曜，尊無間於兩儀。媲三五之淸光，其明足以配日，筮六二之至象，惟敬乃能承天，爰遵彝章，用闡徽範。謹奉冊寶上尊號曰明敬，伏惟對膺寶冊，佐撫洪圖，金鏤玉鐫，垂德輝而何極？竹苞松茂，湊慶籙而無疆。大提學金履喬製。
○御明政殿受賀頒敎文：
若曰祗承駿命，恒懷小心，勉膺鴻名，寔循衆願。用播告於八域，徧爲德於群黎，顧惟越二紀爲治，常愧無一事可述。微予否德，豈有潢池之警、水旱
之憂？迄玆小康，尙賴社稷之靈、臣庶之力。幸今丕子之代攝，遂分勞於萬機，復見文孫之誕生，乃延慶於百世。天其或者垂佑，予實無以致斯。夫何歸美之衆情，乃以上號而齊請？始焉貳極之叫閤，數百言陳敷，繼與群僚而籲情，四五啓申復。援列朝煌煌之典，顧何功而敢當？感元良懇懇之誠，有不忍於終拂。雖然抑志而勉許，其奈顧名而多慙？無德稱於民，安有淵乎之爲美？望道未之見，尤非顯哉之可論，矧玆仁體至大而烏可自居？若夫福履攸同則弗期而獲。第以斂敷錫民之義，有玆布告同慶之音。縟儀親臨，眷初心而有忸，沛澤作解，偕庶品而維新。自本月初九日昧爽以前，雜犯死罪以下，咸宥除之。於戲！上天之靈貺昭承，夙宵之儆戒冞切。獨樂與衆樂孰樂？期咸囿於太和。念玆名言玆在玆，庶益勉於自强。故玆敎示，想宜知悉。大提學金履喬製。
○領府事韓用龜等進前奏曰：“惟我聖上，誕撫昌辰，亦粤坤聖，丕闡徽音，德化所著，功業所曁，宜其有贊揚之典矣。玆率擧國同慶之籲，恭上兩殿之冊號，玉牒金泥，摸畫天日之萬一，而使卓越無前之盛烈，洋溢輝燿，允爲百王之模範，此莫非睿孝出天，紹述列聖之鴻緖，揄揚殿下之聖德也。且元孫誕降，國有宗冑，猗歟！盛矣，睿孝之光且大也。臣等年近耋耄，遭遇千載之嘉會，目覩今日之盛事，歡欣
慶忭之忱，何可盡達乎？臣等惟願殿下，不自滿假，益懋大德，以貽夫萬億年無疆之休焉。”
〔○〕陳賀時禮房承旨金道喜加嘉善，左通禮鄭鴻慶，右通禮任文白，宣敎官朴英載，宣箋官朴宗學，幷加通政，贊儀典儀東西唱引儀，竝陞敍。
○令曰：“頒敎時，相禮朴潞壽，禮貌官李同淳，加通政，擧行輔德尹羽烈，加嘉善。
史／編年／朝鮮王朝實錄／純祖實錄／二十九年（1829）　卷三十／二月／12日(P.31-1)
○丙子/受內進
饌于慈慶殿。上具翼善冠袞龍袍出次，奏風雲慶會之樂，夢金尺之舞。陞座奏萬壽永無疆引。王世子、王世子嬪、及左右命婦、宗親、儀賓、戚臣，行禮後，奏《太平年》之曲、《致和平》之曲、《慶豊樂》之曲。尙食奉御饌以進，奏《瑞雲曜日》之曲。尙食進花，奏《慶春光》之曲、《艶陽春》之曲。頒花後，司唱二人唱樂章，奏長生寶宴之樂舞。王世子詣壽酒亭，以第一爵授尙食以進，女執事讀致詞。訖，奏《壽齊天》之曲。尙宮出楹外稱有敎：‘稱觴之辰與王世子同之，’奏《殿前歡》之曲。尙食進鹽水，奏《萬波停息》之曲。尙食捧小膳以進，奏《壽燿南極》之曲進湯，奏《景籙無疆》之曲，進大膳、奏淮安之曲，進饅頭，奏《日昇月恒》之曲。王世子嬪詣壽酒亭，以第二爵，授尙食以進，奏《帝壽昌》之曲獻仙桃。女官讀致詞訖，奏《應天長》之曲。尙宮出中門稱有敎：‘稱觴之辰與王世子嬪同之，’奏《金殿樂》之曲。進茶奏《樂昇平》之曲。女執事奉饌果床，進于王世子王世子嬪前，奏《乾淸坤寧》之曲。左命婦班首詣進爵位，以第三爵，授尙食以進，奏《壽寧》之曲，響鈸舞。典言讀致詞訖，奏岡陵之曲‧《祝華》之曲。右命婦班首進第四爵，竝如上儀，而樂奏《賀聖朝》之曲，牙拍舞《樂千春》之曲。《獻天壽》之曲。尙宮出中門稱有敎‘稱觴之辰與左右命婦同之。’宗親班首詣進爵位，以第五爵。授尙食以進，奏《千年萬歲》之曲抛毬樂。女執事讀致詞訖，奏《天籙永昌》之曲。尙宮出楹外，稱有敎，敬擧卿等之觴，奏《長春不老》之曲。儀賓班首詣進爵位，以第六爵，授尙食以進，奏《演百福》之曲壽延長之舞。女執事讀致詞訖，奏《萬斯年》之曲。尙宮出楹外，稱有敎，敬擧卿等之觴，奏《禎祥》之曲。戚臣班首詣進爵位，以第七爵，授尙食以進，奏《萬壽長樂》之曲，荷皇恩。女執事讀致詞訖，奏《堯階樂》之曲。尙宮出楹外稱有敎：‘敬擧卿等之觴。’王世子、王世子嬪、及左右命婦、宗親、儀賓、戚臣，還就拜位行山呼禮，奏《昌運頌》之曲。王世子、王世子嬪及、左右命婦、宗親、儀賓、戚臣行禮後還就座，奏《嘉樂》之曲。典膳供左右命婦饌卓，女執事供宗親儀賓戚臣饌卓，奏《慶太平》之曲舞豉。王世子進前，上以爵授尙食以進，王世子跪受爵擧飮還就座，奏《喜新春》之曲蓮花臺。王世子嬪進前，上以爵授尙食以進。王世子嬪跪受爵擧飮還就座，奏《慶芳春》之曲。《樂萬歲》之曲。《淸平樂》之曲。《天保》之樂。尙食進別行果于上前，奏《天仙子》之曲。進別行果于王世子王世子嬪前，奏《武寧》之曲旗隊。典膳行酒于左右命婦，女執事行酒于宗親儀賓戚臣。司唱二人唱樂章，奏《萬方寧》之曲船遊樂。尙食退御膳，奏《長生樂》之曲。女執事退王世子王世子嬪饌果床，左右命婦、宗親、儀賓、戚臣饌卓，奏《慶成》
之曲。王世子、王世子嬪、及左右命婦、宗親、儀賓、戚臣行禮禮畢，奏飛龍引，五羊仙。上入大次，女官奉入致詞凾，奏五雲仙鶴引。
致詞：
至德享天，壽曜拱辰。丹扆布化，肇三十春。乾尊坤厚，翼子詒孫。絪縕瑞旭，豔溢華尊，龍雲慶會，軒鼓虞絃。時萬時億，歲歲此筵。至德融和，誕受天佑。而壽而康，慶溢區宇。猗玆四旬，肇萬八千。中元介眉，彌月開筵。挹彼北斗，酌以東海，祝我無疆，曷任誠愛？
○夜進饌致詞：
灔灔壽爵，以永今夕。繡幕增高，流霞添碧。莫曰已康，祝我無疆。願將此酒，普霑八方。夜如何其？壽曜煌煌。盎齊溢罍，寶瑟升堂。絳紗銀燭，輝映黼座。金尺蟠桃，歌頌胥和。今夕以永，萬年是傚。用錫厥庶，八域興孝。
○大殿進饌箋文：
邦籙增鞏，頌一德之享天。海屋添籌，猗三紀之布化。千載是日，二慶同時。恭惟二南宣風，九疇斂福，囿八域於熙皞，垂拱平章，啓百世之本支，壽富昌熾。維御極肇屆卌載，伊寶齡恰躋四旬。肅廟三十年英廟四十年，卽我家已行之典，昨歲稱一慶，今歲又一慶，寓小子無窮之誠。肆回謙挹之衷，誕擧進爵之禮。伏念臣貳極叨寵，庶務代勞。一日三朝，願學文王之聖，千秋萬歲，長誦天保之詩。
○先唱樂章：
嘉會艶陽天，錦繡開筵。碧桃紅頰一千年上壽，年年花復實，瑞蒂鉤連。天眷聖朝，偏萬事圓全。寶籌添海祿如川。八域桑麻人共樂，化日祥烟。
後唱樂章：
麗日舒長，眞化國彩仗，翻風陣陣，爐香馥御
座中天。喧法曲群龍拜舞齊鳴，玉瑞靄葱蘢。趨彩服花覆金罇，艶溢流霞酌一樣。丹心千萬祝，六宮下曁蒼生屋。
○夜進饌時先唱樂章：
鬱鬱佳氣繞丹闕，金殿瑞日曜繡扇。初開明寶座香烟。袞龍浮勻天，樂奏九成，廻波舞六幺，聖壽無疆樂，此樂千年萬歲長若斯！千年萬歲長若斯。
後唱樂章：
小臣奉杯南山壽，千秋萬年永無疆。朱絃玉管法曲獻，仙音承天奏聖人。千重繡香百隊綺羅，歌檀舞袖競紛華。寶殿深彤墀高。神京瑤臺一般。
○翌日會酌時先唱樂章，
重明麗天，萬象昭融。昭融如何？慶雲和風。
後唱樂章：
堯文舜華，丕開昇平。昇平如何？韶頀咸莖。以上竝睿製。
子／醫家／御定佩文齋廣群芳譜／穀譜　卷七至卷十／卷九　黍等／嘉禾／集藻／表(P.31-1)..[文淵閣四庫全書本]
［集藻］
〔表］
〔増〕唐張說〈為留守奏嘉禾表〉臣聞天聽自人神和在徳代非乏瑞罕遇開泰之期福不虚徴必俟休眀
之主伏惟皇帝陛下仁覆萬靈孝理四海政每先扵帝籍役不紊扵農時嘉氣横㳺祥風紛灑騰文煒色九光連合扵貞眀逸軰殊倫百寶駢滋扵動植臣今月日奉進㫖告望鳳臺慶山醴泉之瑞其日扵山陵東栢城内得嘉禾一本臣初見衆苗亘壟香穎垂秋嘉玩繁滋欲觀成粒左右無識折以呈臣異其綠葉綬舒葱芒璧秀熟視竒状乃知嘉祥下則異畝合莖上又同連䨇穂昔雍熈之代政理之君雖導出應時而生不擇地未有託
根神域彰孝徳之能深吐秀夀宫助粢盛之豐潔此盖睿誠通感靈祐降祥中古以来未覩斯美臣籍慶宗枝久沐星潢之潤躬持瑞穎預奉天保之符忭悦之誠倍兼恒品　符載〈廬州進嘉禾表〉臣某言得廬州刺史裴靖状稱巢縣百姓唐海母䘮廬墓手自耕植以備祠祭無何扵粟田之中輙産嘉禾一本六穂一本五穂即時差録事叅軍朱寧丁寧考驗事状眀白臣聞感天地者存乎誠通神眀者極乎孝蘊而為精粹𤼵而為禎祥上
𤣥與之獻酬后土為之泄露故使騰芳髙隴擢穎清秋冠九榖之英英増大田之藹藹此皆陛下聖徳茂鴻化洽名教生人之内有淳孝靈瑞之下有嘉禾邁風烈扵前王煥丹青扵唐史不然何幽贊𤣥答其若是乎臣猥以鈍劣祗守風土宣陛下之恩澤撫陛下之庶甿覩茲盛美光榮耳目不勝歡忭踊躍之至　權徳輿〈嘉禾合穂表〉伏見武俊所奏恒州鼓城縣生嘉禾一本合穂又盧徵奏華州鄭縣獲嘉禾一穂者謹按孫氏瑞應圖曰
嘉禾者五榖之長王者徳茂則生伏惟陛下徳叶𤣥功仁育生類同穎擢秀殊祥並時昔周道既昌唐叔以獻表天下和平之兆為隂陽訢合之符五榖登成百嘉儲祉𤼲扵厚載集是休徴况嶽鎮之方表章繼至感通昭晰莫甚扵斯臣等忝列台司喜倍恒品　桞宗元〈賀嘉禾表〉今月某日宰臣以幽州所進嘉禾圖各一軸示百寮者伏以嘉榖順成靈貺昭格天人合應遐邇同心伏惟皇帝陛下睿謀廣運神化旁行植物知仁祥圖應聖
靈嶽不愆扵贊佑燕谷用遂扵生成豐稔隨均知朔南之被澤休嘉克叶見天地之同和六穂慚稱扵漢臣異畝恥書扵周典自中形外均慶同歡臣謬職憲司獲覩嘉瑞無任抃躍之至　〈禮部賀嘉禾及芝草表〉伏見今月某日内出劍南所進嘉禾圖及陕州所進紫芝草示百寮者珍圖煥開瑞彩交映遐邇偕至福應攸同伏惟皇帝陛下緝熈至道保合太和天惟𤼲祥地不愛寶嘉禾擢質靈草抽英獻于王庭唐叔慚同穎之異薦諸郊
廟班史謝連葉之竒既呈薿薿之祥更覩煌煌之秀豐年斯著聖夀用彰飲和之人歡忭無極臣等優㳺至化披翫殊姿慶忭之誠倍百恒品　張仲素〈賀嘉禾表〉伏見鄆州東平縣官荘地内有禾異壠䨇本合成一穂畫圖奏進傳示百寮者謹按瑞應圖曰王者徳茂而太平君臣和則嘉禾朱草以甲萌言不得中和之氣即不生也伏惟陛下鼓和風茂休應泰階平扵上下大中建扵人臣神眀是若徵見必報通彼殊壠總其䨇莖滋大澤
以㝠造成嘉穂而薦和合為一彰至化之會同堅而好表資生之豐實推物類以得天意觀繪事而擬靈篇凡在班行咸同慶幸
子／醫家／御定佩文齋廣群芳譜／花譜　卷二十二至卷五十三／卷二十八　棠棃花等／石榴花／集藻／七言律詩(P.19-2)..[文淵閣四庫全書本]
［七言律詩］
〔増〕唐白居易〈石榴樹〉可憐顔色好隂凉葉翦紅牋花撲霜傘葢低𡸁金翡翠薫籠亂搭繡衣裳春芽細炷千燈㷔夏蕊濃焚百和香見説上林無此𣗳只教𣑯李占年芳　杜牧〈見𥠇三十中庭海榴花謝〉矜紅掩素似多才不待櫻桃不逐梅春到未曽逢宴賞雨餘争
解免低徊巧窮南國千般艶趂得東風二月𨳩堪恨王孫浪逰去落英狼籍始歸来　方干〈海石榴〉𠅘際夭妍日日看每朝顔色一般般滿枝猶待春風力數朶先欺臘雪寒舞蝶自隨歌拍轉逰人只怕酒杯乾久長年少應難得忍不叢邊到夜觀
〔原〕皮日休〈庭際海石榴花盛發有寄〉一夜春光綻綘囊碧油枝上晝煌煌風匀衹似調紅露日暖惟憂化赤霜火齊滿枝燒夜月金津含蕊滳朝陽不知桂𣗳知情否無限同遊阻陸郎
〔増〕陸
龜蒙〈和襲美海石榴花發見寄次韻〉紫府真人餉露囊猗蘭燈燭未熒煌丹華乞曙先侵日金㷔欺寒却照霜誰與佳名從海曲祇應芳裔出河陽那堪謝氏庭前見一段清香染郄郎　宋歐陽修〈西園石榴盛開〉荒䑓野徑共躋攀正見榴花出短垣緑葉晩鶯啼𠁅宻紅房初日照時繁最憐夏景鋪珍簟尤愛晴香入睡軒乘興便當携酒去不湏旌騎擁車轅
〔原〕方九功〈海榴花〉春花落𥁞海榴開竒種誰分寶地栽斜日捲簾深色映晚風
隔座暗香来披襟更擬頻燒燭把臂何妨數舉杯最愛芳時看不去繁枝折向月中廻
子／醫家／御定佩文齋廣群芳譜／花譜　卷二十二至卷五十三／卷三十　荷花二／集藻／四言古詩(P.1-1)..[文淵閣四庫全書本]
欽定四庫全書
御定佩文齋廣羣芳譜卷三十
花譜
荷花二
［集藻］
［四言古詩］
〔増〕晉傅𤣥〈芙蕖〉煌煌芙蕖從風芬葩照以皎日灌以清波隂結其實陽𤼵其花金房緑葉素株翠柯
子／醫家／御定佩文齋廣群芳譜／花譜　卷二十二至卷五十三／卷三十三　牡丹二／集藻／七言古詩(P.11-1)..[文淵閣四庫全書本]
［七言古詩］
〔增〕唐權徳輿〈慈㤙寺清上人院牡丹歌〉澹蕩韶光三月中牡丹偏自占春風時過寳地尋香徑已見新花出故叢曲水𠅘西杏園北穠芳深院紅霞色擢秀全勝珠樹林結根幸在青蓮域艶蕊鮮房次第𨳩含烟洗露照蒼苔龎眉𠋣杖禪僧起輕翅縈枝舞蝶來獨坐
南臺時共美間行古刹情何已花開一曲奏陽春應為芬芳比君子
〔原〕白居易〈牡丹芳〉牡丹芳牡丹芳黃金蕊綻紅玉房千片赤英霞爛爛百枝絳㸃燈煌煌照地初開錦繡叚當風不結蘭麝囊仙人琪樹白無色王母蟠桃小不香宿露輕盈泛紫艶朝陽照耀生紅光紅紫二色間深淺向背萬態隨低昂暎葉多情𨼆羞面卧叢無力含醉妝低嬌笑容疑掩口凝思怨人如斷膓穠姿貴彩信竒絶雜卉亂花無比方石竹金錢何細碎芙蓉
芍藥苦尋常遂使王公與𡖖士遊花冠葢日相望庳車軟輦貴公主香衫細馬豪家郎衛公宅静閉東院西明寺深開北廊戲蝶雙舞㸔人乆殘鶯一聲春日長共愁日照芳難駐仍張帷幕𡸁隂凉花開花落二十日一城之人皆若狂三代以還文勝質人心重華不務實重華直至牡丹芳其來有漸非今日元和天子憂農桑䘏下動天天降祥去年嘉禾生九穗田中寂寞無人至今年瑞麥分兩岐君心獨喜無人知無人知可歎息我願暫
求造化力減却牡丹妖艶色少迴𡖖士愛花心同似吾君憂稼穡
〔增〕李賀〈牡丹種曲〉蓮枝未長秦蘅老走馬駝金劚春草水灌香泥却月盆一夜綠房迎白曉美人醉語園中𤇆晩華已散蝶又闌梁王老去羅衣在拂袖風吹蜀國絃歸霞帔拖蜀帳昬嫣紅落粉罷承㤙檀郎謝女眠何𠁅樓臺月明燕夜語　李咸用〈逺公𠅘牡丹〉雁門禪客吟春𠅘牡丹獨逞花中英雙成膩臉偎雲屏百般姿態因風生延年不敢歌傾城朝暮雲雨愁娉婷
蕊繁蟻脚粘不行蝶迷蜂醉飛無聲廬山根脚含精靈𤼵姸吐秀藂君庭湓江太守多閒情欄朱繞絳㽞輕盈潺潺醁醴當風傾平頭奴子啾銀笙紅葩艶艶交童星左文右武憐君榮白銅堤上慙清明
〔原〕宋歐陽修〈洛陽牡丹圖〉洛陽地脉花最冝牡丹尤為天下竒我昔所記數十種于今十年半㤀之𨳩圖若見故人面其間數種昔未窺客言近嵗花特異徃徃變出呈新枝洛人驚誇立名字買種不復論家貲比新較舊難優劣争先擅
價各一時當時絶品可數者魏紅窈窕姚黃肥夀安細葉開尚少朱砂玉版人未知傳聞千葉昔未有只從左紫名初馳四十年間花百變最後最好潛溪緋今花雖新我未識未信與舊誰姸𡟎當時所見已云絶豈有更好此可疑古稱天下無正色似恐世好隨時移鞓紅鶴翎豈不美斂色如避新來姬何况逺說蘓與賀有𩔖後世誇嬙施造化無情疑一㮣偏此著意何其私又疑人心愈巧偽天欲鬬巧窮精微不然元化樸散乆豈特近
嵗尤澆漓争新鬭麗若不已更後百載知何為但令新花日愈好惟有我老年年衰
〔增〕歐陽修〈謝觀文王尚書恵西京牡丹〉京師輕薄兒意氣多豪俠争誇朱顔事年少肎慰白髪将花插尚書好事與俗殊憐我霜毛苦蕭颯贈以洛陽花滿盤鬭麗争竒紅紫雜兩京相去五百里㡬日馳來足何㨗紫檀金粉香未吐緑萼紅苞露猶浥謂我甞為洛陽客頗向此花曾渉獵憶昔進士初登科始事相公沿吏牒河南官屬𥁞賢俊洛城池籞相
連接我時年纔二十餘每到花開如蛺蝶姚黃魏紫腰帶鞓潑墨齊頭藏綠葉鶴翎添色又其次此外雖妍猶婢妾爾来不覺三十年嵗月纔如熟羊胛無情草木不改色多難人生自摧拉見花了了雖舊識感物依依㡬抆睫念昔逢花必沽酒起坐驩呼屢傾榼而今得酒復何為愛花繞之空百匝心衰力懶難勉强與昔一何殊勇怯感公意厚不知報墨筆淋漓口徒囁　梅聖俞〈牡丹〉洛陽牡丹名品多自謂天下無能過及來江南花亦
好絳紫淺紅如舞蛾竹隂水照增顔色春服貼妥裁輕羅時結遊朋去尋玩香吹酒面生紅波粉英不忿付狂蝶白髪強插成悲歌明年更𨳩余已去風雨摧殘可奈何　韓欽聖〈問西洛牡丹之盛〉韓君問我洛陽花争新較舊無窮已今年誇好方絶倫明年好更還相比君疑造化特著意果乃區區可羞恥甞聞都邑有勝意既不鍾人必鍾此由是其中立品名紅紫葉繁矜色美萌芽始見長蒿萊氣熖旋㸔壓桃李乃知得地偶增異遂出
羣葩號竒偉亦如廣陵多芍藥閭井荒殘無可齒淮山𨗉秀付草樹不産髦英産佳卉人於天地亦一物固與萬𩔖同生死天意無私任自然損益推遷定有彼彼盛此衰皆一時豈闗覆幬為偏委呼兒持𥿄書此說為我緘之報韓子
〔原〕蘓軾〈惜花〉吉祥寺中錦千堆前年買花真盛哉道人勸我清明來腰皷百面如春雷打徹凉州花自開沙河塘上戴花回醉倒不覺吴兒咍豈知如今雙鬢催城西古寺沒蒿萊有僧閉門手自栽千枝萬
葉巧翦裁就中一叢何所似碼碯盤盛金縷杯而我食菜方清齋對花不飲花應猜夜來雨雹如李梅紅殘綠暗吁可哀　楊萬里〈題周益公天香堂牡丹〉君不見沉香𠅘北専東風謫仙作頌天無功又不見君王殿後春第一領袖衆芳捧堯日此花同春轉化鈞一風一雨萬物春十分整頓春光了收黃拾紫歸江表天香染就山龍裳餘芬却染水雲鄊青原白鷺萬松竹被渠染作天上香人間何曾識姚魏相公新移洛陽裔呼酒先招野
客㸔不醉花前為誰醉
〔增〕元張養浩〈毛良𡖖送牡丹〉三年野𠁅雲水俱逢春未始襟顔舒故人持贈木芍藥慰我意重明月珠入門神彩射人倒荒邨争㸔傾城姝急呼瓶水浴紅翠明窓浄几相依於自言私第惟此夲每開蹏轂窮朝晡樹髙丈許花數十紫雲滿院春扶踈栽培直訝天上種熏染不𩔖人間株有時風蕩香四出舉國皆若蘭為裾貧家蔀屋僅數椽照耀無異華堂居天葩如此忍輕負轉首夢斷巫山孤明當灑掃遲鳧舄
未審肎踵荒寒無余聞感徳良勤劬乆習懶散倦世途深藏非是徳公傲索居莫哂儀曺愚禁厨一臠味已得𩔖推固可知其餘君持詩去為花誦蜂蝶應亦相歡娱　宋褧〈朝元宫白牡丹〉瑶圃廓落崑崙髙霓旌豹節凌旋飈東門偷種來塵囂開雲鏤月百千瓣雪痕氷璺辭鎪琱重臺複榭玉版白濕露擁出青霞嬌瓊娥愛春受春足香腴酥膩愁風消人間洛陽紅紫妖紫霞灔灔吹秦簫青鸞望極何當招
〔原〕明桑恱〈白牡丹〉一春無計
消繁華坐香傍色餐流霞妖桃穠李俱小器揩目晩㸔花大家素質盈盈美無度何年謫下瑶臺路精神飛入銀河篇體態都歸洛神賦神樂觀主容臺𡖖空花壓眼真無情吾儕放浪為無事東風斗酒消春晴曾聞二夲歸天上㡬度重瞳轉相向内園㸃綴黃金屋禁苑安排紫絲帳朅來此種㽞人間託根洞府非塵寰隨時窮達花不識天遊何必乗青鸞萬事到頭俱瑣瑣大觀萬物皆無我半醉題詩謝主人名花可鑄傳千古　沈周〈吴
瑞𡖖染墨牡丹〉雨晴風晴日杲杲趂此㸔花花更好澆紅要𥁞三百觴請客不湏辭量小野僧栽花要客到急掃風軒破清曉知渠色相夲来空未必真成被花惱吴生又與花傳神𥿄上生涯春不老青春展卷無時無姚家魏家何足道　唐順之〈同院僚觀閣中牡丹作〉西掖衡連翡翠城籠𤇆裊霧百花明祗謂紫薇方吐萼忽言紅藥已敷英紅藥葳㽔艶盛陽萬年春色在文昌寜同鄴下芙蓉苑詎比洛陽桃李場裁成異瓣千般錦纈就
同心一様黃金閣披時渾是畫𦂶樓凝處并疑妝濯枝故向鳳池上裛露偏依仙掌傍仙掌嶙峋對鳳池詞郎侍直鷺鴛齊玲瓏玉佩花間映飄曵羅衫葉下迷花間葉下情無極含笑含嬌似相識羞将雞舌鬭馨香欲取䴊冠並顔色翠幙分㸔態轉新朱欄斜𠋣不勝春未採孫根助靈液聊持芳蕊贈佳人　王世貞〈季園賞白牡丹〉三月一出遊季園千竒萬麗攅雕欄紛紛紅紫𥁞辟易中有一株白牡丹初疑龍池晏罷舞雙成盤又似洗
頭盆暫缷天女冠姑射寒生雪膚粟鬰儀風細霓裳單河宗攻玉乍成斗鮫室淚珠叢作團優鉢曇名亦浪語璚花么麽何足觀太真霞臉帶醉色覩此亦學江妃酸舉觴酬季郎化工在手汝不難得非揚州觀頭逢七七又何必善和坊裏延端端即使宋人琢此瓣百嵗那得兹花㸔老夫乆寂寞為爾暫為歡𠕂進金叵羅屬客莫留殘日落不落天闌干欲去不去心桓皎然秀色轉可餐他年倘許蕊珠會別跨長螭勝紫鸞
〔增〕陸師道
〈昌公房㸔牡丹歌〉甞聞樂府牡丹芳春來一城人若狂我今日日被花惱毋乃花滛如洛陽吴中三月花如𦂶百品千名鬭竒靡名園徃徃平泉莊禪宫處處西明寺我今曵杖登武丘昌公精舎花枝𣐱動如迎笑静若醉頰白腮紅名玉樓此花初移得春淺六寸圎開天女面對花一飲三百杯醉裏題詩寫花片沈家白花湼不緇三花相亞玉交枝何郎膩粉拭香汗虢國新妝淡掃眉主人開筵浮大白為花傳神贈賔客輕綃颯颯欲飄香
琪樹盈盈轉生色酣酒為言興未已邀㸔石佛千頭紫衣色相鮮繡佛前天芬似入祗林裏初來一朶如傾杯坐乆數花相次開花神好客向客笑不用臨風羯鼓催三日㸔花花轉靚未似潘園稱最盛中庭一樹丈五髙碧瓦雕簷錦叢映西齋亦是玉樓春數之二百花色勻夀安紅與細葉紫更有異種誇東隣越羅蜀錦㸔不足艶裹明妝貯金屋身如遊蜂繞花戲月明還向花房宿也知天意自憐人但令到𠁅花枝新况逢晴景與佳侣
狂吟爛醉今經旬人生歡樂能㡬許百病千愁更風雨安得年年似此遊作歌且紀千花譜
子／醫家／御定佩文齋廣群芳譜／花譜　卷二十二至卷五十三／卷三十五　海棠一／集藻／五言古詩(P.9-1)..[文淵閣四庫全書本]
［五言古詩］
〔增〕宋歐陽修〈折海棠戯贈聖俞二首〉揺揺墻頭花笑笑弄顔色荒凉衆草間露此紅的皪草木本無
情及時如自得青春不可恃白日忽已昃繞之重吟哦歸坐成歎息人生浪自苦得酒且開釋不見宛陵翁作詩頭早白　揺揺墻頭花艶艶争青蛾朝見開尚少暮㸔繁已多不惜花開繁所惜時節過昨日枝上紅今日隨流波物理固如此古來知奈何達人但飲酒壮士徒悲歌　梅堯臣〈依韻答永叔海棠二首〉揺揺墻頭花蒨蒨有好色髙枝笑粲粲低枝明皪皪但與風相撩不與風相得風吹莫苦急逰子歎日昃彭祖與顔回相去猶
瞬息每觀形影篇曷在神所釋不可廢我吟畢竟焉免白　揺揺墻頭花一一如舞蛾春風買艶逸艶逸此何多不為遊蜂撓即為狂蝶過日光苦給給魯叟白波波人生若朝菌不飲奈老何揚雄寂寞居豈若阮生歌　劉子翬〈海棠洲〉煌煌海棠洲錦樹臨清灣常恨灣頭風吹花走潺湲潺湲去不息花亦無由還　朱子〈山館觀海棠〉景暄林氣深雨罷寒塘綠置酒此佳晨尋幽慕前躅芳樹麗烟華紫錦散清馥當由懐別恨寂寞向空谷
陸游〈張園觀海棠〉朝陽照城樓春容極明媚走馬蜀錦園名花動人意嚴妝漢宫曉一笑初破睡定知夜宴歡酒入妖骨醉低鬟羞不語困頓嬌欲閉雖艶無俗姿太息真富貴結束吾方歸此別知㡬嵗黃昏𤎉纎雨千㸃裛紅淚　〈海棠〉今日春已半風雨停出遊瓶中海棠花數酌相獻酬尚想錦官城花時樂事稠金鞭過南市紅燭宴西樓千林誇盛麗一枝賞纎𣐱狂吟恨未工酩酊醉不休那知茅簷㡳白髮見花愁花亦如病姝掩抑
向客羞尤物終動人要非桃杏儔東風萬里恨浩蕩不可收　金元好問〈海棠〉姸花紅粉妝意態工媚嫵窈窕春風前霞衣欲輕舉金盤𣺌華屋國艶徒自許依依如有意脈脈不得語詩人太冷落愁絶殘春雨　元郝經〈儀真館後園海棠兩花於秋因為小酌賦詩〉二年海棠秋幽姸對寥索霜後輒著花枯株吐纎弱化工為詩人故令造物錯木落出竒芬風度亦不惡尖黃簇短葉膩翠光欲鑠蹙縮苞紅粟𣪞濃入深萼稀踈生意怯静麗
尤綽約飛絲照青蟲蠨蛸共連絡深閨養春嬌霜華滿珠箔賴得西風輕微薰小隂作盈盈出宫妝新寒翠綃薄空庭自顔色含恨誰附著息入楚無言意婉心不樂琵琶怨昭陽所遇非所托獨有未歸人相㸔慰孤酌却似海南時坡仙政漂泊有酒仍有花世事且髙閣後時亦何遲適遇今猶昨香霧沾新橙傾酒兩螯嚼銀燭更髙燒秋花易零落
子／醫家／御定佩文齋廣群芳譜／花譜　卷二十二至卷五十三／卷三十七　玉蘂等／瓊花／集藻／賦(P.19-2)..[文淵閣四庫全書本]
〔賦〕
〔增〕宋張問〈瓊花賦〉揚州后土祠瓊花經兵火後枯而復生今歲尤盛邦人喜之以為和平之證也乃賦之賦曰偉赤社之會都滋黒壤之饒沃萃温潤之秀氣𤼵英華于地軸是為瓊花異于凡木香凝媚服之蘭色瑩光明之玉托根后土之祠擢𠏉蜀岡之麓曾不知其歲年亦弗紀于圖錄欲問司花之女但注詩人之目謂天下
之一株冠羣葩之芬馥豈唐昌之餘芳載後庭之遺曲者乎當其風入琳宮春歸華屋萼拆青綃色凝寒綠枝珊瑚兮鏤雪氷蘂珠璣兮爛金粟真庭靜兮朝曦麗其纖穠仙籞深兮瑞露滋其芬郁瑤林瑰艶之蔥蒨閬苑琪英之燿煜若蓋而繡似璧而縠如黃琮瑚璉璀燦于禋壇而文珠珮環玲瓏乎衣鞠桂娥競爽借月影于冰蟾阿母来觀下雲軿于皓鵠儷靚容于茉莉抗素馨于薝蔔笑玫瑰于塵凡鄙荼䕷于淺俗惟水仙可並其幽
閒而江梅似同其清淑真絶代之無䨇久彌芬于幽谷若乃聚八仙之殊種玉蝴蝶之別族葉扶疎而韻不勝色近似而香不足猶瑾瑜琬琰之粹温豈碔砆堅珉之碌碌蓋艶冶爭妍者衆之所同而蠲潔尚白者我之所獨是以兵火不能焚邊塵不能辱根常移而復還本已枯而再續疑神明之䕶持偏化工之茂育抑將薦瑞于太平而致祥于玉燭　元郝經〈瓊花賦并序〉中統二年春三月制使李公致瓊花數枝是年冬十月而夢二客
相邀至維揚之后土祠飲於花下嘯歌為樂既醉而覺乃作賦焉辭曰江風吹雲枕壓霜月神不棲目軼思超越栩栩曵曵境與世別天宇闢凡蹤絶歴蘭路開桂闕飄飄乎馮高御空不知身之幾何而造乎虛白已而扶搖頡頏恍惚莫量疑在鈞天亦如巫陽孤鶴飛来縞衣𤣥裳翩然負予背風翺翔下視淮海雉堞相望貝錯珠瑩接屋連牆繡簾琱櫳𦂶疏綠房十里一市金紗煌煌混灝海之魚龍駭飛埃而陸梁忽丹霄之二仙翥青鳥
以相將指仙花以為言可釂月而飛觴是閬苑之仙根来瑞世而呈芳拆膩雪以搖碧刻春氷而帶黃噴蘂蝶於花心引輕絲而不狂天風收其落英不委地而飄揚彼衆卉則俗死漫紅妖而綠倡玉隂婆娑徙𠋣徜徉清香忽来莫知其方乃誦明月之曲歌窈窕之章𠋣歌橫簫鏘鳳鳴凰挹芳瀾之浩𣺌傾墜露之淋浪巻瓊瑤於杯盤吸霜露於肺腸欲折枝而不敢懼真宰之或傷且對花而舉酒澆遯世之𣴭𣴭倐焉玉女隔花而語髣髴
花神是為花主謫自瑤華以臨后土翦氷綃以為裳染麝塵於金縷拂白霓而下征曵秋霞而輕舉現仙姿於塵寰寓風神於月府且曰有妹其字飛瓊適来瑤池善為新聲與君佐酒以薦予誠遽作穿雲振搖瓊英説仙家之幽杳詠蓬壺與赤城閲花朝以逍遙駐芳姿以輕盈嗟胡為乎斯世而沉冥於此生也時予既醉二仙亦去花落尊空歌殘玉樹斗轉參橫脱兔驚寤餘香冉冉月滿牎戸乃為記夢之歌歌曰玉宇春兮花始開與二
仙兮飄然而来花亦喜兮搖搖乎瓊瑰掇飛英兮汎酒杯飛仙為我兮歌以纍纍亦既醉兮胡不歸花滿䄂兮香滿幃謂予是夢兮余不疑嗟時之人兮孰非夢之為
子／醫家／御定佩文齋廣群芳譜／花譜　卷二十二至卷五十三／卷三十九　杜鵑等／杜鵑／集藻／五言排律(P.6-2)..[文淵閣四庫全書本]
［五言排律］
〔増〕唐白居易〈山石榴花〉曄曄復煌煌花中無比方艶夭宜小院條短稱低廊本是山頭物今為砌下芳千叢相向背萬朶互低昂照灼連朱檻玲瓏映粉墻風來添意態日出助晶光漸綻燕支萼猶含琴軫房離披亂翦綵斑駁未勻妝絳熖燈千炷紅裙妓一行此時
逢國色何處覓天香恐合栽金闕思將獻玉皇好差青鳥使封作百花王
子／醫家／御定佩文齋廣群芳譜／花譜　卷二十二至卷五十三／卷三十九　杜鵑等／木槿／集藻／賦(P.15-2)..[文淵閣四庫全書本]
〔賦〕
〔原〕晉盧諶〈朝華賦〉覽庭隅之嘉木慕朝華之可玩俯浸潤之泉壤仰晞影於雲漢
〔増〕羊徽〈木槿賦〉有木槿之初榮藻衆林而間色在青春而資氣逮中夏以呈飾挹宵露以舒采暉神景而吸赩　夏侯湛〈朝華賦〉咨神樹之修異實積陽之純精蜿潛根以誕節據川壤以擢莖皎日升而朝華𤣥景逝而夕零逮明晨而繁沸若靜
夜之衆星長莖攢起柔條列布擢靈柯於時雨滋逸采於豐露灼煌煌以煒煒獨崇朝而達暮於是茂樹蒼蒼纖枝翩翩潛光玉朗綠葉翠鮮　傅咸〈舜華賦〉覽中唐之竒樹稟冲粹之至清應青春而敷櫱逮朱夏而誕英布夭夭之纖枝𤼵灼灼之殊榮紅葩紫蔕翠葉素莖含暉吐曜爛若列星朝陽照灼以舒暉逸藻采粲而光明罄天壌而莫儷何菱華之足榮
〔原〕陳江總〈南越木槿賦〉日及多名蕤賔肇生東方記乎夕死郭璞贊以朝榮
潘文體其夏盛稽賦閔其秋零此則京華之麗木非干越之舜英南中羣草衆花之寶雅什未名騷人失藻雨來翠潤露歇紅燥疊萼疑擎低莖若倒朝霞映日殊未妍珊瑚照水定非鮮千葉芙蓉詎相似百枝燈花復羞然暫欲寄根對滄海大願移華厠𦂶錢井上桃蟲難可雜庭中桂蠧豈見憐乃為歌曰啼眉梁冀婦紅妝蕩子家若持花並笑宜笑不勝花趙女𡸁金珥燕姬挿寶珈誰知紅槿艶無因寄狹邪徒令萬里道攀折自咨嗟
子／醫家／御定佩文齋廣群芳譜／花譜　卷二十二至卷五十三／卷四十二　迎春花等／酴醿／集藻／七言古詩(P.6-2)..[文淵閣四庫全書本]
［七言古詩］
〔增〕宋司馬光〈修酴醿架〉貧家不辦構堅木縛竹立架擎酴醿風揺雨漬不耐乆未及三載俱離披往來遂復廢此徑舉頭礙冠行挂衣呼奴改作豈得已抽新換故拆四籬來春席地還可飲日色不到香風吹
蘇轍〈次韻詠酴醿〉蜀中酴醿生如積開落春風山寂寂已憐正𤼵香晻曖猶愛未開光的皪半垂野水弱如墜直上長松勇無敵風中娜娜應數丈月下煌煌真一色故園聞道開愈繁老人自恨歸無日百花已過春欲暮燕坐繩牀空歎息朝來滿把得幽香案頭亂插銅瓶濕一番花蘂轉頭空誰能往問天台拾
〔原〕楊萬里〈和羅武岡荼䕷長句〉花飛十不啻五六靑子團枝朱紫簇江南桃李總成隂不論少城與韋曲荼䕷珍重不浪開晩
堆綠雲㸃水玉體熏山麝非一臍水洗銀河費千斛滴成小蓓密於糝亂走長條柔可束醉眸須及月下来破鼻試從風裏觸先生未必被花惱偶與門人暮春浴為憐壓架十萬枝小立旁邉領新馥剰𢬵好語寵瓊蕤更掇清英付𨤍醁先生何得便杜門霜鬢猶須玉堂宿
〔増〕楊萬里〈走筆謝張功父送酴醿〉西湖野僧夸藏冰半年化作真水精南湖詩人笑渠拙不知儂家解乾雪藏氷窨子山之幽鑱透九地山鬼愁儂家藏雪有妙手分
明曬在翡翠樓向来巽二拉滕六玉妃夜投玉川屋翦冰作花吹朔風揉雲為粉散寒空醉揮兩袖拂銀漢梢頭萬斛冷不融瓊田挈月拾翠羽砌成重樓天半許盤作青蛟吐綠霧亂飄六出熏沉炷人間雪脆那可藏天上雪落何曾香三月𥁞頭四月首南湖香雪今誰有分似誠齋老詩叟碎挼玉花泛春酒一飲一石更五斗　王十朋〈次韻程泰之酴醿〉靑春果作堂堂去啼鳥喚春春不住明珠萬顆玉為錢欲買風光嗟已暮蓬山地冷
花木稀祇有寒梅已先吐誰遣虯枝上髙架稍覺雲隂覆行路雨餘景物猶未佳葉底精神不多露鼻観疑聞班馬香姿比何郎更風度平生惜春如惜別老眼待花如待哺幽芳相對止三人草草杯盤為花具　元華幼武〈荼䕷歌〉丹葩醉染猩猩血素萼便娟比霜雪呈妖逞艶豈足貴含芳嗜潔誇清絶荼䕷飽浥春雨膏玲瓏翦刻英瓊瑶千金腦麝和淑質萬箇玉蝶瑩柔條坐看明月花梢上便應題作清虚牓醉眠花底不須歸狼籍苔
茵空撫掌先生愛花何太濃對花一飲揮千鍾昔逢端伯稱韻友我欲結好慚衰容莫教揺落西風後賈島留題傳不朽憐君為作荼䕷歌多情又釀荼䕷酒
子／醫家／御定佩文齋廣群芳譜／花譜　卷二十二至卷五十三／卷四十三　玫瑰等／凌霄花／集藻／五言古詩(P.37-2)..[文淵閣四庫全書本]
［五言古詩］
〔增〕唐白居易〈有木詩〉有木名凌霄擢秀非孤標偶依一株樹遂抽百尺條託根附樹身開花寄樹梢自謂得其勢無因有動揺一旦樹摧倒獨立暫飄颻疾風從東起吹折不終朝朝為拂雲花暮為委地樵寄言立身者勿學𣐱弱苗
〔原〕宋梅堯臣〈凌霄花〉草木不觧行隨生自有理觀此引蔓𣐱必慿髙樹起氣𩔖固有合
縈纒豈由已仰見蒼虯枝上𤼵彤霞蘂層霄不易凌樵斧者誰子一日摧作薪此物當共萎　曾肇〈凌霄花〉凌霄體纖𣐱枝葉工託麗靑靑亂松樹直榦遭蒙蔽不有嚴霜威焉能辨堅脆
〔增〕范浚〈凌霄花〉栽松待成隂種漆擬作器人皆笑艱拙往往得後利君看植凌霄百尺蔓𣐱翠新花鬱煌煌照日吐妍媚風霜忽揺落大木亦凋瘁視爾託根生枯莖無殘蔕先榮疾蕭瑟物理固難恃凌霄亟芳華衰歇亦容易　明髙啓〈瞻木軒并序〉道
士李𤣥修所居庭有凌霄花依樹而生近樹伐而凌霄獨存因以名室求予賦詩凌霄託髙樹引蔓日已長纒緜共春榮幽花藹敷芳髙樹忽見伐無依向風霜亭亭還自持𣐱姿喜能強君子貴獨立𠋣附非端良覽物成感歎為君賦新章
子／醫家／御定佩文齋廣群芳譜／花譜　卷二十二至卷五十三／卷四十四　蘭蕙／集藻／五言古詩(P.26-1)..[文淵閣四庫全書本]
［五言古詩］
〈御製秋蘭并序殿前盆卉芳蘭獨秀昔人稱為王者香又以方之君子因題四韻〉猗猗秋蘭色布葉何蔥青愛此王者香著花秀中庭幽芬散緗帙靜影依疎櫺豈必九畹多侈彼離騷經
〔增〕梁武帝〈紫蘭始萌〉種蘭玉臺下氣暖蘭始萌芬芳與時𤼵婉轉迎節生獨使金翠嬌偏動紅𦂶情二遊何足
懷一顧非傾城羞將芩芝侶豈畏鶗鴂鳴　元帝〈賦得蘭澤多芳草〉春蘭本無艶春澤最葳蕤燕姬得夢罷尚書奏事歸臨池影入浪從風香拂衣當門已芬馥入室更芳菲蘭生不擇徑十歩豈難稀　宣帝〈詠蘭〉折莖聊可佩入室自成芳開花不競節含秀委微霜　陳張正見〈賦新題得蘭生野徑〉披襟出蘭畹命酌動幽心鋤罷還開路歌喧自動琴華燈共影落芳杜雜花深莫言閒徑裏遂不斷黃金
〔原〕唐李白〈贈友〉蘭生不當户別是
閒庭草夙被霜雪欺紅榮已先老謬接瑶華枝結根君王池顧無馨香美叨沐春風吹餘芳若可佩卒歲長相隨　〈古風〉孤蘭生幽園衆草共蕪没雖照陽春暉復悲高秋月飛霜早淅瀝綠艶恐休歇若無清風吹香氣為誰𤼵　賀蘭進明〈古意〉崇蘭生澗底香氣滿幽林采采欲為贈何人是同心日暮徒盈把徘徊憂思深慨然紉雜佩重奏丘中琴
〔增〕温庭筠〈余昔自西濱得蘭數本移藝於庭亦既逾歲而芃然蕃殖自余遊者未始以芳
草為遇矣因悲夫物有厭常而返不若混然者有之焉遂寄情於此〉寓賞本殊致意幽非我情吾常有疎淺外物無重輕各言藝幽深彼美香素莖豈為賞者設自保孤根生易地無赤株麗土亦同榮賞際林壑近泛餘煙露清余懷既鬱陶爾𩔖徒縱橫姸媸苟不信寵辱何為驚真隱諒無迹激時猶簡名幽叢靄綠畹豈必懷歸耕　陳陶〈種蘭〉種蘭幽谷底四逺聞馨香春風長養深枝葉趁人長智水潤其根仁鋤䕶其芳蒿藜不生地惡鳥
弓已藏椒桂夾四隅茅茨居中央左鄰桃花塢右接蓮子塘一月薰手足兩月薰衣裳三月薰肌骨四月薰心腸幽人饑如何採蘭充餱粮幽人渴如何醖蘭為酒漿地無青苗租白日如羲皇不𡮢仙人藥端坐紅霞房日夕望美人佩花正煌煌美人久不来佩花徒生光刈穫及葳蕤無令見雪霜清芬信神鬼一葉豈可忘舉頭愧青天鼓腹詠時康下有賢公卿上有聖明王無階答風雨願獻蘭一筐　宋蘇軾〈題楊次公春蘭〉春蘭如美人
不採羞自獻時聞風露香蓬艾深不見丹青寫真色欲補離騷傳對之如靈均冠佩不敢燕　范成大〈次韻温伯種蘭〉靈均墮荒寒采采紉蘭手九畹不留客髙丘一囘首崢嶸路孔棘悽愴肘生栁遂令此粲者永與窮愁友不如湯子逺情事只詩酒但知愛國香此外付烏有栽培帶苔蘚披拂䕶塵垢孤芳亦有遇灑濯居座右君看深林下埋沒隨藜莠　陸游〈蘭〉南巖路最近飯已時散䇿香来知有蘭遽求乃弗獲生世本幽谷豈願為世
娛無心託階庭當門任君鋤　楊萬里〈題蕙花初開〉幽人非愛山出山將何之山居種蘭蕙歲寒久當知初藝止百畝餘地惜奚為先生無廣居千巖一茅茨四面祇藝蕙中間纔置錐鋭綠分宿叢脩紫擢幼枝孤榦八九花一花破初蕤西風淡無味微度成香吹燈夢得幽馥月寫傳静姿我欲掇芳英和露充晨炊眷然惻不忍環翫自忘饑豈無衆花草不願秋不遲種時亂不擇歲晩悔可追　薛季宣〈種蘭〉蘭生林樾間清芬倍幽遠野人
坐官曹兹意極不淺西窓蔽斜日松釵架春晚墻隂蒔花木顦顇根日損植此山國香坐與前事反扶疎可紉佩心緒端有本芽生僅盈壇高風成九畹羣芳顔色好祗自誇園苑何如淡嚼蠟草莽曾誰混對我靜無言忘形如莽𥳰　〈刈蘭〉東畹刈真香靜院篸瓶水髙逺不勝情時逐微風起和雨翦閑庭誰作騷人語記得舊家山香来無覓處　朱子〈謝人送蘭二首〉幽獨塵事屏晼晚秋蘭滋芬馨不自媚掩抑空相思晤對日方永披叢露
未晞翛然𤼵孤詠九畹陳悲詩　淹留閲歲序契濶心懷憂獨卧寄僧閭一室空山秋徘徊起顧望俯仰誰為儔伊人逺贈問孤根亦綢繆芳馨不我遺三載娛清幽愧無瓊琚報厚意竟莫酬瞻彼南陔詩使我心悠悠　〈秋蘭已悴以其根歸學古〉秋至百草晦寂寞寒露滋蘭臯一以悴蕪穢不能治端居念離索無以遺所思願言託孤根歲晏以為期
〔原〕周竹坡藝蘭當九畹蘭生香滿路紉君身上衣光明奪縑素孤芳一衰歇凋零濕秋
露佩服得君子亦足慰遲暮
〔增〕元岑安卿〈盆蘭〉猗猗紫蘭花素秉巖穴趣移栽碧盆中似為香所誤吐舌終不言畏此塵垢汚豈無髙節士幽深共情素俛首若有思清風颯庭戶　明宋濓〈蘭花篇〉陽和煦九畹晴芬溢青蘭潛姿𤼵𤣥麝幽蘤凝紫檀綠蘿托芳鄰白谷挹髙寒𤣥聖未成調湘纍久長歎菉葹雖外蔽貞潔終能完豈知生平心卒獲君子觀雜以青瑶芝承以白玉槃靈風曉方薦清露夜初漙此時不見知駢羅混荒菅春風
桃杏華爛若霞𦂶攢徒媚夸毗子千金買歌歡棄之不彼即要使中心安願結媺人佩把玩日忘餐
子／醫家／御定佩文齋廣群芳譜／花譜　卷二十二至卷五十三／卷四十五　芍藥／集藻／七言古詩(P.17-1)..[文淵閣四庫全書本]
［七言古詩］
〔増〕唐韓愈〈芍藥歌〉丈人庭中開好花更無凡木爭春華翠莖紅蕊天力與此恩不屬黃鍾家温馨熟美鮮香起似笑無言習君子霜刀翦汝天女勞何事低頭學桃李嬌癡婢子無靈性競挽春衫來比並欲將䨇頰一睎紅綠窓磨徧青銅鏡一樽春酒甘若飴丈人此樂無人知花前醉倒歌者誰楚狂小子韓退之　宋韓𤦺〈和𡊮陟節推龍興寺芍藥〉廣陵芍藥真竒美名與洛
花相上下洛花年來品格卑所在隨人趁髙價接頭著處騁新妍輕去本根無顧藉不論姚花與魏花只供俗目陪妖姹廣陵之花性絶髙得地不移歸造化大豪大力或强遷費盡擁培無艶冶東君固是花之主千苞萬萼從榮謝似矯東君汎愛心枉殺春風不肯嫁遂令天下走香名髣髴丹青競誇詫以此揚花較洛花自合維揚推定覇其間絶色可麤陳天工著意誠堪訝仙家冠子鏤紅雲金線妝治無匹亞旋心體弱不勝枝寶髻𣣱
斜猶墮馬氷雪肌膚一纈斑新試守宫明似赭䨇頭兩兩最多情象物更呈鞍面窊樓子𠅘𠅘欠姿媚特有怪狀堪圖冩見者方知畫不真未見直疑傳者詐前賢大欲巧賦詠片言未出心先怕天上人間少其比不似餘芳資假借我來淮海陟三春三訪龍興舊僧舎問得龍興好事僧每歲看承不敢暇後園栽植雖甚蕃及見花成由取捨出羣標致必驚人方徙矮壇臨大厦客來只見軒楹前國艶天姿相照射因知靈種本自然須憑精
識能陶冶君子果有育材心請視維揚種花者
〔原〕陳與義微雨濕清曉老夫門未開煌煌玉仙子並擁翠蕤來臙脂洗盡不自惜為雨歸來更無力老夫五十尚兒癡憑軒一賦㑹真詩
〔増〕楊萬里〈芍藥〉何以築花宅筆直松枝子何以蓋花房雪白清江𥿄𥿄將碧油透松竹畫棟峙鋪𥿄便作瓦瓦色水晶似金鴨煖未熖銀竹響無水汗容漬不濕晴態嬌非醉盡將香世界關作閑天地風日幾曾來蜂蝶獨得至勸春入宅莫歸休勸花住
宅且少留昨日花開開一半今日花飛飛數片留花不住春逕歸不如折插瓶中看　元𡊮桷〈新安芍藥歌〉洛陽花枝如美人㸃㸃不受塵土嗔輕朱深白鑄顔色髙亞綠樹爭精神那如新安紅芍藥透日千層紅閃爍碧雲迸出紫琉璃風動霓裳凝綽約我聞種花如種玉盡日隂晴看不足微雲澹蕩増寵光細雨輕濛賜湯沐何人看花不解理香雪紛紛手中毁酒酣跌蕩空低昻得意須臾竟如此翩翩驌驦雲中君愛花直欲留青春青
春如流欲歸去明年看花君合住　明徐賁〈次韻楊孟載觀芍藥作〉輕隂釀綠寒猶薄龜甲疏簾映朱閣美人偏有惜花心新水銀瓶送紅藥當堦惟恐流塵汚纎手籠春為花䕶一捻芳容飽弄嬌臙脂細結玲瓏露綵貼單屏襯碧綃微風纔動見花搖香凝膩粉肌全濕影艶方諸臉半潮髙枝開滿低枝捲翠檻移來隨步輦濃染如分織女機巧裁似出宫娥翦花情最重是何人應有鴛鴦帳裏身不用傳心題𦂶字踏歌當為喚真真　陸
粲〈賦内閣芍藥〉金門栁色縈深綠上苑春餘雜花撲夭桃已歇穠李衰紅藥翻堦正芬郁此花初種自宣皇百曲雕欄七寶妝融風窈窕昭陽殿暖日輕盈白玉堂玉堂學士看花早賦成芸閣留詩草卷幔頻看碧霧流揮毫正耐紅雲繞憶昨宣皇居法宫太平樂事君臣同宸遊每出濯龍裏曲宴偏臨翔鳯中是時南苑飛霓旌爛熳仙葩𦂶繡明臨風宛轉如矜妬俯者如愁仰如訴半沾微雨妖紅濕太真泣凭欄干立至尊一顧六宫囘茜
裙霞帔俱羞澀華萼樓頭雨露偏芳容贏得美人憐君恩為與分春色詔許移來種閣前閣前複道連金谷翠輦經過幾廻矚内家敕進賞花詞昭容傳制黃門促沉吟此事六十載當日繁華宛然在紺幰金輿稀幸臨黃扉紫禁留風采不羨揚州寶帶圍長安紅紫競芳菲五侯七貴同邀賞寶馬香車疾若飛爭似名花出天上霧閣雲窓儼相向浪蝶遊蜂未許窺酒徒詞客空惆悵江南三月足豪華繡幙圍香富貴家亦有幽姿在空谷風
雨憔悴天之涯燕山遊子江南客獨對名花感今昔草木何知人自憐逢時亦復升沉隔世間榮辱偶然事不獨此花何歎息
子／醫家／御定佩文齋廣群芳譜／花譜　卷二十二至卷五十三／卷四十六　金燈花等／金燈花／集藻／詩散句(P.2-1)..[文淵閣四庫全書本]
〔詩散句〕
〔増〕宋晏殊煌煌五枝燈下有玉蟠螭　楊巽齋如龍乍化青藜熖寧用窓前設短檠
子／醫家／御定佩文齋廣群芳譜／花譜　卷二十二至卷五十三／卷四十八　菊花一(P.1-1)..[文淵閣四庫全書本]
欽定四庫全書
御定佩文齋廣羣芳譜卷四十八
花譜
菊花一
〔原〕菊一名治蘠一名日精一名節花一名傅公一名周盈一名延年一名更生一名隂成一名朱嬴一名帝女花
〔增〕《本草》菊一名女節一名女莖一名金莖蘇頌曰白菊潁人呼為回峯菊汝南名荼苦蒿上黨及建安郡
順政郡並名羊歡草河内名地薇蒿
〔原〕《埤雅》云菊本作蘜從鞠窮也花事至此而窮盡也宿根在土逐年生芽莖有稜嫩時柔老則硬髙有至丈餘者葉綠形如木槿而大尖長而香花有千葉單葉有心無心有子無子黄白紅紫粉紅間色淺深大小之殊味有甘苦之辨大要以黄為上白次之性喜隂惡水種須髙地初秋烈日尤其所畏本草及千金方皆言菊有子將花之乾者令近濕土不必埋入土明年自有萌芽則有子之驗也味
苦甘平無毒昔有謂其能除風𤍠益肝補隂蓋不知其得金水之精英能益金水二臟也補水所以制火益金所以平木木平則風息火降則𤍠除用治諸風頭目其旨深微黄者入金水隂分白者入金水陽分紅者行婦人血分皆可入藥久服令人長生明目治頭風安腸胃去目翳除胸中煩𤍠四肢遊氣久服輕身延年或用之而無効者不得真菊耳
〔增〕《本草》陶𢎞景曰菊有兩種一種紫莖黄色氣香味甘為真菊一種青莖而大作蒿
艾氣味苦者名苦薏非真菊也葉正相似以甘苦别之又有白菊莖葉都相似惟花白五月取之吳瑞曰花大而香者為甘菊花小而黄者為黄菊花小而氣惡者為野菊李時珍曰無子者謂之牡菊
〔原〕其𩔖有甘菊一名真菊一名家菊一名茶菊花正黄小如指頂外尖瓣内細蕚柄細而長味甘而辛氣香而烈葉似小金鈴而尖更多亞淺氣味似薄荷枝幹嫩則青老則紫實如葶藶而細種之亦生苗人家種以供蔬茹凡菊葉皆深綠而厚味極苦或有毛惟此葉淡綠柔瑩味微甘咀嚼香味俱勝擷以作羮及泛茶極有風致都勝一名勝金黄一名大金黄一名添色喜容蓓蕾殷紅瓣濶而短花瓣大者皆有䨇畫直紋内外大小重疊相次面黄背紅
開時黄暈漸大紅暈漸小突起如傘頂葉綠皺而尖其亞深瘦則如指肥則如掌莖紫而細勁直如鐵瘦矬肥則髙可至六七尺葉常不壞小花中之極美者也九月末開出陳州御愛出京師開以九月末一名笑靨一名喜容淡黄千葉花如小錢大葉有䨇紋齊短而濶葉端皆有兩缺内外鱗次上二三層花色鮮明下層淺色帶微白心十餘縷色明黄葉比諸菊最小而青每葉不過如指面大或云出禁中因得名金芍藥一名金寶相一名賽金蓮一名金牡丹一名金骨朶蓓蕾黄紅花金光愈開愈黄徑可三寸厚稱之氣香瓣濶葉緑而澤稀而弓長而大亞深枝幹順直而扶疎髙可六七尺菊中極品黄鶴翎蓓蕾朱紅如泥金瓣面紅背黄開則外暈黄而中暈紅葉青弓而稀大而長多尖如刺枝幹紫黑勁直如鐵髙可七八尺韻度超脫菊中之仙品也蜜鶴翎久不可見白者次之粉者又次之紫者為下木香菊多葉畧似御衣黄初開淺
鵝黄久則淡白花葉尖薄盛開則微卷芳氣最烈一名腦子菊大金黄花頭大如折三錢心瓣黄皆一色其瓣五六層花片亦大一枝之杪多獨生一花枝上更無從蕊綠葉亦大其梗濃紫色小金黄一名明州黄一名疊金黄花頭大如折二錢心瓣黄皆一色開未多日其瓣鱗鱗六層而細態度秀麗經多日則面上短瓣亦長至于整整而齊不止六層葢為狀先後不同也如此狀如笑靨花有富貴氣開早勝金黄花頭大過折二錢明黄瓣青黄心瓣有五六層花片比大金黄差小上有細脉枝杪凡三四花一枝之中有少從蕊顔色鮮明玩之快人心目但條梗纖弱難得團簇作大本須留意扶植乃成黄羅繖花深黄徑可二寸體薄中有頂瓣紋似羅下垂如傘柄長而勁葉綠而稀厚而長亞深枝幹細直勁如鐵高可六七尺報君知一名九日黄一名早黄一名蟹爪黄花黄赤而有寶色開于霜降前久而愈艶徑二寸有半氣
香瓣末稍岐有尖突起葉青而稀長而大亞深莖紫枝幹勁挺髙可八九尺金鎖口一名黄錦鱗一名錦鱗菊瓣葉莖幹頗𩔖黄鶴翎開亦同時體厚瑩潤絶𩔖西施瓣背深紅面正黄瓣展則外暈黄而内暈紅既徹則一黄菊耳徑可二寸有半沈譜曰深紅千瓣週邊黄色半開時紅黄相雜如錦銀鎖口花初黄後淡週邊白色如銀半開時黄白相雜可愛上二花可為絶品非其他小巧者可比鴛鴦錦一名四面佛一名鸞交鳳友一名孔雀尾初作蓓蕾時每一蔕即迸成三四亦有至五六者其瓣面重黄而背重紅開時奇怪一分為三截下截皆黄中截則紅其頂又紅四面支撑紅黄交雜如錦開徹四面盡露紅背盡隱厚徑二寸餘上尖髙二寸如樓臺氣香葉黑綠澤皺而瓦有稜角其尖最多亞甚深葉根多冗莖紫枝幹勁挺髙可四五尺御袍黄一名瓊英黄一名紫梗御袍黄一名柘袍黄一名大御袍黄花如小錢大初開中赤
既開瑩黄徑三寸半瓣濶開早瓣末如有細毛開最久殘則紅葉綠稀而長厚而大亞深葉根青淨莖葉枝幹扶疎髙可一丈狀𩔖御愛但心有大小之分青梗御袍黄一名御衣黄一名淺色御袍黄朶瓣葉幹俱𩔖小御袍黄但瓣疎而莖清耳范譜曰千瓣初開深鵝黄而差疎瘦久則變白側金盞此品𩔖大金黄其大過之有及一寸八分者瓣有四層皆整齊花片亦濶大明黄色深黄心一枝之杪獨生一花枝中更無從蕊名以側金盞者以其花大而重欹側而生也葉綠而大梗淡紫狀元黄一名小金蓮其花焦黄燄燄始終一色瓣疎細而茸作饅頭之形徑二寸許蕚深綠開甚早氣香葉綠而大長而瓦厚而綿似金芍藥而尖葉根清淨莖淡紅枝幹順直扶疎髙七八尺翦金毬一名翦金黄一名金鳳毛一名金樓子一名密翦毬其色瑩黄瓣末細碎如翦頂突有細萼相雜茸茸氣香其殘也紅葉青而綠皺而稠肥而厚濶
而短亞深葉根冗甚枝幹勁挺髙可五六尺黄繡毬一名金繡毬一名黄羅衫一名木犀毬一名金毬花深黄葉色稍淡而髙大晩黄毬深黄千瓣開極大十采毬黄千瓣如毬大金毬金黄千瓣瓣反成毬小金毬一名毬子菊一名毬子黄一名金纓菊一名金彈子深黄千瓣中邊一色花較小突起如毬毬子開以九月中深黄千葉尖細重疊皆有倫理一枝之杪叢生百餘花若小毬諸菊黄花最小無過此者然枝青葉碧花色鮮明相映尤好金鈴菊花頭甚小如鈴之圓深黄一色其幹之長與人等或言有髙近一丈者可以上架亦可蟠結為塔故又名塔子菊一枝之上花與葉層層相間有之不獨生于枝頭綠葉尖長七出凡菊葉多五出金萬鈴開以九月末深黄千葉菊以黄為正鈴以金為質是菊正黄色而葉有鐸形則于名實兩無愧也菊有花密枝偏䨇心貌長者謂之鞍子菊與此花一種
特以地脉肥瘠使之然爾又有大黄鈴大金鈴蜂鈴之𩔖或形色不正較之此花大非倫比小金鈴一名饅頭菊花似大金鈴而小外單瓣中筒瓣葉似甘菊而厚大開以十月夏金鈴出西京開以六月深黄千葉與金萬鈴相𩔖而花頭瘦小不甚鮮茂以生非其時故也秋金鈴出西京開以九月中深黄䨇紋重葉花中細蕊皆出小鈴其萼亦如鈴葉但此花葉短廣而青有如蜂鈴狀初出時京師戚里相傳以為愛翫蜂鈴開以九月中千葉深黄花形圓小而中有鈴葉擁聚蜂起細視若有蜂窠之狀大抵似金萬鈴獨以花形差小而尖又有細蕊出鈴葉中以此别爾大金鈴開以九月末深黄有鈴者皆如鐸之形而此花之中實皆五出細花下有大葉承之每葉有䨇紋枝與常菊相似葉大而疎一枝不過十數葉俗名大金鈴以花形似秋萬鈴耳千葉小金錢畧似明州黄花葉中外疊疊整齊心甚大單葉
小金錢花心尤大開最早重陽前已爛熳小金錢開早大于小錢明黄瓣深黄心其瓣齊齊三層花瓣展其心則舒而為筩大金錢開遲大僅及折二錢心瓣明黄一色其瓣五層此花不獨生于枝頭乃與葉層層相間而生香色與態度皆勝金錢出西京開以九月末深黄䨇紋重葉似大金菊而花形圓齊頗𩔖滴滴金人未有識者或以為棣棠菊或以為大金鈴但以花葉辨之乃可見荔枝菊花頭大于小錢明黄細瓣層層鱗次不齊中央無心鬚乃簇簇未展小葉至開遍凡十餘層其形頗圓故名荔枝菊香清甚姚江士友云其花黄狀似楊梅金荔枝一名荔枝黄花金黄徑二寸餘厚半之瓣短而尖開遲葉青而稠大而尖其亞淺髙可三四尺荔枝紅一名紅荔枝紅黄千瓣棣棠出西京開以九月末䨇紋多葉自中至外長短相次如千葉棣棠狀凡黄菊𩔖多小花如都勝御愛雖稍大而色皆淺黄其最
大者若大金鈴菊則又單葉淺薄無甚佳處惟此花深黄多葉大于諸菊而又枝葉甚青一枝叢生至十餘朶花葉相映顔色鮮好甚可愛也金䭔子花比甘菊差大纖穠酷似棣棠色艶如赤金他花色皆不及葢奇品也葉亦似窠株不甚髙金陵最多開早九煉金一名滲金黄一名銷金菊花似棣棠菊而稍大瓣似荔枝菊而稍禿開于九月前外暈金黄中暈焦黄葉綠狹而尖亞深葉根多冗莖紫而細勁直如鐵髙可一丈黄二色九月末開鵝黄䨇紋多葉一花之間自有深淡兩色然此花甚𩔖薔薇菊惟形差小又近蕊多有亂葉不然亦不辨其異種也橙菊花瓣與諸菊絶異黄色不甚深其瓣成筩排𥪡生于萼上後乃開作小片婉孌至于成團衆瓣之下又有綂裙一層承之亦猶橙皮之外包也其中無心小御袍黄一名深色御袍黄花全似御袍黄瓣稍細開頗遲心起突色如深鵝黄菊瘦有心不突黄萬卷一名
金盤橙其色金黄徑二寸有半厚三之二其外夾瓣其中筩瓣開遲葉青而稠大而瓦其末團其亞深葉根多冗枝幹偃蹇而麤大髙五六尺鄧州黄開以九月末單葉䨇紋深于鵝黄而淺于鬱金中有細葉出鈴萼上形様甚似鄧州白但差小耳按陶隱居云南陽酈縣有黄菊而白者以五月採今人間相傳多以白菊為貴又採以九月頗與古說相異惟黄菊味甘氣香枝幹葉形全𩔖白菊疑𢎞景所說即此金絲菊花頭大過折二錢深黄細瓣凡五層一簇黄心甚小與瓣一色顔色可愛名為金絲者以其花瓣顯然起紋綹也十月方開此花根荄極壯垂絲菊花蕊深黄莖極柔細隨風動搖如垂絲海棠錦牡丹花之紅黄赤黄者多以錦名花之豐碩而矬者多以牡丹名或又名秋牡丹檀香毬色老黄形團瓣圓厚開徹整齊徑幾三寸厚三之二氣香葉幹短蹙麝香黄花心豐腴旁短葉密承之格極髙勝亦有白者
大畧似白佛頂而勝之逺甚吳中比年始有黄寒菊花頭大如小錢心瓣皆深黄色瓣有五層甚細開至多日心與瓣并而為一不止五層重數甚多聳突而髙其香與態度皆可愛狀𩔖金鈴菊差大耳薔薇九月末開深黄䨇紋單葉有黄細蕊出小鈴萼中枝幹差細葉有支股而圓又薔薇有紅黄千葉單葉兩種而單葉者差尖人間謂之野薔薇葢以單葉爾鵝毛一名鵝兒黄開以九月淡黄纖如細毛生于花萼上凡菊大率花心皆細葉如下有大葉承之則謂之杔葉今鵝毛花自内至外葉皆一等但長短上下有次爾花形小于萬鈴亦近年花也金孔雀一名金褥菊蓓蕾甚巨初開金黄既開赤黄徑三寸半厚稱之其氣不佳瓣尖而下垂隨開隨悴葉青而濁長大而皺其亞深根冗甚枝幹偃蹇而麤大髙可一丈黄五九菊花鵝黄色外尖瓣一層中瓣茸茸然徑僅如錢夏秋二度開葉青而稠長而多尖其亞深葉根有冗
枝幹細而高僅二三尺九日黄大如小錢黄瓣黄心心帶微青瓣有三層狀𩔖小金錢但此花開在金錢之前也開時或有不甚盛者惟地土得宜方盛綠葉甚小枝梗細瘦殿秋黄一名黄芙蓉一名金芙蓉一名近秋黄一名晩節黄一名大蠟瓣花蜜蠟色徑二寸有半瓣濶微皺開于秋末葉青稀厚而瓦大如掌亞深枝幹麤勁如樹髙可八九尺小殿秋黄朶瓣葉幹俱似殿秋黄而清雅過之疊羅黄狀如小金黄花葉尖瘦如翦羅縠三兩花自作一髙枝出叢上態度瀟灑繖葢黄花似御袍黄而小柄長而細萼黄莖青小金眼一名楊梅毬一名金帶圍一名腰金紫與大金眼同花朶差小枝幹稍細髙僅三四尺太真黄花如小金錢色鮮明黄木香深黄小千瓣花僅如錢黄翦羢色金黄黄粉團黄花千瓣中心微赤黄蠟瓣花淡黄錦雀舌一名金雀舌重黄多
瓣瓣微尖如雀舌金玲瓏一名錦玲瓏一名金絡索金黄千瓣瓣卷如玲瓏錦絲桃一名錦蘇桃瓣背紫而面黄餘𩔖紫絲桃黄牡丹其花鵝黄其背色稍深金紐絲一名金撚線一名出谷箋一名金紋絲色瑩黄開遲髙可一丈瘦則薄而小肥則與銀紐絲同錦西施紅黄多瓣形態似黄西施黄西施嫩黄多瓣瑪瑙西施紅黄多瓣二色瑪瑙金紅淡黄二色千瓣錦褒姒金黄千瓣似粉褒姒而韻態尤勝鴛鴦菊一名合歡金千朶小黄花皆並蔕葉深碧波斯菊花頭極大一枝只一葩喜倒垂下久則微捲如髪之鬈淡黄千瓣茉莉菊花頭巧小淡淡黄色一蕊只十五六瓣或止二十片一㸃綠心其狀似茉莉花不𩔖諸菊葉即菊也每枝條之上抽出十餘層小枝枝皆簇簇有蕊紫粉團黄花千瓣中心微赤錦麒麟一名回回菊其花極耐霜露徑
可二寸萼黄瓣初赤紅既開則面金黄而背赤紅葉綠而黑長厚而尖其亞深葉根有冗髙可五六尺鶯羽黄一名鶯乳黄嫩黄千瓣如大錢樓子佛頂花鵝黄其瓣大約四層下一層瓣單而大二層數疊稍縮三層亦數疊又縮四層黄萼細鈴茸茸然突起作頂徑僅如錢經霜即白其葉微似錦繡毬青而皺長厚而尖其亞淺葉根有冗其枝幹勁直髙可四五尺凡花之外有大瓣而中有細萼茸茸然突起作頂似鈴非鈴似管非管者不問千瓣多瓣單瓣皆當從佛頂之稱惟鈴管分明者則不可得而混也黄佛頂一名佛頭菊一名黄餅子一名觀音菊黄千瓣中心細瓣髙起花徑寸餘心突起似佛頂四邊單瓣瓣色深黄黄佛頭花頭不及小錢明黄色狀如金鈴菊中外不辨心瓣但見混同純是碎葉突起甚髙又如白佛頭菊之黄心也佛頭菊無心中邊亦同小黄佛頂一名單葉小金錢花佛頭頗痩花心微窪
兎色黄蓓蕾葉幹俱似繡芙蓉瓣似荔枝菊色似兎毛徑僅二寸殊不足觀野菊亦有三兩種花頭甚小單層心與瓣皆明黄色枝莖極細多依倚他草木而長别有一種其花初開心如旱蓮草開至涉日則旋吐出蜂鬚周圍蒙茸然如蓮花鬚之狀枝莖頗大綠葉五出能仁寺側府城墻上最多　以上黄色九華菊此品乃淵明所賞今越俗多呼為大笑瓣兩層者曰九華白瓣黄心花頭極大有濶及二寸四五分者其態異常為白色之冠香亦清勝枝葉疎散九月半方開昔淵明𡮢言秋菊盈園其詩集中僅存九華之一名喜容千葉花初開微黄花心極小花中色深外微暈淡欣然丰艶有喜色甚稱其名久則變白尤耐封植可以引長七八尺至一丈亦可攬結白花中髙品也金杯玉盤中心黄四旁淺白大葉三數層花頭徑三寸菊之大者不過此本出江東比年稍移栽吳中粉團此品與諸菊絶異含蕊時色淺黄帶
微青花瓣成筩排𥪡生于萼上其中央初看一似無心狀如橙菊盛開則變作一團純白色形甚圓香甚烈至白瓣凋謝方見瓣下有如心者甚大白瓣皆匼匝出于上經霜則變紫色尤佳綠葉甚麤其梗柔弱龍腦一名小銀臺一名瑤井欄出京師開以九月末𩔖金萬鈴而葉尖花色𩔖人間紫鬱金而外葉純白香氣芬烈甚似龍腦是香與色俱可貴也新羅一名玉梅一名倭菊出海外開以九月末千葉純白長短相次而花葉尖薄鮮明瑩徹若瓊瑤然始開時中有青黄細葉如花蕊之狀盛開後細葉舒展始見其蕊枝正紫色葉青支股甚小凡菊𩔖多尖闕而此花之蕊分為五出如人之有支股與花相映標韻髙雅非尋常比玉毬出陳州開以九月末多葉白花近蕊微有紅色花外大葉有䨇紋瑩白齊長而蕊中小葉如翦茸初開時有殻青久乃退去盛開後小葉舒展皆與花外長葉相次側垂以玉毬目之者以其有圓聚之形也枝幹不甚麤葉
尖長無殘闕枝葉皆有浮毛頗與諸菊異然顔色標致固自不凡近年以來方有此本出爐銀一名銀紅西施一名粉芙蓉花寶色瓣厚大初微紅後蒼白如銀出爐終始可愛徑三寸許形團葉青而黄有紋蠟色皺而瓦長厚而尖葉根冗莖青枝幹屈曲髙僅三四尺白繡毬一名銀繡毬一名白羅衫一名瓊繡毬一名玉繡毬一名白木犀一名玉毬色青白而有光燄花抱蔕大于鵝卵其瓣有紋中有細萼開最久殘則牙紅葉稀而青長大而多尖亞深枝幹勁直而扶疎髙可一丈玉牡丹一名青心玉牡丹一名蓮花菊花千瓣潔白如玉徑二寸許中暈青碧開早開徹疎爽葉青而稀長而厚狹而尖亞深葉根有冗莖淡紅枝幹勁挺髙僅二三尺玉芙蓉一名酴釄菊一名銀芙蓉初開微黄後純白徑二寸有半香甚開早瓣厚而瑩疎而爽開最久其殘也粉紅葉靛色微似銀芍藥皺而尖葉根多冗莖亦靛色枝幹偃蹇髙僅三四尺
銀紐絲一名白萬卷一名萬卷書一名銀絞絲一名撚銀條一名鵝毛菊一名銀撚絲初微黄後瑩白如雪徑可三寸體薄開早氣香味甘萼黄開徹瓣紐則萼亦不見瓣如𥿄撚殘則淡紅葉青而稠亞淺枝幹勁直扶疎髙可六七尺一搻雪一名勝瓊花花碩大有寶色其瓣茸茸然如雪花之六出葉似白西施而長大幹枝順直髙大玉寶相白多瓣初開微紅蠟瓣西施一名蜜西蠟瓣花不甚大而溫然玉質其品甚髙此外有紅蠟瓣大蠟瓣雖冐蠟瓣之名而實不相似惟紫蠟瓣花畧相似而枝葉又全不𩔖白疊羅一名新羅菊一名疊雪羅一名玉梅一名白疊雪一名倭菊蓓蕾難開中暈青而微黄開徹瑩白如雪徑可三寸厚三之二其瓣羅紋其殘粉紅葉青而稠大而仰其末團其亞深枝幹勁挺髙僅三四尺一團雪一名白雪團一名簇香毬一名鬭嬋娟花極白晶瑩瓣如勺長而厚疎朗香清中萼黄開遲最
久徑可二寸殘時紫紅葉稀似艾白而青大而長尖而厚濶如掌亞最深葉極耐日深冬五色斑然如畫枝幹勁直髙可六七尺玉玲瓏一名玉連環蓓蕾初淡黄而微青漸作牙紅既開純白其瓣初仰而後覆葉青長而濶厚而大有稜角葉根淨秋有采色莖淡紅枝幹順直髙可至丈玉鈴開以九月中純白千葉中有細鈴甚𩔖大金鈴凡白花中如玉毬新羅形態髙雅而此花可與爭勝白麝香似麝香黄花差小亦豐腴韻勝蓮花菊如小白蓮花多葉而無心花頭疎極瀟散清絶一枝只一葩綠葉甚纖巧萬鈴菊中心淡黄䭔子旁白花葉繞之花端極尖香尤清烈月下白一名玉兎華花青色白如月下觀之徑僅二寸其形團其瓣細而厚葉青似水晶毬長而狹其背弓其亞淺其枝幹勁挺髙可三四尺水晶毬其花瑩白而嫩初開微青徑二寸許其瓣細而茸中微有黄萼初褊薄後乃暄泛葉稀而弓青而滑
肥而厚大而長亞淺根有冗莖青枝幹挺勁髙可七八尺芙蓉菊開就者如小木芙蓉尤穠盛者如樓子芍藥但難培植多不能繁象牙毬其花豐碩初開黄白色其後牙色微作鴨卵之形柄弱不任其花色稠青而毛莖亦青劈破玉小白花每瓣有黄紋如線界之為二大笑菊白瓣黄心本與九華同種其單層者為大笑花頭差小不及兩層者之大其葉𩔖栗木葉亦名栗葉菊徘徊菊淡白瓣黄心色帶微綠瓣有四層初開時先吐瓣三四片只開就一邊未及其餘開至旬日方及周徧花頭乃見團圓按字書徘徊為不進此花之開亦若是矣其名不妄十月初方開或有一枝花頭多者至攅聚五六顆近似淮南菊玉樓春一名土粉西花初桃紅後蒼白徑可二寸有半瓣厚而大瑩而潤開疎爽葉青而毛稀可數大如茄葉亞淺枝幹勁直如木髙可六七尺酴醿出相州開以九月末純白千葉自中至外長短
相次花之大小正如酴醿而枝幹纖柔頗有態度若花葉稍圓加以檀蕊真酴醿也玉盆出滑州開以九月末多葉黄心内深外淡而下有濶白大葉連綴承之有如盆盂中盛花狀世人相傳為玉盆菊者大率皆黄心碎葉初不知其得名之繇後請于識者乃知物之見名于人者必有形似之實云波斯菊白千瓣狀同黄波斯白西施一名白粉西一名白二色花初微紅其中暈紅而黄既則白而瑩徑三寸以上厚二寸許瓣參差開早葉青而稠狹而尖其亞深葉枝多冗枝幹偃蹇髙僅三四尺銀盆出西京開以九月中花皆細鈴比夏秋萬鈴差疎而形色似之鈴葉之下别有䨇紋白葉謂之銀盆者以其下葉正白故也此菊近出未多見木香菊一名玉錢大過小錢白瓣淡黄心瓣有三四層頗細狀如春架中木香花又如初開纒枝白但此花頭舒展稍平坦耳亦有黄色者銀盤白瓣二層黄心突起頗髙花頭或大或小不同想地
有肥瘠故也鄧州白九月末開單葉䨇紋白葉中有細蕊出鈴萼中凡菊單葉如薔薇菊之𩔖大率花葉圓密相次而此花葉皆尖細相去稀疎然香比諸菊甚烈又為藥中所用葢鄧州菊潭所出枝幹甚纖柔葉端有支股而長亦不甚青白菊單葉白花蕊與鄧州白相𩔖但花葉差濶相次圓密而枝葉麤繁人多謂此為鄧州白今正之金盞銀臺一名銀臺一名萬鈴菊一名銀萬管花外單瓣或夾瓣薄而尖白而瑩中筒瓣初鵝黄後牙色徑可二寸殘則淡紅葉青而狹長而多尖其亞深葉根冗甚枝幹細偃蹇髙可五六尺佛頂菊一名瓊盆菊一名佛頂菊一名大餅子大過折二錢或如折三錢單層初秋先開白瓣漸沁微紅突起淡黄心初如楊梅之肉蕾後皆舒為筩子狀如蜂窠末後突起甚髙又且最大枝幹堅麤葉亦麤厚一種毎枝多直生上只一花少有旁出枝一種每一枝頭分為三四小枝各一花小白佛頂
心大突起似佛頂單瓣淮南菊一種白瓣黄心瓣有四層上層抱心帶微黄色下層黯淡純白大不及折二錢枝頭一簇六七花一種淡白瓣淡黄心顔色不相染惹瓣有四層一枝攅聚六七花其枝杪六花如六面仗鼔相抵惟中央一花大于折三錢此則所産之地力有不同也大率此花自有三節不同初開花面微帶黄色中節變白至十月開過見霜則變淡紫色且初開之瓣只見四層開至多日乃至六七層花頭亦加大焉茉莉菊花葉繁縟全似茉莉綠葉亦似之長大而圓淨玉盤菊黄心突起淡黄綠邊粉薔薇花似紫薔薇而粉色玉甌菊或云甌子菊即纒枝白菊也其開層數未及多者以其花瓣環拱如甌盞之狀也至十月經霜則變紫色白褒姒一名銀褒姒多瓣小花此花四色錦者為最紫者次之粉者又次之白其尤勝者銀杏菊淡白時有微紅花葉尖綠葉全似銀杏葉銀芍藥一名
芙蓉菊一名樓子菊一名瓊芍藥一名太液蓮一名銀牡丹一名銀骨朶初似金芍藥後瑩白香甚殘色淡紅葉亞深與金芍藥同白五九菊一名銀鈴菊一名夏玉鈴外瓣一層純白其中鈴萼淡黄徑僅如錢夏秋二度開葉青長大而尖亞深葉根有冗髙僅二三尺八仙菊花初青白色後粉色一花七八蕊葉尖長而青蠟瓣粉西施一名粉西嬌一名西施嬌葉幹全𩔖三蠟瓣似粉西施而差小瓣厚不瑩白牡丹純白鷺鷥菊出嚴州花如茸毛純白色中心有一叢簇起如鷺鷥頭蘸金白一名蘸金香白千瓣瓣邊有黄色似蘸瓊玲瓏白千瓣參差不齊碧蕊玲瓏白千瓣葉色深綠白絨毬花粉白餘𩔖紫絨毬白翦絨一名翦鵝毛一名翦鵝翎色雪白銀荔枝大㮣似金荔枝碧桃菊其花純白葉與紫芍藥相似艾葉菊心小葉單綠葉尖長似蓬
艾白鶴頂似鶴頂紅而色較白白鶴翎一名銀鶴翎一名銀雀舌一名玉雀舌花純白與粉鶴翎同瓣皆有尖下垂粉蝴蝶一名玉蝴蝶一名白蛺蝶千瓣小白花白蠟瓣一名玉菡蓞花純白與粉蠟瓣同腦子菊花瓣微皺縮如腦子狀樓子菊層層狀如樓子單心菊細花心瓣大五月菊花心極大每一鬚皆中空攅成一匾毬子紅白單葉繞承之每枝只一花徑二寸葉似茼蒿夏中開近年院體畫草蟲喜以此菊冩生殿秋白一名玉玫瑰花朶葉幹俱𩔖殿秋黄寒菊大過小錢短白瓣開多日其瓣方増長明黄心心乃攅聚碎葉突起頗髙枝條柔細十月方開　以上白色　狀元紫花似紫玉蓮而色深順聖淺紫出陳州鄧州九月中方開多葉葉比諸菊最大一花不過六七葉而毎葉盤疊凡三四重花葉空處間有筒葉輔之大率花枝幹𩔖棣棠但色
紫花大爾菊中惟此最大而風流態度又為可貴獨恨色非黄白不得與諸菊爭先耳紫牡丹一名紫西施一名山桃紅一名檀心紫花初開紅黄間雜如錦後粉紫徑可三寸瓣比次而整齊開遲氣香葉綠而澤長厚而尖其亞深葉根有冗枝幹肥壯髙僅三四尺碧江霞紫花青蔕蔕角突出花外小花花之奇異者䨇飛燕一名紫䨇飛淡紫千瓣每花有二心瓣斜捲如飛燕之翅孩兒菊紫萼白心茸茸然葉上有光與它菊異紫茉莉似梅花菊而紫花雖小而標格瀟灑氣味芬馥不可以常品目之朝天紫一名順聖紫蓓蕾青碧花初深紫後淺紫氣香瓣初如兔耳後尖而覆鬅鬆而整齊徑二寸有半葉綠而稀尖亞細密如縷葉根清淨枝幹細紫勁而直髙可五六尺翦霞綃紫多瓣瓣邊如翦其花徑二寸許瓣疎而大其邊如繡佛座蓮紫千瓣瓣頗大且開殿衆菊或以為紫牡丹非瑞
香紫一名錦瑞香花淡紫如瑞香色徑寸許瓣疎尖而𥪡枝葉𩔖金荔枝紫絲桃一名紫蘇桃一名曉天霞蓓蕾青綠花茄色中暈濃而外暈稍淡瓣長而尖初如勺後平鋪瓣上有紋色更紫花徑二寸有半厚稱之開徹鬅鬆明潤枝葉俱𩔖紫玉蓮墨菊一名早紫花似紫霞觴而厚大色紫黑穠艶開於九日前莖葉與紫袍金帶相似髙可五六尺史譜云按宋嘉祐中有油紫英宗時有黑紫神宗時色加鮮赤目為順聖紫皆紫之極非世俗㸃染之説也夏萬鈴出鄜州開以五月紫色細鈴生于䨇紋大葉之上以時别之者以有秋時紫花故也或以菊皆秋生花而疑此菊獨以夏盛按靈寶方曰菊花紫白又陶隱居云五月採今此花紫色而開于夏時是其得時之正也夫何疑哉秋萬鈴出鄜州開以九月中千葉淺紫其中細葉盡為五出鐸形而下有䨇紋大葉承之諸菊如棣棠是其最大獨此菊與順聖過焉環美可愛荔枝
紫出西京九月中開千葉紫花葉捲為筒大小相間凡菊鈴并蕊皆生托葉之上葉背乃有花萼與枝相連而此菊上下左右攅聚而生故俗以為荔枝者以其花形正圓故也花有紅者與此同名而純紫者葢不多得紫褒姒似粉褒姒而色紫賽西施又名倚欄嬌淡紫小花頭倒側如醉紫芍藥一名紅翦春花先紅後紫復淡紅變蒼白徑可三寸厚稱之其瓣濶大而鬅鬆開早氣香葉薄綠而澤稀而多尖其枝幹順直髙可四五尺繡毬出西京開以九月中千葉紫花葉尖濶相次叢生如金鈴菊中鈴葉之狀大率此花似荔枝菊花中無筒葉而萼邊正平爾花形之大有若大金鈴菊者紫鶴翎一名紫粉盤一名紫雀舌花先淡紫後粉白色紫玉蓮一名紫荷衣一名紫蠟瓣蓓蕾青綠花紫而紅質如蠟徑可二寸瓣如勺終始上𥪡葉全似朝天紫瑪瑙盤淡紫赤心千瓣花極豐大紫薔薇花畧小似紫玉
蓮而色淡紫羅繖一名紫羅袍花似紫鶴翎小而厚色勻其瓣羅紋而細葉青大而稠根多冗枝幹勁直髙大紫繡毬一名紫羅衫其花粉紫得養則如紫牡丹之色蒨麗失養則青紅黄白夾雜而不勻瓣結不舒葉𩔖錦繡毬綠而混厚而皺紫翦絨四翦絨俱小巧紫者其名獨振金絲菊紫花黄心以蕊得名水紅蓮一名菡蓞紅一名荷花毬一名粉牡丹一名紫粉蓮一名紫粉樓花粉紫初開似紫牡丹其後漸淡如水紅花色徑二寸形團瓣疎開早葉綠稀而可數濶大而厚皺而蹙似芡葉枝幹勁直髙可一丈或以為太液蓮非雞冠紫一名紫鳳冠千瓣髙大起樓取象于雞冠花非以雞之冠為比也福州紫紫多瓣　以上紫色　狀元紅花重紅徑可二寸厚半之瓣濶而短厚有紋其末黄其紅耐久開早葉似猫脚跡綠而麗亞深葉根冗枝幹如鐵髙僅三四尺錦心繡口一名楊妃
茜裾紅一名美人紅徑二寸許厚半之外大瓣一二層深桃紅中筒瓣突起初青而後黄筒之中嬌紅而外粉筒之口金黄爛熳如錦香清開與報君知同葉綠而澤團而弓稀而可數其缺刻如㨗業枝幹紅紫細勁順直髙可四五尺紫袍金帶一名紫重樓又一名紫綬金章蓓蕾有頂開稍遲初黑紅漸作鮮紅既開彷彿亞腰葫蘆亞處無瓣黄蕊繞之其徹也黄蕊不見攅簇成毬大如雞卵開極耐久葉綠而秀濶而長薄而多尖葉根有冗莖淡紅枝幹勁直髙可三四尺大紅袍蓓蕾如泥金初開朱紅瓣尖細而長體厚徑可二寸以上殘色木紅葉青澤厚而大亞深末團葉根清淨莖青枝幹肥壯順直髙可四五尺紫霞觴一名紫霞杯花似狀元紅厚而大開早初重紅稍開即木紅葉青濶而皺亞深葉根多冗枝幹挺勁髙可四五尺紅羅繖一名紫幢一名錦羅傘紫紅千瓣慶雲紅一名錦雲紅蓓蕾深桃紅開則紅黄
並作瑪瑙色中暈穠而外暈淡其瓣尖細而鬅鬆徑二寸有半厚稱之葉青澤厚而長稍尖亞深莖青枝幹順直髙可四五尺海雲紅一名海東紅一名相袍紅一名將袍紅一名揚州紅一名舊朝服先殷紅漸作金紅久則木紅而淡徑二寸有半其瓣初尖而後岐其萼黄其徹也鬅鬆其葉長而大青而多尖其亞深枝幹壯大髙可四五尺臙脂菊𩔖桃花菊深紅淺紫比臙脂色尤重比年始有之此品既出桃花菊遂無顔色葢竒品也縷金妝一名金線菊深紅千瓣中有黄線路出爐金一名錦芙蓉金紅千瓣色如爐金出火火煉金花徑僅寸許外尖瓣猩紅其中萼金黄朶垂其紅不變葉綠而澤稀而瓦長厚而尖亞深枝幹勁直髙可四五尺木紅毬一名紅羅衫一名紅繡毬花初開殷紅稍開即木紅徑可二寸有半瓣下覆如毬心萼黄甚莖葉枝幹頗𩔖御袍黄髙可五六尺紫骨朶一名大紅繡毬一名
紅繡毬蓓蕾鮮紅頂如泥金開甚早先紅紫後紫紅徑可二寸有半厚二寸瓣明潤豐滿如榴子其徹也攅簇如毬葉𩔖紫霞觴葉綠而小根有冗枝幹勁直髙可四五尺醉楊妃一名醉瓊環其色深桃紅久而不變其花疎爽而潤澤小徑近二寸以上厚半之其瓣尖而梗下覆如臍花繁而柄弱其英乃垂其葉青厚短大而稠其尖多其亞淺葉根冗甚莖青枝幹偃蹇髙可五六尺太真紅嬌紅千瓣樓子紅蓓蕾甚巨開早初深黑漸作鮮紅瓣垂而長光燄奪目既開徑二寸以上其萼如小錢初青後黄其中隱然有頂有開數瓣上𥪡者莖葉如紫袍金帶枝幹高大可至四五尺紅萬卷一名紅紐絲深紅千瓣如萬卷書一捻紅花瓣上有紅㸃面徑三寸瓣大而圓紅翦絨初殷紅後木紅徑寸有半其形薄而瓦其瓣末碎而茸攅簇如刺葉綠尖而小其亞淺其莖紅葉根清淨枝幹扶疎髙可三四尺錦繡毬一名
錦羅衫蓓蕾如栗其花抱蔕其初殷紅既開鮮紅漸作紅黄色瓣濶而短葉似紫繡毬稀而大皺而尖葉根有冗鶴頂紅一名不老紅花似晩香紅薄而小外暈粉紅中暈大紅開徹粉紅瓣下嚲大紅瓣上攅如鶴頂葉青圓而小枝幹不甚髙大雞冠紅紅千瓣色如雞冠猩猩紅花似狀元紅而厚僅二寸開早色鮮紅耐久葉澤長而多尖莖青枝幹挺勁髙可四五尺繡芙蓉一名赤心黄一名老金黄初開赤紅既開中暈赤而外暈黄其瓣面黄而背紅徑二寸有半厚半之開早稜層整齊葉青澤而脆亞深葉根冗甚枝幹偃蹇而麤大髙可四五尺錦荔枝金紅多瓣紅牡丹開早初殷紅後銀紅開最久紅茉莉似梅花菊而紅芙蓉菊狀如芙蓉紅色二色蓮一名賽紅荷一名西番蓮一名蠟瓣紅一名大紅蓮一名紅轉金一名錦蠟瓣花先茜紅後紅黄色其萼黄徑二寸許厚半之瓣如勺而
毛末微皺上簇如蓮萼黄而大萼中或突起數瓣葉綠長大而多尖其亞深葉根有冗幹勁挺髙可四五尺襄陽紅並蔕䨇頭出九江彭澤賓州紅一名岳州紅一名日輪紅重紅褊薄如鏇徑二寸中黄萼葉幹似紫霞觴土硃紅其色如土硃紅二色出西京開以九月末千葉叢有深淡紅兩色而花葉之中間生筒葉大小相應方盛開時筒之大者裂為二三與花葉相雜比茸茸然花心與筒葉中有青黄色頗與諸菊異冬菊花薄而小徑僅寸半色深紅質如蠟瓣濶而短開極遲葉疎青而澤初似銀芍藥其後弓而厚長而尖亞深尖多莖紫枝幹順直扶疎髙可五六尺　以上紅色　桃花菊劉蒙泉云粉紅單葉中有黄蕊其色正䫫桃花俗以此名葢以言其色爾花之形度雖不甚佳而開于諸菊未有之前故人視此菊如木中之梅焉枝葉最繁密或有無花者史鑄云一名桃紅菊花瓣如桃花粉紅色一蕊凡十
三四片開時長短不齊經多日乃齊其心黄色内帶微綠此花嗅之無香惟撚破聞之方知有香至中秋便開開至十餘日漸變為白色或生青蟲食其花片則衰矣其綠葉甚細小范成大云多葉至四五重粉紅色濃淡在桃杏紅梅之間未霜即開最為妍麗中秋後便可賞粉鶴翎一名粉紐絲一名玉盤丹一名粉雀舌一名荷花紅花粉紅大如芍藥瓣尖長而大背淡紅初開鮮濃既開四面支撑紫燄騰耀後漸白紐絲葉青而稀濶大如掌亞深葉根多冗枝幹順直而扶疎髙可七八尺垂絲粉紅出西京九月中開千瓣細如茸攅聚相次花下亦無托瓣枝幹纖弱其花淡紅似銀紐絲而瓣不紐其朶俱垂色態嬌艶與醉西施醉楊妃各不相渉或謂三名即一物非也粉蠟瓣蓓蕾稀花微紅褪白質如蠟色徑可二寸有半厚稱之氣香瓣初仰而後覆其殘如紅粉塗抹葉青長大而稀亞深葉根清淨枝幹順直髙可一丈粉西施一名
紅西施一名紅粉西一名粉西花豐碩似白西施初開紅黄相雜有寶色開徹則淡粉紅瓣卷而紐背慘而紅如猱頭然柄弱不任葉青而厚長而瓦狹而尖亞深葉根多冗枝幹亦𩔖白西施合蟬菊九月末開粉紅筒瓣花形細者與蕊雜比方盛開時筒之大者裂為兩翅如飛舞狀一枝之杪凡三四花灑金紅一名灑金香一名金錢豹淡紅千瓣瓣間有黄色如灑紅粉團一名粉團花粉紅徑二寸厚半之中暈紅瓣短而多紋枝葉似金荔枝而青樓子粉西施一名晩香紅一名秋牡丹一名紅粉樓一名車輪紅其花粉紅徑可三寸厚三之二其開也遲瓣圓而厚比次整齊中深紅突起上作重臺色易淡葉稠青而毛狹而尖其亞深葉根冗甚枝幹亦與白西施同壯大過之醉西施淡紅千葉垂英似醉楊妃勝緋桃一名紅碧桃格局似碧桃色似秋海棠枝葉似紫芍藥而髙大不及粉褒姒花粉紅而
小徑二寸有半瓣尖短厚而無紋葉綠而澤似狀元紅而尖其亞少葉根有冗枝幹偃蹇或遂以粉西施當之非也大楊妃一名楊妃菊一名瓊環菊粉紅千瓣散如亂茸而枝葉細小嫋嫋有態賽楊妃粉紅千瓣花畧小粉玲瓏一名紫丁香粉紅小花按沈譜玲瓏與萬卷萬管並載今人𩔖多混稱不知玲瓏者疏朗通透之物卷則書卷畫卷之𩔖管則簫管筆管之𩔖取象各不同有詠之連環絡索即玲瓏之别號于命名之意寖失不可不辨八寶瑪瑙一名八寶菊千瓣粉紅花花具紅黄衆色紫芙蓉一名勝芙蓉一名芙蓉菊千瓣開極大其葉尖而小粉萬卷粉紅千瓣粉繡毬千瓣淡紅花夏月佛頂菊五六月開色微紅佛見笑粉紅千瓣紅傅粉粉紅千瓣　以上粉紅色　珠子菊白色見本草注云南京有一種開小花瓣下如小珠子丹菊見嵇含菊
銘云煌煌丹菊暮秋彌榮十様錦一本開花形模各異或多瓣或單瓣或大或小或如金鈴往往有六七色黄白雜様亦有微紫花頭小滿天星一名蜂鈴菊春苗掇去其顛岐而又掇掇而又岐至秋而一幹數千百朶二色西施一名紅二色一名黄二色一名二色白一名平分秋色徑可三寸厚半之開最久瓣葉枝幹皆與白西施同初開時數朶淡紅數朶淡黄逈然不𩔖半開時五彩寶色炫爛奪目開徹則皆淡桃紅色矣二色楊妃一名二喬一名金菊對芙蓉多瓣淺紅淡黄二色䨇出如金銀花徑僅二寸其萼黄其瓣如兎耳其葉綠而不澤厚而尖皺而瓦赤金盤一名脂暈黄一名琥珀杯其花初開紅黄而赤金星浮動其後漸作醬色徑可二寸形薄而瓦瓣如杓而尖葉稀綠而澤其末團枝幹紫紅順直而扶疎高可一丈錦丁香花畧似紅翦絨大寸許瓣疎初開黄而紅後紅而黄色易衰葉緑厚而短尖而
長檀香菊一名小檀香葉幹似檀香毬花亦相似梅花菊一名試梅菊一名銀丁香一名試梅妝一名壽陽妝一名銀梅每花不過數瓣瓣大如指頂每瓣卷皺密蹙下截深黄上截瑩白重臺彷彿水仙花下垂成穟如梅花清逸開早香甚葉綠大而皺尖而長其亞深葉根多冗其枝幹柔細而扶疎髙可一丈或以為茉莉菊甚謬海棠菊一名錦菊一名海棠春一名海棠嬌一名海棠紅一名小桃紅一名鐵幹紅色𩔖垂絲海棠徑寸有半形薄而瓦瓣短多紋而尖愈開愈竒有寶色中暈赤外暈黄邊暈純白或數色錯出變態不窮葉綠而澤厚而小亞深其枝幹勁直扶疎髙可四五尺蜜西施蜜色千瓣蜜鶴翎蜜色千瓣與金鶴翎埒以為蜜繡毬非是蜜繡毬一名金翅毬一名金鳳團一名蜜西牡丹花蜜色瑩潤徑二寸餘氣香瓣舒開遲其殘也紅而麗葉青而稠大而尖亞深葉根冗枝幹偃蹇髙可四五尺紫絨
毬一名紫絲毬一名紫蘇桃蓓蕾圓而綠如小龍眼大其開也碧綠紅紫黄白諸色間雜而紫燄為多瓣細而鑲四面參差茸茸如翦徑僅寸許圓如毬葉𩔖朝天紫小而青尖亞似少葉根清淨枝幹細直而勁髙可四五尺僧衣褐一名緇衣菊深栩子色小刺蝟菊一名栗葉花如兎毛朶團瓣如蝟之刺大如雞卵葉長而尖枝幹勁挺高可三四尺　以上異品
〔增〕劉蒙泉《菊譜》銀臺深黄萬銀鈴葉有五出而下有䨇紋白葉開之初疑與龍腦菊一種但花形差大且不甚香耳俗謂龍腦菊為小銀臺葢以相似故也枝幹纖柔葉青黄而麤疎近出洛陽水北小民家未多見也　范成大《菊譜》藤菊花密條柔以長如藤蔓可編作屏障亦名棚菊種之坡上則垂下裊數尺如纓絡尤宜池潭之瀕　史正志《菊譜》密友花頭大過折三明黄濶片花瓣形色不在諸品之下初開時長短不齊開
極其盛乃齊至于六層其中如抽芽數條短短小心與瓣為一色狀如春間黄密友花窠枝低矮綠葉最繁密見霜則周圍綠葉變紫色　沈兢《菊譜》諸州及禁苑品𩔖有樝子菊花小色黄香如樝子泰州黄　黄素馨　白素馨　蹙線菊　鐵脚黄鈴　黑葉兒　團圓菊　柳條菊　枝亭菊枝梗甚長用杖子撐之即籬菊一丈黄碧蟬菊青色鈸兒菊一種紫梗開早一種青梗開晩潛山朱新仲菊坡有玉盤盂與金鈴菊相似枇杷菊葉似枇杷花似金盞銀臺而極大却不甚香舒州有蜂兒菊鵝黄色水晶菊花面甚大色白而透明潛江有鋪茸菊色綠其花甚大光如茸二月間開臨安有長沙菊　滿堂金
壽安真珠俱黄色孩兒白　婺州有銷金紫菊紫瓣黄沿銷銀黄菊黄瓣白沿乾紅菊花瓣乾紅四沿黄色即是銷金菊三種乃佛頭菊種也浙有荷菊日開一瓣開足成荷花形衆菊未開不開衆菊已謝不謝金陵有松菊枝葉勁細如松其花如碎金層出于密葉之上　史鑄《越中菊譜》凌風菊黄色見山谷詩柑子菊黄色見后山詩楊妃裙黄色見徐仲車詩蠟梅菊見聞人善言菊卿公暇集　周師厚《洛陽．菊譜》紫幹子　五色菊　黄簇菊　柿葉菊　青心菊　葉紅菊　黄窠廷子　探白子　紅香菊　釵頭菊　川金菊深色單葉川翦金按原譜雜採劉范沈史諸譜以色分𩔖間
有遺逸續錄于此
子／醫家／御定佩文齋廣群芳譜／花譜　卷二十二至卷五十三／卷四十八　菊花一／彚考(P.23-2)..[文淵閣四庫全書本]
〔彚考〕
〔原〕《禮記．月令》季秋之月菊有黄華　《唐書．李適傳》凡天子饗㑹遊豫惟宰相及學士得從秋登慈恩寺浮圖獻菊花酒稱壽
〔增〕《山海經》女几之山其草多菊
〔原〕《列仙傳》文賔取嫗數十年輙棄之後嫗老年九十餘復見賔年更壯拜泣至正月朝㑹鄉亭西社中賔教令服菊花地膚桑上寄生松子以益氣嫗亦更壯復百餘歲　《西京雜記》戚夫人侍兒賈佩蘭後出為扶風人段
儒妻說在宮時九月九日佩茱茰食蓬餌飲菊花酒令人長壽菊華舒時并採莖葉雜黍米釀之至來年九月九日始熟就飲焉故謂之菊花酒　《神仙傳》康風子服甘菊花桐實後得仙　《神鏡記》滎陽郡西有靈源山巖有紫菊　《荊州記》縣北八里有菊水其源旁悉芳菊水極甘馨又中有三十家不復穿井即飲此水上壽百二十三十中壽百餘七十者猶以為夭漢司空王暢太傅袁隗為南陽縣令月送三十餘石飲食澡浴悉用之太
尉胡廣久患風羸恒汲飲此水疾遂瘳此菊莖短葩大食之甘美異於餘菊廣又收其實種之京師遂處處傳植之　《風土記》日精治蘠皆菊之花莖别名也生依水邊其花煌煌霜降之節惟此草盛茂九月律中無射俗尚九日候時之草也
〔增〕《拾遺記》背明國有紫菊謂之日精一莖一蔓延及數畝味甘食者至老不饑渴
〔原〕《續晉陽秋》陶潛九月九日無酒坐宅邊菊叢中採摘盈把望見白衣人至乃王𢎞送酒即便就酌　《續齊諧記》
汝南桓景從費長房遊學長房謂之曰九月九日汝南當有大災厄急令家人縫絳囊盛茱茰繫臂上登山飲菊花酒此禍可消景從其言舉家登山夕還雞犬俱暴死長房聞之曰此可代也　《名山記》朱孺子吳末入玉笥山服菊花乘雲升天
〔增〕《歲華紀麗》露凝白玉菊散黄金〔註〕秋日詩露凝千片玉菊散一叢金又云菊散金風起荷疎玉露圓
〔原〕《輦下歲時記》九月宫掖間爭插菊花民俗尤甚
〔增〕《清異錄》懿宗賞花歌云長生白久
視黄共拜金剛不壞王
〔原〕《九域志》鄧州南陽郡土貢白菊三十斤　《越州圖經》菊山在蕭山縣西三里多甘菊　《歲時雜記》盧公範重陽日上五色糕菊花枝茱茰樹茱茰為辟邪翁菊花為延壽客故九日假此二物以消陽九之厄　《東坡雜記》菊黄中之色香味和正花葉根實皆長生藥也北方隨秋之早晩大畧至菊有黄華乃開獨嶺南不然至冬乃盛發嶺南地暖百卉造作無時而菊獨後開考其理菊性介烈不與百卉並盛衰須
霜降乃發而嶺南常以冬至微霜故也其天姿髙潔如此宜其通仙靈也
〔增〕《東坡雜記》夏小正以物為節如王瓜苦菜之𩔖驗之畧不差而菊有黄華尤不失毫釐近時都下菊品至多皆人以他草接成不復與時節相應始八月盡十月菊不絶於市亦可怪也　李彦平《雜錄》韓魏公在北門有詩云不羞老圃秋容淡且看黄花晩節香識者知其晩節之髙
〔原〕《東京夢華錄》重九都下賞菊菊有數種有黄白色蕊若房曰萬鈴菊粉紅色
曰桃紅菊白而檀心曰木香菊黄色而圓曰金鈴菊純白而大曰喜容菊無處無之酒家皆以菊花縛成洞户　《牧䜿閒談》蜀人多種菊以苗可入菜花可入藥園圃悉植之郊野人多採野菊供藥肆頗有大悞真菊延齡野菊㵼人　《遯齋閒覽》南方花較北地常先一月獨菊花開最遲菊性宜冷也東坡𡮢言嶺南氣候不常吾謂菊花開時即重陽故在海南藝菊九畹後至冬半始開廼以十一月望日與客泛酒作重九㑹云
〔增〕《西溪叢
語》楚辭云夕餐秋菊之落英王逸云英華也𩔖篇云英草榮而無實者後漢馮衍賦云食玉芝之茂英言英華之英洪興祖補註楚辭云秋花無自落者讀如我落其實而取其材之落此言為是今秋花亦有落者但菊蕊不落耳若云黄菊飄零滿地金即詩用楚辭之句且宋書符瑞志沈約云英葉也言食秋菊之葉據神農本草菊服之輕身耐老三月採葉玉函方王子喬變白增年方甘菊三月上寅採名曰玉英是英謂之葉晉許詢詩
云青松凝素體秋菊落芳英　《老學庵筆記》菊花色雖多種黄者為正月令他卉皆曰始華於菊獨曰菊有黄花正其驗矣種法有九要一曰養胎二曰傳種三曰扶植四曰修葺五曰培䕶六曰幻弄七曰土宜八曰澆灌九曰除害能如此法便堪為松菊主人不減淵明矣　《三餘贅筆》曾端伯以菊花為佳友張敏叔以菊為壽客　《花經》菊四品六命　《乾淳歲時記》都人九月九日飲新酒泛萸簮菊且以菊糕為餽　《吳興園林記》趙氏菊
坡園前面大溪為循堤畫橋蓉柳夾岸數百株中島植菊至百種為菊坡
〔原〕沈競《菊譜》臨安西馬城園每歲至重陽謂之鬭花各出竒異有八十餘種　東平府有溪堂為郡人遊賞之地溪流石崖間至秋州人泛舟溪中採石崖之菊以飲每歲必得一二種新異花
〔増〕《澄懐錄》終南五老洞碑記墨菊其色如墨古用其汁以書字
〔原〕《學圃餘疏》菊至江隂上海吾州而變態極矣有長丈許者有大如盌者有作異色二色者而皆名麤種
其最貴乃各色翦絨各色幢各色西施各色狼牙乃謂之細種種之最難須得地得人燥濕以時蟲蠧日去花須少而大葉須密而鮮不爾便非上乘元馭閣老尤愛種菊京師有一種大紅曰麻葉紅相袍紅元馭為翰林時特命囊之馬首歸今吾地尚有此種然開不能大佳想亦地氣使然菊中有黄白報君知最先開甘菊可作湯寒菊可入冬皆賤種也而皆不可廢又有一種五六月開亦異種也
〔增〕《懸笥瑣探》范文穆公至能作菊譜
言月令以動植志氣候如桃桐軰直云始華而菊獨云菊有黄華豈以其正色獨立不伍衆草變詞而言之歟予始甚疑之信如譜中所載其色已不勝其多而月令獨云菊有黄華何也及來河南行熊耳錦屏𢎞農崤函諸山正秋草木俱衰謝盡山上下暨水厓籬落皆黄菊大如錢叢生粲然乃悟河南為中州得風氣之正黄為正色而正秋時著花隨地皆有此月令紀𠉀所以獨言之也然則如譜中所載諸品得無人智力變幻所致歟
則其見述於月令宜矣　《缾花譜》各色細葉菊一品九命　《瓶史》浴菊宜好古而竒者　菊以黄白山茶秋海棠為婢
〔原〕《梧潯雜佩》陸公平泉初入史館偶與同館諸公以事謁分宜衆皆競前呈身遂至喧擠公獨逡廵却歩時分宜庭中盛陳盆菊公徐謂曰諸君且從容莫擠壊陶淵明也聞者心媿　《花史》王龜齡十朋取莊園卉目為十八香以菊為冷香　吳致堯九疑考古云舂陵舊無菊自元次山始植沈譜云次山作菊圃記云在
藥品為良藥為蔬菜是佳蔬　本草與千金方皆言菊花有子魏鍾㑹菊花賦有方實離離之言馬伯州菊譜有金箭頭菊花長而末銳枝葉可茹最愈頭風謂之風藥菊冬收而春種之據此二說則菊之為花果有結子者　陶隱居與藏器皆言白菊療疾有功本草圖經言今服餌家多用白者抱朴子有言丹法用白菊汁　紫菊之名見于孫真人種花法又見于諸譜中此品傳植已久故唐宋詩人稱述亦多蕭穎士菊榮篇紫英黄萼
照耀丹墀杜荀鶴詩雨勻紫菊藂藂色趙嘏詩紫艶半開籬菊静夏英公詩落盡西風紫菊花韓忠獻公詩紫菊披香碎曉霞則紫花定是佳品　屈原離騷經朝飲木蘭之墜露兮夕餐秋菊之落英王逸註云言旦飲香木之墜露吸正陽之精液暮食芳菊之落華吞正隂之精蕊
子／醫家／御定佩文齋廣群芳譜／花譜　卷二十二至卷五十三／卷四十九　菊花二／集藻／傳(P.6-2)..[文淵閣四庫全書本]
〔傳〕
〔原〕元楊維楨〈黄華傳〉先生姓黄字華其先有日精者初生筮之繇曰煜煜煌煌綠衣黄裳徳與坤協數用九
彰九九相仍俾爾壽昌佐用炎皇啓於兌方世為中黄夫中五數也寄旺四時九九重陽數也兌秋方也雖寄旺四時而盛必於秋乎陶氏旺春劉氏旺夏陶劉氏謝而中黄氏其昌乎後日精以養生術佐農皇氏壽登一百二十餘歲嘉其功封之雍州之土為壽鄉公賜姓中黄氏後有治蘠者注姬公旦爾雅旦上其名綴衣薦服於帝帝服之喜特賜御愛黄至孫英其祚始落三湘與屈原同夕餐英子為華西入秦遇陽翟大賈衒金爭價
咸陽市華文備五色名次月令至今夏小正以華之善記節名為節華後入漢以服餌法干上出入宮禁后妃侍兒咸與之飲酒乞其祝辭曰長壽長壽宣帝時華以外國肥甘進上𡮢之喜曰金盞銀柈真神仙食也吾不能效武帝食露盤矣華𡮢以氣岸髙自標置曰予圜冠準天純色準地當贊天地開八荒壽域黄中通理獨暢四支非予前聞人佐農皇志也時陽九厄矣遂入平蓋山鍊九華大藥時時與好事者出沽酒市中見者咸呼
為九華先生彭澤令陶潛方棄官柴桑聞先生名特延致之後徙宅東潛不敢名惟以九華呼之潛當九月九日無酒與先生口講服餌法語之曰南山朝來致有佳氣耳少時江州刺史王𢎞送酒至潛以酒讓先生飲先生憙曰吾得拍浮此足矣潛平日交惟兩人先生與五鬣大夫也五鬣在先生上先生戲與五鬛較短長曰汝雖長遭斧創我雖短升中堂又以其能相殿最曰吾茹能使饑人辟糧汝能乎曰能吾飲能使癃殘人康寜壽
考汝能乎曰能曰吾一出能使時王知正氣一灰迹能使諸蟈族吞其譟而不聲汝能乎曰不能矣曰不能何以上吾也五鬛亦曰吾一出能棟天子明堂一灰迹能染歴代之文章子能乎曰不能也曰此吾所以上子也潛聞而笑曰九華既失五鬛亦未為得也二三子黜徳滅巧將太上從太上無名功故無窮於是二人者相與持酒懽甚潛頹然醉醉則遣客而二人者侍門下至蒙霜露不去先自譜其族凡一百六十三黜其冒姓名者
曰滴金馬蘭童萬錢覆等凡六種題曰九華壽譜藏於家云
子／醫家／御定佩文齋廣群芳譜／花譜　卷二十二至卷五十三／卷四十九　菊花二／集藻／銘(P.12-2)..[文淵閣四庫全書本]
〔銘〕
〔增〕晉王淑之〈蘭菊銘〉蘭既春敷菊又秋榮芳薫百草色艶羣英孰是芳質在幽愈馨　嵇含〈菊花銘〉煌煌丹菊暮秋彌榮葳蕤圓秀翠葉紫莖詵詵神仙徒餐落英
子／醫家／御定佩文齋廣群芳譜／花譜　卷二十二至卷五十三／卷四十九　菊花二／集藻／賦(P.13-1)..[文淵閣四庫全書本]
賦
〈御製菊賦〉當金飈之蕭摵正珠露之飄零睹百卉之具腓感菀枯之逓更疇晩序而挺節矯氣化而敷榮爰有紫蔕含
芳黄華逞茂擢苕穎於春初曜丰容於霜後先梅萼而吐芬繼蘭叢而擅秀既勁操之彌堅實寒香之可嗅爾其密葉蒙茸繁英歴琭霞蔚雲蒸煙披雨沐色徴土徳之純氣禀金行之肅舞燈影而紛披傍籬根而芳馥似幽人之相依豈世情之共逐是以丘園逸叟山澤癯儒植而供玩擷以當蔬存真味於淡泊協潛徳以敷腴亦有餐霞御氣乘雲握符盤飣桐杞囊繫茱萸或年壽之永延或災患之潛袪斯其著效於仙靈之籙尤不可以耳目拘也至若賦餐
英於楚客傳送酒於晉賢泛甘馨於南郡準節令於渾天罔不貞操卓爾高韻悠然宜名流之競羨亦譜籍之長編矧茲北闕秋深西山氣爽餘桕葉之參差剰楓林之莽蒼蝶揚揚而𡡾秋鴈𡄸𡄸而流響寒漠漠而侵階月溶溶而度幌爾乃横逸態以寡儔吐層蘤而直上種類間錯名品紛羅映小山之叢桂覆潭水之澄波低昂兮如紫衣之𡸁袖璀璨兮如白貝之編珂禀黄中之通理知中美之孔多蓋與松筠而共勁亦視桃李而殊科彼夫揚霜傑於詩人
誇日精於本草藉滋培於寒雨綻鮮華於清曉咸以孤潔方幽人之貞高逸擬君子之道苟其歴歲寒而長存何恨乎挺生之不早
〔增〕魏鍾㑹〈菊花賦〉何秋菊之可奇兮獨華茂乎凝霜挺葳蕤於蒼春兮表壯觀乎金商延蔓蓊鬱緣阪被岡縹榦緑葉青柯紅芒芳實離離暉藻煌煌微風扇動照曜𡸁光於是季秋九月九日數并置酒華堂高㑹娛情百卉彫瘁芳菊始榮紛葩韡曄或黄或青乃有毛嬙西施
荊姬秦嬴妍姿妖艶一顧傾城擢纖纖之素手雪皓腕而露形仰撫雲髻俯弄芳榮　晉孫楚〈菊花賦〉彼芳菊之為草兮禀自然之醇精當青春而潛翳兮迄素秋而敷榮於是和樂公子雍容無為翺翔華林駿足交馳薄言采之手折纖枝飛金英以浮旨酒拂翠葉以振羽儀偉茲物之珍麗兮超庶類而神竒　潘岳〈秋菊賦〉垂采煒於芙蓉流芳越乎蘭林遊女望榮而巧笑鵷雛遙集而弄音若乃真人採其實王母接其葩或充虚而養氣
或增妖而揚蛾既延期以永壽又蠲疾而弭痾　齊卞伯玉〈菊賦〉佇寒丘以彌望覿中霜之嫩菊肇三春而懐芬凌九秋以愈馥不履苦而淪操不在同而表淑傷衆花之飄落嘉茲卉之能靈振勁翮以揚綠含凝露而吐英　唐楊炯〈庭菊賦〉庭菊美貞芳也天子幸於東都皇儲監守於武徳之殿以門下内省為左春坊今庶子裴公所居即黄門侍郎之㕔事也其庭有菊焉中令薛公昔拜瑣闥此焉遊處今兼左庶子止於東㕔甍宇連接
洞門相向每罷朝之後未𡮢不游於斯詠於斯覽叢菊於斯歎其君子之徳命學士為之賦是日也薛愷以親賢為洗馬田巖以幽貞為學士高元思張師徳以至孝托後車顔强學沈尊行以博聞兼侍讀周琮李憲王祖英曹叔文以儒術進崔融徐彦伯劉知𣐱石抱忠以文章顯徳行則許子豐耆舊則權無二駱縯則古訓之前識張相則老莊之後英並承高命咸窮體物小子託於吹竽之末敢闕其辭哉遂作賦云日之貞矣於彼重陽
菊之榮矣於彼華坊含天地之精氣吸日月之淳光雲布霧合箕舒翼張鬱兮蔓衍郁兮芬芳珉枝金萼翠葉紅芒其在夕也言庭燎之晳晳其向晨也謂明星之煌煌爾其萬里年華九州春色花的爍兮如錦草綿連兮似織當此時也和其光同其塵應春光而早殖及夫秋星下照金氣上騰風蕭蕭兮瑟瑟霜刺刺兮稜稜當此時也弱其志强其骨獨歲寒而晩登雨還風去天長地久純黄象於后土故採桑而菊衣輕體御於神仙故登
山而菊酒文賔採之而羽化康公服之而不朽東極於是長存南陽以之睂壽胡太尉之允誠光輔漢庭萬機理三階平及暮年華髪𡸁肩秋菊長英蠲邪滌瘵於焉永貞鍾太尉之聲實彛倫魏室道合鹽梅功成輔弼降文屋之命修彭祖之術保性和神此焉終吉君章請老歲久懸車秋風生兮北園夕白露濕兮前階虚佇閑庭之曠邈對凉菊之扶疎人生行樂孰知其餘淵明解印退歸田野山鬱律兮萬里天蒼莽兮四下憑南軒以長
嘯出東籬而盈把歸去來兮夫何為者若夫窈窕重闈亘青瑣兮接皇扉深沉大壯通肅成兮連博望乃有𨛬鄉貴族薛縣名家共汾河之鼎氣同庶子之春華朝遊夕處徘徊顧慕難揺落於三秋偉貞芳於十步伊纖莖之菲薄荷君子之恩遇不羡池水之芙蓉願比瑶山之桂樹歲如何其歲已秋叢菊芳兮庭之幽君子至止悵容與而淹留歲如何其歲將逝叢菊芳兮庭之際君子至此聊從容以卒歲
〔原〕陸龜蒙〈杞菊賦〉天隨生宅荒
少墻屋多隙地著圖書所前後皆樹以杞菊春苗恣肥得以採擷供左右杯案及夏五月枝葉老硬氣味苦澀旦暮猶責兒童輩掇拾不已人或歎曰千乘之邑非無好事之家日欲擊鮮為具以飽君者多矣君獨閉闗不出率空腸貯古聖賢道徳言語何自苦如此生笑曰我幾年來忍饑誦經豈不知屠沽兒有酒食耶退而作杞菊賦以自廣云惟杞惟菊偕寒互緑或穎或苕煙披雨沐我衣敗綈我飯脫粟羞慚齒牙苟且粱肉蔓延駢羅
其生實多爾杞未棘爾菊未莎其如予何其如予何
〔增〕宋蘇軾〈後杞菊賦并序〉天隨生自言常食杞菊及夏五月枝葉老硬氣味苦澀猶食不已因作賦以自廣始余𡮢疑之以為士不遇窮約可也至於饑餓嚼囓草木則過矣而余仕宦十有九年家日益貧衣食之奉殆不如昔者及移守膠西意且一飽而齋厨索然不堪其憂日與通守劉君廷式循古城廢圃求杞菊食之捫腹而笑然後知天隨之言可信不謬作後杞菊賦以自嘲且
解之云吁嗟先生誰使汝坐堂上稱太守前賔客之造請後掾屬之趨走朝衙逹午夕坐過酉曾杯酒之不設攬草木以誑口對案顰蹙舉箸噎嘔昔隂將軍設麥飯與蔥葉井丹推去而不齅怪先生之眷眷豈故山之無有先生听然而笑曰人生一世如屈伸肘何者為貧何者為富何者為美何者為陋或糠覈而瓠肥或粱肉而墨瘦何侯方丈庾郎三九較豐約於夢寐卒同歸於一朽吾方以杞為糧以菊為糗春食苗夏食葉秋食花實
而冬食根庶幾乎西河南陽之壽　張栻〈續杞菊賦〉張子為江陵之數月時方中春草木敷榮經行郡圃意有所欣非花柳之是問眷杞菊之青青爰命采掇付之庖人汲清泉以細烹屏五味而不親甘脆可口蔚其芬馨蓋日為之加飯而他物幾不足以前陳飯已捫腹得意嘔吟客有問者曰異哉先生之嗜此也乎蘇公之在膠西值黨禁之方興歎齋厨之蕭條乃覽乎草木之英今先生當無事之時據方伯之位校吏奔走頤指如意廣
厦延賔毬場享士清酒百壺鼎臑爼胾宰夫奏刀各獻其技顧無求而弗獲雖醉飽其何忌而乃樂從夫野人之餐豈亦下取乎葑菲不然得無近於矯激有同於脫粟布被者乎張子應之曰天壤之間孰為正味厚或腊毒淡乃其至猩唇豹胎旋取詭異山鮮海錯紛糾莫計苟滋味之或偏在六府而成贅極口腹之欲初何出於一美惟杞與菊中和所萃謂勁不苦滑甘靡滯非若他蔬善嘔走水既瞭目而安神復沃煩而滌穢驗南陽於
西河又頽齡之可制此其為功曷可殫紀况於膏粱之習貧賤則廢雋永之求不得則恚兹隨寓之必有雖約居而足恃殆將與之終身又可貽夫同志子獨不見吾納湖之隂乎雪銷壤肥其茸葳蕤與子婆娑薄言掇之石銚瓦盌啜汁咀虀高論唐虞詠歌書詩嗟乎微斯物孰同先生之歸於是相屬而歌殆日晏以忘饑　元郝經〈牡丹菊賦有序〉初入新館客將宋日新致硃砂紅牡丹菊一本祗三四花慘悴萎暗不以為竒遂植之穿廊
西之隙地今歲忽茂逹成叢高六七尺及秋而放數百花所未見也適王甫書狀生朝而其花尤盛故作賦以寓感其辭曰西風悄兮幽扄木葉下兮空庭忽異卉之呈芳乃示予以不情郁霞腴之春姿敷玉瀣之秋英蹙綘綃於青苞翦翠羅於綠莛拆緗桃與紫薇訝鞓紅與鶴翎高層層以奕奕重裊裊以盈盈結膩黄以為心抹沉粉而含馨凝夜氣以夸晝姹斜陽而嚲晴仍牡丹之花王彊將菊以為名嗚呼噫嘻時哉匪時造化則奪形
色不移雖反常而似妖顧真宰豈予欺寓國色於羇孤謝凡品之芬菲掞金氣於西陸吐霜葩於東籬鄙傾城之鄭袖期佩蘭之湘纍獨超出於羣倫不繫累於等夷特以秋而為春乃竒花之出竒彼自為一時殆非後時也且持杯而浥露更嚼句以待月儘吳江之飛霜甚窮海之饕雪與後凋之姚魏共終全於晩節　明何景明〈白菊賦有序〉甲子九月十四日馮侍御宴集出白菊詠賞屬予賦之蓋以奉賔主之歡洽耳豈有望於榮觀哉
辭曰繄季秋之將望予恤夫序次之易代既無暇於遊覽亦索處而寡類接芳鄰之招引誠欽志於雅誨厪主人之投轄肅羣俊而弭蓋廼陳秋卉以侑觴冀逸興之可貸咸式燕以延賞異過時而尚愛喜幽玩以怡情追佳節之莫待豈無得於物觀實有感於斯㑹猥受簡以抒思庶形狀之具載爾其葳紫莖而上擢麃竒荄以孤植葉萋萋其微靄萼栗栗以寒色申纖縞以自貞羞組綵之外飾承危朶而不傾挺𣐱枝而益力香冉冉而不
繁豔娟娟而稍抑態屢覿而愈妍意凝想而彌極始嚴整而莫䙝終溫郁而可即華不露而已章思欲語而復黙神超有而入無豈髣髴之遽得廼若閒館重深高幕虚凉簷蕭蕭以下月庭藹藹而降霜燦灼爍以映夕紛委綴而明廊素娥兮聯裙青女兮駢妝縹輕鬢以雲鬚皎靚質而雪光驂連蜷兮鸞鶴服陸離兮珮璫信雕容之可赧嗤效顰之不量於是賔徙𠋣而久竚若耿耿其懷傷釭滅影兮續膏夜就深兮移牀馳留歎於永謝結
華思於餘芳允思美之所遇亦既隱而復揚乃歲律之甫遷慨金氣之何速鳥栖栖而斂翮飇颯颯以驚木怳窮莽於廣隰班紛薄於修陸衆已謝於塲野獨宛轉於寒谷甘苦心於螻蟻等末幹於樸𣙙雖曠絶以自持胡偃蹇而下伏夕淹雨而泣素朝披煙而委綠羌守操以堅冰徒有容之若玉儻衣袖之是將亦絃琴而可錄吾觀夫懷逹人之隱徳抱貞女之幽衷詎嬰情於豐華奚移志於始終桃早秀而先萎槿晨敷而暮空苟清白之
為尚曷芉菲之足崇嗟予之不淑兮撫年運而興悲覩兹植之所由懼修名之失時彼斯人之同志吾何俗之不隨廼孑孑以矯激羡草木之所為偉夫君之超越幸方圓之有持矧諸公之奮竒俱發蹤之可師顧㑹合之不偶常寡歡而多離指孤芳而締好創遊燕以為嬉誠後期之不忘或有徴於微辭　〈後白菊賦有序〉菊有白色者超越他品予𡮢賦之矣丙寅之秋京師桃李皆花予庭是種生意淒然久而不敷至十月始盛開色益鮮
麗予感焉復作後賦大運荒乎何停隂陽奄以代謝究動植之所由嗟何物之弗化時維孟冬金虎兮屏舍白帝兮徂駕氣厲厲兮始嚴景曶曶兮將下值抱疴以閒居循周除而蕩思庭葉委以陳翳階蘚穢而不治覽庶草之先零撫茲根之獨遲彼桃李之非令亦競榮而呈姿曄丹華以鬱鬱冒緑林而萋萋胡衆人之好陊班紛慕其芳菲朝絲吹兮填闉夕車馬兮成蹊咎𤣥樞之舛訛諒人事之尤違矧天道之無逺或省予而弗知繄予
植之雖晩實鄙志之所欣賤羣穠之溷濁恥雜敷之糾紛俱並進以取姸表孤花以見珍寧他卉之我先甘避迹而弗羣乃其蘊金氣以内凝標皜質而外映蔓不踰垣繁不被徑葉塗塗其自沃枝矯矯而獨勁宛含意其孰語若鍾情而未定女幽房而專情士窮巷而寡行服縞組以修容珮珩璜以昭令寄岑寂以怡心襲馨香以飾性無良朋以修好憾邪妁之干正又如下國之擯臣離宫之斥嬪心怦怦以濳惻懷耿耿而苦辛緬中宵以
前席念昔日之下陳慨微欵之莫宣若有怨而弗伸分孤蹇以終畢羌孰予兮幸親結𣐱條而三嗅重延佇而欽心寂𨶑館以容與散塵營以滌襟鑒微月之曖曖步列星之森森天窈窈以條革疾風起而夕隂念冱寒之已逼慘獨悲夫衆林苟操性之殊軌豈華色之遽沉内惝悢以懷顧怳屏營以咨嗟覩日月之減毁恐霜雪之增加抱孤英以自明悵情親之我遐慮寒香之終匱俾予身之蹉跎負大塊以馮生豈惟是乎獨嘉物何盛而
弗衰亦何枯而弗華夫芝焚而柏薪皆菸顔而殞葩伊桃李之既零亦奚異乎泥沙委常運以流轉復胡戚而胡夸誠予衷之不爽彼夸戚兮如何亂曰有美一人揚清芬兮縞袖合沓囘素雲兮被服文徽皓繽紛兮令儀襜襜斂玉手兮傾城獨立世不有兮時無蹇修誰則覯兮谷逶迤兮雪霰來兮衆芳萎兮嗟伊人兮秉志不囘兮　徐氏〈園菊賦〉晨步小園一望疎林白雲縹緲黄葉紛紜風蕭蕭而異響寒凛凛而侵人驚天道已殘秋覺
霜氣之稜稜鴈嘹嚦而南還蛩啾唧而哀吟值時景之荒凉菊方華於後庭何其晩也是造物之無知乎善爾碧枝㸃翠嫩萼噴金無桃李之妖艶抱松柏之堅心雖素雅之非凡柰何生乎不辰寄寸根於塵世胡為乎不遇乎陽春及其華也不獲寵而鮮妍兮懷淒楚於秋霜隂雲慘淡以蔽天兮日色薄而無光日色既薄而苦短兮惜乎金英之徒芳遭風欺而雨妒兮獨㷀㷀而不變其常吁嗟佳哉細觀其高世出塵之姿幽黙徘徊之態
嬾隨俗以富貴愛清冷而盤桓似有為而不見用於時者也似抱道而隱逸者也順天而安分者也豈習俗之能知邪重曰聊植疎籬清且幽兮天運閉塞隱而潛兮隱而潛兮霜淒雨霏兮百草罷綠爾猶存兮困苦自持時窮見操兮行比幽人素位履貞兮
子／醫家／御定佩文齋廣群芳譜／花譜　卷二十二至卷五十三／卷五十　菊花三／集藻／七言古詩(P.1-1)..[文淵閣四庫全書本]
欽定四庫全書
御定佩文齋廣羣芳譜卷五十
花譜
菊花三
〔集藻〕
〔七言古詩〕
〔增〕梁簡文帝〈採菊篇〉日精麗草散秋株洛陽少婦絶妍姝相呼提筐採菊珠朝起露濕霑羅襦東方千騎從驪駒更不下山逢故夫
〔原〕唐杜甫〈歎庭前甘菊花〉庭前甘菊移時晩青蘂重陽不堪摘明日蕭
條盡醉醒殘花爛漫開何益籬邊野外多衆芳采擷細瑣升中堂念兹空長大枝葉結根失所纒風霜
〔增〕宋梅堯臣〈甘菊〉世言此解制頹齡便當園蔬春競種到秋猶得泛其英爛醉莫辭官有俸　〈和吳沖卿省中植菊〉園果已熟實未墜野卉已老葉未瘁菊叢是時方發榮潭上籬邊俱有為一從潭島輔長年一自籬根圖暫醉今將移近省中蘭壅培早與陶潜異黄土肥濃沃井泉朱欄屈曲侵堦地勁風不到何動揺清露能霑誰著意
看看重九各登髙金蘂滿頭無所忌及此頻邀同舎歡向來莫羨鍾繇賜我家蓬藋不足云强對嘉章顔起愧　歐陽修〈希真堂東手種菊花十月始開〉當春種花唯恐遲我獨種菊君勿誚春枝滿園爛張錦風雨須臾落顛倒看多易厭情不專𨷵紫誇紅隨俗好豁然髙秋天地肅百物衰零誰暇弔君看金蘂正芬敷曉日浮霜相照耀後時寧與竹相榮𡡾世不爭桃李笑煌煌正色秀可餐藹藹清香寒愈峭髙人避喧守幽獨淑女靜容修
窈窕方當搖落看轉佳慰我寂寥何以報時攜一樽相就飲如得貧交論久要我從多難壯心衰迹與世人爭靜躁種花勿種兒女花老大安能逐年少　曾鞏〈菊花〉菊花秋開只一種意逺不隨桃與梅遊人有幾愛孤淡零落野水空巖隈層層露萼間枝葉金靨萬箇圍蒼苔直從陶令酷愛尚始有我見心眼開為憐清香與正色欲搴更惜常徘徊當攜玉軫就花醉一飲不辭三百杯　陸游〈山園草間菊數枝開席地獨酌〉屋東菊畦蔓草
荒痩枝出草三尺長碎金狼籍不堪摘掃地為渠持一觴日斜大醉呌墮幘野花村酒何曾擇君不見詩人跌宕例如此蒼耳林中留太白　楊萬里〈買菊〉老夫山居花繞屋南齋杏花北齋菊青春二月杏花開抱瓶醉卧錦繡堆凉秋九月菊花發自折寒枝插華髪湘纍落英曾幾何陶令東鄰未是多吾家滿山種秋色黄金為地香為國就中更有一丈黄霜葩月蘂耿出墻飲徒無酒尋不得尋得一身花露香如今小寓咸陽寺有口何曾
問花事百錢擔上買一株聊伴詩人發幽意　病眼仇𡨚一束書客舎葭莩菊一株看來看去兩相厭花意蕭條恰似無清曉肩輿過花市陶家全圃移在此千株萬株都不看一枝兩枝誰復遺平地拔起金浮屠瑞光千尺照碧虚乃是結成菊花塔蜜蜂作僧僧作蝶菊花障子更玲瓏翡翠六扇排屏風金錢裝面密如積金鈿滿地無人識先生一見䨇眼開故山三徑何獨懐君不見内前四時有花賣和寧門裏花如海　林亦之〈奉題林
稚春菊花枕子歌〉故人所説菊花枕似把冰丸月下飲秋水一䨇明炯炯數在青嚢第一品狂風江上吹蒹葭往往得之嵇阮家閉門誦書二十載眼睛損盡生空花建陽小作箸頭書殘更燈火亂蟲魚石渠文字大如斗塲屋歲月又不偶𨚫來南山青草邊東西盡為菊花田手提長筐向山曲一下收拾三百斛昨者昬迷才起來解把簷頭小字讀乃知妙物通羣仙一切藥囊應棄捐　謝枋得〈菊〉淵明豈但隱逸人淵明素懐諸葛志清香
不獨占秋天菊潭一滴三千歲　鄭思肖〈菊花歌〉太極之髓日之精生出天地秋風身萬木搖落百草死正色與秋争光明背時獨立抱寂寞心香貞烈透寥廓至死不變英氣多舉頭南山髙嵯峨　金宇文虛中〈白菊〉西風蕭颯百草黄南齋白菊占秋芳主人好事不專饗擷送客館分幽香幽香清艶兩難得冰雪肌膚龍麝裛悄然坐我蘂珠宮玉斧瑤姬皆舊識仙家藝菊名日精我今號爾為月英月中風露秋夕好感此仙種來曾城慿
君傳與金天令月與霜姿駐清景重陽好伴白衣來五柳先生憶三徑　元范梈〈送菊〉卧病髙秋留海浦明日重陽更風雨杜門不出長蒼苔令我天涯心獨苦籬角黄花親手栽近節如何獨未開含芳閟采亮有以使君昨暮徵詩來凌晨試遣霜根送畚土雖微甚珍重極知無意競秋光任作横窓歲寒供憶我初客天子都西垣植此常千株結花年年應吹帽始信南邦事盡殊願得封培自今日何間朱厓萬家室秋香端不負乾坤但嗔
簫管亂儔匹歸去來兮雖得歸念歸政自莫輕違他日采英林下酌誰向清霜望翠微　明吳寛〈過相城為沈陶庵和天全翁賞菊之作〉菊花開日是重陽坡翁妙語不可當我云但得花之趣何必秋來菊有黄神仙中人壽且康老年見客纔下堂幅巾飄飄映華髪導我直過東籬傍庵居春風定先到已見菊苗三寸長浩歌淵明飲酒章悠然依舊虞山蒼素琴無絃舊有例當春賞菊嗟何妨封題一笑報蘇子為我轉致陶柴桑　陳鴻〈買
西園菊至招同社諸人花下小飲因和短歌〉幾處菊花殘西園餘數畝買來竹𥦗下折簡會賓友把酒坐花㫄一齊衫袖香春天百卉𡡾不及此幽芳堦下凉風薄暮起枝枝低拂深杯裏願君盡醉宿我家明日更看西園花
子／醫家／御定佩文齋廣群芳譜／花譜　卷二十二至卷五十三／卷五十三　萬年花等／長樂花(P.28-1)..[文淵閣四庫全書本]
長樂花
〔集藻〕
〔賦〕
〔増〕晉傅元〈紫華賦并序〉紫華一名長樂生扵蜀其東界特饒中國竒而種之余嘉其華純耐久可厯冬而服故與友生各為之賦有遐方之竒草禀二氣之純精仰紫微之景曜因令色以定名剛莖勁立纖條繁列從回風以揺動紛蘭暢而蕙潔蔚青葱以增茂並含華而未𤼵扵是散緑葉秀紫榮藴若芝草之始敷灼若百
枝之在庭獨參差以照燿何光麗之雜形渙渙昱昱而奪人目精下無物以借喻上取象扵朝霞妙萬物而比艶莫兹草之可嘉　唐蘇頲〈長樂花賦并序〉蜀太守庭際有紫華草秋早始繁英露洗冬早尚直本霜封蕪雜大同扵衆卉盛衰小異扵羣物予訝而未識吏或告余曰此長虞所賦蜀長樂花也故心賞焉因口授書吏遂墨而成作恨不見古人所為得髣髴其㫖爾夫長者以短長之形度其長則至美夫樂者以哀樂之類同其樂
則至喜長也樂也吾安得而閒之嘉纖植之並用偉令名兮在茲徒見其豐族苯䔿髙標璀璨莖丹外而縞中葉縹分以紅貫綴緑穎之重疊索紫蕤之爛熳廹而象之君子其常或㣲或章聳危冠兮䙬若綬默退静其何望逺以意之佳人欲翔炫炫煌煌重羅綺兮撲瑶翠蹇来思而未嘗匪以幽兮自直匪以直兮自蔵匪以晚兮自耀匪以耀兮自强文濁露之均灑庇清舒之泛光本無嫌扵散地甘有寓扵殊方然則太液初滿上林新霽
䒠茸灼爍萬品千計揺瑞色而涵芝雜竒葩而轉蕙孰與夫玉堂金閣之偏賞白日青春之特麗嵗不與兮時向闌風蕭蕭兮夜漫漫賔逺鴻扵沙塞呌離鶴扵江干君曽不見三月華矣盡林間之槁木千霜殞矣亦庭下之枯蘭懿此常度凌扵早寒假春期而不彩雖秋令而不殘衝雨霰之飛薄任雲山之險難芳弗珍扵靃靡節恒慕扵檀欒吾則知𣗳背之奚托傾心之可安如後凋之可貴㒺獨立其誰觀文學掾起而為亂曰白露瀼瀼
何草不黄紫華灼灼生君之堂彼不伐兮秋自翳時或珍兮君是恵彤庭赫兮朱草駢交屈軼兮友賔連伊榛莽而荒此君曷為而賦㫋
子／醫家／御定佩文齋廣群芳譜／果譜　卷五十四至卷六十七／卷五十四　梅等／桃／集藻／五言古詩(P.31-2)..[文淵閣四庫全書本]
〔五言古詩〕
〔増〕宋孔平仲〈食桃〉翦彼十圍木架此百尺梁
十圍不加大百尺不加長胡為被錦繡空爾飾文章根㫁膚已剥至朽不復昌食桃棄其核下與糞壤藏雨露之所濡𤼵生乃微芒回首枝幹大冉冉出我牆開花又結子意態何煌煌　梅堯臣〈將行與蔡仲謀飲分席上果得桃〉曽無千嵗人安見千嵗實聊效昔所投瓊瑶報非一
子／醫家／御定佩文齋廣群芳譜／果譜　卷五十四至卷六十七／卷五十九　安石榴等／安石榴／集藻／賦(P.4-1)..[文淵閣四庫全書本]
〔集藻〕
〔賦〕
〔増〕晋潘尼〈安石榴賦并序〉安石榴者天下之竒樹九州之名果是以屬文之士或叙而賦之盖感時而騁思覩物而興辭余遷舊宇爰造新居前臨曠澤却背清渠實有斯樹植於堂隅華實並麗滋味亦殊可以樂
志可以充虚朱芳赫奕紅萼參差含英吐秀乍含乍披遙而望之煥若隋珠耀重川詳而察之灼若列宿出雲間湘涯二后漢川遊女攜類命儔逍遙避暑托斯樹以棲遲遡祥風而容與爾乃擢纖手兮舒皓腕羅袖靡兮流芳散披緑葉兮修條綴朱華兮弱榦豈金翠之足珍實兹葩之可玩商秋授氣收華斂實千房同蔕十子如一繽紛磊落垂光耀質滋味浸液馨香流溢　張載〈安石榴賦〉有若榴之竒樹肇結根於西海仰青春以啓萌
晞朱夏以發采揮光垂緑擢榦曜鮮熻若羣翡俱棲爛若百枝並燃煥乎郁郁焜乎煌煌仰映青霄俯燭蘭堂似西極之若木譬東谷之扶桑于是天廻節移龍火西夕流風晨激行露朝白紫房既熟頳膚自坼剖之則珠散含之則氷釋　張協〈安石榴賦〉攷草木於方志覽華實於園疇窮陸産於包貢嗟英竒於若榴耀靈葩於三春綴霜滋於九秋爾乃飛龍啓節揚飈扇埃含和澤以滋生鬰敷萌以挺栽傾柯逺擢沉根下盤繁莖篠密豐
榦林攢揮長枝以揚緑披翠葉以吐丹流暉俯散廻葩仰照爛若百枝並燃爀如烽燧俱燎皦如朝日晃若籠燭晞絳綵於扶桑接朱光於若木爾乃赬萼挺蔕金牙承蕤䕃佳人之𤣥髻發窈窕之素姿游女一顧傾城無鹽化為南威于是天漢西流辰角南傾芳實磊落月滿虧盈爰採爰收乃剖乃拆内憐幽以含紫外滴瀝以霞赤柔膚氷潔凝光玉瑩璀如氷碎泫若珠迸含清冷之溫潤信和神以理性　應貞〈安石榴賦并序〉余往日職
在中書時直廬前有安石榴樹枝葉既盛華實甚茂為之作賦挹微露以鮮采承輕風而動葩南拂隂檐北扇陽阿其旁則有大厦崇房重廊髙廡皇籍帝典圖書之府時移節變大火西旋丹葩結秀朱實星懸膚坼理阻爛若珠駢　潘岳〈河陽庭前安石榴賦〉仰天路而髙睇顧鄰國以相望位莫微於宰邑館莫陋於河陽雖小縣陋館聊可以遊實有嘉木曰安石榴修條外暢榮榦内樛扶疎偃蹇冉弱紛柔于是暮春告謝孟夏戒初新莖
擢潤膏葉垂腴曽華曄以先越含榮𪄚其方敷丹暉綴於朱房緗菂㸃乎紅鬚煌煌煒煒熠爍委累似琉璃之棲鄧林若珊瑚之暎緑水光眀燐爛含丹耀紫味滋芳神色麗瓊蘂遥而望之煥若隨珠耀重淵詳而察之灼若列星出雲間十房同膜千子如一御渴療飢解酲止疾既乃攢乎狹庭載阨載褊土階無等肩牆惟淺壁衣蒼苔瓦被駁蘚處悴而榮在幽彌顯其華可翫其實可珍羞於王公薦於鬼神豈伊仄陋用渝厥真果猶如之
而况於人　宋梅堯臣〈矮石榴樹子賦并序〉襄城縣庭下生矮石榴往來者異之予為作賦寫其狀因以自勵云有矮石榴其髙倍尺中訟庭儷戒石訪諸走胥云非封植忽此生榮三傳歳歴密葉如盖繁條如織萎蕤下垂疲軟無力緗苞貯露纍纍仄仄下人俯視顛本可識雀愧卑棲而不肯集兮故啾唧以矯翼偃偃盤盤若屈若鬰紉紉結結非曲非直榦不足攀隂不足息夫何挺質之可惑耶意為異與為妖與人以為異我不知其異
曰殊衆人之類類人以為妖我不知其妖曰乖衆木之翹翹然而不生樊圃臺榭遊觀之所産兹堂下其有以警而有以覩因形取義庶将有補當革蔓衍之多枝無若軟柔之不舉勿俾苞苴之流行勿使吏氓之輕侮勿淟涊以自抑勿猶豫而失處勿闒茸以接卑勿上下之不撫夫如是則異也妖也固弗取維戒懼斯主
子／醫家／御定佩文齋廣群芳譜／果譜　卷五十四至卷六十七／卷六十一　荔支二／集藻／賦(P.19-2)..[文淵閣四庫全書本]
〔賦〕
〔原〕漢王逸〈荔支賦〉暧若朝雲之興森如横天之彗湛若大厦之容鬱如峻岳之勢修榦紛錯綠葉蓁蓁灼灼若朝霞之映日離離若繁星之著天皮似丹罽膚如明璫潤侔和璧奇踰石黄仰嘆麗表俯嘗嘉味口含甘液腹受芳氣兼五滋而無常主不知百和之所出卓絶類
而無儔超衆果而獨貴　唐張九齡〈荔支賦有序〉南海郡出荔支焉每至季夏其實乃熟狀甚瓌詭味特甘滋百果之中無一可比余徃在西掖嘗盛稱之諸公莫之知而固未之信唯舍人彭城劉侯弱年遷累經屈南海一聞斯談倍復嘉嘆以為甘㫖之極也又謂龍眼凡果而與荔支齊名魏文帝方引蒲萄及龍眼相比是時二方不通傳聞之大謬也每相顧閑議欲為賦述世務卒卒此志莫就及理郡暇日追叙徃心夫物以不知而輕
味以無比而疑逺不可驗終焉永屈况士有未效之用而身在無譽之間苟無深知與彼亦何異也因導揚其實遂作此賦云果之美者厥有荔支雖受氣於震方實禀精於火離乃作酸於此裔爰負陽以從宜䝉休和之所播渉寒暑而匪虧下合圍以擢本傍蔭畆而抱規紫文紺理黛葉緗枝蓊鬱而霮䨴環合而棼纚如蓋之張如帷之垂雲煙沃若孔翠於斯靈根所盤不高不卑陋下澤之沮洳惡層崖之嶮巇彼前志之或妄何側生之
見疵爾其勾芒在辰凱風入律肇氣含滋芬敷謐溢綠穗靡靡青英苾苾不豐其華但㫖其實如有意乎敦本故微文而妙質蔕葯房而攢萃皮龍鱗以駢比膚玉英而含津色江蓱以吐日朱苞剖明璫出炯然數寸猶不可匹未玉齒而殆銷雖瓊漿而可軼彼衆味之有五此甘滋之不一伊醇淑之無凖非精言之能悉聞者歡而竦企見者訝而驚仡心恚可以蠲忿口爽可以忘疾且欲神於醴露何比數於甘橘援蒲萄以見擬亦古人之
深失若乃華軒洞開嘉賓四會時當燠煜客或煩憒而斯果在焉莫不心侈而體泰信琱盤之仙液實玳筵之綺繢有終食於累百愈益氣而理内故無厭於所甘雖不貪而必愛沉李美而莫取浮瓜甘而自退豈一座之所榮冠四時而為最夫其貴可以薦宗廟珍可以羞王公亭十里而莫致門九重兮曷通山五嶠兮白雲江千里兮青楓何斯美之獨逺嗟爾命之不逢每被誚於凡口罕獲知於貴躬柿何稱乎梁侯棃何幸乎張公亦因
地之所遇孰能辨乎其中哉
〔增〕宋李綱〈荔支賦并序〉張曲江嘗賦荔支美則美矣然未盡善也余來閩中始得食其生者因感而賦之其辭曰伊天地之大美種火徳於炎方結荔支之嘉實禀純氣於至陽含滋潤於雨露違嚴凝於雪霜碧葉素榮縹蔕丹房膚如龍鱗顆如裹嚢絳綃為殻白玉為瓤液貯甘露核藏丁香醞難言之妙味吐自然之清香此荔支之大畧也全而觀之亘如丹鳯之方卵而未雛破而窺之瑩如老蚌之既剖而
見珠掇而出之粲如姣姬褪紅裳而露玉膚咀而嚼之㫖如瓊醴吸沆瀣而羞醍醐談辯莫及丹青難圖百果退避孰敢爭腴至如厥包橘柚先薦含桃嶺表龍眼西域蒲萄色沮情恧遜美推高矧夫剝棗浮瓜來禽青李張公大谷之棃梁侯烏椑之柿曾何足以比萬分之一二哉秋夏之交蒸暑歊然畏景馳至薰風入絃著花結實耀日含煙一望萬株列於名園璀璨熒煌若繁星之麗天一食千顆置之華筵勻圓磊落若火齊之堆盤溢
甘芳於齒頰實元氣於丹田宿酲可解沈痾可痊若夫色味與香變於三日曝之為乾漬之以蜜汎鯨海之巨航入金張之要室譬之神藥致佳人之尸千金市駿馬之骨氣格精神初不得其髣髴也昔者曲江嘗為之賦寓意卒章惜其不遇殊不知草木之性各安其土玩物喪志亦所不取開元之末妃子最憐萬里驛致來自蜀川死百馬於山谷望一騎而嫣然荔支則遇而天下病焉爰有狷介之士負罪逺謫適丁其時偶得而食不煩
傳送之勞以資口腹之適快平生之素願飽珍味而無斁正猶衞懿不可以好鶴而幽人得之適所以増其逸阮籍之徒得全於酒而羲和湎淫乃廢時而亂日且食荔支此非我力　〈荔支後賦并序〉宣和己亥歳余謫官沙陽次年夏始食荔支嘗為之賦後十二年歳在辛亥寓居長樂於今又四夏矣備嘗佳品究見荔支本末作後賦以訂之其辭曰客謂梁谿病叟曰玉局翁以荔支比江瑶柱與河豚豈其然乎病叟曰否擬人必於其倫
惟物亦爾彼河豚與瑶柱在海物而推美厥臭惟腥厥狀惟詭藉薑桂之餘滋薦樽罍之芳㫖快一嚼而稱珍非鼎俎之正味何足以得荔支之髣髴也惟此荔支産於炎方綠蔕團團丹實煌煌香吐芝蘭液凝瓊漿色味兼美自然芬芳宛如佳人麗服靚妝冰肌玉骨錦衣繡裳又如明珠包裹絳嚢煥彩外耀皓質内光其品則有陳紫方紅江綠宋香細若雞舌赩若硫黄虎皮斕斑龍牙銳長蚶殻匾仄玳瑁文章皺玉豐膚星毬照江干類
萬族不可殫詳夫豈瑶柱河豚之所能比方也客曰然則何物可以擬之病叟曰建溪臘茗仙草之英採掇以時製作惟精蒼璧忽破素塵乍驚甌汎霏霏之乳花湯候颼颼之松聲滌煩蠲渴愈病析酲此亦天下之至味也洛陽牡丹百卉之王鶴白鞓紅魏紫姚黄嫣然國色郁乎天香豔玉欄之流霞列錦幄之明釭價重千金冠乎椒房此亦天下之至色也相彼二物標格高奇名雖一㮣種有多岐挈長度美可並荔支永叔君謨序而譜
之如三國之鼎峙各擅據於一陲角力爭勝未可以決其雄雌也客曰臘茗牡丹則吾既得聞命矣敢問百果之中孰與為比魏帝方之蒲萄唐人推於緑李亦有謂乎病叟曰荔支之生厥土惟三西則巴蜀連亘嶠南肉薄漿多酸而不甘與閩粤之所産殆不可同日而談也漢貢南海唐驛西川皆荔支之下駟乃並騖於中原當時所見得其粗焉宜乎品藻之失而議論之偏試使閩粤者進則二果慙恧將遜美以推先而况其凡乎若夫
洞庭之柑瓤凝玉雪清香潠手累日不歇苕霅之芡實侔珠璣咀嚼不倦玉池生肥思其次焉亦皆荔支之亞匹也然柑可食而不可多芡療飢而不療渴惟食多之益辦與飢渇之兼解微荔支吾誰與歸方將休影息蹤遺物離人倒冠落佩買山灌園植千種之陸離擇萬顆之勻圓上滋絳宫下灌丹田怡性養壽超然自得以盡吾之天年子能棄世事而從我遊乎客黙然慙逡巡而辭退　范成大〈荔支賦并序〉紹興丙子夏有自行都餉
貢餘新荔子者坐客稱歎窮山所未嘗有呼酒更酌鼔琴以侑之且為之賦時為新安掾吾聞南國之南水激而山蟠鍾具美於一物繄化工之所難撋絳綃以袨服襲蒨桃而中單湛冰明之漼漼粲玉粒之團團蓊生香之令芳泫仙液於微瀾走候置其萬里上玉宸與金鑾顧人間之流落纔千倉之一簞餉江南之病客索孤笑於顰端斥蜂蜜之黄膩謝佛桑之紅乾覺龍目之么麽咍蒲萄之甘酸藉以秋雲之巾薦以水晶之盤羞以燒
春之浮醅相以流水之清彈迨風月之溫麗耿星河其未翻予一嚼而三嚥艶玉池之清寒恍醉夣之翾飛掖九天之風翰望涪江與閩嶺麾八極於雷鼾方㝠濛其路暗儵浩蕩其天寛岌芳宫與繡户窈玉聲之闌珊欵荔支之仙人若平生之所歡謂客子其少留紛擘綠而破丹招玉環於東虚御清空之䨇鸞訪長生之舊曲有千載之遺歎悵三山之囘風驚南斗之闌干亂梧竹之滿庭渺雲海之漫漫　明胡宗華〈荔子賦〉登尉陀之荒
臺過無諸之故墟覽山川之奇勝覩草木之瓌殊緋桃朱柿之焜煌江橙盧橘之榮敷或叢生於炎麓或秀𤼵於海區名與味兮駢美香與色兮洵都信南方之異果或可貢於帝居惟荔子之佳品實中國之所無宜馳名於君謨之譜而見序於居易之圖也觀其氣受東震精禀南離陽明内蘊華采外施蟠蒼根於深固抱海氣之淋漓枝凝緗兮交暢葉染黛兮葳蕤逺而望兮如擎天之高蓋邇而矚兮若疊翠之重帷火流大地兮而清寒
襲予霜凝絶壑兮而堅剛匪虧材孔大而合抱䕃低垂而從規揚芳聲於海嶼延清景於亭池寶之者無斧斤之及憩之者如雲庇之垂以側生而見毁何或者之罔知當其暴雨既霽凱風微凉花霏霏兮綴密穗實靡靡兮垂青房如韜光以自斂迨有積而後彰林鍾戒辰心星正陽膚凝脂兮皺殻肌斂玉兮含漿如英華之既𤼵雖欲揜而難藏爛如彤雲之合歘如彩鳯之翔燁然疑火珠萬斛照金烏而晝見熻然訝神丹九轉射𤣥圃而
流光堆於雕鳯之盤薦於晝錦之堂擘輕綃之綘膜吐明月之圓璫脣未沾而先嗑口既潄而尤香具甘滋之正味食雖餮而靡傷可以充席珍而娛賓客之奉可以薦籩實而格神祖之洋洋彼擬倫於甘橘徒以甜酸而見齒或比議於蒲萄信其謬說之荒唐也惜乎生於炎海之濱植於遐異之方去京華兮萬里瞻天門兮堂堂柳夾道兮江路遥桂倚巖兮天風長固末繇厠宸楓之列尚何能邊班筍之傍繄登薦之有時宜株守以自藏
與媚妃嬪之笑兮寧培根枝於深固也與踣飛塵之騎兮寧分清蔭於草堂也務植徳以滋身願托根於南荒沐雨露之嘉澤爛雲霞以成章隨榮瘁之所遇囿生成於𤣥黄幸弗淆於凡草同腐滅於飛霜庶留名於譜牒垂百世而流芳　蔣徳璟〈荔支賦〉若夫金椶栗玉虎斑龍牙麝囊椰鍾黑葉綠紗蚶殻朱柹星毬雞肝霞墩松蕾金線冰團牛心鵲卵淨瓶蜜丸夫固亞僕乎瀘粤然猶閩囿之下丹也徃者忠惠之書譴於方氏橋二百而
為讖竟淪淹於鐸里維鐸及奕誕降嘉蕤延壽是孳祥井是氿移紫度緋法藍心恥流觀夫伏熸秋囘百荔垂瀸黛葆扈雲彤實射暹夜星晝燭圎蓋方陣譬若火烽其木不燼又若琅玕萬斛鳯丸離離芸風氣聞千歩又若洛媛含辭未吐寒泉三尺渫浴天芳又若合徳初出蘭湯廣上圎下皓肪中没又若宜主𣐱溫無骨霧綃半劈醴津斯皬襲漿斯落又若吉雲露珠一勺昶膜醲英又若水晶槱核焦封又若丁香應啜灰滅又若甜雪留
芬射越弛服墜裾又若茵墀流汁入渠故其冬青春榮之性絳襦玉膚之狀駁犖辬艶之妝蠲渇補髓之湩亮羣族之所伏嗟難得而覼况是以釵頭盛鬋䨇髻奉襡王娘鄣袂將軍𢹬鐲服其實者挹膏潄瓤為荔羡偓昔扶荔之宫積草之池金明揺風十不一易若乃洛陽置於嶺南長安盡於巴蜀法部初哇明駝暗䎘撫酸苞而虚憐悵珠靨之已秃悝嬌環之解笑固以瑊玏為結緑忠惠之書𢶉二産汰閩江之𤿕馤未若兹種羃歴乎三
十二之外重曰震氣五滋狎獵的纚生代巧兮荅遝蚌胎誰其冠者繄延壽兮元鼎風堠宣和航瓦珍非質兮皇罕連賨願登上林比禹橘兮　林古度〈荔支賦〉吾閩佳果有荔支焉歴代稱美百莫能先産既炎土生復炎天為樹嘉蔭為花細妍及其成實外赤中鮮纍纍若若紅香滿前其品固貴其質可憐衆彼名號後人强鐫雜沓瑣屑荔不必然荔之為物别有自全勿翦勿伐匪原匪田厥根厥本亦風亦煙不知唐室取媚㛹娟致勞驛
騎反以為愆非荔之過由人所牽君子終諒不倚不偏既充甘食亦奉華筵一切種類畢莫能賢雖足珍兮未敢自專世所尚兮桃棗成仙爾表爾裏色味相兼粤酸蜀澀鼎足殊懸三都見侈萬古難捐漢王唐張兩賦爭傳予曷能贊億萬斯年　黎遂球〈荔支賦〉粤客居吳食其楊梅趨裝度嶺不忘荔支吳儂請留荔脯當貽客謂吳儂譬如蛻尸顔色既變滋味亦非於時設酒銅坑喧相接客為言其故送子得𤼵客曰吾家海上蓼水板橋
為園數畝鑿池通潮上植嘉樹外被良苗晴氣如薰宿雨既朝荔支垂垂自圍樹腰於是紅染鸞頸大倍龍目重五小至蒸然盡熟外若火珠内足香玉核不煩鑽無骨皆肉當吾睡起曳屐旋旋手摘目選坐樹似眠幼弟就告似此必甜持以奉母自試果然飽能避穀飫復垂涎晶丸彈脱霞袋蟬連因占朱紱解以形鹽𨚫老還童顔芳色妍相如已渇留侯得仙飼鳥皆肥如花特鮮則有為圃之叟種樹之子異種新得乞鄰掠美提筐出袖
匾翠負紫好云更繼急或就採佳必待期異不入市名類匪一有因而起而吾園之所植其名黑葉低枝濃暗土膏屯結實不裹刺色若血珀瓊液内凝綘衣欲裂樽肩壺腹龍鱗龜坼剝而呑之融冰沃雪爾乃吾夢還家北堂之南新得一姬其名玉環體若荔膚紅裁荔衫息氣荔香囓脣荔甘又善選擇手持荔籃長歌娛母祝荔宜男則有麻姑仙女臨渡海水投吾古方餐花不死衆卉可收獨難荔蘂蝶翅如飴蜂醸將醢繞樹䕶持設餳
祭醴如妾待年他花則妓又有羅浮仙伯愛吾詩脾來惠丹粒和水噴滋遂令吾樹四時皆宜雪瓣紛郁朱實參差曰予之歸行不虞遲客語未竟吳儂爭言願贈予夢隨歸子園珊瑚小舌寄頰應存四坐聞之涎湧泉源亟賣楊梅贐客以錢
子／醫家／御定佩文齋廣群芳譜／果譜　卷五十四至卷六十七／卷六十二　荔支三／集藻／五言古詩(P.1-1)..[文淵閣四庫全書本]
欽定四庫全書
御定佩文齋廣羣芳譜卷六十二
果譜
荔支三
〔集藻〕
〔五言古詩〕
〔增〕梁劉霽〈荔支〉叔師貴其珍武仲稱斯美良由自逺致含滋不留齒　宋梅堯臣〈和答韓奉禮餉荔支〉韓盛人所希四海餽名物韓復未疎予分珍曾不一莆陽荔子乾皺殻紅釘宻存甘尚可嘉夲味固已
失遥思海𣗳繁帶露摘初日安得穆王駿能置萬里疾
〔原〕劉攽〈荔支〉南州積炎徳嘉樹凌冬綠薰風海上来丹荔迎夏熟煌煌錦繡林亭亭翡翠屋鵠頭爛晨霞天酒瑩寒玉流聲感華夏採掇如不足開元百馬死漢堠五里促君王玉食間此薦知不辱迨今糟粕餘猶足驚凡目憶初成上林四方會竒木使臣得安榴天馬来苜蓿擢身自幽遐託地幸滲漉我欲咎真宰喟兹限荒服將非名實雄百果為羞縮區區化工意聊爾存衆族
〔增〕文同謝〈任瀘州師中寄荔支〉有客来山中云附瀘南信開門得君書歡喜失鄙吝筠籨包荔子四角俱封印童稚瞥聞之羣来立如陣競言此佳果生眼不識認相煎求拆觀顆顆紅且潤衆手攫之去爭奪逓追趂貪多乃為得廉恥曾不論喧閙俄頃間咀嚼一時盡空餘皮與核狼籍入煨燼　鄧肅〈看荔支〉荔子有佳品乃在府城東我来方秀𤼵紅雲幾萬重遥知香味色已具碎花中凭欄一念足不食意自充人世如夢耳當體色即空
謂是為真實便可侑千鍾謂是為非實真飽亦何從虛實兩無有樓髙雨濛濛　元林士敏〈詠宋家香荔支〉江南有嘉植託根在庭除扶持王母力珍重端眀書君家忠孝門餘澤尚沾濡子孫貴封植慎勿忘厥初　明沐璘〈咏晉安荔支〉建水夫何如厥土早而熱蠻花開佛桑𠉀禽罷鶗鴂莽雲覆溟濛梅雨滋霠翳接地茂緗枝遮空舒黛葉翠葆霞焜煌錦幄風掀掲香麝忌經過飛鶹防盗竊勁雛赤膚脫肥奢瓊瓤凸明璫怪可餐冰丸訝
許嚙真珠堆緑雲玳瑁垂綵纈鳳爪天下竒龍牙衆中傑飽食慚素餐長吟望林樾　林垐饋〈髙宗吕鳳池超荔支〉夲非凡品類超出鳳池羣自恨所居僻逺在瘴海濆至性耐煩熱丘園絶垢氛中含氷雪姿外纈紅錦文雨沾日已滋林髙爛紫雲龍牙尚莫敵蚶殻徒紛紜禽鳥不敢啄晨夕𠉀之勤起盻草亭前日日来南薰故人邈難見愁思劇如焚縱有一尊酒獨酌未成醺新摘不滿筐持贈将微芹封之吟不就無奈正思君　謝肇淛
〈五月十日初嘗火山荔支〉五月猶未半輕紅已出市磊磊朱葳㽔乍疑晨星墜雖無膏腴肪已勝醇酪味碧玉初破瓜珠胎尚含淚襦薄不禁風肌細還愁穉跫然足谷音始知希者貴　鄧道協〈霧居園噉中冠荔支〉火山出未乆中冠繼其後裛露蒂猶青緑衫裼紅袖齒頬有餘酸膏腴尚未厚措大性所宜拏攫不停手琴瑟雖未調亦已勝瓦缶酸盡回㣲甘佳境漸入口岸幘𤼵浩歌孤月上髙栁　〈積芳亭噉蜜紅荔支分得藥名〉袒卧桂
枝林紅雲實已羙酸漿猶殢人餘甘遂溢齒寒氷片片飛丹液巨勝爾殘香附筠籠擲地黄間紫劇談幸從容天半夏雲起預知佳味深早當歸故里　髙景倩〈齋頭啖鑛玉荔支賦得漢人名詩〉夏季布華筵鑛玉陳蕃枝輕黄香四座殷朱浮青絲出井丹液凉雪竇融凝脂楊盧植上苑桃李廣西陂未若三伏生微寒朗侵肌吾曹操彩筆揮霍光陸離餘甘寧可忘向子長相思　〈買莆田陳家紫一日夜直抵會城招諸子同賦〉閩海荔若雲
遝荅布山谷列品七十餘陳紫擅其獨末銳廣兩肩核焦埋深緑此種出莆陽祕書閉門鬻寥寥五百載接枝彌蕃育在山豐年玉岀鄉荒年榖六月火雲蒸紅塵勞急足朝採楓亭林暮走馬江瀆旦起日初髙葳蕤爛盈目翠籠未開椷流香已滿屋飛燕雪中膚太真風前浴色味不可名但知果吾腹敗襦委芳草遊蜂尋殘馥中冠慚後塵桂林甘雌伏勝畫浄江瓶三分堪角逐異品固不常勝會亦難續何時從九仙飽噉壺山麓　〈陳价
夫髙景倩齋頭啖鑛玉荔支各賦漢人姓名〉垂楊修竹下歌鍾會羣英門杜衆賔進譸張飛兕觥扶疎廣庭𣗳顆顆垂黄瓊朱李固難並况乃髙堂生在谷永殷繁出郭太縱横楚江乙萍實何足揚雄名　徐𤊹〈五月十日初食火山荔支〉仲夏氣欎蒸輕紅綴荔子厥種名火山早熟差足喜色香雖未全驟食亦清美不患甘傷脾且愛冷沁齒已勝餐来禽猶堪敵青李聊爾為先驅次第飽陳紫欲結林下盟請從今日始　〈十七日集鄧道協
新居食中冠荔支〉新居初落成荔子熟已半梢頭覓早紅正品得中冠摘来恱我口彷彿眀星爛始食味尚酸浃背有微汗小者猶若珠大者已如彈嘗新頗不厭錦殻堆几案輕風送晩涼清香廽鼻觀置堠無飛塵不作蘓子歎　髙景倩〈齋中食鑛玉荔子賦得漢人名詩〉江陳萬年種夏景丹顆垂檀欒布鑛玉香甘始當時千枚乗露摘盆子盛纍纍諦審食其實核焦延夀宜楊盧植太酢青李尋傷頤綺疏受殘照林髙相蔽虧盤桓譚轉
劇三伏湛凉颸　曹學佺〈石君亭噉荔嘲俞羡長〉纍纍荔子實采采動盈抱漫論市上錢詎秘林間寳充兹石君羞展彼山泉澡量腹受幾何百千恣傾倒齒牙沁甘露毛羽生難老嘗聞丹經言効驗良可攷使人羙顔色長似少年好為問羡門長何如瓜大棗
子／醫家／御定佩文齋廣群芳譜／果譜　卷五十四至卷六十七／卷六十二　荔支三／集藻／五言排律(P.29-2)..[文淵閣四庫全書本]
〔五言排律〕
〔原〕唐白居易〈題郡中荔支十八韻兼寄楊萬州八使君〉竒果標南土芳林對北堂素華春漠漠丹實夏煌煌葉捧低垂户枝擎重壓墻始因風㺯色漸與日争光夕訝條懸火朝驚𣗳㸃妝深於紅躑躅大較白㯽榔星綴連心朶珠排耀眼房紫羅裁襯殻白玉裹填瓤早嵗曾聞說今朝始摘𡮢嚼疑天上味齅異世間香潤勝蓮生水鮮逾橘得霜燕支掌中顆甘露舌頭漿物少尤珍重天髙苦𣺌𣴭已教生暑月又使阻遐方粹液靈
難駐妍姿嫩易傷近南光景熱向北道途長不得充王賦無由寄帝鄉唯君堪擲贈面白似潘郎　宋陶弼〈荔支〉五月南游渇欣逢荔子丹殻勻仙鶴頂肉露水晶丸色應離為火甘殊木作酸枝繁恐相染𣗳重欲成團赤蚌遺珠顆紅犀露角端爽能消内熱潤可濯中乾桂嶺無霜處梅天暴雨殘闕十字一簇氷蠶繭千苞火鳯冠隔瓤銀葉嫩透膜玉漿寒
〔增〕明謝肇淛〈噉瀛州荔支〉見說瀛洲好濃隂十里堤香凝絲籠滿葉簇錦丸齊夾岸
雲猶濕浮江日未西肌豐埋𥡤核襦薄裂輕綈不分啇山橘還勝大谷棃紅釘金屈戍白乳玉玻瓈綘雪丹堪餌芳塵路不迷會湏乗興往斗酒聼黄鸝　祝𣗳勲〈荔支〉閩中新荔熟越客可休糧百谷成珠浦千林綴錦囊裊風湏細摘帶露合多𡮢消渇逢甘醴充飢得異漿青英團翡翠丹實炫鵞黄霞臉仍蒸日冰膚倍膩霜建宫遥自漢置驛廣于唐火齊緗枝綴珊瑚黛葉藏品多逾别域名重表炎方飽噉為名士嚬呼十八娘
子／醫家／御定佩文齋廣群芳譜／果譜　卷五十四至卷六十七／卷六十三　荔支四等／荔支四／集藻／七言絶句(P.1-1)..[文淵閣四庫全書本]
欽定四庫全書
御定佩文齋廣羣芳譜卷六十三
果譜
荔支四
〔集藻〕
〔七言絶句〕
〔原〕唐杜甫〈觧悶〉憶過瀘戎摘荔支青楓隠映石逶迤京中舊見無顔色紅顆酸甜只自知　翠瓜碧李沉玉甃赤棃蒲萄寒露成可憐先不異枝蔓此物娟娟長逺生　側生野岸及江蒲不熟丹宫滿玉壺
雲壑布衣駘背死勞生害馬翠眉湏
〔増〕戴叔倫〈荔支〉紅顆珍珠誠可愛白鬚太守亦何癡十年結子知誰在自向中庭種荔支　白居易〈荔支樓對酒〉荔支新熟雞冠色燒酒初開琥珀香欲摘一枝傾一盞西樓無客共誰甞
〔原〕杜牧〈華清宫〉長安回首繡成堆山頂千門次第開一騎紅塵妃子笑無人知是荔支来
〔増〕薛能〈荔支〉顆如松子色如櫻未識蹉跎欲半生嵗杪監州曽見樹時新入座久聞名
〔原〕韓偓〈荔支三首〉遐方不許貢
珍竒宻詔惟教進荔支漢武碧桃争比得枉令方朔號偷兒　封開玉籠雞冠澀葉襯金盤鶴頂鮮想得佳人㣲啓齒翠釵先取一雙懸　巧裁霞片裹神漿崖蜜天然有異香應是仙人金掌露結成氷入蒨羅囊
〔増〕薛濤〈憶荔支〉傳聞象郡隔南荒絳實豐肌不可㤀近有青衣連椘水素漿還得類瓊漿
〔原〕宋王濟〈宫詞〉昨日閩中進荔支君王親受幸龍池先将並蒂盛金盒蜜賜修儀盡不知
〔増〕蔡襄〈七月二十四日食荔支〉絳衣仙子
過中元别葉空枝去不還應是天人知憶念再生朱實慰衰顔　〈和龎公謝子魚荔支〉霜鱗分不登枯肆丹實全應勝木奴欲效野芹羞薦去敢期佳什墜驪珠　〈浄衆院𡮢荔支〉霞𣗳珠林暑後新直疑天意别留春京華百卉争鮮貴誰識芳根著海濵　曽鞏〈荔支四首〉剖見隋珠醉眼開丹砂縁手落塵埃誰能有力如黄犢摘盡繁星始下来　玉潤氷清不受塵仙衣裁翦絳紗新千門萬户誰曽得只有昭陽第一人　絳縠囊收白露團
未曽封植向長安昭陽殿裏才聞得已道佳人不奈寒　金釵雙捧玉纎纎星宿光芒動寳奩觧笑詩人誇博物祗知紅顆味酸甜　韓維〈謝送妃子園荔支〉年年驛使走紅塵貢入驪宫色尚新妃子園名猶未改一籠丹實寄閒人
〔原〕蘓軾〈食荔支〉羅浮山下四時春盧橘楊梅次第新日啖荔支三百顆不辭長作嶺南人
〔増〕蘇轍〈毛君惠荔支〉荔子生紅無奈逺陳家曬白到猶難雖無驛騎紅塵起尚得佳人一笑歡　〈乾荔支〉含露迎風
惜不𡮢故将赤日損容光紅消白瘦香猶在想見當年十八娘　黄庭堅〈謝陳正字送荔支三首〉十年棃棗雪中看想見江城荔子丹贈我甘酸三百顆稍知身作近南官　齋餘睡思生湯餅紅顆分甘惬下茶如夢泊船甘柘雨芭蕉林裏有人家　橄欖灣南逺歸客煩将嘉果送蓬門紅衣襞積蠻煙潤白曬丁香之子孫　〈次韻任道食荔支有感三首〉一錢不值程衛尉萬事稱好司馬公白髮永無懐橘日六年惆悵荔支紅　今年荔子
𤍨南風莫愁留滯太史公五月臨江鴨頭綠六月連山柘枝紅　舞女荔支𤍨雖晚臨江照影自惱公天與蹙羅装寳髻更挼猩血染殷紅　郭祥正〈君儀恵莆田陳紫荔乾即蔡君謨謂之老楊妃者〉莆田乾荔老楊妃誰在開元得見之却憶沉香亭北畔輕紅曽照赭黄衣　〈荔子二首〉暑館風沉睡眼醒荔支新𤍨暗香生玉纎為剥紅綃顆甘露初凝濕水晶　枝條相軋碧雲濃襯出驪珠落照中未説甘香消酷熱且看纎手擘輕紅　范
成大〈涪陵妃子園〉露葉風枝驛騎傳華清天上一嫣然當時若識陳家紫何處蠻村更有園　〈新荔支四絶〉荔浦園林瘴霧中戎州沽酒擘輕紅五年食指無占𠁅何意相逢萬壑東　海北天西兩𩯭蓬閩山猶欠一枝笻鄞船荔子如新摘行脚何湏更雪峰　甘露凝成一顆氷露穠氷厚更芳馨夜凉將到星河下擬共嫦娥鬭月明　趠舶飛来不作難紅塵一騎笑長安孫郎皺玉無消息先破潘郎玳瑁盤　陸游〈荔子絶句〉驛騎星馳亦
快哉筠籠露濕手親開不應相與無平素曽忝戎州刺史来　放翁逰蜀十年回病眼𣴭茫每嬾開怪底酒邉光景别方紅江綠一時来　莆陽〈餉荔子〉江驛山程日夜馳筠籠初拆露猶滋星毬皺玉雖竒品終憶戎州綠荔支　王十朋〈食荔支〉荔支初熟飣金盤手擘輕紅子細看風味由来太竒絶不教容易到長安　妃子園中荔子竒莫因名號起猜疑清時入座非尤物一洗煙塵頼好詩　詩史堂前種㡬時輕紅曽入少陵詩殊方競
續櫻桃獻萬𣗳争先爾獨遲　〈陳紫〉端眀品第首推陳花裏姚黄是等倫郡圃一株稱小紫故家風味自宜珍　〔皺玉〕莆中皺玉價傾城品第吾何敢妄評只恐此非真皺玉果然是玉亦虚名　〈大將軍〉荔支名字太紛紛所見多應不逮聞别有深紅覇羣品郡人呼作大将軍　〈玉堂紅〉天教尤物産閩中名字深竒自不同顧我素稱田舍子如何敢㗖玉堂紅　〈奪先紅〉閩中荔子說莆中闕下竒包又不同正向鈐齋想風味奪先人送奪先
紅　〈七夕紅〉宅堂荔子無名字自我呼為七夕紅記得去冬初到日家人指𣗳語衰翁　〈白蜜〉紛紛蜂采百花歸蜜在枝頭竟不知造物要令甜在後時人莫訝熟何遲　〈戎州荔支〉錦荔戎州第一竒大如雞子壓枝垂金刀翦下三千顆對客從容把酒巵　錦殻中間玉一團樹髙數丈實難攀瀘戎顆顆甜如蜜䕫梓纍纍味薄酸　劉克荘〈荔支〉𨚫貢無因送上天漫山如錦但堪憐羅浮所産真奴隸只為曽逢玉局仙　十顆千錢品㝡真
北人駘背未濡唇若生京洛豪華土買斷丹林肯算緡　輦轂𡮢新索價髙土人棄擲等弁髦不嗔園客工偷竊絶喜天工饗老饕
〔原〕李劉〈題荔支〉絳衣揺曵綻氷肌依約華清出浴時何物鴉兒驅不去前身恐是食酥兒
〔増〕方岳〈食荔支〉風枝露葉走筠籠玉潤氷寒擘縐紅自徃胸中評史記久聞格調略相同　僧恵洪〈初至崖州喫荔支〉口腹平生厭事治上林珍果亦甞之天公見我流涎甚遣向崖州喫荔支　元楊維楨〈宫詞〉薰風
殿閣日初長南貢新来荔子香西邸阿環方病齒金籠分賜雪衣娘　張思亷〈題畫荔支障〉知味何人似蔡襄方紅陳紫與誰甞七閩塵障南来使腸斷薰風十八娘　桞應芳〈荔子曲〉白玉明肌裹絳囊中含仙露壓璚漿城南多少青絲籠競取王家十八娘　眀方孝孺〈謝蜀王賜荔支〉涪州丹荔擅時稱翠篚来庭色尚新獻罷未曽登玉案先敎頒賜與羣臣　翠籠擎出殿門東受賜羣臣喜色同𨚫笑開元恩未廣祇將異味恱深宫　屠
本畯〈荔支紀興〉五月閩天丹荔垂雨餘林日照離離火山松蕾元先熟萬顆新甞玉滿匙　雲張翠幄子欞星側出枝間曉露零城裏萬家相問遺筠籠争買浄江瓶　瓊瓤甘露法門開湛目青蓮大士来帝網琉璃相映澈天台中觀放叅囬　弱歳曽甞荔子丹一池香水濯氷丸如今正是朱明日栗玉先堆瑪瑙盤　星毬鵲卵大扵拳鑛玉金鐘品是仙别有桂林將勝畫小姬一見一嫣然　蜜丸牛膽兩豐腴碧玉為神顆顆殊兒女不
知瓤可啖錯疑耳後大秦珠　自汲清泉洗荔支吳娃如意劈臙脂水晶簾下黄香熟錯落瑶光並玉肌　結綠如榛小更幽齒牙蕭爽恣冥搜怪来肌骨清凉甚六月如從華頂逰　幻出龍牙變態竒晚凉雙髻侍兒持自是拜来新月早非關剖出夜光遲　天柱髙凌月窟孤洞中紅艷裊珊瑚飽餐内熱渾忘却已貯氷心在玉壺　尚榦鄉中錦作堆鳯池超出越王䑓相如渇病今應觧不用金莖露一杯　絳囊公子綠羅嬌白水真人
絳節朝欲向九仙通尺一倘能雲際坐相邀　黑葉人傳自五羊最憐江綠出莆陽唐家妃子如相見不命涪州驛騎將　可惜生来託瘴鄉瓊姿那得近君王大官食品多如許只有乾枝逹尚方　小君初學煎支法乳酪宜浮玉椀看旋瀋荔花蜂釀蜜清香不減蔗漿寒　自起開籠揀荔魁半将白曬半烘焙故鄉朋舊應嘲我不遣紅塵一騎囬　謝杰〈状元紅〉紫金香貯玉玲瓏㸃綴薰風上綠叢一種丹蕤三百品路人先看状元紅
〔勝畫〕仙姬月下分靈丹乳竇香凝白雪寒倦入絳帷知睡去嬌姿絶勝畫中看　〈中觀〉一串摩尼湛錦波玉衣童子曵緋羅炎光髙䕶空中觀添作祗園勝果多　〈金鐘〉白水真人鍊絳砂金鐘鑄就落誰家定應飛入棃園去催出枝頭萬㸃霞　〈滿林香〉素娥嬌弄淡紅妝半幅霞綃照海棠夜合口脂勻玉露曉風吹度滿林香　〈山支〉秋園凉雨洗林空更向青山枝上紅小結丁香隨錦隊櫻桃擎出大明宫　〈蜜丸〉赤虯山人蜂作房柘衣輕
惹蜜丸香波羅小瓮黄金色長貯仙厨白玉漿　〈鵲卵〉紫姑秋夜臨髙䑓瀉下金莖露一杯牛渚橋邉遺鵲卵靈官拾作寳珠廽　蔣奕芳〈荔支〉枝頭裊裊露初乾絳雪擕来好並看為爱風姿誰得似楊妃沉醉倚闌干　紅塵一騎入華清大内遥聞笑語聲倘賜侍臣消渇病不湏承露問金莖　鄧原岳〈荔支曲〉鳯凰山下荔支園擇日開林市子喧一百銅錢分一擔平明奔進合沙門　纔交小暑日頻催一夜驚看錦繡堆早起香風徧城
郭人人都道荔支来　紅如鶴頂大如杯奪取頭籌滿擔回更怕午前日色惡齊将青葉盖頭来　荔支髙樹倒垂簷十丈長竿兩刃尖摘下但憑多少喫飽来還有水晶鹽　梢頭狐䑕㨗如風夜鷰經過樹樹空髙結茅寮敲竹夹曉来添得照山紅　麻繩髙弔小筠籠上下盤旋西復東且喜今年風雨少荔支個個不生蟲　千株傍水各成行不是豪家郭外荘㝡好五更乗露摘噉時猶帶露華香　金杯㶑灧碧波妍一道霞光照眼鮮
何似媫妤初賜浴玉肌三尺浸寒泉　萬樹揺風㸃翠苔不妨對客日千枚城中諸品垂垂盡猶有吳航勝畫来　中秋摘盡荔支殘蜜漬鹽醃更曬乾不分側生能損價可知輸却玉漿寒　陳价夫〈詠荔支色〉千紅萬紫轉葳㽔絳李朱櫻敢並竒繡嶺宫中含笑日承恩不獨為氷肌　〈荔支味〉剖却紅香列蚌珠薦来玉液與醍醐觧酲不用花間露擬物何湏塞上酥　陳薦夫〈駝蹄〉朱實西来驛路長明駝驕蹴滿蹄霜當時也合馳千里不
獨涪州馬足忙　〈山中冠〉衫争暈綠帔争紅散盡春風滿六宫自笑朱顔生較晚只應隨分冠山中　〈金線〉細骨香肌寵幸深華清泉裏玉沉沉絳綃朱袖雖零落一縷難銷舊釧金　〈西紫〉千株萬樹錦成堆獨自西家衣紫囬寄語東君休用妬紅塵元自蜀中来　〈綠核〉揺曵㣲風火滿林驪山一顧主恩深胸中已化萇宏血莫訝香肌少赤心　〈皺玉〉羽騎參差出驛門空持朱實弔香魂阿環墜地今千載猶有斑斑玉上痕　〈一品紅〉千載
瀘戎驛騎飛出山猶著薜蘿衣傳呼野服休朝見勅賜宫中第一緋　〈玳瑁紅〉顆顆明珠貢嶺南還將玳瑁匣輕函助嬌試挿桃花鬢不數平原上客簪　〈洞中紅〉洞中丹實㡬千年愁向長安一騎傳好似紅妝離洞去桃花溪口戀塵緣　〈勝江萍〉佳名久已動明皇不羡江萍逐椘王料得一般甘似蜜令渠北面是濃香　鄭鐸〈新綠荔支〉落花纔見飄空處結子初看出葉時山鳥啄殘俄委地恍如金谷墜樓姿　〈乍丹荔支〉萬㸃青螺未染
塵忽看半帶口脂勻羅衣開𠁅肌如雪但少芬香逺襲人　〈正熟荔支〉朱夏南枝總若霞可憐一顆一丹砂名園百果都難並火棗交棃未足誇　〈摘露荔支〉園林曉望火燒空摘下清香滿市風簾隔羙人梳洗罷纎纎玉指擘輕紅　丘惟直〈詠雙髻〉枝頭連理散甘香紅錦囊包白玉漿貯向氷盤誰得似昭陽姊妹鬬新妝　〈星毬〉離離丹實綴如毬燦爛紅光滿樹頭莫是宣和燈火夕鰲山懸挂不曽收　〈百歩香〉六月閩鄉荔子懸綠雲堆
裏錦雲連幽香一種天然味不數潘妃歩歩蓮　〈七夕紅〉遥望雙星爛碧空一年一度鵲橋中誰知淚落凝成血散作枝頭㸃㸃紅　〈延夀紅〉華清一騎走紅塵中使傳呼笑語頻此物若云延得夀馬嵬山下葬何人　〈桂林〉綠雲堆裏綴紅綃白玉囊中核子焦只此林間堪賦𨼆淮南不待小山招　〈勝畫〉錦雲香露萬枝紅恨不生逢繡嶺宫莫訝崇龜圖未肖千金誰為賂良工　〈火山〉品質殊生節序同偏誇早熟萬叢中只因一動妖妃𥬇
又惹驪山烈炬紅　〈狀元紅〉瓊液丹膚白玉肌御筵香透絳羅衣宫袍首賜何曽綠為染霞光近紫薇　〈十八娘〉棣蕚樓頭風露凉閩娘清曉競紅妝朱唇玉齒桃花臉徧著天孫雲錦裳　〈氷團〉太液池頭暑漸凉紅塵一騎日南方寒漿不待嚴冬結滿坐齊看六月霜　〈綠核〉素質生来與衆殊氷肌玉液潤如酥相逢莫訝心無赤祇恐前身是綠珠　郭天親〈荔支詞〉樹下甞新帶露濃羙人珠翠間釵紅𨚫恨當年勞傳舎不敎移入太真宫
安國賢〈詠氷團荔支〉纍纍初貯水晶盤一啖争禁齒頬寒南土由来饒暑氣誰知六月有氷團　董傳策〈啖荔支〉鐡榦婆娑落子紅方苞剥出水晶籠炎荒正惹長卿渇𨚫為瓊漿半洗空　張爕〈荔支詞〉長生殿上紫煙開妃子紅妝映酒杯小部新聲歌未了嶺南飛騎帶香来　林叔學〈荔支花〉只向閩鄉說荔支荔支花發㡬人知幽香陣陣㣲風裏苞蘂還分雄與雌　徐𤊹〈江家綠〉芳樹離離徧海涯由来香味壓三巴火雲映出玻瓈綠
舊説閩中第一家　〈葡萄穂〉絶艷穠香滿路飛玉膚輕襯紫羅衣若逢漢代乗槎使不帶凉州馬乳歸　〈雙髻〉千年枝上並頭春斜結香雲縷縷新相倚明妝誰得似黄陵廟裏兩夫人　〈真珠〉孕出靈胎箇箇圎林中遥見夜光懸一枝臨水低相向不異鮫人泣月年　〈十八娘〉先朝舊事說閩王公主曽稱十八娘千載芳魂應化碧佳名猶自記紅香　〈將軍〉林外森森翠幄髙軍中不用醉葡萄只今十里雲如錦疑是當年舊戰袍　〈釵頭〉雙
雙珠顆錦如霞斜挿金釵貼鬢鵶一種人間可憐色六宫羞殺歩揺花　〈粉紅〉深紅輕膩壓枝斜貌比桃花更染霞一自承恩天寳後温泉宫裏洗鉛華　〈綠羅袍〉輕盈初試越羅新不染人間紫陌塵百萬紅妝争結綺隔墻遥看綠衣人　〈勝畫〉紫膜紅繒白玉膚争誇絳雪出仙都生来自有天然色却𥬇崇龜浪寫圖　〈白蜜〉誰遣餘香沁齒牙羙人纎手剖輕霞天生甘味如萍實不待逰蜂釀百花　〈桂林〉樹色蕭森比桂叢青枝綠葉自芃
芃月光夜照花如霰疑是天香落鏡中　〈滿林香〉十里重林錦繡堆更無驛使惹塵埃微風暗度幽香異韓夀才過賈女来　〈狀元紅〉素質朱顔太絶倫風流先占曲江春只因賜得宫中錦争看瓊林第一人　〈星毬〉不待宫娃羯鼓催半空誰滚火星来山禽誤踏雲中墜豈是三郎蹴踘囬　〈七夕紅〉滿樹渾疑大火流尚餘丹實報新秋繁星遥與雙星映半在佳人乞巧樓　〈雞引子〉曽食淮南九轉丹幻成仙果赤團團寄言山鳥休輕啄留
取猩紅頂上冠　〈金鐘〉不見蒲牢伏上林紅爐烈火鑄黄金南風吹入蕭蕭葉如聼鈞天大吕音　〈江陳〉紫說陳家綠説江佳名千載本無雙於今别有酣紅色𪔂足三分未肯降　〈天柱〉天柱巍巍出半空折来猶自綠成叢南風吹動枝頭火還似當年戰祝融　〈大小江綠〉風捲香塵滿路飛絳綃新裼綠羅衣天生麗質誰堪並婉孌江濵大小妃　〈宋家香〉綠𩯭如雲面似霞氷肌何用鬭鉛華隔墻一道薰風暖吹得餘香過宋家　〈進貢子〉
丹荔何年貢七閩宣和中使徃来頻玉環只識涪江種空走驪山一騎塵　〈延夀紅〉九轉丹砂貯絳囊剖開甘液勝瓊漿由来此物從延夀恨殺唐𦍑誤漢皇　〈百歩香〉紫翠隂森映夕陽遥看一片錦雲鄉羙人羅襪凌波過踏碎紅塵滿路香　〈綠紗〉苧蘿溪水綠如油浣出輕紗翠欲流何代羙人工翦綵結成佳果綴枝頭　〈麝囊紅〉纍纍丹實似星懸萬綠隂中赤欲然日午餘芬生鼻觀不縁林下麝香眠　〈中秋緑〉金風玉露仲秋時碩果
枝頭落較遲明月一輪流翠影青銅髙照碧琉璃　〈松紅〉莫以松枝比荔支翠濤聲裏露臙脂忽看琥珀生連理不待千年長兎絲　〈丁香〉紅粉佳人獨倚樓雨中丹實滿枝頭荔香元與丁香異只結團圓不結愁　〈郎官紅〉甘液濃香似醁醽傳来佳種近楓亭誰将天上郎官宿散作林中萬㸃星　〈紅繡鞋〉一片紅香落翠苔羙人林下蹋青回當年若使潘妃見貼地蓮花不敢開　〈綠珠〉山禽偷取蹋枝翻錯落珍珠綠滿園卧地殘香吹不
起月明如照墜樓魂　〈洞中紅〉烏石山前暮雨凉㡬畨風起散餘香洞中六月紅如錦不但桃花誤阮郎　〈氷團〉六月閩天見鬱蒸忽驚寒氣座間凝水晶盤貯深紅色白玉壺中映絳氷　〈何家紅〉炎夏深林雨氣收臙脂片片落梢頭何郎粉向朱衣拭滿面桃花汗欲流　〈鵲卵〉月明銀漢鵲驚枝風動寒巢欲半欹吹落人間完似卵氷盤髙累不愁危　〈勝江萍〉纍纍枝上火雲燒甘液真同絳雪消一片紅光如日赤兒童空有椘江謡　〈綠
核〉滿林丹實夏煌煌一道炎風列燧光壯士緋袍都觧却碧苔齊卧綠沉槍　〈火山〉廽望蒼梧是故鄉紫綃輕颺麥風凉生来自信紅顔薄强向朱明鬭艷妝
〔原〕王象晉〈題荔支〉絳袖氷肌畫本難駢肩含𥬇倚闌干清霜且莫来相妬聞道佳人不耐寒
子／醫家／御定佩文齋廣群芳譜／果譜　卷五十四至卷六十七／卷六十四　橘／集藻／賦(P.12-2)..[文淵閣四庫全書本]
〔賦〕
〔增〕魏曹植〈橘賦〉有朱橘之珍樹於鶉火之遐鄉禀太陽之烈氣嘉杲日之休光體天然之素分不遷徙於殊方播萬里而遙植列銅雀之園庭背江洲之暖氣處𤣥朔之肅清邦換壤殊爰用喪生處彼不凋在此先零朱實不御焉得素榮惜寒暑之不均嗟華實之永乖仰凱
風以傾葉冀炎氣之可懐颺鳴條以流響希越鳥之來栖夫靈德之所感物無㣲而不和神蓋幽而易激信天道之不訛既萌根而弗榦諒結葉而不華漸𤣥化而不變非彰德於邦家附微條以歎息哀草木之難化　晉潘岳　〈橘賦并序〉余齋前橘樹冬夏再熟聊為賦云爾嗟嘉卉之芳華信氤氲而芬馥既蓊茸而葳蕤且參差而橚矗已鬱鬱而冬茂亦離離而夏熟至如廣命賔客厯覽遊觀三清既設百味星爛炫熀乎玉案照耀於金盤
故成都美其家園江陵重其千樹既見稱於陸言亦標名乎馬賦　宋謝惠連〈橘賦〉園有嘉樹橘柚煌煌圓丹可翫清氣芬芳受以玉盤升君子堂味既滋而事美實厥包之最良　梁吳均〈橘賦〉增枝之木既稱英於緑地金衣之果亦委體於玉盤見雲夢之千樹笑江陵之十蘭葉葉之雲共琉璃而並碧枝枝之日與金輪而共丹若乃秋夜初露長郊欲素風賫寒而北來鴈衝霜而南度方散藻於年深遂凝貞於冬暮　唐可頻瑜〈洞庭獻
新橘賦〉洞庭之逺兮亘全楚而連巨呉路悠悠以窮塞波淼淼而平湖逺國之奥壤中華之外區風土所宜兮四方各異珍果斯出兮諸夏或無至於白商謝𤣥律改風落瑤林寒生窮海枇杷落而將盡荔枝摘而不待然後浮香外散美味中成照斜暉而金色帶曉潤而霜清圓甚垂珠琪樹方而孰可味能適口玉果比而全輕在禹貢非它於周制則那充厥包於林下發使者於江沱穰橙不得而雜楚柚不得而和所獻者皆歎其美所貴
者不以其多嵗峥嶸而已晩路﨑嶇而自逺齊萬物以坌入離本枝而不返其價可重其味可珍固緑蔕而未變施素錦而猶新兹夕發於南國已朝奉於北辰匪雕飾以自媚實羽翼以因人獻芹者既非其匹敵獻桃者何足以等倫豈比夫江北則枳江陵則洲隨樝棃而莫遂備職貢而無由同碩果而已矣望君門兮阻修美哉植物斯多結實者衆斯橘也栽則隔乎淮浦生則主乎雲夢獨專美於當年及嵗時而入貢　仲子陵〈洞庭獻
新橘賦〉皇帝垂衣裳而洽萬國舞干戚而來九區包之橘柚至自江湖嵗以為常知方物之咸有時而後獻表庭實之何無本其來則風秋洞庭霜落寰海元侯布教下吏旁採碧林冬生大小異名已去霜蔕初辭緑莖然後盛以瀟湘之竹束以江淮之菁背楚塞以西走望秦雲而北征上方端想𤣥默深居穆清扇鴻鈞而不宰張大樂而無聲閲彼要荒之貢得斯華實之英乃明四目乃停九歌朱紱方來以彰其道泰碩果可食以表其時
和時和在乎務本道泰在乎柔逺一果熟知百果之不荒一方來知萬方之未晩橘之名也則珍橘之熟也惟新越彼千里獻於一人丹其實體南方之正酸其味含木德之純足以附荔枝於末葉遺檳榔於後塵然出自荒陬升聞莫由煙波無已嵗月空流豈知夫湮沉可逹職貢可修辭草澤以孤往入金門而見收物之因人也其則以衆人之象物也豈不或中儻草木之可儔希成名於入貢　李徳裕〈瑞橘賦并序〉清霜始降聖上命中
使賜宰臣等朱橘各三枚蓋靈囿之所植也臣伏以渡淮爲枳由地氣而不遷吹谷生黍信陽和之有感昔漢武致石榴於異國靈根遐布此西域柔服之應也魏武植朱橘於雀園華實不就乃呉人未格之兆也考於前史昭晰可知豈非天地同和羣物效祉去蠻邦之陋獲近太陽感王化之威更承膏露草木尚爾况乎人心漢宣帝宫館山澤意有所感必使近臣賦之臣幼學為文忝列樞近敢稽首而獻賦曰美南州之嘉樹受烈氣於
炎德固一志於殊方遂不遷於上國貞枝凝碧蔚湘岸之夕隂華實變黄動江潭之秋色雜丹楓於溪畔映緑篠於巖側翡翠以之列巢鵷雛於焉栖息雖同霑於雨露竊自得於雕飾終獲譽於皇明豈因人之羽翼感大鈞之獨運輸造化之𤣥力思六合以同風採孤根而移植播元氣以茂育諒英靈之不測逮乎霜飛文囿風落秦川金莖炫熀於朝日玉樹菁蔥於霽天峩方壺之翠島列靈沼之清漣上蔚檉松下秀蓀荃赩朱草與屈軼
曄紫芝與賓連靈卉必植而嘉橘在焉碧葉獨潤金衣更鮮天漢之華星焜燿閬風之珠樹粲然香若團於野露色疑炫於江煙既而大官獻新竒果列筵非厥包之自逺何菲陋之莫傳樹隐方塘比丹萍之初實盤映皎月與赤瑛而共妍東鄙孤臣謬塵三事既乏和羮之用猶霑可口之味并食不割竊愧晏嬰之知捧之以拜重感桓榮之賜庶不朽於雪霜永酬恩於天地
子／醫家／御定佩文齋廣群芳譜／果譜　卷五十四至卷六十七／卷六十四　橘／集藻／七言古詩(P.20-2)..[文淵閣四庫全書本]
〔七言古詩〕
〔增〕宋李綱〈食橘〉洞庭一夜天雨霜橘林緑苞朝已黄逺題書後三百顆入手便覺秋風香黄金為膚白玉瓤沆瀣深貯甘且芳雕盤初擘噀清露冰齒乍嚼流瓊漿色香氣味紛可喜下視衆果皆𣴭𣴭嗟余平生
愛種此木奴千樹梁谿傍只今蒿艾已埋没豈敢向日争熒煌蓬萊雲氣久寂寞漢殿無復羅瀟湘厥包縱有盡酸澀剖之蠧朽安足嘗乃知汝病是天意坐使玉食無輝光荒山乃爾飫佳品安得騕褭置錦堂君不見杜陵野老歌病橘蕭蕭半死誠可傷　范成大〈清江道中橘園正夥〉芳林不斷清江曲側影入江江水緑未論萬户比封君瓦屋人家衣食足暑風汎花蘭芷香秋日籬落明青黄客舟來遲佳景盡但見碧𣗳愁春霜　金党
懐英〈題大理評事王元老䨇橘堂〉朱橘復朱橘傳分包貢實煌煌中堂榜奇畫照公堂前蘐草碧公今致養豐禄食更取蠻珍奉顔色舉觴一笑三千秋坐㸔諸孫索梨栗　元謝應芳〈洞庭胡敬之以余父執之交嵗饋新橘凡十有餘年感無以報是用作歌〉湖山清氣鍾而翁生兒亦有古人風年年送橘拜牀下甚愧我非龎徳公今年霜落洞庭早橘熟先於葑田稻青衣童子黄金丸橘頭摘來霜未乾儂家食指百三十分甘喜得皆波及
嬌癡堪笑兩曾孫手弄金丸口欲吞阿翁老饕三嚥畢已敎食之還自喫一枝一枝復一枝翁有笑聲孫亦咍枯腸久似長卿渴甘露適從仙掌來楚江萍實不可得華𡶶藕亦無人識冷比雪霜甘比蜜此句眞可題此橘韓子之詩今代無借作報章揮我筆懐哉故人家洞庭七十二𡶶環翠屏洛陽秋風塵滿城莫能汚爾䨇鞵青南山不爛黄河清正須坐閲三千齡山中舊識諸耆英煩道老夫多寄聲
子／醫家／御定佩文齋廣群芳譜／果譜　卷五十四至卷六十七／卷六十五　柑等／柑／集藻／頌(P.10-2)..[文淵閣四庫全書本]
〔頌〕
〔增〕梁宗炳〈甘頌〉煌煌嘉實磊如景星南金其色隋珠其形
子／醫家／御定佩文齋廣群芳譜／果譜　卷五十四至卷六十七／卷六十五　柑等／金橘／集藻／七言古詩(P.29-1)..[文淵閣四庫全書本]
〔七言古詩〕
〔增〕宋周必大〈曾無疑以長韻送金橘時已暮春次韻〉荼䕷殿春枝滿霜盧橘熟夏今乃黄彈丸煌煌照坐光老叟驚詫見未嘗客言採果孟冬月剖竹為符帶蒼雪包之赫蹏滿貯中纒以絲枲外合節或藏緑豆飲醉翁或雜寸稾仍緘封三説未識將誰從但覺色香新摘同分甘安能與衆樂祕方何惜都傳𨚫已誇指下石化金仙指併求君勿噱　楊萬里〈十月四日同諸弟訪三十二叔祖於蓬萊酌酒摘金橘小集〉誠齋老子不
耐静偶拄烏藤出苔徑獨遊無伴𨚫成愁羣從同遊還起興每過一家添一人須臾保社如煙雲褰裳渉溪溪水淺著履渡橋橋柱新蓬萊一㸃出塵外南溪裹在千花裏芙蓉照波上下紅琅玕繞屋東西翠槿籬竹石重復重雞鳴犬吠青霞中蓬萊老仙出迎客朱顏緑髪仍方瞳餐菊為糧露為醑染霧作巾雲作屨欣然領客到仙家幾盡蓬萊日未斜更傾山瓢酌仙酒酒外瓢邊亦何有偶看小樹䨇團欒碧琉璃葉黄金丸主人忍喫不
忍摘笑道未霜猶帶酸小童隨我勇過我不管仙翁惜仙果手撓風枝揀霜顆爭獻滿盤來飣坐隔水蓬萊看絶竒蓬萊看水海如池主人勸客對絶境不飲令儂坐生癭何如寄下未盡瓢留待早梅伴疎影
子／醫家／御定佩文齋廣群芳譜／果譜　卷五十四至卷六十七／卷六十七　甜瓜等／甜瓜／集藻／賦(P.13-1)..[文淵閣四庫全書本]
〔賦〕
〔增〕魏劉楨〈瓜賦並序〉在曹植坐厨人進瓜植命為賦促立成其辭曰布象牙之席薫玳瑁之筵憑彤玉之几酌縹碧之尊三星在隅溫風節暮枕翹於藤流美遠布黄花炳曄潛實獨著豐細異形圓方殊務揚暉發藻九
采雜糅厥初作苦終然允甘應時湫熟含蘭吐芳藍皮密理素肌丹瓤乃命圃師貢其最良投諸清流一浮一藏析以金刀四剖三離承之以雕盤羃之以纎絺甘逾蜜房冷亞氷圭　晉傅元〈瓜賦〉調土下種播之有經應運候時負甲徐生遂日就而月將既成母而盤縈次落莫之密葉兮交逶迤之修莖敷碧緑之純采金華炳其朗明育之以人功養之以六氣黄逾金緗青侔含翠雖貍首之甘美兮未若東門之奇偉舊有蜜筩及青括蔞
嘉味溢口鮮類寡儔一齧之頃至三揺頭選美芳園重簡其珍披以呉刀承以朱盤中割而破雖分若完質兼五味氣美芳蘭愈得冷而益甘兮怡神爽而解煩細肌密理多瓤少瓣豐㫖絶異食之不䬼
〔原〕陸機〈瓜賦〉佳哉瓜之為德邈衆果而莫賢殷中和之淳祐播滋榮於甫田背芳春以初載迎朱夏而自延奮修系之莫莫邁秀瓞之綿綿赴廣武以長蔓粲烟接以雲連感嘉時而促節䝉惠露而增鮮若乃紛敷雜錯鬱悦婆娑發彼適
此迭相經過熙朗日以熠耀扇和風其如波有葛虆之覃及象椒聊之衆多發金榮於秀翹結玉實於柔柯蔽翠景以自育綴修莖而星羅夫其種族類數則有括蔞定陶黄㼐白摶金文蜜筩小青大斑𤣥骭素椀貍首虎蹯東陵出於秦谷桂髓起於巫山五色比象殊形異端或濟貌以表内或惠心而醜顔或攄文而抱緑或披素而懷丹氣洪細而俱芬體修短而必圓芳郁烈其充堂味窮理而不䬼德𢎞濟於饑渴道殷流乎貴賤若夫濯
以寒水淬以夏凌越氣外斂溫液密凝體猶握虚離若剖氷
〔增〕張載〈瓜賦〉羊骹虎掌桂枝蜜筩𤣥表丹裏呈素含紅豐膚外偉緑瓤内醲甘柤夏熟丹柰冬芳朱李零於桂圃蒲萄潰於椒牀雖茲肴之孤起莫斯瓜之允臧超椰子於南海越橘柚於𢖍陽若乃㯽榔椰實龍眼荔枝徒以希珍難致為竒論實比德孰大於斯　嵇含〈瓜賦〉世云三芝瓜則處全焉故植根玉巖潤葉飛泉攬之者壽食之者仙是謂雲芝芙蕖振采擢莖元瀬闕二字
葩映莫此為最是謂水芝甘瓜普植用薦神祗其名龍膽其味亦奇是謂土芝乃剖甘瓜旣淳且馨荒者饗之忘困解酲流味通其五臟冷氣反其迷精　梁張纘〈瓜賦〉惟茲瓜之實茂體太素之純精翕元潤於浮霄含皇澤於夏庭於是蒼春發歲天地交和乃啓沃壤是殖是播納佳種於畦畹應時運而芽剖揮萌散蘖㘽葉負柯蓊茸鬱薈苯䔿婆娑晞慶雲以吐蕤仰旭日之敷花朝晞重陽夕承朗月淸露湛而宵降翔風穆以晨發振柯
翹之繞若顧惠風以滋悅感靈化而絪縕覩佳實之並結始懷徵而苦發終感宫而甘通信不和而自馨與九鼎乎齊功蔓草是藉密葉是蔽潛湫獨熟墮莖落蔕芬馥酷烈氣暢雲際申狄不能詳其味隸首不能為之計昔東陵之甘瓜美顯名於中古彼服閭之攸擔乃衆仙之所睹美人神之同好何厥用之𢎞普惟令實於無窮永可殖於靈圃
〔原〕唐康子玉〈瓜賦〉巫山之岡秦川之陽垂條引蔓布緑敷黄彌臯被野含芬吐芳轉晨風之
穆穆湛宵露之瀼瀼花葉則曄曄煒煒文彩則焜焜煌煌錦繡為之失色霞日為之奪光遠而望之粲兮爛繁星列兮曜長漢光色連延遙相暖廹而察之瓞兮緜明璣盈蚌媚重泉大鱗巨介近相連細雨流風每飄颻兮葉上遊蜂戲蝶時歴亂於花前爾其大則三尺二升美則金漿玉實貍頭羊骹之字黄㼐白摶之質感仙貴於孫鍾避世資於歩隲異蔕表於前代同心彰乎曩日旣而横綺席會嘉賓琴樽逸賞海陸具陳香分四座氣雜
八珍既取類於母子亦取辨乎君臣猗哉彼美流玩不已何以剖之金錯刀何以澆之玉英水邵平固植以著業阮籍托辭而興己非但留怨於戍夫抑亦取誡於君子
子／醫家／御定佩文齋廣群芳譜／木譜　卷六十八至卷八十一／卷八十一　君子樹等／夜光木(P.27-1)..[文淵閣四庫全書本]
〔集藻〕
〔賦〕
〈御製夜亮木賦并序〉塞上古木夜視有光遇雨益明移置室
中即之可以燭物嘉其有異故賦猗嘉木之迥異垂四照之華英蜿輪囷於川壌萃盤錯於柯莖外禀㢲德内藴離精煥然夕皎灼爾宵明晼瑞星之初麗炯璧月之漸生既騰輝於山谷亦揚彩於檐楹若乃靈根濯雨榮枝浥露芳澤加鮮澄暉遠布方隐之而彌耀旋即之而如晤洵昭質之無虧何㝠行之是懼爾廼金膏灺蘂鶴燄韜光獨飛熛而振采長煜煜以煌煌吐瓊文於赤水懸瑶景於昆岡非朝華而夕謝殆積闇以能彰於是列之桂宫置以椒室流
映金鋪近燭緗帙豈浮艶之為容亮靈竒之足述庻含章之可貞雖在野而靡失
子／醫家／御定佩文齋廣群芳譜／卉譜　卷八十七至卷九十二／卷八十七　芝／集藻／表(P.15-1)..[文淵閣四庫全書本]
〔集藻〕
〔表〕
〔増〕唐崔融〈皇太子賀芝草表〉伏承某月日芝草生於乾元殿瑞命天来符祥日至煌煌三秀分芰井而攢柯曄曄九光間梅梁而吐葉晉都宮閣何必靈芝之臺洛邑山川居然密芝之地伏惟天皇天臨海内帝有域中兼漢制而宅兩京用堯心而加百姓神精下降洽至道於丘陵靈液旁霑被深仁於草木觀其如葢如閣如日如星得五方之氣象合四時之景色仙人在上則車馬疑飛神龍居下則風雲不去謂蓬瀛之海列即崑
閬之山開魏皇之䨇榦莫儔漢帝之九莖為劣可以薦郊廟可以觴公卿臣謬踐儲闈祗膺守國不獲親承左右日覽休徵雖玉脛延齡在神仙而可致而刀圭入膳視朝夕而猶賖是用心馳仁夀之前慶集肅成之後　孫逖〈為宰相賀合鍊院産芝草表〉臣等伏見道士黄河清等奏興慶宫合鍊院内產芝草五色分輝六莖並秀神丹入鍊而轉精禎祥應期以如荅覩兹嘉瑞望宣付史官者伏以靈芝所致和氣之精著美仙經標名瑞典
陛下深仁契道至徳通神鍊液飛丹既啟長年之館敷華有葉遽呈三秀之祥五色有類於卿雲六莖且符於帝樂豈惟動植昭感以表於休徵固亦真仙叶應用彰於聖夀　常衮〈中書門下賀芝草嘉禾表〉伏見兵部尚書中書門下平章事李抱玉進芝草嘉禾者臣聞王者道洽則靈芝生天下和平則嘉禾應伏惟陛下誕膺景命憂濟生靈合太上之徳感元精之氣天地氤氲神眀滋液降此珍物叶於昌期垂葢連莖三華煥發離根合
穎一穗孤秀沐我渥澤扇其祥風衆草之英百穀之長以兆稔嵗以符太平昔周得唐郊之獻列篇於典策漢獲甘泉之祉薦歌於清廟三瑞之極一朝㑹同長發其祥無疆之慶　〈中書門下賀芝草表〉今日中使吳承清至宣示宋汴節度使御史大夫田神功所獻芝草一株紫葢黄莖叢生者天生神物王者嘉瑞竒秀之狀靈篇未書伏惟陛下孝通神眀徳至草木和氣所感禎祥屢彰煌煌靈芝郡國來獻垂以金葢發其瓊葩爛然紫雲
之色灼然紅蕖之秀王徳斯應皇家永昌固可寫狀圖牒薦於郊廟祗奉天意贊揚鴻休
子／醫家／御定佩文齋廣群芳譜／卉譜　卷八十七至卷九十二／卷八十七　芝／集藻／贊(P.24-2)..[文淵閣四庫全書本]
〔贊〕
〔原〕魏繆〈襲神芝贊〉青龍元年神芝産於長平之習陽其色丹紫其質光耀其長尺有八寸五分其本圍三寸有三分上别為三榦分為九枝散為二十六莖圍則一寸九分葉徑二寸七分其榦洪纖連屬有似珊瑚之形其吐柯載葉祥眀蠲㓗考圖案牒葢羙乎所聞於前代者矣
〔増〕無名氏〈神芝贊〉古瑞命紀曰王者慈仁則芝生採食之則延年與真人同又神農氏論芝云山川雲雨五行四時隂陽晝夜之精以生五色神芝皆為聖王
休祥焉自漢孝武顯宗世號隆盛而元封永平所紀神芝方斯蔑如也且其枝榦條莖本末相承乃協乎天官之數非神眀其孰為此哉推其類象則蓂莢之植階庭萐蒲之生庖厨視匹靈矣乃詔御府匱而藏之且畫其形遂以名圖為之贊曰帝徳允臻爰不難致煌煌神芝吐葩揚榮曩披其圖今握其形永章遐紀載之頌聲
子／醫家／御定佩文齋廣群芳譜／卉譜　卷八十七至卷九十二／卷八十七　芝／集藻／古歌樂章(P.32-1)..[文淵閣四庫全書本]
〔古歌樂章〕
〔原〕漢四皓〈紫芝歌〉莫莫髙山深谷逶迤曄曄紫芝可以療饑唐虞世遠吾將何歸駟馬髙葢其憂甚大富貴之畏人兮不如貧賤之肆志
〔増〕《漢書．郊祀歌》齋房産草九莖連葉宮童效異披圖案牒𤣥氣之精回復此都蔓蔓日茂芝成靈華　班固〈郊祀靈芝歌〉因露寢兮産靈芝象三徳兮瑞應圖延夀命兮光此都配上帝兮象太微參日月兮揚光輝　《宋史．上尊號樂章》曄曄靈芝生於殿闈照映華栱紛敷玉㽔感召元和光符
聖期祥篇恊吉百嵗咸宜　〈朝㑹樂章〉嘉瑞降臨應我皇徳曄曄神芝不根而植春秋三秀晝夜一色物播詩歌聲被金石　彼茁者芝茂英煌煌敷秀喬嶽實繁其房適符修貢封巒允臧永言登薦抑惟舊章　煌煌茂英不根而生蒲茸奪色銅池著名晨敷表異三秀分榮書於瑞典光我文眀
子／醫家／御定佩文齋廣群芳譜／卉譜　卷八十七至卷九十二／卷八十七　芝／集藻／七言古詩(P.33-1)..[文淵閣四庫全書本]
〔七言古詩〕
〔原〕宋蘇軾〈石芝并引〉元豐三年五月十一日夜夢游何人家開堂西門有小園古井井上皆蒼石石上生紫藤如龍蛇枝葉如赤箭主人言此石芝也予率
爾折食一枝衆皆驚笑其味如雞蘇而甘眀日作此詩空堂明月清且新幽人睡息來初勻了然非夢亦非覺有人夜呼祁孔賔披衣相從到何許朱闌碧井開瓊户忽驚石上堆龍蛇玉芝紫筍生無數鏘然敲折青珊瑚味如蜜藕和雞蘇主人相顧一撫掌滿堂坐客皆盧胡亦知洞府嘲輕脱終勝嵇康羨王烈神山一合五百年風吹石髓堅如鐵
〔増〕蘇軾〈石芝并引〉予昔夢食石芝作詩記之今乃眞得石芝於海上子由和前詩見寄予
頃在京師有鑿井得如小兒手以獻者臂指皆具膚理若生予聞之𨼆者此肉芝也與子由烹而食之追記其事復次前韻土中一掌嬰兒新爪指良具肌骨匀見之怖走誰敢食天賜我爾不及賔旌陽逺遊同一許長史玉斧皆門戸我家韋布三百年祗有隂功不知數跪陳八簋加六瑚化人視之眞塊蘇肉芝烹熟石芝老笑唾熊掌嚬雕胡老蠶作繭何時脱夢想至人空激烈古來大藥不可求眞契當如磁石鐵　蘇轍〈次韻石芝并引〉
子瞻昔在黄州夢食石芝起賦八韻記之元祐八年予與子瞻皆在京師客有至自登州者言海上諸島石向日者多生耳海人謂之石芝食之味如茶久而益甘海上幽人或取服之言甚益人客以一籃遺子瞻遂次前韻雞鳴東海朝日新光䝉洲島霧雨勻一晞石上徧生耳幽子自食無來賓寄書乞取乆未許箬籠蕉囊海神戸一掬誰令堕我前無為知我超諸數此身不願清廟瑚但願歸去随樵蘇龜龍百嵗豈知道養氣千息存其
胡塵中學仙定難脱夢裏食芝空酷烈中山軍府得安閒更試朝霞磨鏡鐵　陸游〈丹芝行〉劒山峩峩挿穹蒼千林萬谷嶓其陽大丹九轉古所藏靈芝三秀夜吐光如火非火森有芒朝陽欲升尚煌煌何由斸取換肝腸往駕素虬朝紫皇
子／醫家／御定佩文齋廣群芳譜／卉譜　卷八十七至卷九十二／卷八十七　芝／集藻／七言律詩(P.35-2)..[文淵閣四庫全書本]
〔七言律詩〕
〔増〕宋蘇轍〈邵武游氏老人三清堂紫芝〉黑龜赤鳳早逢師白髮蒼顔老不衰丹鼎一丸深自秘紫芝三葉𨚫先知烟薰晴日雲容薄色凝秋霜玉性竒何日刀圭救羸病盡芟荊棘種交棃　張孝祥廟錫珍符豈偶然雲華再見幾經年詳開二室昭詒燕根托同楹自屬聨上瑞應誠難紹聖宸衷思孝益増䖍微臣願考皇天意不厭終童效異篇　煌煌瑞彩映金鋪元氣回旋即此都太史連年書盛事近臣更日獻新圖璇穹薦祉
寧虚應玉葉流芳已兆符早晚清塵欵原廟臨觀敢請駐前驅
〔原〕眀王世貞數盡潘園賦衆芳何如神草被昆岡庭中玉露傳三秀木末丹霞散九光出共萐蒲昭聖瑞歸同天韭作仙糧野夫亦有黄公癖地肺何年許並藏
子／醫家／御定佩文齋廣群芳譜／卉譜　卷八十七至卷九十二／卷八十七　芝／集藻／詩散句(P.36-2)..[文淵閣四庫全書本]
〔詩散句〕
〔増〕魏曹植靈芝生王地朱草被洛濵榮華相晃耀光采曄若神
〔原〕晉嵇康煌煌靈芝一年三秀
〔増〕
張華西入華隂山求得神芝草
〔原〕唐杜甫空聞紫芝歌不見杏壇丈　但使芝蘭秀何須棟宇鄰　知名未足稱局促髙山芝　其陽産靈芝其隂宿牛斗　吾慕漢初老時清猶茹芝
〔増〕宋王珪柯同庭柏勁色近御衣深　夏竦四眀開奥壤三秀發靈芝　黄庭堅不須許斧子辛勤採五芝　汪藻齋房輝玉斚岱檢雜金泥菌蠢朝承露熒煌夜吐霓　唐李白身騎白鹿得飄颻手翳紫芝笑披拂
〔原〕杜甫知君此計誠長往芝草
琅玕日應長　李紳靈根盤錯呈天瑞寳葉蟬聫表地祥
〔増〕宋黄庭堅卓仙在時養瓊芝深根固蔕活人命　陸游不用采芝驚世俗恐人謗道是神仙　魏阮籍芝英耀朱堂　晉庾闡層霄暎紫芝　齊王融五芝多秀色　周庾信芝房脆似蓮　青泥羙熟芝　唐孟浩然采秀弄芝草　杜甫靈秀冠衆芳　張籍分采紫芝苗　李商𨼆紫見地仙芝　皮日休盡日嗅金芝　宋楊億芝苗晝茹肥　梅堯臣芝以保萬夀　蘇軾黄公
獻紫芝　金元好問紫芝僅盌匊　魏曹植東上蓬萊采靈芝　唐曹唐洞中天地足金芝　宋蘇軾枯朽猶能出菌芝　元倪瓚赤城霞暖神芝秀
子／醫家／御定佩文齋廣群芳譜／卉譜　卷八十七至卷九十二／卷九十一　萍等／垣衣／附錄　瓦松／集藻(P.33-1)..[文淵閣四庫全書本]
〔集藻〕
〔増〕唐崔融〈瓦松賦〉崇文館瓦松者産於屋霤之上千株萬莖開花吐葉高不及尺下纔如寸不載于仙經靡題于藥錄謂之為木也訪山客而未詳謂之為草也驗農皇而罕記豈不以在人無用在物無成乎俗以其形似松生必依瓦故曰瓦松楊炯謂余曰此中草木咸可為賦其詞曰賔館兮沉沉明月高兮重海深試一望
兮上棟下宇開陽闔隂彼美嘉族依于夏屋煌煌特秀狀金芝兮産霤歴歴空懸若星榆而種天苯䔿丰茸青㝠芊眠葩條郁毓根柢連拳間青苔而裛露陵碧瓦而含烟春風搖兮鬱起冬雪糅兮蒼然詎充採掇罕任雕鐫桐君莫賞梓匠難甄用匪適于時要必濫聞于俗傳慚魏宮之烏韭恧漢官之紅蓮觀其衆開榮列虚心獨潔高寧我慕無木禾之五尋卑以自安類石蒲之九節進不必𡡾居不求利芳不為人生不因地其質也菲無
忝于天然其隂也薄纔足以自庇望之常見其表尋之罔得其祕肅穆承華堂皇不賒繩懸麥穗户刻菱花竹蒼筤而衆色樹連理而相加芙蓉發池兮照爛日及懸霤兮紛葩彼懷寳以遇賞此不材而見嗟雖有慕於階闥亦無混于泥沙已矣哉不學懸蘿附柏直蓬倚麻固將含美惡以同貫齊是非于一家亂曰少陽之地兮於何不春博望之苑兮莫匪正人纎根弱植兮生君之館荷施霑恩兮為人所翫物不謝生不知其榮惟願聖皇
千萬壽但知傾葉向時明　無名氏〈瓦松賦〉式觀圖籍幽山窮野聞卉木之名焉考神農之嘗者根莖可驗洪纎不捨惟瓦松兮闕書何昔人兮智寡原其所托高而又雅抽形先寄于鶴樓聳質更資于鴛瓦旖旎芬葩含風接霞既當春而吐葉亦凌秋而㸃花異山苗之極秀狀澗松兮抽芽高居壤霤匪雜泥沙向朝陽兮發榮經夕露兮増華常在危簷心必直詎欲牽風影暫斜小大殊品高卑異盼離離兮若星榆之照灼煜煜兮疑石蒲
之蔥蒨既乏棟梁之用寧怯鐫雕之變豈比夫桂山上蘭谷中長幽隠兮銷馥為芬芳兮敗叢奚若兹物之獨茂無憂患兮養䝉
經／十三經／重刊宋本十三經注疏附校勘記／重栞宋本毛詩注疏附挍勘記／國風／陳宛丘詁訓傳第十二／附釋音毛詩注疏卷第七　七之一　廿三／東門之楊(P.253-1)..[清嘉慶二十年(1815)南昌府學刊本]
東門之楊其葉牂牂興也牂牂然盛貌言男女失時不逮秋冬箋云楊葉牂牂三月中也興者喻時晚也失仲春之月○牂子桑反昏以為期明星煌煌期而不至也箋云親迎之礼以昏時女留他色不肯時行乃至大星煌煌然○煌音皇○
[疏]東門至煌煌○毛以為作者以楊葉初生興昏之正時楊葉長大興晚於正時故言東門之楊其葉已牂牂然而大矣楊葉已大不復見其初生之時以興歲之時月已至於春夏矣時節已晚不復及其秋冬之時又復淫風大行女留他色不從男子親迎者用昏時以為期今女不肯時行至於明星煌煌然而夜已極深而竟不至礼當及時配合女當隨夫而行至使昏姻失時男女相違如是故舉以刺時也○鄭以失時謂在仲春之後為異其義則同○傳牂牂至秋冬○正義曰此刺昏姻失時而舉楊葉為喻則是以楊葉初生喻正時楊葉已盛喻過時毛以秋冬為昏之正時故云男女失時不逮秋冬也秋
冬為昏無正文也邶風云士如歸妻迨冰未泮知迎妻之礼當在冰泮之前荀卿書云霜降逆女冰泮殺止霜降九月也冰泮二月也然則荀卿之意自九月至於正月於礼皆可為昏荀在焚書之前必當有所憑據毛公親事荀卿故亦以為秋冬家語云羣生閉藏為陰羣生閉藏為陰閩本明監本毛本同案浦鏜云乎誤為考家語浦校是也而為化育之始故聖人以合男女窮天數也霜降而婦功成嫁娶者行焉冰泮而農業起昏礼殺於此又云冬合男女春頒爵位家語出自孔家毛氏或見其事故依用焉地官媒氏云仲春之月令會男女於是時也奔者不禁唯謂三十之男二十之女所以蕃育人民特令以仲春會耳其男未三十女未二十者皆用秋冬不得用仲春也○箋楊葉至之月○正義曰箋亦以楊葉之盛興晚失正時也鄭言楊葉牂牂三月中者自言葉盛之月不以楊葉為記時也董仲舒曰聖人以男女陰陽其道同類歎天道嚮秋冬而陰氣來歎天道嚮秋冬而陰氣來閩本明監本毛本同案歎當作觀形近之譌浦鏜云歎字衍文見繁露循天之道篇非也為校繁露者所去耳嚮春夏而陰氣去故古人霜降始逆女冰泮而殺止與陰俱近而陽遠也與陰俱近而陽遠也閩本明監本毛本同案此不誤浦鏜云原文作內與陰居近而陽遠也非也居即俱字誤上文云冰泮而殺止故傍記內字為止字之異耳後遂誤入正文也當依此正之鄭以昏姻之月唯在仲春故以喻晚失仲春之月鄭不見家語不信荀卿以周礼指言仲春之月令會男女故以仲春為昏月其邶風所云自謂及冰泮行請期礼耳非以冰之未泮已親迎也毛鄭別自憑據以為定解詩內諸言昏月皆各從其家○傳期而不至○正義曰序言親迎而女猶有不至者則是終竟不至非夜深乃至也言明星煌煌者男子待女至此時不至然後始罷故作者舉其待女不得之時非謂此時至也傳嫌此時女至故辨之云期而不至言期以昏時至此時猶不至也○箋親迎至煌煌然○正義曰士昏礼執燭前馬是親迎之礼以昏也用昏者取陽往陰來之義女不從夫必為異人之色故云女留他色不肯時行乃至大星煌煌然亦言至此時不至○
東門之楊其葉肺肺肺肺猶牂牂也○肺普貝反又蒲貝反○昏以為期明星晢晢晢晢猶煌煌也○晢之世反
東門之楊二章章四句
經／十三經／重刊宋本十三經注疏附校勘記／重栞宋本毛詩注疏附挍勘記／小雅／鹿鳴之什詁訓傳第十六／附釋音毛詩注疏卷第九　九之二　三十／皇皇者華(P.318-2)..[清嘉慶二十年(1815)南昌府學刊本]
皇皇者華于彼原隰皇皇猶煌煌也高平曰原下濕曰隰忠臣奉使能光君命無遠無近如華不以高下易其色箋云無遠無近維所之則然○煌音皇又音晃○駪駪征夫每懷靡及駪駪眾多之貌征夫行人也每雖懷和也每雖懷和也小字本相臺本同案正義云本皆如此又云如鄭此意則傳本無每雖二字又云蓋鄭所據者本無每雖後人以下傳有雖有中和之言下篇每有良朋之下有每雖之訓因而加之也定本亦有每雖又云而今詩本皆有每雖則王肅之說又非無理云云經義雜記以為王肅私加是也○按舊挍非也毛於此云每雖懷和也末章傳曰唯有中和當自謂無所及即蒙此傳而言以釋經文每懷靡及也傳自作和箋乃易和為私字未可牽合句云每雖二字為後人所加非也鄭云中和謂忠信也是鄭謂中和即經之用絕非毛意毛以用也咨也諏也謀也度也詢也為六德皆在雖有中和之外箋云春秋外傳曰懷私為每懷也懷私為每懷也小字本相臺本同案此引國語私當和彼文作和韋昭云後鄭司農云和當為私即據下箋也正義云故鄭引其文因正其誤云和當為私為和誤也考此則正其誤在下此當仍作和矣正義中臣聞之曰懷私為每懷是外傳以為懷私末章正義中箋云懷私為每懷皆和字之誤亦見經義雜記和當為私眾行夫既受君命當速行每人懷其私相稽
留則於事將無所及○駪所巾反○
[疏]皇皇至靡及○正義曰此述文王勑使臣之辝言煌煌然而光明者是草木之華於彼原之與隰皆煌煌而光明不以高下而易其色也以言臣之出使當光顯其君常不辱命於彼遐之與邇皆使光揚不以遠近而易其志也汝駪駪眾多之行夫受命當速行每人懷其私以相稽留則於事無所及矣既不稽留恐無所及故當速行驅馳訪善也○傳皇皇猶煌煌○正義曰東門之楊曰明星煌煌此猶彼也以華色煌煌為宜故猶之○傳每雖懷和○正義曰本皆如此此既以每為雖懷為和而章傳云雖有中和當自謂無所及王肅以為下傳所言覆說此也故述毛云使臣之行必有上介眾介雖多內懷中和之道猶自以無所及是以驅馳而咨諏之○箋春秋至所及○正義曰鄭之此說亦述毛也但其意與王肅異耳案魯語穆叔云皇皇者華君教使臣曰每懷靡及臣聞之曰懷私為每懷是外傳以為懷私故鄭引其文因正其誤云和當為私為和誤也鄭必當為私者晉語姜氏勸重耳之辝曰駪駪征夫每懷靡及夙夜征行不遑啟處猶懼不及況其縱欲懷安將何及乎西方之書有之云懷與安實病大事鄭詩曰仲可懷也鄭詩之旨吾從之矣觀此晉語之文及鄭詩之意皆以懷為私懷之義明魯語所亦當為懷私明魯語所亦當為懷私閩本明監本毛本所下有云字案所補是也不得為和也鄭所以引外傳而破之者以毛傳云懷和是用外傳為義故引而破之言毛氏亦為私也如鄭此意則傳本無每雖二字若每為雖縱使變和為私亦不得與毛同也此既改傳和當為私下復解傳中和為忠信為之終始立說明其不異毛也蓋鄭所據者本無每雖後人以下傳有雖有中和之言下篇每有良朋之下有每雖之訓因而加之也定本亦有每雖又傳以駪駪為眾多征夫為行人故箋申之言眾行夫既受命當須速行若每人各懷其私意以相稽留則於事將無所及言其將廢失君命後於事機也此實使臣謂之行夫者猶春秋以使者為行人也君遣使一人而已而云眾行夫者使與上介眾介揔戒勑之非一故言眾也案聘礼謂使者受命於君唯上介立於其左接聞命眾介則不與此得揔勑之者彼受命者所聘之意或國之密事唯使與上介受之故眾介不與聞命至君遣使臣臨塗戒勑雖眾介亦在也如是則烝民亦云征夫捷捷每懷靡及箋為仲山甫戒之與此不同者彼非君遣使臣之歌述美仲山甫之德觀其文勢故與此異耳
經／十三經／重刊宋本十三經注疏附校勘記／重栞宋本毛詩注疏附挍勘記／小雅／鹿鳴之什詁訓傳第十六／附釋音毛詩注疏卷第九　九之四　三二／杕杜(P.340-1)..[清嘉慶二十年(1815)南昌府學刊本]
陟彼北山言采其杞王事靡盬憂我父母箋云杞非常菜也而升北山采之託有事以望君子○杞音起檀車幝幝四牡痯痯征夫不遠檀車役車也幝幝敝貌痯痯罷貌箋云不遠者言其來喻路近○檀徒丹反幝尺善反又勑丹反說文云車敝也從巾單韓詩作𦆀音同痯古緩反敝婢世反罷音皮
[疏]陟彼至不遠○正義曰言汝戍役之妻思爾而不得故升彼北山之上我采其杞木之菜杞木本非食菜而升北山以采之者是託有事以望汝也以汝勞苦故言王事無不堅固以君子勞苦堅故之由是使我憂之父母實夫也謂之父母也已尊之謂之父母也已尊之閩本明監本毛本同案也當作由讀下屬又親之也又言我君子所乘檀木之役車今幝幝然弊所乘四牡之馬今痯痯然疲征夫之來不遠當應至也如何許時不至使已念之○箋杞非至君子○正義曰此類上下皆陳婦人思夫之事故為託采以望君子不與北山同也以下章期逝不至上章我心傷悲類則憂我父母謂夫為父母也日月云父兮母兮畜我不卒莊姜稱莊公為父母與此同也○傳檀車役車○正義曰此戍役之妻說君子所乘役車也以檀木為車伐檀曰坎坎伐檀兮
又曰伐輪伐輻是檀可為車之輪輻又大明云檀車煌煌武王之戎車是檀之所施於車廣矣則役夫以從征之故其甲士三人所乘之車而備四馬故曰四牡非庶人尋常得乘四馬也○
經／十三經／重刊宋本十三經注疏附校勘記／重栞宋本毛詩注疏附挍勘記／小雅／南有嘉魚之什詁訓傳第十七／附釋音毛詩注疏卷第十　十之二　三四／采芑(P.360-2)..[清嘉慶二十年(1815)南昌府學刊本]
薄言采芑于彼新田于此中鄉鄉所也箋云中鄉美地名方叔涖止其車三千旂旐央央箋云交龍為旂龜蛇為旐此言軍眾將帥之車皆備方叔率止約軧錯衡約軧錯衡閩本明監本毛本同唐石經小字本相臺本軧作軝案軝字是也釋文五經文字可證餘同此○按軧說文从車氏聲凡氏聲與氐聲古分別最嚴八鸞瑲瑲軧長轂之軧也朱而約之錯衡文衡也瑲瑲聲也○軧祁支反廣雅云轂篆錯如字沈七故反瑲本亦作鎗七羊反徐七羹反服其命服朱芾斯皇有瑲葱珩有瑲葱珩唐石經小字本相臺本同案釋文云有創本又作瑲亦作鎗同正義本是瑲字考文古本作創采釋文朱芾黃朱芾也皇猶煌煌也瑲珩聲也葱蒼也三命葱珩言周室之強車服之美也言其強美斯劣矣箋云命服者命為將受王命之服也天子之服韋弁服朱衣裳也○芾本又作茀或作紱皆音弗下篇赤茀同創本又作瑲亦作鎗同皆七羊反珩音衡煌音皇又音晃朱衣裳本或作朱衣纁裳纁衍也
[疏]方叔至葱珩○正義曰言方叔為將即率戎車將率而行乃乘金車以朱纏約其轂之軧錯置文王於車之上衡錯置文王於車之上衡閩本明監本毛本文王誤其文案山井鼎云宋板王作彩當是剜也彩字是韓奕正義作采車行動其四馬八鸞之聲瑲瑲然其身則服其受王命之服黃朱之芾於此煌煌然鮮美又有瑲瑲然之聲所佩蒼玉之珩以此車服之美而往征伐也○傳軧長至文衡○正義曰說文云軧長轂也則轂謂之軧考工記說兵車乘車其轂長於田車是為長轂也言朱而約之謂以朱色纏束車轂以為飾輪人云容轂必直陳篆必正注云容者治轂為之形容也篆轂約也蓋以皮纏之而上加以朱漆也知約以朱者以上言鉤膺是陳金路之事也金路以金為飾轂色宜與金同且言路車有奭奭是赤貌故知約必用朱也知錯衡必為文衡者錯者雜也雜物在衡是有文飾其飾之物注無云焉不知何所用也○傳朱芾至斯劣矣○正義曰以言斯皇故知黃朱也斯干傳曰天子純朱諸侯黃朱皆朱
芾據天子之服言之也於諸侯之服則謂之朱芾耳玉藻云一命縕韍黝珩再命赤韍黝珩三命赤韍葱珩是據諸侯而言也彼云又累一命彼云又累一命閩本明監本毛本同案彼云又當作又彼文至三命而止而云葱珩則三命以上皆葱珩也故云三命葱珩明至九命皆葱珩非謂方叔唯三命也此上三章皆云其車三千言周室之強路車朱芾言車服之美也必言其強美者斯劣弱矣老子曰國家昏亂有忠臣六親不和有孝慈明名生於不足詩人所以盛矜於強美者斯為宣王承亂劣弱矣而言之也○箋命服至衣裳○正義曰鄭解服其命服之節言此命服者今方叔為受王命之服也言受王命之時王以此服命之故方叔服之而受命也知者春官司服云凡兵事韋弁注云韋弁以韎韋為弁又以為衣裳又以為衣裳閩本明監本毛本同案裳字衍也六月正義引無閩本監本以誤似是朱之淺者故得以朱表之周礼志云韋韋弁素裳此連言朱裳者以經云朱芾芾從裳色故知裳亦朱也不用戎服素裳者以其命將非在軍不可純如之也亦變為美故雜以祭服之飾焉此本或云天子之服韋弁服朱衣纁裳者誤定本亦無纁字
經／十三經／重刊宋本十三經注疏附校勘記／重栞宋本毛詩注疏附挍勘記／小雅／鴻鴈之什詁訓傳第十八／附釋音毛詩注疏卷第十一　十一之二　三七／斯干(P.383-2)..[清嘉慶二十年(1815)南昌府學刊本]
乃生男子載寢之牀載衣之裳載弄之璋半珪曰璋裳下之飾也璋臣之職也箋云男子生而臥於牀尊之也裳晝日衣也衣以裳者明當主於外事也玩以璋者欲其比德焉正以璋者正以璋者[補]毛本同案正當作玉下正義玉不用珪而以璋可證明成之有漸○衣於既反注衣以裳下衣之裼同璋音章○其泣喤喤朱芾斯皇室家君王箋云皇猶煌煌也芾者天子純朱諸侯黃朱室家一家之內宣王將生之子或且為諸侯或且為天子皆將佩朱芾煌煌然○喤音熿華彭反沈又呼彭反聲也芾音弗煌音皇○
[疏]乃生至君王○毛以為王前夢熊羆果有効驗乃生男子矣生訖則寢臥之於牀尊之又則衣著之以裳玩弄之以璋也裳明習為卑下璋見効奉臣職時巳其泣聲太煌煌然時巳其泣聲太煌煌然[補]毛本太煌煌作大喤喤案所改是也至其長大皆佩朱芾於此煌煌然由王家室之內或為諸侯之君或為天子之王故皆佩朱芾也○鄭唯裳為主外事璋比德之有漸餘同○傳半圭至之職○正義曰知璋半圭者典瑞云四圭有邸以祀天兩圭有邸以祀地圭璧以祀日月璋邸射以祀山川從上而下遞減其半故知半圭曰璋裳下之飾易文言文也裳為下飾以璋配裳故知見臣之職也宣王子孫當為君而言臣下者王肅云言无生而貴之也明欲為君父當先知為臣子也璋而得為臣職者王肅云羣臣之從王行礼者奉璋又棫樸曰奉璋峨峨髦士攸宜是也○箋男子至有漸○正義曰箋以下章與此相對以下女子寢之地明男子生而臥之床尊之也以下載衣之裼裼是夜臥之衣故云裳晝日衣也一晝一夜明取內外為義故知男子衣以裳明當主外事女子衣以裼明當主內事也女子弄之瓦瓦紡塼也以女子之所有事明玩以璋者亦男子之所有事君子於玉比德焉故知以璋欲其比德也玉不用圭而以璋者明成人之有漸璋是圭之半故言漸也下句乃言其泣喤喤則此所陳皆在孩幼礼記鄭注云人始生在地男子巳寢之牀又非始生也蓋聖人
因事記義子之初生暫行此礼不知生經幾日而為之也何則女子不可恒寢於地竟無裳男子亦不容無褓且甫言其泣則未能自弄璋明暫時示男女之別耳○箋芾者至黃朱○正義曰箋以經言室家君王則有諸侯與天子而同言朱芾故云天子純朱諸侯黃朱也芾從裳色祭時服纁裳故芾用朱赤但芾所以明尊卑雖同色而有差降乾鑿度以為天子之朝朱芾諸侯之朝赤芾朱深於赤故困封注云故困封注云閩本明監本毛本困誤內案山井鼎云封恐卦誤是也朱深云赤是矣朱深云赤是矣閩本明監本毛本同段玉裁云云當作于形近之譌王伯厚鄭易考所引不誤此論諸侯則王子或封畿內或以功德外封皆為諸侯也而文同朱芾明對文則朱赤深淺有異散之則皆謂之朱故天子純朱明其深也諸侯黃朱明其淺也舉其大色皆得為朱芾也○
經／十三經／重刊宋本十三經注疏附校勘記／重栞宋本毛詩注疏附挍勘記／小雅／鴻鴈之什詁訓傳第十八／毛詩注疏挍勘記十一之二(P.390-1)..[清嘉慶二十年(1815)南昌府學刊本]
○斯干
歌斯干之詩以落之小字本相臺本同案釋文云落之如字始也或作樂非正義云歌斯干之詩以歡樂之又云本或作落以釁又名落定本集注皆作落未知孰是下箋為歡以落之釋文云以樂音洛本又作落正義云定本作落考正義本皆作樂皆釋為歡樂定本皆作落則皆釋為釁也釋文本上作落下作樂是以此落為始下樂仍為歡樂也
則又祭祀先祖閩本明監本毛本同小字本相臺本無祀字考文古本同案無者是也正義可證
則而以禮釁塗之閩本明監本毛本無而字案所刪是也
而於經無釁廟之云[補]案云當作文
本或作樂閩本明監本毛本同案樂當作落
似讀如巳午之巳小字本相臺本同案正義云故讀為巳午之巳又云直讀為巳是正義本如字作為
比宗廟路寢是室為南其戶[補]毛本是作之案上文比一房之室為西其戶上云之室則此是字誤也
傳西至鄉戶○正義曰閩本明監本毛本同案十行本西至曰剜添者二字當是至及○也
箋此至戶正義曰閩本同毛本此下有築字戶下有爾字及○明監本所剜入也
禮諸侯之制也有夾室閩本明監本毛本同案也當作聘
故言西其戶也閩本明監本毛本同案浦鏜云西當南字誤是也
寢者夾室與東西房也閩本明監本毛本同案浦鏜云者當有字誤是也
周公制禮土中閩本明監本同毛本禮下剜入建國二字案所補非也
下又后六宮閩本明監本毛本同案又當作云
其堅致閩本明監本毛本同小字本相臺本致作緻案正義本作緻定本作致見鴇羽又釋文云致本亦作緻同考文古本作緻采正義釋文
所以自光天也[補]案天當作大下正義云所以為自光大可證毛本正作大
鄭以為揔宮廟羣寢毛本脫揔字宮下衍宗字閩本明監本不誤
箋約謂㨨土[補]毛本謂下有至字案所補是也
故云其堂堂相稱閩本明監本毛本不重堂字案下堂字乃室字之誤輒刪者非也
如鳥夏暑又布革張其翼者閩本明監本毛本布作希案所改非也又布當作希誤分為二字耳
韓詩作䩗[補]釋文挍勘通志堂本䩗作勒盧本作勒案𦑜字是也小字本所附正作𦑜段玉裁云王氏詩考作𦑜廣雅𦑜翼也本此
冥幼也小字本相臺本同案釋文云幼王如字本或作窈崔音杳正義云冥幼釋言文又云而本或作冥窈者爾雅亦或作窈又云為冥窈於義實安但於正義之義不允考上傳云正長也正義云釋詁文釋文云王丁丈反崔直良反是依崔讀即無不允當以或作本為長
處所寬明快快快然閩本明監本毛本無一快字案上快字乃矣字之誤輒刪者非也
而本或作冥幼者閩本明監本毛本同案浦鏜云幼當窈字誤是也
為室宮寬明之貌[補]毛本室宮作宮室案所易是也
與羣臣安燕為歡以落之小字本相臺本同閩本明監本同考文古本亦同毛本落作樂案毛本依釋文改也
徐又九完反[補]釋文挍勘通志堂本盧本完作還案小字本所附亦是完字盧文弨云還似宋人避桓嫌名改是也
毛氏為燕以否閩本明監本毛本以誤與
箋莞小蒲至落之閩本明監本毛本同案落當作樂下文云定本作落可證此合併以後依經注本所改耳
如莞席紛純閩本明監本毛本同案浦鏜云加誤如是也
色如文綬文文閒有毛閩本明監本毛本誤不重文字案綬上文字當作艾爾雅疏即
取此皆不誤
鼻上有鈄[補]毛本鈄作針
明其法天人所為閩本明監本毛本同案浦鏜云大誤天是也
正以璋者[補]毛本同案正當作玉下正義玉不用珪而以璋可證
時巳其泣聲太煌煌然[補]毛本太煌煌作大喤喤案所改是也
故困封注云閩本明監本毛本困誤內案山井鼎云封恐卦誤是也
朱深云赤是矣閩本明監本毛本同段玉裁云云當作于形近之譌王伯厚鄭易考所引不誤
載衣之裼毛本裼誤𫌅明監本以上皆不誤
瓦紡塼也相臺本同小字本塼作摶案正義標起止云瓦紡塼釋文云塼本又作專考說文上部無塼字當以又作本為長小字本作摶乃形近之譌古專摶雖通用但非此之證
習其一有所事也小字本同閩本明監本毛本同相臺本作習其所有事也考文古本同案正義云習其所有事也相臺本考文古本皆依之改耳段玉裁云當作一所有事一同壹一所有事謂壹於所有事也以壹訓專此詁訓之法
無父母詒罹唐石經小字本相臺本同案釋文云詒本又作貽罹本又作離正義標起止云至詒罹考文古本作貽采釋文離罹古今字也
經／十三經／重刊宋本十三經注疏附校勘記／重栞宋本毛詩注疏附挍勘記／大雅／文王之什詁訓傳第二十三／附釋音毛詩注卷第十六　十六之二　五十／大明(P.540-1)..[清嘉慶二十年(1815)南昌府學刊本]
牧野洋洋檀
車煌煌駟騵彭彭洋洋廣也煌煌明也駵馬白腹曰騵言上周下殷也箋云言其戰地寬廣明不用權詐也兵車鮮明馬又強則暇且整○洋音羊檀徒丹反煌音皇騵音原駵音留維師尚父時維鷹揚涼彼武王師大師也尚父可尚可父鷹揚如鷹之飛揚也涼佐也箋云尚父呂望也尊稱焉鷹鷙鳥也佐武王者為之上將○涼本亦作諒同力尚反韓詩作亮云相也大音泰鷙之利反將子匠反○肆伐大商會朝清明肆疾也會甲也會甲也小字本相臺本同案正義云定本云會甲兵則與會甲子義異九經古義云甲者一也古皆以一為甲毛公以意說詩故訓會朝為甲朝又云不崇朝而天下清明崇朝終朝也或以甲為甲子或為甲兵皆非毛意考文古本會下有兵字采正義而倒之耳○按詳段玉裁故訓傳三十卷注中不崇朝而天下清明箋云肆故今也會合也以天期巳至兵甲之強師率之武故今伐殷合兵以清明書牧誓曰時甲子昧爽武王朝至于商郊牧野乃誓○肆音四帥所類反亦作率坶音牧本又作牧昧音妹
[疏]牧野至清明○毛以為上言將戰為天人所歸此又述戰時之事言所戰之處牧地之野洋洋然甚寬而廣大於此廣大之處陳檀木之兵車煌煌然皆鮮明又駕駟騵之牡馬彭彭然皆強盛維有師尚父者是維勇略如鷹之飛揚身為大將時佐彼武王車馬鮮強將帥勇武以此而疾往伐彼大商會值甲子之朝不終此一朝而伐殺虐紂天下乃大清明無復濁亂之政○鄭唯下二句為異言天期巳至兵甲之強將帥之武故今往伐此大商會合兵眾以朝旦昧爽清明之時伐之也○傳洋洋至下殷○正義曰洋洋文連牧野述戰地之貌故宜為廣大煌煌言車之鮮故為明也駵馬白腹曰騵釋畜文郭璞曰駵赤色黑鬣也檀弓說三代乘馬各從正色而周不純赤明其有義故知白腹為上周下殷戰為二代革易故見此義檀弓亦言戎事乘騵明非戎事不然因此武王所乘遂為一代常法夏殷不下其先代之色時主之意異○箋言其至且整○正義曰詩辭所發理不徒然言戰地寬廣必當有意故知明當時不用權詐也少儀曰軍旅思險隱精以虞隱精以虞閩本明監本毛本同案浦鏜云情誤精是也是設權必依險阻故寬廣之地不用權詐車之鮮明馬之強盛車固馬肥不慮不克則心不怱遽閑暇於事且齊整也成十六年左傳欒鍼說晉國之勇云好以眾整又曰好以暇牧誓注云好整好暇用兵之術是兵法貴閑整也此說武王之師尚父為佐則牧野之戰不用權詐矣而雒師謀說太公受兵鈐之法云踐爾兵革審權矩應詐縱謀出無孔注云踐行也矩法也當親行汝兵革審其權謀之法孔道也應敵之變詐縱己之謀所出無常道善太公知權變者兵法須知彼巳當預為之備所以貴權謀故善太公能審之但武王之伐紂以至聖攻至惡敵無戰心不假權詐以不用權詐故為美耳若前人德與己同力又相敵當設權以取勝何則
與其自敗寧我敗人故僖二十二年宋公及楚人戰于泓左氏以其不用子魚之計至於軍敗身傷所以責襄公也而公羊善之云雖文王之戰亦不是過鄭箴膏育云鄭箴膏育云閩本明監本同毛本育作肓案肓字是也下同刺襄公不度德不量力引考異郵云襄公大辱師敗於泓徒信不知權譎之謀不足以交鄰國定遠彊也不足以交鄰國定遠彊也閩本明監本交誤郊毛本不誤案浦鏜云彊當作疆是也此是譏師敗也公羊不譏違考異郵矣是德均力同當權以取勝也其在軍之士則聽將之命不得縱舍前敵曲為小仁宣二年宋鄭戰于大棘左傳曰狂狡輅鄭人鄭人入于非倒戟而出之獲狂狡君子曰失礼違命宜其為禽也戎昭果毅以聽之之謂礼殺敵為果致果為毅易之戮也何休以為狂狡近於古道鄭箴膏育云狂狡臨敵拘於小仁忘在軍之礼譏之義合於讖是軍士當從上命也雖成湯伐桀尚書云爾不從誓言予則孥戮汝明軍士雖為至德之師不可違命縱敵也○傳師大師至涼佐○正義曰史記齊世家云大公望呂尚者東海上人西伯出獵得之曰吾太公望子久矣故號之曰太公望載與俱歸立為大師劉向別錄曰師之尚之父之故曰師尚父父亦男子之美號太誓注云師尚父文王於磻谿所得聖人呂尚立以為太師號曰尚父尊之其言皆可與尚父義同其言皆可與尚父義同閩本明監本毛本同案可與二字當倒可尚父者謂傳之可尚可父也尊之為作此號故雒師謀云號曰師尚父是也如世家之文則尚本是名號之曰望而雒師謀云呂尚釣厓注云尚名也又曰望公七年尚立變名注云變名為望蓋因所呼之號遂以為名以其道可尊尚又取本名為號也孫子兵法曰周之興也呂牙在殷則牙又是其名字也釋詁云亮介尚右也左右亮也轉以相訓是亮為佐也亮諒義同○箋佐武王為之上將○正義曰太誓司馬在前王肅曰司馬太公也司馬非上卿而云上將者周司馬主軍旅之戒命故上將為司馬也○傳肆疾至清明○正義曰釋言云宨肆也郭璞曰輕宨者好放肆左傳云輕者肆焉是肆為疾之義故以肆為疾言伐者見清明之速又解會朝清明為速疾之意言武王陳師會甲日之朝不終一朝而為天下清明是其疾也王肅云以甲子昧爽與紂戰不崇朝而殺紂天下乃大清明無復濁亂之政傳云會甲肅言甲子昧爽以述之則傳言會甲長讀為義則傳言會甲長讀為義閩本明監本毛本讀誤續案浦鏜云下四字疑衍非也長讀民勞正義可證謂甲子日之朝非訓會為甲孫毓云經傳詁訓未有以會為甲者失毛旨而妄難說耳定本云會甲兵則與會甲子義異○箋肆故至乃誓○正義曰肆故今也釋詁文天期巳至即上燮伐大商協和五位翦滅有期也兵甲之彊即上檀車四騵舉車馬則兵甲可知也師率之武即尚父鷹揚是也故今伐殷其合兵以朝且清明之時其合兵以朝且清明之時閩本明監本毛本同案浦鏜云旦誤且是也言於時殺紂也引牧誓證清明之時是昧爽之義牧誓注亦引此詩交相為證以明其事同也昧爽者爽明也言其昧之而初明晚則塵昏旦則清言其昧之而初明晚則塵昏旦則清閩本明監本毛本同案十行本其至晚剜添者一字當是衍下塵字而上有脫故補之也故謂朝旦為清明古
詩曰清晨登隴首是清亦古今之通語也易傳曰易傳曰閩本明監本毛本同案浦鏜云曰當者字誤是也以會者遇值之辝言會朝清明正是會清明之朝耳詩無甲子之文不當橫為會甲且清明與昧爽文協故易之
大明八章四章章六句四章章八句
經／十三經／重刊宋本十三經注疏附校勘記／重栞宋本禮記注疏附挍勘記／經解第二十六／附釋音禮記注疏卷第五十(P.845-1)..[清嘉慶二十年(1815)南昌府學刊本]
故昏姻之禮廢則夫婦之道苦而淫辟之罪多矣鄉飲酒之禮廢則長幼之序失而爭鬬之獄
繁矣喪祭之禮廢則臣子之恩薄而倍死忘生者眾矣聘覲之禮廢則君臣之位失諸侯之行惡而倍畔侵陵之敗起矣苦謂不至不荅之屬○辟匹亦反倍音佩下同行下孟反
[疏]故昏姻至起矣○正義曰此明禮諸事不可闕廢若其闕廢則禍亂興也○而爭鬬之獄繁矣者以鄉飲酒之禮明上下長幼共相敬讓今若廢而不行則尊卑無序故爭鬬之獄繁多矣○而倍死忘生者眾矣者喪祭之禮所以敦勗臣子恩情使死者不見背違生者恒相從念若廢不行故臣子恩薄而死者見背生者被遺忘如此者多故云眾矣○而倍畔侵陵之敗起者倍畔謂據倍天子也侵陵謂侵陵鄰國也○注苦謂至之属○正義曰不至者謂夫親迎而女不至若詩陳風云昏以為期明星煌煌注云女留他色不肯時行序云親迎女猶有不至者是也不荅者謂夫不荅耦於婦故𨚍風云日月衞莊姜傷已不見荅於先君是也此經覆說前經反明上事但前經尊重者在前卑輕者在後故先朝覲後昏姻也又殊別君臣故先朝覲後聘問下經所飜則據人倫切急者在前先昏姻次以鄉飲酒乃至於聘覲也聘覲合之者以其聘覲禮廢則君臣位失倍畔侵陵其惡相通故合言之也
經／十三經／重刊宋本十三經注疏附校勘記／重栞宋本爾雅注疏附挍勘記／釋詁第一／爾雅疏卷第一(P.6-1)..[清嘉慶二十年(1815)南昌府學刊本]
林烝天帝皇王后辟公侯君也詩曰有壬有林又曰文王烝哉其餘義皆通見詩書○辟幷亦反
[疏]林烝至君也○釋曰皆天子諸侯南面之君異稱也白虎通云君羣也羣下之所歸心也林者說文云平地有叢木曰林烝者左傳云天生烝民樹之以君而司牧之然則人物之眾必立君長以司牧之故以林烝為君也天者說卦云乾為天為君以其俱尊極故也大雅皆謂君為天是也帝皇者白虎通云德合天地者稱帝帝者諦也象可承也皇美也大也天之揔美大稱也時質故揔
稱之號之為皇煌煌人莫違也王者往也天下所歸往說文云后者繼體君也象人之形施令以告四方故后之故后之說文作故𠂆之此誤從一口發號者君后也辟者法也為下所法則也公者通也公正無私之意也侯者候也候迎順也天帝皇王惟謂天子公侯惟謂諸侯餘皆通稱(注)詩曰至詩書○釋曰云詩曰有壬有林者小雅賓之初筵文又曰文王烝哉者大雅文王有聲文云其餘義皆通見詩書者謂天帝皇王后辟公侯皆義之常行皆義之常行元本閩監本同毛本皆誤者故不備引
經／十三經／重刊宋本十三經注疏附校勘記／重栞宋本爾雅注疏附挍勘記／釋言第二／爾雅疏卷第三(P.37-1)..[清嘉慶二十年(1815)南昌府學刊本]
華皇也華皇也唐石經單疏本雪牎本同注疏本作皇華也非釋草注引此作華皇也段玉裁云今本因注引釋草葟華榮而倒改一例此言華本草木之花引申之則凡煌煌者皆得曰華也禮記玉藻注云華黃色也古皇黃通華與皇雙聲故訓詁如此說文引𤰀華也為釋草文而非釋言文釋草曰葟華榮葟華榮雪牎本注疏本同單疏本作皇華榮釋文皇胡光反釋草釋文葟音皇本亦作皇○華胡瓜切
[疏]華皇也○釋曰草木之華一名皇樊光引詩云皇皇者華孫炎云皇皇猶煌煌郭云釋草曰皇華榮引之以證皇亦華榮之名
經／十三經／重刊宋本十三經注疏附校勘記／重栞宋本爾雅注疏附挍勘記／釋言第二／爾雅注疏卷三挍勘記(P.47-1)..[清嘉慶二十年(1815)南昌府學刊本]
爾雅注疏卷三挍勘記
阮元撰盧宣旬摘錄
爾雅疏卷第三注疏本卷第二
釋言第二
初別國不相往來之言也注疏本脫也
故為之作釋也閩本監本毛本脫之也元本脫之
岠齊州以南單疏本雪牎本注疏本同釋文距又作岠同音巨按今釋地作岠釋文同葢失其舊○按依說文本作歫从止俗改从山
注禮記曰尸謖者注疏本刪注字○按單疏本所標注字注疏本盡刪今悉補正後不悉出
還復返也元本經下載音切還音旋閩本監本誤為注毛本遂剜改作皆迴返也似郭氏舊有此注矣考此本雪牎本陳本鍾本郎本葛本皆無也
皆傳車驛馬之名單疏本雪牎本元本閩本監本同毛本驛作馹依經所改釋文音經傳也張戀反注同此本傳誤轉今訂正單疏本經中傳字亦誤轉
格懷來也唐石經單疏本雪牎本同釋文徠音來本今作來按釋親來孫陸本亦作徠云音來本亦作來玉篇彳部徠力哀切就也還也今為來
厎釋文唐石經雪牎本同注疏本作底非單疏本經誤底疏中作厎五經文字厂部厎音指致也
皆見詩傳雪牎本注疏本同單疏本無皆字
厎祿以德周頌武篇云注疏本厎誤底下同武上衍下
今江東呼母為恀音是雪牎本同注疏本刪下二字因別附音切有恀音是三字也全書準此
無母何恃是也注疏本脫是也
畣者應也雪牎本注疏本同釋文音經畣古荅字一本作荅○按畣字从田絕無文理舊本隸釋作畣从曰似近是然亦俗字耳
大初元年注疏本大改太
以禮大陳敘賓客也閩本監本毛本大陳敘改陳敘于元本實闕
幠釋文唐石經雪牎本元本同單疏本作撫閩本監本毛本作憮皆誤
無幠無傲單疏本雪牎本同注疏本作無憮無敖非疏引投壺作無撫無敖亦誤
幼鞠稚也唐石經單疏本雪牎本元本同閩本監本毛本稚改穉疏中同釋文稺又作稚按釋親稺婦釋文亦作稺云又作稚
是皆謂年小也注疏本小改少
急疾齊整注疏本疾改速
革亦急也注疏本脫也
云書曰揚側陋者注疏本刪曰者
北燕曰遾單疏本雪牎本同浦鏜云方言作噬
易曰水荐至單疏本雪牎本同浦鏜云易荐作洊按易釋文於洊下引爾雅云再也又云于作荐則爾雅有作洊周易有作荐者
今呼重蠶為𧔞單疏本雪牎本注疏本同釋文原舍人本作𧔞音同
敉義見書單疏本雪牎本同注疏本作敉寧因疏引書大誥敉寧字致誤疏中同
皆憐撫也注疏本憐改愛
宋衞邠陶之間元本同閩本監本毛本宋衞改東齊
故注云撫愛撫也注疏本注誤上又上撫作憮元本與此同
齊人謂瘠瘦為脙單疏本雪牎本同注疏本脫瘦
瘦臞腐敗注疏本臞誤瞿周禮廛人釋文臞其俱反又作臞音稍按賈疏本臞作𦡱
桄唐石經單疏本雪牎本同釋文桄孫作光古黃反按說文桄充也與橫闌木也連文桄橫字通鄭注禮記樂記孔子閒居皆云橫充也此其證尚書光被四表漢書王莽傳後漢馮異傳皆作橫被四表葢作桄作橫者為今文作光者為古文孔傳堯典云光充也與孫叔然本合賈逵云古文讀應爾雅昰爾雅本作光也作桄者葢李巡本
書云光被四表注疏本云改曰
親暱者恩信必數注疏本者誤時
次即副貳之義閩本監本毛本義誤貳元本闕
今呼𩛢飯為饙單疏本雪牎本同閩本監本毛本𩛢誤疏中同元本𩛢誤攸釋文飰字又作𩚳俗作飯同按玉篇𩚳飰並俗飯字
饙熟為餾注疏本同詩正義作饙均熟為餾因連引孫炎注均之曰餾而誤衍耳郭釋經稔為熟詩釋文引孫炎均之曰餾引郭注餴熟為餾可證
注方言云注疏本刪注字
或曰䬯注疏本䬯誤𩚩
河陰之間曰䭡惡恨切䭓五恨切○注疏本音切改大字
迺裹餱糧注疏本迺改乃
矜唐石經雪牎本注疏本同單疏本作矝釋文鹶音矜本又作矜按廣雅釋詁一鹶哀也玉篇鹵部鹶苦也皆本此經葢經作鹶注作矜後人轉寫亂之
可矜憐者亦辛苦單疏本雪牕本同釋文粦力田反本今作憐同按今當作又
表淳鹵元本同閩本監本毛本鹵改滷按左傳襄二十五年作鹵
云可矝憐者亦辛苦者小雅鴻鴈云爰及矝人注疏本矝作矜毛詩唐石經宋本同按釋訓矜憐撫掩之也疏引詩鴻鴈亦作矝華嚴經音義卷上特垂矝念下引毛詩傳矝憐也又引說文字統矝怜也皆從矛令矝憐聲相近故說文毛傳皆云矝憐也鈕樹玉云漢隸字源矝字注引唐君頌不侮矝寡詩序至于矝寡史記有矝在民間曰虞舜字皆從矛令
鹹味極必苦注疏本味誤殊
論語云注疏本脫論
皆謂蔓延相被及單疏本雪牕本同釋文蔓莚以戰反相連不斷又音延本今作延按蔓莚字古皆從艹作莚華嚴經音義卷上引爾雅覃延也引郭注謂蔓莚相被及也與釋文同此經作延注作莚之明證釋草蔨鹿藿蘦大苦注蔓延生釋文皆作蔓莚毛詩旄丘傳曰如葛之蔓延相連及也釋文蔓莚以戰反又音延芄蘭箋云恆蔓延於地釋文云本或作蔓莚於地
視民不恌是也元本同監本毛本恌作佻與經合左傳昭十年及說文玉篇皆引詩視民不佻此從心葢依今詩改
注詩曰不可以茹者注疏本刪注字
皆見詩書雪牎本注疏本無皆字
注皆見詩書者注疏本刪注字
尚書誥誓之篇是也閩本監本毛本篇改類元本此字實闕
競逐彊也唐石經單疏本雪牕本同釋文強巨丈反注同本或作彊字又其良反按此葢經作彊盛字注用勉強字
皆自勉彊單疏本注疏本同雪牎本作皆自強勉按強勉猶彊勉也漢書董仲舒傳事在彊勉而巳矣師古曰彊音其兩反此當從雪牎本古彊強通
皆自勉彊也元本同閩本監本毛本彊改強下彊梁同
故皆為禁也元本閩本監本同毛本脫也
言文采著明也閩本監本毛本下衍一字元本實闕
注詩曰齊子愷悌者注疏本刪注字
士者男子之人大號注疏本同浦鏜云人大二字疑美字之誤
蓋割裂也唐石經單疏本雪牎本同釋文蓋古害反舍人本作害按書呂刑鰥寡無蓋蓋即害字之借言堯時鰥寡無害也釋名害割也書堯典洪水方割大誥天降割之類皆害字之借割與蓋亦音相近書君奭割申勸寧王之德鄭注緇衣云割之言蓋是也
今俗語呼樹蔭為庥單疏本注疏本同雪牎本蔭作廕按釋文廕字亦作蔭依經當作廕葢以樹蔭義改從艹耳釋詁注云疏蔭𤒺樂釋文廕又作蔭同
福履將之單疏本雪牎本同按此當如釋詁注引詩福履綏之毛傳履祿也本此經樛木詩一章福履綏之二章福履將之
注禮可以履行見易者注疏本刪注字
薆隱也唐石經單疏本雪牎本同釋文薆僾皆音愛按亦作愛詩烝民愛莫助之毛傳愛隱也本此經而字作愛可證
基經也基設也○釋曰基牆下止也注疏本刪上八字止作土按說文基牆始也玉篇址基也廣韵基址也然則此止當為址合止字土字始得之
祥吉之先見注疏本同雪牎本作謂吉之先見
祺福之祥元本同閩本監本毛本福誤祥
域也唐石經雪牎本同釋文兆本又作垗按依說文垗正字也兆假借字也
注書曰肇牽車牛者注疏本刪注字
浹徹也唐石經雪牎本同釋文浹于協反郭音接詹事錢大昕云說文無浹字當作挾詩使不挾四方毛傳挾達也漢儒諱徹為通通達義同按爾雅當本作挾徹也與上挾藏也同字異訓詩釋文挾子燮反與郭音接正合正義曰挾者周匝之義周禮所謂浹日周禮釋文挾日字又作浹凡挾作浹者皆後人所改
小雅楚茨云注疏本云上衍篇
注易曰不速之客者注疏本刪注之二字
注詩曰來獻其琛者注疏本刪注字
士之俊選者借譬為名焉故郭云士中之俊如毛中之髦注疏本作士之俊選者是也刪借譬以下一十七字
淩懅戰慄單疏本雪牎本同釋文淩郭注意當作㥄埤蒼云㥄慄也按陸謂注意當作㥄則字下作㥄矣或謂注當作㥄非下注云強梁淩暴亦用水旁字
淩慄也慄慼也○釋曰注疏本刪
㥄慄也元本同閩本監本毛本㥄誤淩
郭云淩懅戰慄注疏本云誤言
注左傳云注疏本刪注字
周官曰雪牎本注疏本同單疏本作周禮曰按郭注多引作周禮凡釋詁釋官釋器釋天旌旂釋丘釋草釋畜共十二見皆作周禮惟此及釋天講武注作周官
偁舉也唐石經單疏本雪牎本同釋文音下稱好也尺證反此偁字不出音葢本作稱李善注文選陸士衡演連珠引爾雅稱舉也郭注引書偁爾戈今尚書作稱
注偁爾戈者注疏本刪注字
之死矢靡它毛本閩本監本同毛本它改他按唐石經毛詩作它
並兩舩雪牎本注疏本同釋文併字又作並按釋水大夫方舟注亦云併兩舩此作並非
潛行游水底單疏本雪牎本同葉鈔釋文底作㡳
強雪牎本同單疏本注疏本作彊唐石經先作彊後改強按注云彊梁淩暴疏引詩序彊暴之男則字當從彊上文競逐彊也疏云馳逐者亦彊梁可互證石經原刻是
強梁淩暴雪牎本同注疏本強作彊疏云彊梁者好凌暴於物淩字從冫非五經文字云淩水名經典或以為侵陵字
宨唐石經單疏本雪牎本同注疏本作窕注及疏準此元本經作宨按葉鈔釋文宨肆也吐彫反窕閒也郭徒了反與唐石經皆畫然有別玉篇廣韻脫宨字今本皆作窕誤甚詩大明正義引釋言及郭注作宨集韻二十九筱於宨下引爾雅肆也謂輕宨放肆類篇宀部宨下引爾雅肆也此其證左傳成十六年楚師輕窕釋文勑彫反依義當作宨
戴弁俅俅單疏本元本閩本毛本同雪牎本監本戴改載按毛詩絲衣載弁俅俅箋云載猶戴也葢古文作載今文作戴韓魯詩當有作戴者玉篇頁部引詩戴弁俅俅可證
幽亦薶也注疏本同雪牎本薶改埋係俗省按釋文邢疏皆作薶
氂謂毛罽也注疏本氂下衍所
若今之火鑪也元本同閩本監本毛本鑪改爐
平均賦也注疏本平改評按下云凡相賦斂謂之平均本此
盡起而築之注疏本築改筑按書釋文築音竹本亦作筑馬云築拾也單疏本引書不隨經改字故足據
今江東呼大為駔單疏本雪牎本同釋文評火乎反或作呼同按說文𧦝召字在言部呼吸字在口部此當從陸本
駔猶麤也單疏本注疏本同雪牎本麤作麄俗字
水中筏注疏本作𥴖單疏本作後剜改作𥴖按葉鈔釋文作引方言泭謂之謂之筏與此合○按廣韻集韻有𥱼𥭆字無字
龕注疏本同唐石經雪牎本作𪚕當據以訂正單疏本此頁係明人補刻不足據按釋文𪚕苦南反字或作含本今作龕今本多誤九經字樣云龕龍皃也從龍從今聲作龕訛玉篇𪚕苦含切龍皃也受也聲也盛也字皆從今
苑彼桑柔閩本監本毛本苑改菀按葉鈔釋文詩桑柔作苑單疏本補刻作菀非今據元本訂正
洵又為𪚕未詳閩本監本毛本𪚕作龕單疏本補刻同今據元本訂正
今荊楚人皆云遝音沓雪牎本同注疏本刪下二字釋文沓與上同亦徒荅反
是不非監本毛本下衍也補刻亦剜擠也字茲據元本閩本訂正
畫者為形象單疏本雪牎本同注疏本象改像
畫繢之事元本同閩本監本毛本繢改繪
天之方懠音薺雪牎本同注疏本刪下二字
郭云詩曰天之方懠者大雅版篇文也閩本監本毛本郭改注版篇改板之元本作郭云版篇二字實闕按詩上帝板板釋訓作版版後漢書董卓傳注文選辨命論注皆引詩上帝版版
天子葵之單疏本雪牎本元本同閩本監本毛本葵改揆按單疏本及元本疏引詩天子葵之揆之以日二字畫然有別
土巳耕者曰田元本巳字空闕閩本監本毛本改作田
硈唐石經單疏本雪牎本同釋文硈苦角反邢疏云硈當從告說文別有硈石堅也字異義同按說文硞石聲從石告聲苦角切段玉裁云據說文知爾雅硈必硞之誤非告聲不得苦角切也五經文字硈口八反又苦角反見爾雅葢張氏
所見本始誤從吉矣
硈苦學切當從告注疏本音切改大字下同
棄我如遺注疏本同浦鏜依詩改作棄予云我字誤按文選郭泰機荅傅咸一首棄我忽若遺李注引毛詩曰將安將樂棄我如遺又新序雜事五引詩棄我如遺是未可據今詩改也
聦明睿智曰獻單疏本雪牎本同浦鏜云謚法解智作哲
不可襄陳本同雪牎本注疏本作不可襄也
乃古古而如此注疏本古古改自古
縭者繫單疏本雪牎本元本同閩本監本毛本下有也
緌繫著則介閡也注疏本著誤者
今江東皆言謼單疏本雪牎本同釋文音經謼又作呼
毛傳云苞稹元本閩本監本同毛本下增也
根相迫迮梱緻注疏本誤作逼迮梱綴按此與正義本同定本緻作致
寐而覺之曰寤注疏本覺下衍寤
猷來無棄單疏本雪牎本同按棄當作止詩陟岵首章猶來無止毛傳猶可也與郭義同二章猶來無棄
外禦其侮單疏本雪牎本元本同閩本剜改侮為務監本毛本承之按毛詩外禦其務箋云務侮也本此經言務為侮之假借也故郭注引詩以證務義之為侮雖有春秋內外傳引詩外禦其侮而此注必當同毛作務矣
水懦民狎而翫之注疏本同浦鏜依今左傳作水懦弱云脫弱字按偶少一字亦可不補
菼薍也唐石經雪牎本同釋文薍五患反按此係釋草文誤入郭氏言菼草色如騅云云本上文菼騅也之注而在此下可證詩大車毳衣如菼毛傳菼鵻也箋云菼薍也正義曰菼鵻釋言文菼薍釋草文分析最清釋文薍字音亦後人竄入
未辨草名元本同閩本監本毛本辨改辯
粲餐也唐石經單疏本雪牎本同釋文飧謝素昆反說文云餔也字林云水澆飯也本又作餐施七丹反字林云吞食按說文飧餔也从夕食餔日加申時食也餐吞也从食𣦼聲湌餐或从水葢爾雅作飧為正字毛詩傳作餐為假借字此當從陸本
今河北人呼食為餐單疏本雪牎本元本同閩本監本毛本餐改粲
赦命不渝元本監本同誤也閩本毛本改作舍命按箋云舍猶處也
夷悅也唐石經單疏本雪牎本同釋文恞本又作夷音同按玉篇心部恞悅也本此經作恞注引詩作夷亦異文之證
伯舅耊老服虔云七十曰耊注疏本云改曰元本閩本脫下八字
跋蹎丁千切跲躓竹二切○注疏本音切改大字
謂領下垂胡注疏本領改頷
小雅南有嘉魚云注疏本脫云
戎相也如字注同一云相助也息亮切○注疏本音切改大字
飫非公朝私飲酒也注疏本同詩常棣正義私下衍飫字浦鏜反據以補此誤甚
熾盛也唐石經單疏本雪牎本同釋文晠巿正反本作盛同按釋詁美也注皆美盛之貌釋文盛或作晠同玉篇晟明也廣韵晟熾也集韻云或作晠
豔妻煽方處閩本監本同毛本豔改艷元本此字闕
圭末四出故也注疏本末誤本
窕釋文唐石經單疏本注疏本同雪牎本及此本作宨訛今訂正
無淪胥以鋪注疏本同浦鏜云無衍字
謂逃去注疏本同雪牎本作謂逃亡
孫猶孫也注疏本下孫改遜
孫之猶言為孫元本同監本毛本及穀梁傳作孫之為言猶孫閩本為言二字剜改段玉裁云此本誤今訂正
斃踣也單疏本雪牎本同斃字唐石經闕釋文獘字亦作弊又作斃○案從大與從廾一也後人訓死者改為斃
却偃雪牎本同單疏本注疏本却作郤○案郤却正俗字
前郤顛倒之名也注疏本倒改覆元本此字實闕
射之斃鄭注云注疏本射誤躬注誤箋元本注字實闕
虹潰也唐石經雪牎本同釋文虹音洪顧作訌音同李本作降下江反按毛詩抑實虹小子傳虹潰也召旻蟊賊內訌傳訌潰也說文訌䜋也从言工聲詩曰蟊賊內訌葢虹假借字訌正字虹訌皆工聲陸德明作虹與抑合顧野王作訌與召旻合陸顧本皆郭本也李巡本作降古降與虹音同亦是假借字
召旻云注疏本脫云
膠黏䵑注疏本同雪牎本作膠黏無䵑字別附音切云䵑女乙反注與音相連今本葢因此衍䵑字○按黏䵑雙聲字未必䵑為衍也
䵑𪏮黏也注疏本𪏮誤䵑—或曰𪏮同釋文云䵑字又作亦𪏮之誤玉篇𪏮而與切黏也
得自申展者皆適意也注疏本脫者也字
以諭諸矦之德注疏本諭作喻
梅㥾音匿𧹞慙也注疏本音匿改大字別附於後監本毛本梅改悔元本閩本亦作梅下晉曰梅同○按方言作挴从手是也
㥏音腆恧女六切慙也注疏本㥏誤倎下同音切改大字○按唐人疏內間出雙行小字邢氏用
其法
趙魏之間謂之䎵音密亦音祕○注疏本音切改大字
殛唐石經單疏本雪牎本同釋文殛紀力反段玉裁云殛經注皆作極按詩菀柳後予極焉箋云極誅也正義曰極誅釋言文閟宮致天之届箋云届殛也殛紂於商郊牧野釋文届極紀力反下同正義曰届極釋言文釋言又云極誅也此經作極之證書洪範鯀則殛死釋文殛紀力反本或作極音同周禮大宰之職注殛鯀於羽山葉鈔釋文極紀力反此注作極之證爾雅釋文當與毛詩周禮同作極唐石經作殛非書釋文作殛葢開寳所改陸氏原本當亦作極
注書曰翌日乃瘳者注疏本脫者
譊即讙譊注疏本脫下譊
降此鞫訩浦鏜改鞫為鞠云從言誤按說文本從言鞠為蹋鞠字義別唐石經毛詩鞠皆作鞫惟采芑節南山蓼莪誤作鞠此引節南山作鞫可以補正唐石經之誤不當反據俗本毛詩改
巳復於事而逡單疏本雪牎本同按齊語有司巳於事而竣凡六見無復字此蒙上文鄉長復事引之有司即鄉長也說文竣下引國語曰有司巳事而竣則今本於字亦當衍一切經音義卷九引爾雅逡退也郭氏曰逡巡郤退也文選東都賦注引郭注曰逡巡卻去也今本無此五字爾雅正義據文選注補
頓躓倒仆單疏本雪牎本同按此經作疐注作躓為經注異文之明證釋文疐躓各為音
大雅瞻卬云注疏本卬改仰
奄同也陳本同唐石經單疏本雪牎本注疏本皆作弇此與下文弇葢也異字葢據注誤改當訂正
奄有龜蒙單疏本雪牎本注疏本同按奄當依經作弇說文廾部弇葢也大部奄覆也爾雅蒙荒奄也即說文大部字爾雅弇同也弇葢也即說文廾部字閟宮上言泰山巖巖魯邦所至故此言同有龜山蒙山也葢毛詩假借作奄魯韓詩作弇
弇奄揜音義同注疏本脫奄
主持辨具也元本同閩本剜改作握持監本毛本承之
振者奮迅雪牎本注疏本同單疏本迅改訊與經同
郭云振者奮迅注疏本迅下衍也
振書端書按此用曲禮文也單疏不誤注疏本作端冊誤也
䦧恨也釋文唐石經單疏本雪牎本同釋文恨孫炎作很云相很戾春秋僖二十四年正義曰釋言云䦧很也孫炎云相很戾也李巡本作恨注云相怨恨按詩常棣兄弟䦧于牆毛傳䦧很也本此經是當從孫叔然本李巡本作恨誤也郭氏據李本兼用其義失之○按廣雅很恨也是其義通也
小雅常棣云元本閩本監本同毛本常改棠
忿爭之名注疏本爭誤呼
㷄呼隗切火也注疏本音切改大字下𤈦字音同
遇偶也唐石經單疏本雪牎本同按文選讓宣城郡公表偶識量巳注引爾雅曰偶遇也郭氏曰偶爾值也與山巨源絕交書偶與足下相知注引爾雅曰偶遇也一切經音義卷二偶成下引字林偶合也引爾雅偶遇也郭氏曰偶爾相值者矣卷九偶得下引爾雅偶遇也郭氏曰偶爾相值也據此知唐以前爾雅作偶遇也郭注作偶爾相值值即釋經之遇今本經又誤倒注衍遇字
曩而言戲也單疏本雪牎本同按國語晉語作曩而言戲乎也與邪古通論語子張問十世可知也也義作邪說詳顏氏家訓
注國語曰注疏本刪注字
人皆集於苑元本同閩本監本毛本苑改菀按明道本國語作苑與此合下同
如有所聞之乎是也注疏本如有作抑有據國語改按如當讀而
注詩曰不遑啟處者注疏本刪注字
小雅駟牡文元本同閩本監本毛本駟改四按儀禮既夕禮疏引鄭駮異義云小雅駟牡騑騑王氏詩考引之未可據今本輕改
榰柱也唐石經單疏本雪牎本元本閩本同石經考文提要引至善堂九經本亦作榰柱五經文字本部引爾雅榰柱也監本毛本作搘拄非按釋文作搘拄云說文作榰柱皆從木然則今本從手據釋文改也按郭注云相搘拄義當從手若經字則本從木
紩也唐石經作單疏本作毛本作黹按說文箴縷所紩衣玉篇廣韻皆作黹同今釋文監本閩本作雪牎本作薾元本作此本舊作皆訛今訂正右經考文提要引至善堂九經本亦作黹
黼黻希繡希讀為黹注疏本希誤絺又脫希讀二字元本繡誤綉
更迭雪牎本注疏本同一切經音義卷一卷十六卷十七卷二十二四引皆作謂更易也
譬況單疏本雪牎本同釋文辟況本亦作譬同按古譬況字多作辟此當從陸本
取辭之所之如矢也注疏本脫之所之三字
則廩廯皆囷倉之別名注疏本皆誤百
謂詐為敵國之人元本詐作詳閩本監本毛本遂改佯
又鄭注周禮掌戮云注疏本又誤人
䠊一名刖斷足刑也注疏本足誤人元本一字實闕閩本監本毛本改刑
塊唐石經單疏本雪牎本同釋文塊本作凷說文云塊俗凷字也凷一名堛邢疏引郭云土凷也葢經作凷注作塊後人轉寫亂之
枕凷以堛單疏本雪牎本同按疏云凷當作王此葢因經文塊作凷相涉致誤
屏營仿偟於山林之中元本同閩本監本作𠊓偟毛本作傍徨按國語明道本作仿宋公序補音作傍今本葢據補音改
墣匹角切亦塊也注疏本音切改大字匹誤四
凷當作王元本王誤上閩本監本毛本誤土
糜也雪牎本同誤也釋文單疏本注疏本皆作糜當據以訂正釋文注中亦誤作麋鹿字
玉藻云纊為繭此與今禮記同注疏本作纊為襺與釋文引玉藻合
纊謂今之新緜注疏本緜改綿下同
然則襺是袍之別名此本舊作繭係剜改今據注疏本訂正此舉經中襺字必當從衣
注左傳曰重襺衣裘者單疏本此頁自襺字起以下補刻極劣此襺字空闕葢據今左傳作繭剜改也按注疏本此作襺與下引左傳文作繭不同今訂正釋文標注重襺衣裘
襄二十一年傳云注疏本衍作魯襄公
重繭衣裘元本同閩本監本毛本繭改襺
姡面靦也詩正義同今說文作面醜也係淺人所改浦鏜反據以改此誤甚爾雅靦姡也說文姡面姡也轉相訓
鬻糜也單疏本無此經及疏因并釋於上文餬饘也下此不重出唐石經雪牎本注疏本並有據以增入
翢葉鈔釋文唐石經雪牎本元本同通志堂釋文及閩本監本毛本作翿單疏本此頁補刻故作翿按玉篇翢纛也廣韻翢羽葆幢皆本此經
纛也單疏本雪牎本同唐石經纛作下翳也同釋文纛字又作翳葉鈔本作字又作纛則正文當作下詩君子陽陽毛傳翿也釋文云徒報反俗作纛可證五經文字云見詩作纛訛
舞者所以自蔽翳雪牎本注疏本同詩君子陽陽正義引郭云所持以自蔽翳也按持字當有
然則翢一名為纛閩本監本毛本一作又元本闕
煩苛者多嫉妎單疏本雪牎本閩本監本毛本同元本妎作妬葢因疏云言煩苛之人多嫉妬致誤
謂樗葉之始生元本閩本監本同毛本謂誤為
狃忕復為雪牎本忕作𢗗盧文弨曰𢗗從大聲從犬者訛注疏本作伏更誤下同後漢書馮異傳注引此作慣忕復為之也
孫炎云元本閩本監本同毛本云改曰
忕習也元本同閩本監本毛本忕誤伏浦鏜云說文無忕字按詩蕩釋文及詩四月正義春秋桓十三年正義皆引說文忕習也與此合犬部狃下云犬性忕也尤為本有忕字之證
般還也唐石經單疏本雪牎本同釋文般郭音班左傳云役將般矣是也按此經當本作班還也與下班賦也為同字異言之證注引左傳般馬之聲今襄十八年傳作班馬之聲可證一音蒲安反非
注左傳曰般馬之聲者襄十八年注疏本脫注毛本襄下衍公
召南何彼穠矣文注疏本同按五經文字衣部云襛見詩風從禾者訛然則唐本毛詩巳有從禾者矣
辟歷也唐石經雪牎本同單疏本此經無疏凡注云未詳及重出者邢氏例不為疏因不標經通書準此
漉漉出涎沬雪牎本注疏本同此經作盝注作漉釋文唌字當作次又作涎字林云口液按一切經音義卷十四引束晳餅賦曰行人失唌於下風郭注爾雅云唌沬也與陸本正合
以同于庭閩本同元本作以司監本毛本作以伺皆誤此與明道本國語合韋注云共處曰同
華皇也唐石經單疏本雪牎本同注疏本作皇華也非釋草注引此作華皇也段玉裁云今本因注引釋草葟華榮而倒改一例此言華本草木之花引申之則凡煌煌者皆得曰華也禮記玉藻注云華黃色也古皇黃通華與皇雙聲故訓詁如此說文引𤰀華也為釋草文而非釋言文
葟華榮雪牎本注疏本同單疏本作皇華榮釋文皇胡光反釋草釋文葟音皇本亦作皇
史／政書／大清會典事例（嘉慶朝）／吏部　卷十四至卷一百二十七／卷四十九　吏部三十六／漢員遴選六　雲貴等省教職等／河員遴選(P.13-1)..[清嘉慶年間刻本]
○嘉慶四年議准。山東曹州府管糧通
判。准其改為糧河通判。河南修武縣縣丞。改為曹單管河縣丞。在外揀選。曹單同知。改為曹河同知。遇有缺出。在外揀選。曹州府管河通判。定為管河要缺。在外揀選。
○五年議准。嗣後河員補缺。俱以銜缺相當。或大銜借署小缺。仍分别題咨署理。其陞銜補缺之例刪除。遇有缺出。先儘欽奉
特旨留工補用之員。次儘曾經實授仍赴原工、及未經實授並前次揀發之員。此外投効各員。亦應擇其在工年久。諳練河務者。先行署理。不得任
意攙越。照地方之例。將在工効力大小各員。開具履歷。按季造冊報部。以便查覈。
○又議定。山東沂州府沂郯海贛管河通判改為沂州府地方通判。作為簡缺歸部銓選。
○七年題准。順天宛平縣盧溝橋巡檢。改為石景山巡檢。專汛要缺。
○又議准。江南宿虹南岸添設通判一員。定為宿南通判。宿虹同知改為宿北同知。豐碭北岸添設縣丞一員。定為豐縣縣丞。南岸添設縣丞一員。定為碭山縣縣丞。
○又
諭。費淳等奏請將推陞刑部員外郞之淮安府外河
同知曹恒暫留工次。俟霜降後。再行給咨該員赴京供職等語。同知曹恒旣據該督等奏稱服官河壖。四十餘年。於河務機宜。最為熟諳。著加恩賞給知府銜。仍留江南河工。遇有沿河知府缺出。著該督等酌量奏補。該部知道。此係朕施恩格外。嗣後不准援此例妄行干凟。有礙吏部銓選成例也。
○八年題准。河南上北河同知。改為祥符北岸河務同知。作為管河題調要缺。衞輝府河務通判。改為上北衞糧河務通判。作為管河中缺。
○又議准。嗣後現任河工及効力。並曾任河工。又經
陞調他省人員。有應賠銀兩。及作何分限完繳之處。工部詳細查明。逐案造具淸冊。咨送吏部備案。遇有陞調補授到部。查其冊內分賠銀兩。並未逾限。卽照例辦理。如逾限未完。卽行據冊議駮。將該督一體查㕘。
○又議准。涿州管河吏目。改為涿州北岸三工管河巡檢。霸州管河吏目。改為霸州北岸六工管河巡檢。滄州管河吏目。改為滄州風化店管河巡檢。
○十年
諭。李亨特奏請改廳員一摺。據稱黃河北岸黃沁一廳。地居上游。為豫省北岸門戶。經管黃沁兩河。汛
遠工長。實為緊要。其南岸睢寕一缺。尚無險工。請將額設通判同知酌改。以重修防等語。著照所請黃沁通判一缺。准其改為同知。揀員奏補。睢寕同知一缺。卽著改為通判。該部知道。摺併發。
○十一年題准。河南開封府開糧通判。改為開封府中河河工通判。在外揀選。
○十四年議准。山東新設曹考通判。定為管河題調繁缺。
○又議准。河南上南河同知。下南河同知。下北河同知。商虞通判。均作為管河要缺。管河儀睢通判。作為題調要缺。
○又題准。直隸永定河道改為請
旨簡放之缺。淸河道改為題陞要缺。
○十六年奏准。河南歸德府增設歸河通判。作為河工題缺。
○又奏准。江南增設分巡淮海河務道一缺。作為題缺。又增設淮安府南岸海安同知一缺。淮安府北岸海阜同知一缺。仍兼撫民。淮安府外河通判一缺。作為管河缺。
○又議准。大挑舉人。以及議敘捐納拔貢教習各班試用知縣。如有調赴河工差委。著有勞績。欽奉
諭旨先補卽補人員。俱准其於各本班到班時。先儘補用。若同係奉
旨先補卽補者仍於各本班比較到省日期題補。以昭覈實。
○十七年
諭。昨據百齡等保奏大工出力人員。摺內聲稱此次所派大小文武。分司職役。總計六百餘員。朕覺其人數太多。卽降旨令該督等不得將六百餘員概行報部。以示限制。本日恭閱
皇考高宗純皇帝實錄。內載諭軍機大臣等。御史魏涵暉條陳河工効力人員。應照各省之例揀選引見發往。所奏甚是。南河効力定額百二十員。其一切工程則各有廳員專管。卽分防大汛。及遇缺委署。間亦需
人。祇須足敷差遣而已。何必如許之多。此等人員。到工之後。自備資斧。無所獲利。勢必競事欺朦。指平為險。惟冀添築工程。恣其浮冒。是誤工虧帑。皆若輩為之。歷來河工狃於陋習。不察其弊。殊不思各省州縣。刑名錢穀。頭緒紛繁。何常不一人兼理。未見於正印之外。概委多人。紛紛協辦。嗣後河工亦應照各省之例。按其額設員缺。陸續酌量奏請發往。以備委署。或有緊要工程。萬難兼顧。必資分辦者。亦應限以數目。不得仍前濫請。徒使有名無實。著詳悉酌議奏聞。經
議准江南六十員。直隸三十五員。河東三十員。仰
見
聖訓煌煌。立制至為周備。河工遇有應辦工程。若因工段綿長。需人經理。亦應擇其曾任河員。工程熟悉者。奏請發往差委。方可得力。卽間有一二本籍紳士鹽商。情殷桑梓。出力幫工。如此次蕭南紳士張大鶴運送草束錢文。赴工搶險。此項人員。或因諳習工作。或因保護鄉閭。原可資其急公協佐。以收實效。乃近日各工投効人員。藉詞辦工。紛紛前往。該督等不加選擇。任意收錄。以致人數衆多。漫無限制。此等人員不過意存倖進。藉邀優敘。竟以興
辦大工。為伊等終南捷徑。甚或有不肖之徒。偷將完善堤防。有意殘毀。希冀興工漁利。糜帑殃民。尤為可恨。此皆濫竽者衆。遂至賢否不齊。轉滋弊竇。該督等又安能遍加查察。一一防範耶。試思地方守令。管理刑名錢穀。事務殷繁。印官之外。並無另有委員為之協理。河工卽需員差委。亦何得濫行收錄多人。致啟奔競。卽百齡等此次所奏捐職員外郞劉承澍捐辦□料。奏請捐復原官。該員並非奏請來工之員。又非因保衞田廬。捐資慕義。該督等本不應令其備料運工。今旣經工竣保奏。自不
得不一體加恩。而收用投効人員。漫無區别。卽此已可概見是河工委用人員。自應明定章程。以昭體制。嗣後工員非奏請發往者。不得擅行差用其平時應准委用若干員。遇有應辦之工。應准委用若干員。著該部詳議具奏。欽此。遵
旨議定。嗣後河工需員差委。非奏明投効者。不准濫行保奏。
○又
諭各省保奏奉旨儘先補用人員。不止河工一項。應如何酌定班次。與各項候補人員分班輪用之處。著吏部妥議章程具奏。欽此。遵
旨議定。河工缺出。自同知以至佐雜等官。均先儘欽奉
特旨留工之員一人。次用次儘仍赴原工一人。兩項相間輪用。先儘無人。仍用次儘。次儘無人。仍用先儘。輪至第五缺。用投効分發試用一人。如先儘次儘俱無人。聽該督撫將投効試用人員。酌量補用。
史／政書／大清會典事例（嘉慶朝）／吏部　卷十四至卷一百二十七／卷七十一　吏部五十八／處分例十二　大員離任等／外官案卷交代(P.3-2)..[清嘉慶年間刻本]
○嘉慶十四年
諭。朕恭閱雍正元年
世宗憲皇帝實錄。內載頒發
訓諭直省。文職自督撫學政至州縣等官。武職自提督㕘游等官。共
上諭十一道。仰見
皇祖澄肅方官。諄諄誡勉。不特當日之利弊。言無不盡。卽此時之相沿陋習。亦早經
洞燭無遺。
天語煌煌。實為萬世不易之官箴各督撫等衙門。久蒙
頒發。原期永遠遵循。朕仰述
前謨。若此時再加申諭。不能更出範圍。而我萬萬世子孫整飭官聯之法。亦無有過於此者。朕每日幾務之先。敬閱
列聖實錄。周而復始。夙夜凜。凜無事不恪遵
成憲。各督撫學政司道府州縣提鎮副將㕘游等。亦應隨時敬覽互相策勵。務使大法小廉。訓兵養士。崇實行而不尚虛名。秉公忠而不持偏見。潔己奉公。
愛民盡職。以期佐治分猷。奠安黎庶。切勿視為具文。歸入交代。僅令日久存貯。無裨身心。是則不能仰體
聖訓。亦有負朕委任誥誡之至意也。將此通諭知之。
史／政書／大清會典事例（嘉慶朝）／禮部　卷二百三十三至四百八／卷二百四十　禮部八／尊崇　尊崇儀注等／恭上皇帝尊號徽號(P.22-1)..[清嘉慶年間刻本]
○乾隆十四年二月己亥。王大臣等以平定金川請上
尊號。奉
旨。不用。
○二十年五月乙未。王大臣等以平準噶爾請上
尊號。奉
旨。不用。
○二十四年十月壬寅王大臣等以平囘部請上
尊號。奉
諭。諸王大臣等。以巴達克山汗素爾坦沙投誠。逆酋小和卓木授首。準噶爾全局大定。具表奏賀、並請加上尊號、雖稱援據典章。而朕功成祗懼。彌切於懷。豈肯崇尚虛文、勉從所請。西陲一事。仰賴
上蒼福佑。
宗社鴻庥。殊勳速奏、隸版籍者二萬餘里。治軍書者不及五年。載籍以來。實罕有倫比。而朕所深用愜心者、乃不在遠圖之式廓。而在
先烈之克成。欽惟
皇考付𢌿朕躬。夙夜勉圖繼述。矧在早年。備承
皇祖眷顧優隆。每遇軍國重務。卽令面聆
聖訓籌畫。是朕躬之仔肩倍重。而纘緖者亦倍艱。今以數載間運籌決策之勞。克全我
兩朝撻伐綏遐之畧。返衷自問、差可無負
燕貽者當在於是。故非好大喜功之為見也。我
皇祖聖德神功。超越萬古。戡定殊勳。炳於史冊。廷臣請上
尊號。尚未允行。乃者關門以西。迄乎大漠、雖通亘古未通之境、究以國家全盛餘力及之。視當年之事會稍
需刻難中輟者、其緩急輕重、固不可同年語矣、然方其罪人未得。朕斷不因盈廷畏葸、輒事苟安、若逆渠旣獻馘告功。則國法用申。而軍威自無可極。是以富德捷奏、尚請追索鄂斯滿阿布都海里二人以絕根株。朕以成事已蕆。卽傳諭飭止之、固不能惑於築室之謀、亦豈或蹈夫佳兵之戒、所謂行乎不得不行。止乎其所當止、無成心也、茲功成事定、惟欽遵
祖宗之心法、益深兢業耳。所有王大臣等加上尊號之請。不必行、
○六十年
諭。來歲歸政、朕為太上皇帝。歷稽前典。有上尊號之文。
殊屬無謂。太上皇帝。非若太皇太后因母儀而崇上徽稱者可比。况朕臨御六十年以來。敬
天法
祖。勤政愛民。及拓土開疆諸實政。彰彰可考。又何藉聖神文武等文字虛示尊崇。且以臣子而稱揚君父、本屬後世沿用虛文、於理原未盡協。我
聖祖仁皇帝平定三藩。及恭遇
慶節。從前臣工等屢有以上尊號為請者。
聖祖皆卻而弗許、
訓諭煌煌。實可為萬世法。今朕特豫行降旨。將上尊號
一事停止、此卽朕效法
皇祖之心。亦卽御極初年齋心默禱不敢上同
皇祖紀年之數之初念也、將來嗣皇帝及臣工等。皆當恪遵朕諭、不必復有凟請、朕惟敬祈
昊貺。精神純固、康彊逢吉、嗣皇帝秉承指示。克肩負荷、海宇熙和。治臻上理、此卽國家吉祥盛事。況太上皇帝稱號已極尊崇。嗣皇帝躬率臣民、以天下養。尤為古今郅隆盛軌。又何必徒尚繁文、務為增美耶。
史／政書／大清會典事例（嘉慶朝）／禮部　卷二百三十三至四百八／卷三百十八　禮部八十六／風敎一　講約一(P.1-1)..[清嘉慶年間刻本]
○雍正二年。
御製
聖諭廣訓萬言。頒發直省督撫學臣轉行該地方文武各官暨敎職衙門曉諭軍民生童人等。通行講讀。
廣訓序曰書曰。每歲孟春。遒人以木鐸徇於路。記曰。司徒修六禮以節民性。明七敎以興民德。此皆以敦本崇實之道。為牖民覺世之模。法莫良焉。意莫厚焉。我
聖祖仁皇帝久道化成。德洋恩普。仁育萬物。義正萬民。六十年來。宵衣旰食。祇期薄海內外。興仁講讓。革薄從忠。共成親遜之風。永享昇平之治。故
特頒上諭十六條。曉諭八旗及直省兵民人等。自綱常名敎之際。以至於耕桑作息之間。本末精粗。公私鉅細。凡民情之所習。皆
睿慮之所周。視爾編氓。誠如赤子。
聖有謨訓。明徵定保。萬世守之。莫能易也。朕纘承大統。臨御兆人。以
聖祖之心為心以
聖祖之政為政。夙夜黽勉。率由舊章。惟恐小民遵信奉行。久而或怠。用申誥誡。以示提撕。謹將
上諭十六條。尋繹其義。推衍其文。共得萬言。名曰
聖諭廣訓。旁徵遠引。往復周詳。意取顯明。語多直樸。無非奉
先志以啟後人。使羣黎百姓。家喻而戶曉也。願爾兵民等。仰體
聖祖正德厚生之至意。勿視為條敎號令之虛文。共勉為謹身節用之庶人。盡除夫浮薄囂凌之陋習。則風俗醇厚。家室和平。在朝廷德化。樂觀其成。爾後嗣子孫。並受其福。積善之家。必有餘慶。其理豈或爽哉。
聖諭敦孝弟以重人倫。
廣訓曰。我
聖祖仁皇帝臨御六十一年。法
祖尊
親。孝思不匱。
欽定孝經衍義一書。衍釋經文。義理詳貫。無非孝治天
下之義。故
聖諭十六條。首以孝弟開其端。朕丕承鴻業。追維
往訓。推廣立敎之思。先申孝弟之義。用是與爾兵民人等宣示之。夫孝者天之經。地之義。民之行也。人不知孝父母。獨不思父母愛子之心乎。方其未離懷抱。饑不能自哺。寒不能自衣。為父母者。審音聲。察形色。笑則為之喜。啼則為之憂。行動則跬步不離。疾痛則寢食俱廢。以養以敎。至於成人。復為授家室。謀生理。百計經營。心力俱瘁。父母之德。實同昊天罔極。人子欲報親恩於萬一。自當內盡其心。外竭其力。謹身節用。
以勤服勞。以隆孝養。毋博奕飲酒。毋好勇鬭很。毋好貨財私妻子。縱使儀文未備而誠慤有餘。推而廣之。如曾子所謂居處不莊非孝。事君不忠非孝。莅官不敬非孝。朋友不信非孝。戰陣無勇非孝。皆孝子分內之事也。至若父有冡子。稱曰家督。弟有伯兄。尊曰家長。凡日用出入。事無大小。衆子弟皆當咨稟焉。飲食必讓。語言必順。步趨必徐行。坐立必居下。凡以明弟道也。夫十年以長。則兄事之。五年以長。則肩隨之。况同氣之人乎。故不孝與不弟相因。事親與事長並重。能為孝子。然後能為悌弟。能為孝子悌弟。然後在田
野為循良之民。在行間為忠勇之士。爾兵民亦知為子當孝。為弟當悌。所患習焉不察。致自離於人倫之外。若能痛自愧悔。出於心之至誠。竭其力之當盡。由一念孝弟。積而至於念念皆然。勿尚虛文。勿略細行。勿沽名而市譽。勿勤始而怠終。孝弟之道。庶克敦矣。夫不孝不弟。國有常刑。然顯然之跡。刑所能防。隱然之地。法所難及。設罔知愧悔。自陷匪僻。朕心深為不忍。故丁寕告誡。庶爾兵民咸體朕意。感發興起。各盡子弟之職。於戲。聖人之德。本於人倫。堯舜之道。不外孝弟。孟子曰。人人親其親長其長。而天下平。爾兵民
其毋視為具文焉。
聖諭篤宗族以昭雍睦。
廣訓曰。書曰。以親九族。九族旣睦。是帝堯首以睦族示敎也。禮曰。尊祖故敬宗。敬宗故收族。明人道必以睦族為重也。夫家之有宗族。猶水之有分派。木之有分枝。雖遠近異勢。疎密異形。要其本源則一。故人之待其宗族也。必如身之有四肢百體。務使血脈相通。而疴癢相關。周禮本此意以敎民。著為六行。曰孝曰友。而繼曰睦。誠古今不易之常道也。我
聖祖仁皇帝旣諭爾等以敦孝弟重人倫。卽繼之曰。篤
宗族以昭雍睦。蓋宗族由人倫而推。雍睦未昭。卽孝弟有所未盡。朕為爾兵民詳訓之。大抵宗族所以不篤者。或富者多吝。而無解推之德。或貧者多求。而生觖望之思。或以貴凌賤。而勢利汩其天親。或以賤驕人。而忿傲施於骨。或貨財相競。不念袒免之情。或意見偶乖。頓失宗親之義。或偏聽妻孥之淺識。或誤中讒慝之虛詞。因而詬誶傾排。無所不至。非惟不知雍睦。抑且忘為宗族矣。爾兵民獨不思子姓之衆。皆出祖宗一人之身。奈何以一人之身。分為子姓。遽相視為途人而不顧哉。昔張公藝九世同居。江州陳氏
七百口共食。凡屬一家一姓。當念乃祖乃宗。寕厚毋薄。寕親毋疎。長幼必以序相洽。尊卑必以分相聯。喜則相慶以結其綢繆。戚則相憐以通其緩急。立家廟以薦烝嘗。設家塾以課子弟。置義田以贍貧乏。修族譜以聯疎遠。卽單姓寒門。或有未逮。亦各隨其力所能為。以自篤其親屬。誠使一姓之中。秩然藹然。父與父言慈。子與子言孝。兄與兄言友。弟與弟言恭。雍睦昭而孝弟之行愈敦。有司表為仁里。君子稱為義門。天下推為望族。豈不美哉。若以小故而隳宗支。以微嫌而傷親愛。以侮慢而違遜讓之風。以偷薄而虧敦
睦之誼。古道之不存。卽為國典所不恕。爾兵民其交相勸勵。共體祖宗慈愛之心。常切水木本源之念。將見親睦之俗。成於一鄉一邑。雍和之氣。達於薄海內外。諸福咸臻。太平有象。胥在是矣。可不朂歟。
聖諭和鄉黨以息爭訟。
廣訓曰。古者五族為黨。五州為鄉。睦婣任恤之敎。由來尚矣。顧鄉黨中生齒日繁。比閭相接。睚眦小失。狎昵微嫌。一或不誡。凌競以起。遂至屈辱公庭。委身法吏。負者自覺無顏。勝者人皆側目。以里巷之近。而舉動相猜。報復相尋。何以為安生業長子孫之計哉。
聖祖仁皇帝憫人心之好競。思化理之貴淳。特布訓於鄉黨曰和。所以息爭訟於未萌也。朕欲咸和萬民。用是申告爾等以敦和之道焉。詩曰。民之失德。乾餱以愆。言不和之漸起於細微也。易訟之象曰。君子以作事謀始。言息訟貴絕其端也。是故人有親疎。概接之以溫厚。事無大小。皆處之以謙沖。毋恃富以侮貧。毋挾貴以凌賤。毋飾智以欺愚。毋倚強以凌弱。談言可以解紛。施德不必望報。人有不及。當以情恕。非意相干。當以理遣。此旣有包容之度。彼必生媿悔之心。一朝能忍。鄉里稱為善良。小忿不爭。閭黨推其長厚。鄉
黨之和。其益大矣。古云。非宅是卜。惟鄰是卜。緩急可恃者。莫如鄉黨。務使一鄉之中。父老子弟。聯為一體。安樂憂患。視同一家。農商相資。工賈相讓。則民與民和。訓練相習。汛守相助。則兵與兵和。兵出力以衞民。民務養其力。民出財以贍兵。兵務恤其財。則兵與民交相和。由是而簞食豆羹。爭端不起。鼠牙雀角。速訟無因。豈至結怨耗財。廢時失業。甚且破產流離。以身殉法而不悟哉。若夫巨室耆年。鄉黨之望。膠庠髦士。鄉黨之英。宜以和輯之風。為一方表率。而姦頑好事之徒。或詭計挑唆。或橫行嚇詐。或貌為洽比以煽誘。
或假託公言而把持。有一於此。里閈靡寕。鄉論不容。國法具在。爾兵民所當謹凜者也。夫天下者鄉黨之積也。爾等誠遵
聖祖之懿訓。尚親睦之淳風。孝弟因此而益敦。宗族因此而益篤。里仁為美。比戶可封。訟息人安。延及世世。協和徧於萬邦。太和蒸於宇宙。朕與爾兵民永是賴焉。
聖諭重農桑以足衣食。
廣訓曰。朕聞養民之本。在於衣食。農桑者衣食所由出也。一夫不耕。或受之饑。一女不織。或受之寒。古者天
子親耕。后親桑。躬為至尊。不憚勤勞。為天下倡。凡為兆姓圖其本也。夫衣食之道。生於地。長於時。而聚於力。本務所在。稍不自力。坐受其困。故勤則男有餘粟。女有餘帛。不勤則仰不足事父母。俯不足畜妻子。其理然也。彼南北地土。雖有高下燥濕之殊。然高燥者宜黍稷。下濕者宜秔稻。食之所出不同。其為農事一也。樹桑養蠶。除江浙四川湖北外。餘省多不相宜。然植麻種棉。或績或紡。衣之所出不同。其事與樹桑一也。願吾民盡力農桑。勿好逸惡勞。勿始勤終惰。勿因天時偶歉。而輕棄田園。勿慕奇贏倍利。而輒改故業。
苟能重本務。雖一歲所入。公私輸用而外。羨餘無幾。而日積月累。以至身家饒裕。子孫世守。則利賴無窮。不然而捨本逐末。豈能若是之綿遠乎。至爾兵隸在戎伍。不事農桑。試思月有分給之餉。倉有支放之米。皆百姓輸納。以散給爾等各贍身家。一絲一粒。莫不出自農桑。爾等旣享其利。當彼此相安。多方扞衞。使農桑俱得盡力。爾輩衣食永遠不匱。則亦重有賴焉。若地方文武官僚。俱有勸課之責。勿奪民時。勿妨民事。浮惰者懲之。勤苦者勞之。務使野無曠土。邑無游民。農無捨其耒耜。婦無休其蠶織。卽至山澤園圃之
利。雞豚狗彘之畜。亦皆養之有道。取之有時。以佐農桑之不逮。庶幾克勤本業。而衣食之源溥矣。所慮年穀豐登。或忽於儲蓄。布帛充贍。或侈於費用。不儉之弊。與不勤等。甚且貴金玉。而忽菽粟。工文繡而廢蠶桑。相率為紛華靡麗之習。尤爾兵民所當深戒者也。自古盛王之世。老者衣帛食肉。黎民不饑不寒。享庶富之盛。而致敎化之興。其道胥由乎此。我
聖祖仁皇帝念切民依。嘗刊耕織圖。頒行中外。所以敦本阜民者甚至。朕仰惟
聖諭。念民事之至重。廣為詮解。勸爾等力於本務。予一
人衣租食稅。願與天下共飽煖也。
聖諭尚節儉以惜財用。
廣訓曰。生人不能一日而無用。卽不可一日而無財。然必留有餘之財。而後可供不時之用。故節儉尚焉。夫財猶水也節儉猶水之蓄也。水之流不蓄。則一洩無餘。而水立涸矣。財之流不節。則用之無度而財立匱矣。我
聖祖仁皇帝躬行節儉。為天下先。休養生息海內殷富。猶兢兢以惜財用示訓。蓋自古民風。皆貴乎勤儉。然勤而不儉。則十夫之力。不足供一夫之用。積歲所藏。
不足供一日之需。其害為更甚也。夫兵丁錢糧。有一定之數。乃不知撙節。衣好鮮麗。食求甘美。一月費數月之糧。甚至稱貸以遂其欲。子母相權。日復一日。債深累重。饑寒不免。農民當豐收之年。倉箱充實。本可積蓄。乃酬酢往來。率多浮費。遂至空虛。夫豐年尚至空虛。荒歉必至窮困。亦其勢然也。似此之人。國家未嘗減其一日之糧。天地未嘗不與以自然之利。究至啼饑號寒。困苦無告者。皆不節儉所致。更或祖宗勤苦儉約。日積月累。以致充裕。子孫承其遺業。不知物力艱難。任意奢侈。誇耀里黨。稍不如人。卽以為耻。曾
不轉盼。遺產立盡。無以自存。求如貧者之子孫。並不可得。於是寡廉鮮耻。靡所不至。弱者餓殍溝壑。強者作慝犯刑。不儉之害。一至於此。易曰。不節若則嗟若。蓋言始不節儉。必至嗟悔也。爾兵民當凜遵
聖訓。繹思不忘。為兵者知月糧有定。與其至不足而冀格外之賞。孰若留有餘以待可繼之糧。為民者知豐歉無常。與其但顧朝夕。致貧窶之可憂。孰若留貯將來。為水旱之有備。大抵儉為美德。寕以固陋貽譏。禮貴得中。勿以驕盈致敗。衣服不可過華。飲食不可無節。冠婚喪祭。各安本分。房屋器具。務取素樸。卽歲時
伏臘。斗酒娛賓。從俗從宜。歸於約省。為天地惜物力。為朝廷惜恩膏。為祖宗惜往日之勤勞。為子孫惜後來之福澤。自此富者不至於貧。貧者可至於富。安居樂業。含哺鼓腹。以副朕阜俗諴民之至意。孝經有曰謹身節用。以養父母。此庶人之孝也。爾兵民其身體而力行之。
聖諭隆學校以端士習。
廣訓曰。古者家有塾。黨有庠。州有序。國有學。固無人不在所敎之中。專其督率之地。董以師儒之官。所以成人材而厚風俗。合秀頑強懦。使之歸於一致也。我
聖祖仁皇帝壽考作人。特隆學校。凡所以養士之恩。敎士之法。無不備至。蓋以士為四民之首。人之所以待士者重。則士之所以自待者。益不可輕。士習端。而後鄉黨視為儀型。風俗由之表率。務令以孝弟為本。材能為末。器識為先。文藝為後。所讀者皆正書。所交者皆正士。確然於禮義之可守。惕然於廉耻之當存。唯恐立身一敗。致玷宮牆。唯恐名譽雖成。負慙衾影。如是斯可以為士。否或躁競功利。干犯名敎。習乎異端曲學。而不知大道。騖乎放言高論。而不事躬行。問其名則是。考其實則非矣。昔胡瑗為敎授。學者濟濟有
成文翁治蜀中。子弟由是大化。故廣文一官。朕特飭吏部。悉以孝廉明經補用。凡以為興賢育才。化民成俗計也。然學校之隆。固在司敎者有整齊嚴肅之規。尤在為士者有愛惜身名之意。士品果端。而後發為文章。非空虛之論。見之施為。非浮薄之行。在野不媿名儒者。在國卽為良臣。所繫顧不重哉。至於爾兵民。恐不知學校之為重。且以為與爾等無與。不思身雖不列於庠序。性豈自外於倫常。孟子曰。謹庠序之敎。申之以孝弟之義。又曰。人倫明於上。小民親於下。則學校不獨所以敎士。兼所以敎民。若黌宮之中。文武
並列。雖經義韜略。所習者不同。而入孝出弟。人人所當共由也。士農不異業。力田者悉能敦本務實。則農亦士也。兵民無異學。卽戎者皆知敬長愛親。則兵亦士也。然則庠序者。非爾兵民所當隆重者乎。端人正士者。非爾兵民所當則傚者乎。孰不有君臣父子之倫。孰不有仁義禮智之性。勿謂學校之設。止以為士。各宜以善相勸。以過相規。向風慕義。勉為良善。則氓之蚩蚩。亦可以禮義為耕耘。赳赳武夫。亦可以詩書為甲冑。一道同風之盛。將復見於今日矣。
聖諭黜異端以崇正學。
廣訓曰。朕惟欲厚風俗。先正人心。欲正人心。先端學術。夫人受天地之中以生。惟此倫常日用之道。為智愚之所共由。索隱行怪。聖賢不取。易言蒙以養正。聖功以之。書言無偏無頗。無反無側。王道以之。聖功王道。悉本正學。至於非聖之書。不經之典。驚世駭俗。紛紛藉藉。起而為民物之蠧者。皆為異端。所宜屏絕。凡爾兵民。愿謹淳樸者固多。間或迷於他歧。以無知而罹罪戾。朕甚憫之。自古三敎流傳。儒宗而外。厥有仙釋。朱子曰。釋氏之敎。都不管天地四方。只是理會一個心。老氏之敎。只是要存得一個神氣。此朱子持平之
言。可知釋道之本指矣。自游食無藉之輩。陰竊其名以壞其術。大率假災祥禍福之事。以售其誕幻無稽之談。始則誘取貲財。以圖肥己。漸至男女混淆。聚處為燒香之會。農工廢業。相逢多語怪之人。又其甚者。姦囘邪慝。竄伏其中。樹黨結盟。夜聚曉散。干名犯義。惑世誣民。及一旦發覺。徵捕株連。身陷囹圄。累及妻子。敎主已為罪魁。福緣且為禍本。如白蓮聞香等敎。皆前車之鑒也。又如西洋敎宗天主。亦屬不經。因其人通曉歷數。故國家用之。爾等不可不知也。夫左道惑衆。律所不宥。師巫邪術。邦有常刑。朝廷立法之意。
無非禁民為非。導民為善。黜邪崇正。去危就安。爾兵民以父母之身。生太平無事之日。衣食有賴。俯仰無憂。而顧昧恒性而卽匪彝。犯王章而干國憲。不亦愚之甚哉。我
聖祖仁皇帝漸民以仁。摩民以義。藝極陳常。煌煌大訓。所以為世道人心計者。至深遠矣。爾兵民等宜仰體
聖心。祗遵
聖敎。擯斥異端。直如盜賊水火。且水火盜賊。害止及身。異端之害。害及人心。心之本體。有正無邪。苟有主持自然不惑。將見品行端方。諸邪不能勝正。家庭和順。
遇難可以成祥。事親孝。事君忠。盡人事者。卽足以集天休。不求非分。不作非為。敦本業者。卽可以迓神慶。爾服爾耕。爾講爾武。安布帛菽粟之常。遵蕩平正直之化。則異端不待驅而自息矣。
聖諭講法律以儆愚頑。
廣訓曰。法律者帝王不得已而用之也法有深意。律本人情。明其意。達其情。則囹圄可空。訟獄可息。故懲創於已然。不若警惕於未然之為得也。周禮州長黨正族師。皆於月吉屬其民而讀法。大司寇懸刑象之法於象魏。使萬民觀之。知所向方。今國家酌定律例。委
曲詳明。昭示兵民。俾各凜成憲。遠於罪戾。意甚厚也。
聖祖仁皇帝深仁厚澤。洽於兆民。而於刑罰尤惓惓致意。朕臨御以來。體好生之德。施欽恤之恩。屢頒赦款。詳審爰書。庶幾大化翔洽。刑期無刑。又念爾為民者。生長草野。習於顓蒙。為兵者。身隸戎行。易逞強悍。每至誤觸王章。重干憲典。因之特申訓誡。警醒頑愚。爾等幸際昇平。休養生息。均宜循分守禮。以優游於化日舒長之世。平居將頒行法律。條分縷析。講明意義。見法知懼。觀律懷刑。如知不孝不弟之律。自不敢為蔑倫亂紀之行。知鬭毆攘奪之律。自不敢逞囂凌強
暴之氣。知姦淫盜竊之律。自有以遏其邪僻之心。知越訴誣告之律。自有以革其健訟之習。蓋法律千條萬緒。不過準情度理。天理人情。心所同具。心存於情理之中。身必不陷於法律之內。且爾兵民性縱愚頑。或不能通曉理義。未必不愛惜身家。試思一蹈法網。百苦備嘗。與其宛轉呼號。思避罪於箠楚之下。何如洗心滌慮。早悔過於淸夜之間。與其傾貲蕩產。求減毫末。而國法究不能逃。何如改惡遷善。不犯科條。而身家可以長保。儻不自警省。偶罹於法。上辱父母。下累妻孥。鄉黨不我容。宗族不我齒。卽或邀恩倖免。而
身敗行虧。已不足比於人數。追悔前非。豈不晚哉。朕聞居家之道。為善最樂。保身之策。安分為先。勿以惡小可為。有一惡。卽有一法以相治。勿以罪輕可玩。有一罪。卽有一律以相懲。惟時時以三尺自凜。人人以五刑相規。懼法自不犯法。畏刑自可免刑。匪僻潛消。爭競不作。愚者盡化為智。頑者悉變為良。民樂田疇。兵安營伍。用臻刑措之治不難矣。
聖諭明禮讓以厚風俗。
廣訓曰。漢儒有曰。凡民函五常之性。而其剛柔緩急。音聲不同。繫水土之風氣。故謂之風。好惡取舍。動靜無
恒。隨厥情欲。故謂之俗。其間淳漓厚薄。難以強同。奢儉質文。不能一致。是以聖人制為禮以齊之。孔子曰。安上治民。莫善於禮。蓋禮為天地之經。萬物之序。其體至大。其用至廣。道德仁義。非禮不成。尊卑貴賤。非禮不定。冠婚喪祭。非禮不備。郊廟燕饗。非禮不行。是知禮也者。風俗之原也。然禮之用貴於和。而禮之實存乎讓。子曰。能以禮讓為國乎何有。又曰。先之以敬讓而民不爭。使徒習乎繁文縟節。而無實意以將之。則所謂禮者。適足以長其浮偽。滋其文飾矣。夫禮之節文。爾兵民或未盡習。禮之實意。爾兵民皆所自具。
卽如事父母則當孝養。事長上則當恭順。夫婦之有倡隨兄弟之有友愛。朋友之有信義。親族之有款洽。此卽爾心自有之禮讓。不待外求而得者也。誠能和以處衆。卑以自牧。在家庭而父子兄弟。厎於肅雍。在鄉黨而長幼老弱。歸於親睦。毋犯囂凌之戒。毋蹈縱恣之愆。毋肆一念之貪。遂成攘奪。毋逞一時之忿。致啟紛爭。毋因貧富異形。有蔑視之意。毋見強弱異勢。起迫脅之心。各戒澆漓。共歸長厚。則循於禮者無悖行。敦於讓者無競心。藹然有恩。秩然有義。黨庠術序。相率為俊良。農工商賈。不失為醇樸。卽韜鈐介冑之
士。亦被服乎禮樂詩書。以潛消其剽悍桀驁。豈非太和之氣。大順之徵乎。書曰。謙受益。滿招損。古語又曰。終身讓路。不枉百步。終身讓畔。不失一段。可知禮讓之有得而無失也如此。朕願爾兵民等聆
聖祖之訓。而返求之於一身。爾能和其心以待人。則不和者自化。爾能平其情以接物。則不平者亦孚。一人倡之。衆人從之。一家行之。一里效之。由近以及於遠。由勉以至於安。漸仁摩義。俗厚風淳。庶不負諄諄誥誡之意哉。
聖諭務本業以定民志。
廣訓曰朕惟上天生民。必各付一業。使為立身之本。故人之生。雖智愚不同。強弱異等。莫不擇一業以自處。居此業者。皆有本分當為之事。藉以有利於身。藉以有用於世。幼而習焉。長而安焉。不見異物而遷焉。此孟子之所謂恒產。卽
聖祖仁皇帝之所謂本業也。維茲本業。實為先務。凡為士農。為工商、以及軍伍。業雖不同。而務所當務則同也。夫身之所習為業。心之所向為志。所習旣專。則所向自定。書曰。功崇惟志。業廣惟勤。蓋業與志本相須而成也。但恐日久而生厭。舍舊而圖新。或為浮言所
動。或因際遇未通。一念游移。半途而廢。作非分之營求。生意外之妄想。究之朝夕營營。不恒其德。資生寡策。歷久無成。而志遂以荒。而業遂以廢矣。夫業每荒於嬉。而必精於勤。志貴奮於始。而尤勵於終。朕樂觀爾之成。不忍見爾之廢也。為士者。謹身修行。矻矻窮年。服習詩書。敦崇禮讓。退為有本之學。進為有用之才。為農者。春耕秋歛。不失其時。撙節愛養。不愆於度。先事以備水旱。如期而輸稅糧。使地無餘利。人無餘力。工則審四時。飭六材。日省而月試。居肆而事成。商則通有無。權貴賤。交易而退。各得其所。務體公平。勿
蹈欺詐。若夫身列行陣。行陣卽其業也。弓馬騎射。操練之必精。步伐止齊。演習之必熟。屯田則事墾闢。守汛則嚴刁斗。備邊則險要之宜知。防海則風濤之宜悉。庶幾無負本業矣。夫天下無易成之業。而亦無不可成之業。各守乃業。則業無不成。各安其志。則志無旁騖。毋相侵擾。毋敢怠荒。寕習於勤劬。勿貪夫逸樂。寕安於樸守。勿事乎紛華。熙熙然士食舊德。農服先疇。工利器用。商通貨財。兵資捍衞。各盡乃職。各世其業。上以繼祖宗之傳。下以綿子孫之緒。富庶豐亨。游於光天化日之下。以仰答
祖誥誡之殷懷。以克副朕休養之至意。顧不共享其福歟。
聖諭訓子弟以禁非為。
廣訓曰。從來敎萬民。訓子弟。黨正族師。月吉讀法。歲時校比。師田行役。則合卒伍而簡兵器。朝夕誥誡。人知自愛。不敢偶蹈於非。休哉何風之隆歟。我
聖祖仁皇帝臨御六十一年。宏保赤之仁。廣敎家之治。深恩厚澤。休養生息。以至於今。朕纘承大統。仰體
聖祖子惠元元之心。無日不以爾百姓為念。尤無日不以爾百姓之子弟為念也。人生十年曰幼學。二十曰
弱冠。血氣未定。知識漸開。訓導懲戒之方。莫切於此。大凡子弟之率不謹。皆由父兄之敎不先。所恃為父兄者。啟其德性。遏其邪心。廣其器識。謹其嗜好。至於愛親敬長之念。人所固有。爾父兄誠能明示其訓。俾知父子有親。君臣有義。夫婦有别。長幼有序。朋友有信。以端其本。則大倫明而干紀犯分之咎自鮮矣。夫士農工商。各有傳業。軍士之家。世習技勇。其人之淑慝邪正。必自為子弟之日始。語云。少成若天性。習慣成自然。民間非為之事。漸漬成風。或游手好閒。博奕飲酒。或結納匪類。放僻邪侈。往往陷溺而不悟。甚者
罹法網。犯刑章。爾為父兄者。獨能晏然而已乎。與其追悔於事後。孰若嚴訓於平時。蓋行莫重於孝弟力田。心必存於禮義廉恥。可模可範。以身敎之。耳提面命。以言敎之。使子弟見聞日熟。循蹈規矩之中。久之心地淳良。行止端重。可以寡過。而保家。卽可以進德而成材也。且庭訓素嫺。子弟克肖。則國家賓興令典。自致顯揚。旣光大爾門閭。又垂裕爾後昆。父兄俱與有榮焉。卽使愚魯不敏。而服敎安化。刑辱不及於厥躬。鄉黨咸稱為良愿。一家之休祥。孰大於是。况今日之子弟。又為將來之父兄。積善相承。誨迪不倦。將見
戶興禮讓。人敦孝義。自通都大邑以至窮鄉僻壤。太平之象。與國俱長。庶不虛朕殷殷期朂之至意矣。夫好善則閭閻子弟。可致尊榮。苟不善則公卿子弟。流為卑賤。義方之敎。切磋之功。可不豫嚴於蒙穉之年乎。爾兵民其敬聽之毋忽。
聖諭息誣告以全善良。
廣訓曰。國家之立法。所以懲不善而儆無良。豈反為姦民開訐告之路。而令善良受傾陷之害哉。夫人必有切膚之寃。非可以理遣情恕者。於是鳴於官以求申理。此告之所由來也。乃有姦宄不法之徒。好事舞文。
陰謀肆毒。或捏虛以成實。或借徑以生波。或設計以報宿嫌。或移禍以卸己罪。顛倒是非。混淆曲直。往往飾沉寃負痛之詞。逞射影捕風之術。更有敎唆詞訟者。以刀筆為生涯。視獄訟為兒戱。深文以冀其巧中。搆釁而圖其重酬。鄉里畏之。名曰訟師。因而朋比協謀。黨惡互證。有司或一時受蔽。致使善良之輩。不能自白。桁楊在前。箠楚在後。鍛煉之下。何求不得。縱至事明寃雪。而拖累困苦。小則廢時失業。大則蕩產破家。善良之被誣可憫。而兇頑之誣善良。尤可痛恨也。
聖祖仁皇帝矜恤下民。重懲其弊。
頒示訓諭。有曰息誣告以全善良。夫誣告有反坐之條。令甲煌煌。乃敢作奸犯科而不畏者。利慾薰心。詭薄成性。方且恣其含沙之毒。僥倖於法網之寬。殊不知無情之辭。一經審察。莫可逃避。造釁以傾人。究之布阱以自陷。亦何利之有。嘗聞古人。或認牛而不辨。或奪禾而不爭。卒開愧悔之誠。翻成禮讓之美。若斯之風。誠可嘉尚。爾兵民所當景效焉。且尋繹
聖諭。不曰禁而曰息。謂與其治之以法。不如感之使自化也。蓋官吏之見聞或疎。疎則猶煩揣測。鄉鄰之耳目最近。近則素所稔知。為之抉其根株。窮其黨類。出
於無心者。緩語以曉之。成於有意者。危言以誡之。彼善良之家。素行足以質之里閈而無愧。而誣告之人。言辭旣非情實。迫於公論。則不敢誣。揆諸本心。亦不忍誣。凡前此之陰謀秘計。一旦悚然改悔。如冰消霧釋。兵不誣兵。而兵之善良者全。民不誣民。而民之善良者全。兵民不相為誣。而兵民舉全。不至赴官終訟。兩造俱傷。庶幾從風慕義。胥天下而歸於無訟。豈不休哉。尚其咸喻而凜遵焉。
聖諭誡匿逃以免株連。
廣訓曰。朕撫臨億兆。合四海為一家。聯萬姓為一體。中
外旗民。本無異視。第以國初定制。八旗人員。在內則拱衞京師。在外則駐防各省。如有不奉使令。潛往他鄉者。卽為逃人。例有嚴禁。逃人所至之地。兵民人等不行覺察擅自容留者。罪並及之。按匿逃情弊。大約不外兩端。凡在逃之人。意氣言詞。必多巧飾。爾等或受其欺罔。不辨為逃人。而率意容留者有之。或利其財物。明知為逃人。而通同隱匿者有之。夫主僕之間。乃大義所在。逃人背主蔑義。窩逃者黨不義而藐王章。逃者恃匿者以為之藪也。法安得恕。故順治五年之例。窩逃者問擬大辟。並籍其家。鄰佑十家等。皆徙
邊遠。康熙十五年定例。凡窩逃之正犯。流徙尚陽堡。兩鄰十家長。罪止杖徒。此皆我
聖祖仁皇帝矜惜愚民。罪疑惟輕。故改從寬典也。又屢年恩詔。將逃人事件。概行赦免。國家施法外之仁。寬督捕之罰。無非欲爾兵民革薄從忠。遷善改過。使蓬門蓽戶。出入優游。共享太平無事之福。爾兵民等其仰體
聖祖誥誡之慈懷。與朕諄諭之至意。謹身率敎。循理奉公。不交游手無藉之徒。不為行險僥倖之事。毋徇私情而干國憲。毋貪微利而忘身家。如此則井里晏然。
四鄰安堵。胥吏不擾。雞犬無驚。而國家刑期無刑之化。亦可以觀厥成矣。儻因法網旣寬。復蹈故轍。營私受賄。藏惡養奸。則自取其辜。何能曲宥。况夫逃竄之人。性旣冥頑。又無生理。所行種種不端。大而盜賊。小而賭博。一經發覺。皆犯科條。容留之家。又安能脫然事外。不罹罪譴耶。周易曰。比之匪人。不亦傷乎。晏子曰。君子居必擇鄰。所以避患也。可知奸猾浮蕩之流。皆足為善良之累。朕願爾等父誡其子。兄誡其弟。隊長誡其行伍。鄉約誡其比閭。祗奉訓詞。各遠非義。則地方寕謐。俗厚風淳。又何患株連之偶及哉。
聖諭完錢糧以省催科。
廣訓曰。自昔畫野分州。任土作貢。而賦稅以興。凡國之五禮百度。輸用出入皆賴焉。此君所必需於民。下所宜供於上。古今通義。未之或改。且以制官祿。所以治我民。以給兵餉。所以衞我民。以備荒歉。所以養我民。取諸天下。還為天下用之。人主之倉廩府庫。豈厲民而以自養耶。我朝自定鼎以來。賦額悉準經制。且橫徵私派。一切革除。未嘗絲毫多取於民。溯
聖祖仁皇帝深仁厚澤。豢養斯民。六十餘年。時以閭閻豐裕為念。所蠲免錢糧。何止百千萬億。遐邇之霑被。
固已淪肌浹髓矣。夫緩徵薄歛。加惠元元。君之德也。以下奉上。先公後私。民之職也。屬在兵民。宜喻此意。勿惰而嬉。荒其本業。勿奢而費。耗其貲財。勿逡巡觀望。冀邀賜復之殊恩。勿轉委輸將。致被豪猾之中飽。依限而納。毋待追呼。然後以其所餘。養父兄。畢婚嫁。給朝夕。供伏臘。縣庭有臥治之官。村巷無夜呼之吏。俯仰無累。妻孥晏然。其為安樂。莫踰於此。儻不知國課之當重。國法之難寬。或有意抗違。或任情遲緩。有司迫奏銷之限。不得不嚴追比。胥役受鞭撻之苦。不得不肆誅求。剝啄叩門。多方需索。無名之費。或反浮
於應納之數。而究竟所未完者。仍不能為爾寬貸。不知何樂而為此。夫供胥役之侵漁。曷若輸朝廷之正供。為抗糧之頑戶。曷若為守法之良民。人雖至愚。亦必知之。况乎上好仁而下好義。情屬一體。爾試思廟堂之上。所日夜憂勞者。在於民事。水溢則為隄防。旱魃則為虔禱。蝗蝻則為撲滅。幸不成災。則爾享其利。不幸成災。則又為之蠲租。為之賑濟。如此而為民者。尚忍逋賦以誤國需。問之於心。亦何以自安。譬人子於父母。分產受業以後。必服勞奉養。庶盡厥職。乃父母恩勤顧復。不遺餘力。而為子者。自私其財。缺甘旨
而違色養。尚得謂之人子乎。朕用是諄諄告誡。但願爾兵民。上念軍國。下念身家。外有効忠之名。內受安享之實。官不煩而吏不擾。何樂如之。爾兵民淸夜自思。其咸體朕意。
聖諭聯保甲以弭盜賊。
廣訓曰。從來安民在於弭盜。摘發守禦之法。必當先事而為之備。故緝捕有賞。疎縱有罰。諱盜有禁。違限有條。而最善者莫如保甲。十家為甲。十甲為保。甲有長。保有正。設立簿冊。交察互警。此卽井田守望之遺制。所以
聖祖仁皇帝上諭曰。聯保甲以弭盜賊。誠欲使四海九州。閭閻安堵。澄本淸源。
聖慮實為周切矣。第恐遵行旣久。遂至因循。吏則徒稽戶籍。民則僅置門牌。而於聯比糾察之法。未見實心奉行。以至勾引窩藏之弊。種種而生。鄰舍失事。竟有如秦越之相視。富家被刼。反指為悖出之當然。甚且假公濟私。藉盤詰之虛名。滋無厭之苛求。汛防因而騷擾。胥吏緣以生奸。有保甲之名。無保甲之實。有保甲之累。無保甲之益。此盜賊之所以難弭也。夫良法之有利於民。在奉行之必求其實。嗣後城市鄉村。嚴
行保甲。每處各自分保。每保各統一甲。城以坊分。鄉以圖别。排鄰比戶。互相防閑。一甲之中。巨室大戶。僮佃多至數百。此內良否。本戶自有責任。若一廛一舍之散布村落者。有業無業。或良或否。里正保正。得以微窺於平素。一出一入。得以隱察其行蹤。遇有不務恒業。羣飲聚博。鬭雞走狗。夜集曉散。以及履歷不明。蹤跡可疑者。皆立為糾舉。不許暫容甲內。其荒原古廟。閙肆叢祠。尤易藏奸。更宜加緊防察。至汛地兵丁。務必晝夜巡邏。一體查詰。毋借端生事。毋挾讐陷害。毋受賄賂而徇縱。毋惜情面而姑容。協力同心。輪流
分派。則盜賊無容身之地。軍民享安靜之樂矣。查昔人禦盜之法。村置一樓。樓設一鼓。一家有失。擊鼓為號。羣起而守其要害。盜賊將安所逃。所謂寓兵法於保甲中也。若夫江海出沒之區。有未可以保甲行者。舟楫往來。烙號聯䑸。彼此互相稽查。匪類亦難藏匿。皆在實心奉行。先事而為之備。若視為具文。怠忽從事。至於被盜者失財。連坐者受累。不惟負朕息盜安民之至意。亦甚非爾等保身保家之良策也。
聖諭解讐忿以重身命。
廣訓曰。朕惟人道莫大於守身民之有身。所以務本力
田。養父母而畜妻子。兵之有身。所以嫻習技勇。資捍衞以報朝廷。身為有用之身。則皆當自愛。乃生人氣質之偏。不能變化。往往血氣用事。至一發而不可遏。激怒崇朝。竟成莫解。互相報復。兩敗俱傷。其起甚微。而為害甚大。不念爰書抵罪一定之律。雖國家法網甚寬。亦不能為殺人者。施法外之仁。
聖祖仁皇帝訓諭十六條。而終之以重身命。誠哀矜悱惻之至意也。夫天地以好生為心。而惘惘之倫。不自顧惜。人君以愛養為政。而蚩蚩之衆。每至輕生。非釁起於夙昔之讐。卽禍生於一朝之忿。強者恃膂力之
剛。殺人亡命。弱者希抵償之罪。赴水投繯。忿以成讐。讐而益忿。原其致此之由。固非一端。而兵民所易犯者。尤多於縱酒。蓋酒之為物。能亂人心志。使失其故常。或賓主酬酢。始以合歡。而俱入醉鄉。則一言不合。至操刀而相向。或睚眦之怨。本可冰釋。及酒酣耳熱。則一發難忍。若不共之深讐。每見刑曹命案。相傷於酒後者。十有五六。噫。置身縲絏。家破人亡。甚或累及妻孥。禍延鄉黨。而後拊心自悼。悔何及矣。自今以往。皆當敬聆
聖諭。時時提醒。思讐與身孰重。毋追旣往之讐。而昧將
來之患。思忿與命孰輕。毋快目前之忿。而貽事後之悔。縱人或以非禮相加。似難含忍。然一念夫身命攸關。則從父兄訓誨。聽親友調和。無不可情恕理遣。至酒之為害。尤宜深戒。古之人。旣立之監。或佐之史。蓋唯恐載號載呶。亂籩豆而起爭端也。其可沉湎荒腆。致陷身於刑戮乎。語有之。忍之斯須。乃全爾軀。故解去讐忿。則全生保家之道。胥在於此。養其和平。消其亢戾。不待排難解紛。而凌競之習。自然息化。何其風之醇也。孔子曰。忿思難。孟子謂橫逆猶是。此亦妄人也已矣。聖賢之遺訓。與
聖祖仁皇帝之明諭。固千古同揆也。凡爾兵民。凜遵毋忽。則閭閻相保。營伍相安。下以承家。上以報國。優游盛世。共躋仁壽之域。非解讐忿之明效歟。
○四年
諭。朕覽戶部奏銷本章。見恩詔內賞給老人一項。直隸各省七十以上至百歲以上老民老婦。共一百四十二萬一千六百二十五名。賞給絹布等件價銀。共八十九萬餘兩。米一十六萬五千餘石等語。凡此老人。但就民人而言。如仕宦紳士商賈僧道。皆不入此數之內。洪範以壽居五福之首。而昔人稱七十為古稀。誠以壽為難得而可貴也。乃今日老人之多。至於如
此。皆由我
皇考聖祖仁皇帝六十餘年以來。深仁厚澤。休養生息。凡山陬海澨。僻壤窮鄉。無不沐浴
鴻慈。涵濡大化。太和翔洽。壽國壽民。所以期頤耄耋。龎眉皓首之人。至數百萬之多。所謂老耆以壽終。幼孤得遂長者。皆我
皇考之賜也。從此益加培養。日積月累。則民間之享高年。介眉壽者。更不知如何之衆矣。此等老人。躬際昌期。年登上壽。大抵皆居心忠厚。力行善事之人。卽或有一二年少時未盡醇謹者。亦必中年暮齒。能自悔
悟之人。蓋一念修省。卽荷
上天福佑也。是國家有培養之恩。亦由本人能修善以祗承之。非倖而致之者也。爾等百姓觀太平之盛事。當歡欣鼓舞。謹身修德。以迓
天庥。父與父言慈。子與子言孝。兄弟友恭。夫婦和順。比閭族黨之間。相親相愛。無詐無欺。革薄從忠。循分守法。盡除乖戾之氣。為國家淳樸良善之民。則
天地佑善賜福。長享遐年。此必然之理也。但生齒日盛。食指繁多。則謀生之計。不可不講。爾等百姓當重農桑以順天時。勤開墾以盡地利。務本業以戒游惰。謹
蓋藏以裕久遠。而且節省日用。愛惜物力。毋縱奢侈。毋競紛華。毋任意糜費。以耗有用之財。毋但顧目前。而忘經久之計。朕以勤儉先天下。宮禁之中。食餘之物。皆不忍棄。必令人檢取收貯之。數年以來。所貯米粟。已至數十石之多。朕臨御萬方。尚多方撙節愛養。以為加惠元元之本。爾等小民。安可縱口腹之欲。而忘物力之艱難乎。爾等誠能體朕諄諄訓誨之意。敦善行則心體安。務本計則俯仰足。惜財用則家室裕。人心和樂。風俗淳美。同為壽考之人。長享昇平之福。豈非朕之所厚望哉。著該部將朕此旨。轉發直省督
撫通行所屬郡邑鄉村。咸使聞知。
○七年奏准。直省各州縣。大鄉大村。人居稠密之處。俱設立講約之所。於舉貢生員內。揀選老成者一人。以為約正。再選樸實謹守者三四人。以為值月。每月朔望。齊集鄉之耆老里長。及讀書之人。宣讀
聖諭廣訓。詳示開導。務使鄉曲愚民。其知鼓舞向善。至約正值月。果能化導督率。行至三年。著有成效。督撫會同學臣。擇其學行最優者。具題送部引
見。其誠實無過者。量加旌異。以示鼓勵。其不能董率。怠惰廢弛者。卽加黜罰。如地方官不實力奉行
者。該督撫據實㕘處。
史／政書／大清會典事例（嘉慶朝）／禮部　卷二百三十三至四百八／卷三百二十　禮部八十八／風敎三　訓飭風俗(P.1-1)..[清嘉慶年間刻本]
○嘉慶五年
諭。朕惟正朝廷以正百官。正百官以正萬民。欲敦民俗。先飭官方。我
皇祖世宗憲皇帝御極初年。
特頒訓諭。文職自督撫司道以至州縣。武職自提鎮以至㕘游。
誥誡諄諄。務俾文武大小官僚。各揚其職。朕敬念
先猷。時時恭覽。仰見
皇祖訓俗型方。儆於有位。實萬世所當奉守。惟各衙門遵藏日久。祇循例入於交代。未必能身體力行。是我
皇祖垂訓之深心。視為具文。安望其循名責實。無負朝廷設官分職之意乎。現在各省文武大臣官員等。辦公餘閒。未必盡習於荒怠。亦或留心典冊。從事蒐求。但與其涉獵詞藻各書。何若恭繹
聖訓。砥礪官箴。以為化民成俗之本務。再各省頒行
聖諭廣訓十六條。
聖祖仁皇帝挈其綱。
皇祖世宗憲皇帝詳其目。牖民覺世。愷切詳明。近有御史條陳。請製孝弟忠信禮義廉耻八論。宣諭百姓。朕思
聖諭廣訓。綱舉目張朕卽另製訓辭。亦斷不能出
聖祖
世宗範圍。至於整飭百官。朕亦惟有稟承
前志。以期實力奉行。大小臣工。但能恪守
彝訓。卽不殊聽朕誨言。各督撫提鎮等。其董率所屬。勉
思職守。敬奉
成模。庶幾地方營伍。日有起色。用副朕顯承
謨烈申諭官常之至意。
○又
諭。朕恭閱乾隆六年
實錄內。欽奉
諭旨。制治未亂。保邦未危。必以風俗人心為之本。人心正則風俗醇。而朝廷淸明。國祚久遠。胥由於此。
聖諭煌煌。實為萬世治道之準。我
皇考承
三朝重熙累洽之後。其時海宇安恬。綱紀整飭。然猶朝
乾夕惕。治益求治。安益求安。而於風俗人心之本。尤三致意焉。朕寅紹
丕基。勤求治理。惟恐弗克仰承
謨烈。夙夜滋懼。况人心漸不如古。風俗日趨日下。朕敢不敬念
先猷。亟思化民成俗之道乎。夫化民成俗。必先使百姓勿惑於邪。同趨於正。而後教化行。孔子之教。萬世尊崇。此外如釋道之流。雖非正教。然漢唐至今。未嘗盡行沙汰。且其服飾住持。自成一類。卽有滋事為匪者。無難立時辨識。若近世所稱白蓮教。其居
處衣服。與齊民無異。卽一家之中。同居數人。其習教者與不習教者。無由分别。地方不肖官吏。因有邪教之目。輒事查拏。往往藉端勒索。不問其入教與否。惟賄是求。甚至有鄉閭椎魯。全不識字之人。任意妄拏。指為邪匪。而實係習教傳徒者。轉置之不問。良莠不分。激成事故。遂致赤子弄兵潢池。𠞰捕頻年。迄今未靖。其實從前查拏劉松宋之淸及劉之協。因其潛蓄逆謀。並非因白蓮教之故。昨已將辦理劉之協緣由。宣示中外。並親製邪教說一篇。申明習教而奉公守法者。不必查拏。其聚衆犯
法者。方為懲辦。原以此等愚氓。但能安靜循分。卽不必過事苛求。初非欲留此白蓮教之名。任蚩蚩者日趨於惑也。夫正學昌明。則歧途自絕。教化之行。必先自上。朕勤求治理。日有孜孜。惟期正朝廷以正百官。正百官以正萬民。內外臣工。果能咸體朕意。精白乃心。大法小廉。共襄郅治。凡有教化斯民之責者。平日實心訓迪。默化潛移。引之規矩之中。而消其暴戾之氣。若地方果有不逞之徒。或行兇滋事。或糾衆抗官。原當執法究治。何必問其所習何教耶。總之經正則庶民興。庶民興斯無邪慝。
聖賢心法治法。無踰於此。朕所由紹
聞衣
德。願與大小臣工。端本善則。共牖斯民於蕩平正直之途也。將此通諭知之。
○六年
諭。給事中周元良奏請崇樸黜華。飭諭近侍王公大臣。於一應婚喪服色。務敦節儉。並請勅交禮部。將民間婚喪嫁娶。居室車馬服色。查明定例示禁一摺。所奏皆係久經飭諭之事。且有勢所難行者。朕素喜節儉。一切起居服御。從不肯稍事紛靡。自親政之初。卽降旨停止貢獻。禁絕苞苴。以期轉移風
氣。日就敦龎。乃朕天性使然。並不因在二十七月之內。務從簡約。若釋服之後。由儉入奢。又尚繁麗、此時亦不必辨說。久當共知朕意矣。前因釋服屆期。恐內外臣工。因朕卽吉。或有呈遞如意等事。早經豫為飭禁。現在一切典禮。俱已完備。朕持服之期有盡。而感慕之思無窮。至於躬行儉德為天下先。俾海宇漸還淳樸。此尤永矢弗渝之素志。方今生齒日繁。卽果能相率以儉。猶恐日用不足。第由奢返儉。其事不易。亦惟有默化潛移。庶風俗益敦古處。豈在多為厲禁。且官民婚喪嫁娶。及居室車
馬衣服。貴賤原有等差。但亦止能禁其僭越無等。如衣服中貂褂。其不應穿用者。曡經降旨嚴禁。以示防閑。其民間婚喪一切用度。或豐或嗇。俱係稱家有無。豈可官為之限。若如該給事中所奏。勅部定制通行。是使不肖吏胥。得以從中訛索。徒滋紛擾。而於化民成俗之道。仍無裨益。至請禁內城開設戲園一節。朕於嘉慶四年四月內。卽明降諭旨。所有內城戲園。一概永遠禁止。不准復行開設。並諭令原開戲園之人。别營生業。該給事中豈未之聞。近因釋服以後、恐內城地方。或有希圖牟利。私
行違禁開設之事。朕復諄諭步軍統領。嚴行查禁。亦不待該給事中陳奏始行飭禁也。周元良原摺著發還。
○七年
諭。朕恭閱
皇考高宗純皇帝實錄。內載乾隆十八年七月欽奉
諭旨。滿洲習俗純樸。自我朝一統以來。始學漢文。曾將五經及四子通鑑等書。繙譯刊行。近有不肖之徒。不繙譯正傳。反將水滸西廂記等小說繙譯。使人閱看。誘以為惡。甚至以滿洲單字還音抄寫古詞者俱有。滿洲習俗之偷。皆由於此。不可不嚴行禁止等因。欽
此。仰見我
皇考崇正黜邪。為風俗人心計者。至深且遠。從前滿洲盡皆通曉淸文。是以尚能將小說古詞。繙譯成編。
皇考深恐為習俗之害嚴飭禁止。今滿洲非惟不能繙譯。甚至淸話生疎。其識淸字粗曉漢文者。又以經史正文。詞義深奧。難於誦習。專取各種無稽小說。日事披覽。而人心漸卽於偷。此不獨滿洲為然。漢人亦更多蹈此陋習。如經史為學問根柢。自應悉心研討。至諸子百家。不過供文人涉獵。已屬藝餘。乃鄉曲小民。不但經史不能領悟。卽子集亦束置
不觀。惟喜瞽詞俗劇。及一切鄙俚之詞。更有編造廣為傳播。大率不外乎草竊姦宄之事。而愚民之好勇鬬很者。溺於邪慝。轉相慕效。糾夥結盟。肆行淫暴。概由看此等書詞所致。於世道人心。大有關繫。不可不重申嚴禁。但此時若紛紛查辦。未便假手吏胥。轉滋擾累。著在京之步軍統領順天府五城各衙門。及外省之各督撫。通飭地方官。出示勸諭。將各坊肆及家藏不經小說。現已刊播者。令其自行燒燬。不得仍留原版。此後並不准再行編造刊刻。以端風化而息詖詞。將此通諭知之。
○八年
諭。湖北學政茹棻。因蒲圻縣劣衿熊士鰲。抗糧縱兇滋事。自請議處一摺。各省設立學政。原欲其化導士子。訓俗型方。非徒以校閱藝文。遂稱盡職。蓋士為四民之首。學政於平日誠能盡心訓迪。令士子循循然動遵法度。而士子等又各於鄉黨中。互相勸喻。俾人人知尊君親上之義。則姦宄潛消。善良蔚起。士習端而民風厚。所謂經正則庶民興。斯無邪慝也。今熊士鰲身列膠庠。敢於抗糧縱兇。釀成龔如昇等糾衆刼獄鉅案。此等劣衿。自由平時失於教導所致。茹棻到任已久。咎有應得。著交部議
處。至各省學政職司學校。有教士之責。與其俟該生員等有抗糧包漕唆訟武斷種種不法之事。犯而後懲。曷若正其趨向。遷善遠罪而不自知。總之道政齊刑末也。道德齊禮本也。德禮之化。非平日漸摩涵育。焉能蒸蒸丕變。著通諭各學政。務於敦崇教化。庶庠序皆循規矩。閭閻得資表率。用副朕端本善俗至意。
史／政書／大清會典事例（嘉慶朝）／禮部　卷二百三十三至四百八／卷三百二十一　禮部八十九／風敎四　禁止貢獻(P.1-1)..[清嘉慶年間刻本]
○嘉慶四年
諭。朕恭閱
皇考硃筆。有嚴禁內外大臣進呈貢物
諭旨二道。
聖訓煌煌。
垂戒至為明切。夫貢之為義。始於禹貢。原指任土作貢而言。並非崇尚珍奇。所謂不貴異物賤用物也。我
皇考頒諭飭禁。至再至三。祇因和珅攬權納賄。凡遇外
省督撫等呈進物件。准遞與否。必須先問和珅。伊卽擅自准駮。明示有權。而督撫等所進貢物。在
皇考不過賞收一二件。其餘盡入和珅私宅。是以我
皇考雖屢經禁止。仍未杜絕。試思外省備辦玉銅磁書畫插屏掛屏等件。豈皆出自己貲。必下而取之州縣。而州縣又必取之百姓。稍不足數。敲扑隨之。以閭閻有限之脂膏。供官吏無窮之朘削。民何以堪。况此等古玩。饑不可食。寒不可衣。真糞土之不若。而以奇貨視之可乎國家百數十年來。昇平昌阜。財賦豐盈。內府所存陳設物件。充牣駢羅。現在幾
乎無可收貯之處。且所貢之物。斷不能勝於大內所藏。卽或較勝。朕視之真如糞土。朕之所寶者。惟在時和年豐。民物康阜。得賢才以分理庶政。方為國家至寶耳。至應進土貢。原為日用所必需。如吉林黑龍江將軍。每年所進貂皮東珠人參。係該處所產之物。其他如川廣之藥材。九江磁器。江浙之綢緞。及徽墨湖筆牋紙茶葉瓜果等項。原不外任土作貢之義。仍准按例呈進。所有如意玉銅磁書畫插屏掛屏等物。嗣後概不許呈進。至在京王公大臣。每年所得分例。尚不能敷當差之用。豈有餘
資。亦不許呈進貢物。若內廷翰林所錄御製詩文冊頁。及自作書畫等件。尚可呈進。斷不許增入古玩。至各省鹽政織造關差等。並無地方理民之責。其應交盈餘銀兩。現今戶部查明。方擬酌減。伊等辦公。更可裕如。應進貢物。准其照例呈進。再年節王公大臣督撫等。所進如意。取兆吉祥。殊覺無謂。諸臣以為如意。而朕觀之轉不如意。亦著一併禁止。此次嚴諭之後。諸臣等有將所禁之物呈進者。卽以違制論。決不稍貸。特此明白宣示。通諭中外知之。
○又
諭。昨日慶霖呈進閩海關土貢。朕憶向年
萬萬壽聖節。方有此貢。猶恐奏事處錯行轉奏。因命軍機大臣。檢查奏事處檔案。歷年均係七月二十後呈進。至八月間並未另有
萬萬壽貢件。是慶霖竟係循照年例。冒昧呈進。實屬非是。除將貢物擲還外。慶霖著交部嚴加議處。至慶桂於伊弟呈進不合之處。並未阻止。亦屬疎忽。著交都察院議處。其奏事官及奏事太監。尚無錯誤。俱著免議。
○又
諭。兵部議處違例呈進土貢之福州將軍慶霖。請照
違制例革職一摺。各省呈進貢物。節經降旨。嚴行飭禁。現屆八月十三日。為
皇考萬萬壽誕辰。朕旣不能奉觴稱慶。而明歲
九旬萬萬壽。又不獲躬率天下臣民。祝
嘏臚歡。用申孝養。每瞻
靈几。哀慕方深。慶霖乃循照年例。呈進土貢。益令朕觸緒增悲。殊屬冒昧。卽照部議以違制例革職。實為罪所應得。姑念慶霖由侍衞出身。擢任將軍。心地糊塗。於體制不能諳悉。且因兼管閩海關務。所進祇係土物。又屬初次。著從寬改為革職留任。惟是
此次慶霖得邀寬宥。或外間無識之人。妄意前此飭禁。雖奉有明諭。而違例呈進。其革職處分。仍可邀恩留任。又視為具文。遂思僥倖嘗試。冀開進奉之門。此則有意測探。大非朕此次施恩之意矣。從前進貢一事。
皇考亦屢經頒諭嚴禁。而督撫等仍間有備物呈進者。
皇考因其旣經備進。或賞收一二件。藉聯上下之情。然亦甚為可厭。今朕志先定。斷不容臣工等。有陽奉陰違之事。朕在藩邸時。一切服御起居。概從簡樸、而親政後尤以崇儉黜華。冀厚民生而敦饒裕。現
在宮禁之中。所貯珍寶玩品。極為充牣。饑不可食。寒不可衣。可見此等珍奇。祇屬無用之物。况外省備進貢物。名為奉上。其實藉以營私。每次未收之件。旣可分饋權要。又可歸入私囊。而屬員等競事逢迎。輒以幫貢為詞。藉端派累。層層取巧。以致小民朘削難堪。大抵進奉一節。最為吏治之害。此朕所深悉弊端。而必加嚴禁者也。此次朕之所以寬恕慶霖者。實因伊係武職糊塗。所進祇係方物。其咎不過冒昧。尚非欲倡為此舉。首先嘗試。是以姑免革職。儻臣工等誤會朕意。欲藉此營私見好。仍
冀得免嚴議。則是有意效尤。不但照違制例革職。必當重治其罪。決不姑寬。朕如此披誠訓諭。而內外臣工。多有不能深知朕者。欲陷朕好貨之名。快其私憤。便其私圖。雖係以小人之腹。度君子之心。不足與較。然朕之苦衷。亦不可不宣示也。至慶桂在京供職。相距伊弟任所較遠。慶霖呈進不合之處。未經阻止。其咎尚輕。著照部議。查級准抵。免其降調。將此通諭知之。
○七年
諭。興肇等奏稱此次和闐採獲白玉二十七斤。次白玉二十四斤。各一塊。請將囘子伯克。伊斯瑪伊勒
愛瑪爾霍卓二人。賞戴花翎。囘子愛瑪沙等七人。賞戴金頂等語。所奏殊屬非是。和闐為產玉之區。該處伯克率領囘民。撈獲玉石。每年解運進京。祇係任土作貢之意。今興肇等因伊斯瑪伊勒等。採獲白玉二塊。斤數較重。輒請賞給翎頂。此玉有何足貴。翎枝頂戴。為國家名器所關。該伯克及囘子等。如果奮勉勤能。於防卡屯田一切差使。辦理妥協。該大臣據實奏聞。必照所請加恩。用示獎勵。豈得以採獲玉斤較重。為伊等之功。濫行懇請乎。朕數年以來。節經降旨。停止中外臣工貢獻。凡金玉
珠寶等物。概不准呈進。前葉爾羗採得數百斤成塊大玉。業已運送起程。曾降旨卽於所至地方。截留𣓪置。興肇等寕不知之。况此區區數十斤之玉。又何足為貴乎。朕所寶者。惟在時和年豐。民安物阜。一切耳目玩好之物。素性實所鄙𣓪。若如興肇等所奏。獲一玉塊。卽錫以翎頂之榮。則伯克囘子。勢必爭相慕效。專以搜採大玉。希冀邀恩。而外間無識之徒。或因妄生揣摩。此則甚有關將興肇額勒金布均著傳旨申飭。其所請賞給翎頂。伊斯瑪伊勒等。俱不准賞給。並曉諭各伯克囘子等。嗣後惟當
實力當差。如有出力之處。該大臣等奏聞時。必當加恩賞賚。至此次囘子等因未得大玉。誦經祈求。此語如果屬實。更覺無謂。豈採得大玉。卽為伊等報効乎。所有現獲二塊大玉。如可乘例貢之便送京。方准其附帶若沿途運送。稍有不便。卽擲於該處。不必呈進。將此通諭知之。
○十三年
諭。朕自臨御以來。嚴飭各督撫等於任土作貢之外。不得别有進獻。各督撫等日久遵循。罔敢違逾。自已咸知朕意。惟來年為朕五十誕辰。該督撫等承受渥恩。情殷祝嘏。或以五旬慶節。非常年萬壽可
比。輒欲競獻珍奇。用申誠悃。或督撫本無此意。而屬員等藉端慫恿。希圖見好。且可從中獲利。亦情事之所必有。在封疆大吏。共礪廉隅。斷不致因祝釐進獻。致有簠簋不飭之事。但恐此端一開。則爭長見巧。誇多鬬靡。其弊有不可勝言者。况宮府所藏。百物充牣。朕躬行節儉。凡珍異華美之物。皆所不取。實由天性。初非出於矯強。諒亦諸臣所共喻。明年五旬慶辰。除該督撫等應進土貢。仍准循例進獻備賞外。所有金珠玩好各物。概不准呈進。若督撫中有准其屆期來京申祝。亦祇准呈遞如意。
或係科甲出身素工詞翰者。並准其進獻詩冊書畫。俾展慶忱。儻經此次訓諭之後。該督撫等復又違例進獻珍玩者。必當加以譴責。該督撫等務宜敬謹凜遵。以副朕黜華崇實諄諄教誡之至意。將此通諭知之。
○又
諭。從前我
皇考高宗純皇帝萬壽旬慶。皇子皇孫等祝嘏呼嵩。情殷慶獻。仰蒙
俯鑒悃忱。曲加體恤。豫
賜多金。備進貢品。
延釐錫福。
盛典昭垂。明歲為朕五旬萬壽。諸王誼屬宗親。自必同殷祝頌。因思儀親王成親王。係朕之兄。慶郡王永璘。係朕之弟。定親王綿恩。在朕諸姪中居長。且係御前大臣。其次卽榮郡王綿億。亦在內廷行走。俱較諸王為近。允宜酌加錫賚。用遂抒誠。儀親王成親王慶郡王永璘。著各賞銀一萬兩。定親王綿恩。著賞銀八千兩。榮郡王綿億。著賞銀六千兩。均由造辦處給發祗領。俾從容備進貢物。此外諸王。仍照每年萬壽慶節。循例獻祝。毋許多備貢品。儻於
例外加增。朕亦斷不賞收。諸王其各凜遵訓諭以副朕意。
史／政書／大清會典事例（嘉慶朝）／禮部　卷二百三十三至四百八／卷三百三十七　禮部一百五／大祀二　孟春祈穀(P.1-1)..[清嘉慶年間刻本]
○乾隆元年奏准。正月上辛。恭祀
上帝。為民
祈穀。嗣後三獻爵。令進爵官跪進。
皇帝仍行
親獻之禮。
○三年題准。乾隆四年正月初四日。乃上辛
祈穀之期。前三日齋戒。時值元旦。仍遵照次辛致祭之例。改期於十四日舉行。
○十四年議准。
祈穀壇有當修整者。應及時鳩工敬謹辦理。其
壇內器用。亦依定制增飾見新。再興工前期。應恭請
神位於别殿安奉繕修
皇乾殿。殿內所奉
上帝神版。
列聖神位。應恭請於
大享殿內安奉。俟工竣還
御後。乃節修
大享殿。
○十五年題准。乾隆十六年正月初九日立春。初三日上辛。係在立春以前。改期於十三日次辛行
祈穀禮。
○又奏准。
皇乾殿內供奉
神龕。內外幃幔及供案帷。均照式改用天靑色織金龍
緞。制與
皇穹宇同。
○又奏准。
祈穀壇
大享殿外三成臺面。屢經修補。甎色不一。應請改用金甎墁砌。旣堪經久。於體制亦為宜稱。
○又奏准。
皇乾殿正位供案。較
配位供案高一尺。高低甚屬懸殊。擬照
地壇僅高一寸之制。將
祈穀壇
配位供案加高九寸。
○又奏准。
皇乾殿門圍垣舊係綠色。請亦改為靑色琉璃、以符體制。
○又奏准。
祈穀壇內一切陳設器用。均照
圜丘、色用靑。
○又奏准。修整
祈穀壇。擇吉自
皇乾殿興工。前期各遣官一人。祗吿
天
地
太廟後殿
奉先殿
社稷。興工日。祭
后土
司工之神。恭請
皇乾殿神版。奉安
大享殿。遣官詣
皇乾殿。祗吿
皇天上帝。
列聖配位。祀畢。禮部尚書詣
神位前上香。行三跪九叩禮。太常寺官恭捧各
神版。敬謹安設於龍亭。行一跪三叩禮。校尉舁亭。太常
寺官十人前引。由中門出。至
大享殿前。以次排列。太常寺官詣龍亭前一跪三叩。恭捧
神版。奉安
大享殿內。禮部尚書詣
神位前上香行禮如前。祗吿事宜。由內務府太常寺奏定。祝文由翰林院撰擬。
○十六年奏准。
祈穀壇扁額、舊書
大享殿宇。殿與門名相同。按大享之名。禮經皆指季秋報祀而言。與孟春
祈穀稍異。應請别薦嘉名。以昭盛典。奉
旨。改
大享殿為
祈年殿。
大享門為
祈年門。
○又奏准。
祈年殿舊制係三覆檐。上覆靑瓦。中覆黃瓦。下覆綠瓦。三色互異。請將琉璃覆瓦。改用一色純靑。其大門及兩廡。均用靑色。
○又奏准。
皇乾殿興工將次吿竣、擇吉迎吻。吻上應照例用裹金
銀花二對。紅緞二方。龍旗
御仗各一對。和聲署作樂前引。禮部工部內務府太常寺官均迎接。由
祈年門進。照例遣官致祭
琉璃窰並
祈年門之神。其承祭官、暨禮部工部內務府太常寺堂官、並在工執事各官、均照例簪花披紅行禮。其安吻插劍合龍門懸扁額。照例遣官祭
司工之神。祭文由翰林院撰擬。承祭官由太常寺奏遣。龍旗
御仗裹金銀花等項。由工部製造。緞絹等物、由戶部移取。
○又奏准。
皇乾殿工竣。恭奉
神位還御。遣官祗吿。禮部尚書率太常寺官。恭捧
神版還御。儀與繕修
皇乾殿先期奉請禮同。
○三十年。
祈穀於
上帝。用立春後辛日。先是二十九年
諭。前經禮部請於正月初五日舉行祭辛典禮。但初五日在立春以前。為時尚早。俟春後初辛舉行。於義方
協。所有
祈穀壇典禮。於十五日舉行。
○三十七年遵
旨議定。
祈穀前一日。
皇帝乘輦入西天門。於
齋宮東
御禮轎。至西甎城左門間降輿。步入琉璃左門。詣
皇乾殿上香。禮成。仍於降輿處
御禮轎還
齋宮。其視
壇位。遣親王恭代行禮。祀日。有司先設幄次於
祈年門東間。
皇帝自
齋宮乘輦。至東北甬道適中處
御禮轎。由新設門入。至南甎城門外
神道西降輿。由甎城左門步入就幄次。自
祈年左門入行禮。行禮儀節均與　　　圜丘同禮成。仍於降輦處
御禮轎還
齋宮。乾隆三十九年。有年逾六旬始酌量節減儀文之　　　諭。謹詳載　　　圜丘大祀。
○四十六年
諭。朕自臨御以來。每遇
郊祀大典。無不蠲潔躬承。四十六年如一日。仰荷
昊蒼眷佑。壽越古稀。仍當躬親行禮。而一切登降禮儀。步履究覺稍遜於前。若遣官恭代。非朕勤於躬親昭事之初心。而勉強將事。復於精一凝承之意。轉有未盡。因諭該部前往敬視
祈穀壇宿齋宮詣
壇瞻拜日降輦處。茲據奏請。擬由
皇乾殿西牆門外降輿。較為近便。應如所奏。此朕仰體
上天眷愛朕躬長申寅恪之意。將來朕子孫纘緒凝庥。
有壽登古稀者。亦可欽承朕志。於
郊壇大祀。歲歲躬行。率由此典。以上邀
皇天眷顧之隆。庶幾無疆惟休。永膺
昊貺。垂裕萬年。
○是年具題。四十七年
祈穀日期。改用正月十四日次辛。奉
諭。天子父
天母
地。祗承之義。不可稍弛。從前雍正七年。恭奉
皇考世宗憲皇帝諭旨。以定例正月上辛。若在初五日以前。則改於次辛。但元旦朝賀。乃朕躬之禮儀。若因
此而展
祈穀之期。於心實有未安。著於上辛行禮。煌煌
聖訓。實屬萬世不刊之論。朕御極以來。遇正月初三日以前上辛。因必須隔年齋戒。是以改用次辛。其有初四日上辛。亦改用次辛者。則因
聖母皇太后祝釐初祉。儀不容缺。至明歲正月初四日上辛。並非向年可比。該部何得亦改次辛。况冬至
南郊禮成。有於次日受賀者。所謂禮緣義起。而義以方外。尤必敬以直內。如謂臣下意在尊君。不敢輕易朝正令典。亦當備查往例。具奏請旨。所有明歲
祈穀。仍用上辛。並著為令。
○又
諭。禮莫大於敬
天。義莫隆於
郊祀。前以禮部具題壬寅年
祈穀日期。改用次辛。所擬不當。已明降諭旨矣。孟春
祈穀。所以迓陽氣而兆農祥。考諸經傳。葢指立春後之上辛。而非元旦後之上辛。雍正年間。恭奉
皇考聖諭。飭禮臣定議。允宜永遠遵守。敬思其義。若上辛在立春前舉行。與乘陽之義。未為精當。又上辛設在正月初三日以前。則當於隔年齋戒。而
太廟祫祭實為合饗大禮。卽宮中拜
神、亦屬國朝定例。若於齋戒期內照舊舉行。於專一致敬之道。似猶未協。其應如何斟酌古今。百世遵守可行之處。著大學士九卿詳議以聞。欽此。遵
旨謹議。上辛以立春後所得之辛。始為上辛。若立春之辛。尚在上年十二月內。則仍用正月之上辛。以符歲首之義。正月上辛、如值初三日以前。於未進祀冊前、奏請改用次辛。至正月初四日上辛。應於初一日齋戒起。是日
皇帝未入齋宮之前。宮中拜
神。
奉先殿行禮。均可各昭誠敬。毋庸改期。
○又奉
旨。明年元旦係上辛
祈穀齋戒日期。所有元旦應行拈香各處。仍親詣行禮。初五日陞殿受賀。
史／政書／大清會典事例（嘉慶朝）／禮部　卷二百三十三至四百八／卷三百四十　禮部一百八／大祀五　列聖升配(P.1-1)..[清嘉慶年間刻本]
○雍正元年九月初五日
諭。自古祖功宗德。制在不祧。饗帝饗親。祀應並舉。仰惟
皇考聖祖仁皇帝。六十一年豐功厚澤。深洽人心。四千餘年哲后賢君。難侔歷服。朕纘承丕緒。永念前徽。
皇考聖祖仁皇帝允宜崇祀
郊壇。克配
上帝。以後冬至祈穀祀
天。祗奉
聖祖仁皇帝同
太祖高皇帝
太宗文皇帝
世祖章皇帝配饗。夏至祭
地。亦如
南郊祈穀禮。祗奉配饗。
○是年冬至大祀
天於
圜丘。奉
聖祖仁皇帝配饗。前期遣官祗告如常儀。祀日、
世宗憲皇帝恭捧
神牌。奉安於
上帝幄之西旁
太宗文皇帝之次第二靑幄。一應禮儀、均與康熙六年同。
○二年正月上辛
祈穀。恭奉
聖祖仁皇帝配饗
大享殿。祀日、
世宗憲皇帝恭捧
神牌。奉安於
上帝位之西旁
太宗文皇帝之次。禮儀與康熙九年同。
○是年夏至。奉
聖祖仁皇帝配饗
方澤。祭日、
世宗憲皇帝恭捧
神牌奉安於
皇地祇幄之西旁
太宗文皇帝之次第二黃幄。禮儀與康熙六年同。
○十三年十一月二十日。
高宗純皇帝諭。自古聖君哲后。為
上天篤生以乂安寰宇。嘉惠元元。功德之盛。侔於造化。厥後追崇之典。必合
天並饗以隆祀典。詩載思文之什。易垂殷薦之文。皇哉大矣。仰惟我
皇考世宗憲皇帝。值重熙累洽之後。統御乾綱。誕敷膏澤。顯承
帝命。默契
天心。殫繼述之孝思。裕經綸之要道。由是宣之為政教。飭之為法紀。勵百爾之廉能。卹萬民之疾苦。蠲逋賦。飭軍威。靜桁楊。籌水旱。勸課農桑。砥礪風俗。惓惓懇懇。心勤宵旰之中。而慮周垓埏之表。至若隆師重道。取士增科。文德著焉。輯寕邊塞。撫乂蠻陬。武烈彰焉。
洋洋
聖謨。儼如
天語。煌煌
睿藻。煥若
天文。至治光華。格於上下。如日月之行運。無不照臨。如雨露之沾濡。無不周溥。用能合撰
帝載。協應
蒼穹。嘉祥畢集。朕惟本天本祖之義。尚德尚功之典。我
皇考世宗憲皇帝。允宜崇祀
郊壇。克配
上帝。以昭
天眷。然必輿情允協。衆議僉同。嗣後冬至。祈穀祀
天。祗奉
世宗憲皇帝同
太祖高皇帝
太宗文皇帝
世祖章皇帝
聖祖仁皇帝配饗。夏至祭
地。亦如
南郊祈穀禮、祗奉配饗。其應行典禮。詳議具奏。欽此。遵
旨謹議。應於乾隆二年冬至。奉
世宗憲皇帝配饗
圜丘。乾隆三年孟春上辛。奉
世宗憲皇帝配饗
大享殿。乾隆三年夏至。奉
世宗憲皇帝配饗
方澤。其各
壇增設供奉
世宗憲皇帝神牌。及
天壇
地壇幄次。
大享殿奉安
神位寶座。並
神位前一切陳設器用。禮部會同太常寺相度地基。詳晰妥議。交與工部敬謹製造。
史／政書／大清會典事例（嘉慶朝）／禮部　卷二百三十三至四百八／卷三百五十　禮部一百十八／中祀一　春分朝日等／祭歷代帝王廟(P.6-2)..[清嘉慶年間刻本]
○乾隆元年
諭。易名以諡。古之制也。自周公定為諡法。後世帝王未有無諡者。明建文為太祖之嫡孫。纘承大統。在位四年。固儼然天下共主矣。及成祖旣有其天下。併去其年號。而史官所書。則仍稱為建文元年二年三年四年。此國之所賴有信史也。然不繫之以諡。而稱曰建文皇帝。此俗稱。非史體也。傳之後世殊為闕典。考明太祖有元之天下。而諡元主為順帝。我
世祖章皇帝代明之天下。而諡明主為愍帝。雖更姓改物之君。尚且追諡而無所嫌忌。況當其世者乎。宏治以來。如楊循吉諸人。屢以為請。迄寢不行。皆以後世子孫席有成祖之業。故不敢變亂舊章。而不慮其貽議來世也。我國家諡崇禎而不諡建文者。以明史未竣。非當時所急。今史書旣成。若不及此追諡。良為遺憾。大學士九卿會議確擬具奏。候朕親加裁定。欽此。
遵
旨議定。諡明建文帝為恭閔惠皇帝。入於
帝王廟。設位於明太祖之下。
高宗純皇帝御製祭文。遣官致祭。
○又議准。
帝王廟脯醢宜豐。加增鹿脯鹿醢鹿一。正殿仍用兔醢。兩廡易兔醢為醓醢。加增豕一。
○二年奏准。
帝王廟祭祀。向有爵無墊。應於奠獻時增用爵墊。
○三年
諭。二月十五日祭
歷代帝王廟。因節近淸明。正值朕躬謁
泰陵。是以未及親祭。俟秋祭
帝王廟。朕當親詣行禮。欽此。九月。
高宗純皇帝親詣
歷代帝王廟行禮如儀。
○六年二月
諭。本月二十日祭
歷代帝王廟。朕已降旨親詣行禮。查是日節屆淸明。朕詣
壽皇殿
雍和宮行禮。
歷代帝王廟。著和親王弘晝致祭。
○十四年覆准。凡
親祭
帝王廟。行飲福受胙禮時。停止另設拜褥。
○十八年奏准。
帝王廟正門額書
景德門。請增崇聖二字。
○二十七年奏准。
帝王廟正殿。向用靑綠琉璃瓦色。於禮未協。茲值繕修之期。除兩廡仍循舊制外。其正殿覆瓦。可否改用純黃色。奉
旨。所奏是。著改蓋黃瓦。以崇典禮。欽此。三月。遣官祗告。奉請
神牌供於祭器庫。
○二十九年。
帝王廟工程告竣。遣官祗告。奉請
神牌還位。
御製碑文勒石。立碑一。
高宗純皇帝親詣行禮。
○四十二年。大學士奏。
歷代帝王廟配饗遼金元諸臣。名字尚沿舊史之訛。茲遼金元三史、仰蒙
欽定改正。諸臣牌位、自應悉照新改字樣另繕。其宗翰宗望。俱係史傳標名。卽不應書其原名。謹將應改各名。另繕淸單呈
覽。奉
旨。依議。
○是年。改繕
帝王廟從祀諸臣牌位。遼臣耶律曷魯、改書耶律赫
嚕。金臣黏沒忽、改書宗翰。斡里不、改書宗望。元臣木華黎、改書穆呼哩。不忽朮、改書布呼密。伯顏、改書巴延。脫脫、改書托克托。依舊安奉。
○四十九年
諭朕因覽四庫全書內大淸通禮一書。所列廟祀歷代帝王位號。乃依舊會典所定。有所弗愜於心。敬憶
皇祖實錄。有勅議增祀之諭。令查取禮部原議紅本。則係康熙六十一年十一月內具題。爾時諸臣不能仰體
聖懷、詳細討論。未免因陋就簡。我
皇祖諭旨。以凡帝王曾在位者。除無道被弒亡國之主。此外盡應入廟。卽一二年者。亦應崇祀。煌煌
聖訓。至大至公。上自羲軒。下至勝國。其間聖作明述之君。守文繼體之主。無不馨香妥侑。不特書生臆論。無能仰喻
高深。卽歷代以來。升歆議禮。未有正大光明若此者也。乃會議疏內。聲明偏安亡弒不入祀典。而仍入遼金二朝。不入東西晉元魏前後五代。未免意有偏向。視若仰承
聖意。而實顯與
聖諭相背。朕意若謂南北朝偏安不入正統。則遼金得國。亦未奄有中原。何以一登一黜。適足啟後人之訾議。卽因東西晉前後五代。有因篡得國。擯而不列。如操丕不得為正統之例。殊不知三國時正統在昭烈。故雖以陳壽三國志之尊魏抑蜀。而卒不能奪萬世之公評。至司馬氏篡竊以還。南朝神器數易。如宋武帝崛起丹徒。手移晉祚。自不能掩其篡奪之罪。其他雖祖宗得國不正。而子孫能繼緖承休。卽為守文中主。亦不可概從缺畧。况自漢昭烈以至唐高祖統一區夏。時之相去。三百餘年。其間英毅之辟。節儉之主。
史不絕書。又安可置而不論。至於後五代。如朱溫以及郭威。或起自寇竊。或身為叛臣。五十餘年。更易數姓。中華統緖。不絕如綫。然周世宗承藉郭氏餘業。憑有疆域。尚不失為令主。此而概不列入。則東西晉前後五代數百年間創守各主。祀典缺如。何以協千秋公論。他若元魏雄據河北。地廣勢強。太武道武。勤思政理。講學興農。亦可為偏安英主。並當量入祀典。以示表章。朕前命館臣錄存楊維楨正統辨論內。詳𥇦宣諭。以維楨所辨正統在宋不在遼金之說為是。所以存春秋綱目之義。見人心天命之攸歸。且檢閱孫
承澤春明夢餘錄。所載明代崇祀古帝王位號。原未列遼金二朝。今帝王廟崇祀遼金。而不入東西晉前後五代。似此互相入主出奴。伊於何底。是皆議禮諸臣。有懷偏見。明使後世臆說之徒。謂本朝於歷代帝王。未免區分南北。意存軒輊。甚失
皇祖降諭之本意也。至明之亡國。由於神熹二宗、紀綱墮而法度弛。愍帝嗣統時。國事已不可為。雖十七年身歷勤苦。不能補救傾危。卒且身殉社稷。未可與荒淫失國者一例而論。是以
皇祖睿裁將神熹二宗撤出。而愍帝則
特令廟祀。
褒貶予奪。毫釐不爽。實千古大公定論。乃諸臣於定議時。轉復將漢之桓靈增入。豈未思炎漢之亡。亡於桓靈。而不亡於獻帝乎。從前定議。未將東漢全局詳審論斷。轉使昏闇之君濫叨廟食、所議未為允協。夫自古帝王。統緒相傳。易代以後。饗祀廟庭、原以報功崇德。至於嚴篡竊之防。戒守成之主。或予或奪。要必衷於至當、而無所容心於其間、方協彰癉之義、所有歷代帝王廟祀典、著大學士九卿更行悉心詳議具奏。並著於定議後、交四庫館恭錄
皇祖諭旨、並朕此旨於通禮廟饗卷首、以昭殷鑒歷朝垂示萬年之至意、欽此。遵
旨議奏、魏代勃興北邊、奄有河洛、世有賢君。允宜光昭俎豆。晉及前後五代。雖得國非正。而嗣業之君。亦宜並膺廟食、再唐憲宗削平僭叛、不惑羣議。功業實不可沒、而金哀宗圖存於亡、從容殉國。較之明愍帝更為有光。此二帝可否一體增祀。伏候
睿裁。至漢桓靈二主。遵
旨將神牌撤出、增祀神牌入龕事宜。交禮部工部辦理。
入廟吉期。由欽天監選擇。告祭典禮。交太常寺遵辦。祭文由翰林院撰擬。奉
旨。據大學士九卿等會議增祀兩晉元魏前後五代各帝王一摺。並聲明唐憲宗金哀宗應否一體增祀等語憲宗處唐中葉。各鎮節度憑陵跋扈。僭叛不臣。憲宗命將專征。削平淮西。厥功頗偉。在有唐一代中尚屬英主。其末年被弒。係禍變猝乘。與荒亂失德、召變致釁者不同。至金哀宗處衰弱之時。國勢已不可問。推其致敗之由。實因熙宗海陵淫虐階厲。哀宗自縊殉國。與明之愍帝事同一例。自應一體增祀。餘俱著
照所議行。
○又
諭。明春增祀神牌入廟。卽於春祭前一日安奉。祭日照常年春祭儀注舉行。不必另議。惟祝文內、應將增祀之處。交翰林院添撰數語。
○五十年二月。增設
晉元帝、明帝、成帝、康帝、穆帝、哀帝、簡文帝、
北魏道武帝、明元帝、太武帝、文成帝、獻文帝、孝文帝。宣武帝、孝明帝、
宋文帝、孝武帝、明帝。
齊武帝。
陳文帝、宣帝神位。合原祀
漢高祖以下十九帝。以次安奉為一龕。撤出桓靈二帝。增祀
唐憲宗、
後唐明宗、
後周世宗、神位。合原祀
唐高祖以下十五帝。
遼六帝、
宋十四帝。以次安奉為一龕。增祀
金哀宗神位。合原祀
金五帝。
元十一帝。
明十三帝。以次安奉為一龕。
高宗純皇帝親詣致祭行禮。如常儀、
史／政書／大清會典事例（嘉慶朝）／樂部　卷四百十至卷四百二十六／卷四百十七　樂部八／樂章一　中和韶樂一／先師廟(P.20-1)..[清嘉慶年間刻本]
德平之章送　　神
煌煌辟雍。四方來宗。甄陶樂育。多士景從。如土斯埴。如金在鎔。佐予敷治。俗美時雍。
史／政書／大清會典事例（嘉慶朝）／樂部　卷四百十至卷四百二十六／卷四百二十一　樂部十二／樂章五　中和淸樂等／中和淸樂／除夕上元節上鐙(P.2-2)..[清嘉慶年間刻本]
除夕上元節上鐙
火樹星橋之章
火樹星橋。爛煌煌、燈月連宵。夜如晝、春風料峭。鈞天奏徹。奏徹箾韶。煙雲中、瑞靄交。籠著鮫綃。錦繡叢萬花繚繞。魚龍夭矯。嵩祝聲高。一解分明是洞天、是絳霄。分明是靈臺靈囿靈沼。更春光
乍到。景物暄妍雨露饒。又黃上柳條。漏洩靑陽在野橋。二解賀
聖朝。
世德遙。鬱曈曈。日麗霄。
聖嗣
聖。重明繼照。萬民歡樂。萬方熙皡。昇平節。瑞應昭。瓊蕊飄蕭。寶殿開、法曲雲璈。魚龍夭矯。嵩祝聲高。三解金支麝氣飄。西吠琉璃四照。影娥池、鳳燭燒。百子池、涎爇龍膏。九華燈篆烟消。寒星纍纍綴銀霄。蟻穿九曲珠光耀。好良宵。是
皇家景福滔滔。四解滿山椒。花簇百枝嬌。月輪正高。燈和月一片冰霄。是
皇家景福滔滔。五解殿當中。
黼座高。春悄。銅壺漫敲。笙歌千萬里而遙。是
皇家景福滔滔。六解良宵正好。正好良宵。看
皇都萬井多娛樂。良宵正好。正好良宵。蓬壺淸窈。銀海光搖。百和香霏瑤島。紫羅囊、繡綵飄。花匼匝、東風吹飽。同慶
淸朝。七解小梅梢。暗香浮動。淡烟籠罩。月上柔枝。露滴輕苞。今宵裏、巷舞衢歌。遍寰瀛、同慶
淸朝。八解願春光年年好。三五迢迢。不夜城、燈月交。奉
宸歡。暮暮朝朝。成矞成卿。萬朵祥雲護
帝霄。趨辭
史／政書／大清會典事例（嘉慶朝）／樂部　卷四百十至卷四百二十六／卷四百二十四　樂部十五／樂章八　笳吹等／笳吹(P.1-1)..[清嘉慶年間刻本]
踏搖娘
日將出兮。明星煌煌。壽斯徵兮。秀眉其龎。三十
維壯。五十遲暮。莫親祖母。莫尊祖父。
史／政書／大清會典事例（嘉慶朝）／樂部　卷四百十至卷四百二十六／卷四百二十四　樂部十五／樂章八　笳吹等／平西笳吹(P.10-2)..[清嘉慶年間刻本]
樂章平西笳吹
乾隆二十五年平定西陲
豐澤園筵燕
閶闔煌煌。鐘鏞鏘鏘。鳴鞭祇肅。
帝用燕康。荷
天純嘏。
祖德凝庥。從容底定。允升大猷。
聖德宏敷。光被遐邇。如拱北辰。諸部歸止。
慈恩覆幬。滄海無量。爭先効順。奔走來王。憲章斯備。勝算克成。跳梁羣醜。魚貫輸誠。
天威震曡。小腆惕厲。
大君惟仁。莫不臣隸。
聖教宏敷。額手格心。月竁同風。越邁古今。
遠謨是協。絕徼安康。撫綏之德。遍於遐荒。
乾元功懋。滂洽垓埏。巍巍
盛德。億萬斯年
史／政書／大清會典事例（嘉慶朝）／樂部　卷四百十至卷四百二十六／卷四百二十五　樂部十六／樂章九　鐃歌大樂／巡幸／練吉日第十六(P.9-2)..[清嘉慶年間刻本]
練吉日第十六
練吉日兮撰佳辰。百僚具兮輿衞陳。屏翳弭節兮。玉宇無塵。煌煌兮斗車。奕奕兮天輪。一解
命太常兮奉牲。用昭吿兮百神。潔粢盛兮肅明禋。將展軨兮效駕。行下觀兮勤民。二解甸師淸畿兮。縟草如茵。野廬歸路兮。香霧承輪。封人設枑兮。左墄右平。掌舍具儀兮。爰象太宸。
玉輦兮鏘鏘。屬車兮隱轔。三解扇微颸兮淸幰。扈細靄兮朱輪。備天官兮周衞。盛輿服兮
時巡。虎賁兮肅肅。徒旅兮駪駪。四解前驅兮按部。後隊
兮如鱗。徵萬玉兮警途。詔弭策兮八神。五解軼浮景兮騰靑霄。駟蒼螭兮驂絕塵。陵高衍兮嵱嵷。陟巒阜兮輪囷。六解仰
皇輿兮肅震。嶽獻圖兮川貢珍。若湛露之晞朝陽兮。列宿之拱北辰。七解蔭華蓋兮翊句陳。綃紈綷䌨兮旟旐逡巡。配帝居之元圃兮。象太乙之威神。八解旖旎兮霓旌、八方兮列陳。表朱兮離位。植皁兮元冥。飛縞兮象兌峙靑兮直震。九解流星旄電爥兮。盼坱圠以無垠。九旗紛而揚旆兮。五輅委蛇以接軫。盛天下之壯觀兮。將豐鎬之是遵。
頌高山之荒作兮。仰
一人之饗
親。十解
史／政書／大清會典事例（嘉慶朝）／樂部　卷四百十至卷四百二十六／卷四百二十五　樂部十六／樂章九　鐃歌大樂／乾隆二十五年平定西陲凱旋郊勞奏得勝樂／囘城降第十(P.25-2)..[清嘉慶年間刻本]
囘城降第十
囘城降。式歌舞。王師入。各安堵。約法數章。爾摩爾撫。賦視賨布。泉式圜府。噢咻爾民久墊苦。蕃
爾畊牧。釋爾刀斧。昔穴巢。今昄宇。煌煌
御碣照萬古。鴻荒以來。此地榛狉睢呿。豈曾隸中土。
史／政書／大清會典事例（嘉慶朝）／樂部　卷四百十至卷四百二十六／卷四百二十六　樂部十七／樂章十　鐃歌淸樂／巡幸／日上扶桑第二十一(P.11-2)..[清嘉慶年間刻本]
日上扶桑第二十一
日上扶桑
皇風鬯。日上扶桑
皇風鬯。湛露濊金莖仙掌。
聖天子正當陽。丕顯丕承。六合中
恩膏廣。舟車至、盡來王。舟車至、盡來王。覩一統太平真有象。一解叶車攻。詠時昌。一朵紅雲六龍降。簇千官鷺序。萬隊鴛行。爭戛擊、鉦鐲丁東。紛飍矞、
旌旗搖漾。鴻龐。兆姓
天顏仰。齊道是春臺上。齊道是春臺上。二解翳華芝。排仙仗。擁貔貅。萬騎騰驤。輝煌。從龍應列象。紛羃䍥、環衞句陳隔
御光。紛羃䍥、環衞句陳隔
御光。
皇威朗。夏諺祝吾王遊豫。周官紀天子巡方。三解王路砥。驟康莊。除道淸塵坦而蕩。似觀河刻玉。比蹤陶唐。敷教化、
帝德郵傳。奉琛贄、臣心葵嚮。鴻龐。兆姓
天顏仰。齊道是春臺上。齊道是春臺上。四解調玉燭。乾坤淸朗。幸遭逢時
巡狩。
恩施浩蕩。波翻翠瀲灧皺銀塘。壓黃雲、葳蕤搖繡壤。同歡慶。豐年綏萬邦。五解屬車相望。屬車相望。選勝徜徉。靈風薦爽。引鸞旂。引鸞旂。轉龍旍飄揚。擁耆民、歡心合掌。
天庥和暢。稽首頌九如章。鞠𦜕晉萬年觴。六解乍洽
宸襟。延
睿賞。喜遙臨、玉輅翠幌。喜遙臨、玉輅翠幌。康衢畔、擊
壤交賡唱。
聖壽無疆。億舜日、矢櫜弓韔。萬堯年、鳳舞麟翔道敷天。道裒時。令典煌煌。風行地。筮
省方。永懷柔。時邁其邦。
省耕斂。萬井蒙休養。
省耕斂。萬井蒙休養。猗歟慶
熙朝。奉
聖皇。七解表裏山河鴻圖廣。洵莫敢不來享。鞗革和鸞。旌旆央央。化日高懸正舒長。天可參、地可兩。天可參、地可兩。八解合相輕、漢武橫汾上。示從禽、懲
舍往。旃以為轅。蘭以為防。飭司徒厲飾軍實壯。不以火田。不獻面傷。駕龍文。騰空曠。九解列斯靑廬。還開玉帳。秩山川。同衡量。沾
錫賚。成旉暢。旌霓旃虹。奉
皇歡、休徵曡貺。奉
皇歡、休徵曡貺。十解縈瑞氣。天和釀。到處是、上林春滿望。花傍輦。若含嚬。含嚬。傾珠囊。洗塵鞅。奏韶英。典太常。霏霧雨。罨靄鑪香。真遍世界
恩流
德洋。看雕題漆齒咸稽顙。懸知紹
聖緒。邁前王十一解昇平宇宙年豐穰。勤補助、天工人亮遙聽嵩呼
萬歲長。十二解
史／政書／大清會典事例（嘉慶朝）／樂部　卷四百十至卷四百二十六／卷四百二十六　樂部十七／樂章十　鐃歌淸樂／巡幸／昊天命第二十七(P.22-1)..[清嘉慶年間刻本]
昊天命第二十七
昊天有成命。受此丕基。
武烈
文謨。式穀是貽。亹亹我
皇。克纘
鴻規。敷天裒對。罄無不宜。一解欽若
昊天。敷時繹思。求民之莫。夙夜其咨。迄用康年。維星協畢與箕。旣富且穀。迪彼秉彝。
聖敬日躋。
帝命式于九圍。二解憲憲令德。抑抑令儀。綱紀四方。涵泳
聖涯。率由前模。惠澤勤施。民之攸塈。如取如攜。如壎如篪。迪教不違。
皇帝聖神。天錫英姿。聽聰視明。法式生知。并包蓄養。解慍絃揮。仁滂施厚。元氣淋漓。千秋萬歲。復覯姒與姬。三解百姓昭明。五典慎徽。澣濯甄陶。沁骨浹肌。如彼田矣。亦旣敷菑。如彼室矣。亦塗塈茨、
皇心統天。品物咸資。維嘉維時。樂矣魚麗。四解翩翩之鴻。言漸于逵。皜皜之鷺。言集于湄。藹藹王多吉士。赤芾祁祁。束修其躬。慎乃樞機。左右
天子。盍簪勿疑。五解嶐然雙闕晏然三陲。
端拱明堂。默運璿璣。禮陶樂淑。俗易風移。金儀測象。玉律定時。四野八荒。洵不遐遺。淀有蘺。隰有葹。對時育物。萬邦是綏。
省方設教。用致雍熙。無封靡于爾邦。惟日孜孜。六解咨我三公。及爾庶司。豈敢怠安。無平不陂。建國親侯。王者無私。卜云襲吉。昆命元龜。農事告成。秋以為期。倬彼雲漢。奎畢井觜。揆文奮武。營壘車騎。象緯昭囘。
聖人法之。以補以助。上繼姚媯。億萬斯年。壽考維祺。整
法駕。揚華旗。六軍雷動。萬馬星飛。白山嵃嵃。綠水澌澌。騶虞至。鳳凰儀。于疆于理。
皇心則怡。七解渺渺川原。坦然逶迤。遺秉滯穗。如京如坁。各峙乃粻。以饗我師。鳥獸充牣。碩大蕃滋。莫不震曡。永藉保釐。七騶旣馭。萬衆咸隨。鍧鍧鼓鐸。幡然旌麾。逐獸追禽。大戟長鉟。為鐃為鐲。載常載旂。左律右鉞。平於有司。瞻彼翠華。朱英蕤蕤。星旗月鈒。錦韀珠戣。禮百神。奠四維。王用三驅。勿競厥威。我求懿德。允王保之。八解張皇六師。如虎如羆。
天休震動。周道驅馳。策勳在
廟。莫不寅威。戢干韜矢。說禮敦詩。
天子是毗。九解灼灼芙蓉花。毿毿楊柳枝。旜旐婀娜。畫龍與螭。干盾騰拏。逐豹與麋。湛湛甘露。酌以玉巵。
陛下千萬歲。撫御萬國歸銜羈。十解王會有圖。天葩芬奇。爻閭赤帟。元繚碧基。文蜃大蠏。孔鳥臯雞。隃冠尊耳。露犬星施。白鹿黃騏。獻其貔皮。在彼澤宮。璧水瀰瀰。樹爾侯矣。射熊與貍。槐宸高聳。棘路明熹。鳴葭駐䍐。麗日和颸。四牡騤騤。以車伾
伾。飲至言歸。十一解驂四鸞。駕六螭。彤雲分五老。珠露浥三峗。訪姑射。拜希夷。執衡與規。循理因資。昭假遲遲。恭己無為。十二解誕敷
文德。懷柔神祇。
天命靡諶。念茲在茲。周原稼穡。小民之依。蠲租賜復。王言如絲。裁成輔相。於鑠純禧。首山之陽。毋采爾薇。商山之顏。毋采爾芝。三老五更惠和宣慈。有馮有翼。爾性爾彌。袒而割牲。謙謙是撝。示我周行。瑟鼓笙吹。十三解矗矗恒山。幽冀之治。絳雲紫霞。岐岐嶷嶷。靑書綠笈。神所護持。包王孕帝。駕
軒鑠羲。元泉神草。瑞勒豐碑。爰
命太常。爰
詔后夔。式祀
上帝。饗以騂犧。獻琮璧。奏咸池。奎聯璧合。星斗陸離。洞簫玉琯。鳳羽麟差。十四解中澤有葵。南山有桋。豈弟君子。佩玉履𤪌。遭逢明盛。文煥功巍。三墳五典。煌煌麗辭。願續雅頌。永鎮厜㕒。十五解
史／政書／大清會典事例（嘉慶朝）／兵部　卷四百二十七至卷五百八十二／卷四百五十八　兵部三十二／儀式二　儀飾等／儀飾(P.1-1)..[清嘉慶年間刻本]
○乾隆五年奉
旨。武職專司營伍。騎射是其本分。向因偷安坐轎。並不乘馬。曾蒙
皇考頒發諭旨。嚴行禁止。煌煌
聖訓。自應永遠欽遵。乃近聞江南武職、復蹈從前陋習。
皆不乘馬。自副㕘以下至都司守備。皆公然乘坐四轎。甚至有前呼後擁、喧嚷街衢者。江南如此。他省諒亦不免。夫人情習於勞則精神振作。習於逸則志氣委靡。况身為武職而憚於乘騎。開驕惰之端。啟廢弛之漸。又何以飭戎行而率士卒乎。各省督撫提鎮。務將朕旨通行申飭。如仍不遵奉。卽指名題㕘。交部議處。
○二十二年
諭。外省駐防將軍及綠營之提鎮。出營則皆乘輿。夫將軍提鎮、有總統官兵之責。若養尊處優。自圖安逸。亦何以表率營伍而作其勇敢之氣。况旗人幼習騎射、
卽綠營中、亦必以弓馬優嫺。始歷加陞用。乃一至大僚。轉至狃於便安。忘其故步。此豈國家簡擢之意耶。京師都統副都統旣皆乘馬。而滿洲侍郎、則無論年逾六旬、亦皆不得乘輿。卽朕巡省所至。尚每日乘馬而行。乃外省武職獨相沿陋習。此甚非宜。嗣後將軍提鎮概不許乘輿。其編設轎夫。並著裁革。如有仍行乘坐者。照違例治罪。可通行傳諭知之。
○又
諭。前因外省將軍提鎮有表率營伍之責。出皆乘輿。恐致狃於便安。是以特行禁止。但此內有宣力已久之年老大員。又未可一概而論。嗣後如年逾七十不能
長行乘馬者。令該員自行酌量、奏聞請旨。餘不得假藉。
○又
諭。今日朕至杭州省城。其接駕之綠營兵丁。有奏簫管細樂者。夫身隸行伍。當以騎射勇力為重。戍樓鼓角不過用肅軍容。卽古者鐃歌鼓吹之詞。亦以鳴其得勝之氣耳。若彈絲吹竹。技近優伶。豈挽強引重之夫、所宜相效。此等綠營陋習。各省均所不免。可傳諭各該督撫提鎮等。轉飭所屬標營。嗣後營伍中、但許用鉦鼓銅角。其簫管細樂、概行禁止。
○二十三年議准。游擊以下。概不許僭用轅門鼓吹。至金鼓號手。
酌定大營不得過五名。小營不得過三名。其餘各項匠役。動用公糧。致占兵丁正額。應令悉行裁革。
○二十四年
諭。前因外省駐防將軍提鎮有表率營伍之責。出則乘輿。恐致狃於便安。是以特行禁止。其有年逾七十、准自行奏聞請旨。近聞將軍提督等因公赴京。遇地方向無馬匹之處。或未免拘泥難行。且於本處偶值天雨不能乘騎時。亦應量為區别。嗣後有似此者。俱著准其乘輿。但不得因有是旨。輒任意乘用。及役使兵丁、有乖營制。
○又奏准。貝勒貝子公都統等、概不准
乘轎。如有擅行乘轎者。各該衙門及步軍統領查旗御史卽行㕘奏。儻未經查出。將失於查察官、一併交部議處。
○又奏准。新放各省駐防將軍都統副都統等。概不准援例奏請
賞給鞍馬。
○又奏准。
陵寢八旗總管。准其戴翎。副總管不准戴翎。
○又奏准。獻爵宗室覺羅官員。准其戴翎。凡有出差者、俱不准戴翎。俟囘京時再戴。如該員等挑取獻爵官後、陞至副都統者。停其獻爵。毋庸戴翎。
○又奏准。滿員曾在軍前効力。
賞戴花翎者。補放綠營後。仍准其戴用。
○二十五年
諭。兵部帶領引見人員內。其千總等俱穿蟒袍。此等微弁。置辦不易。嗣後武職自千總以下。遇應服蟒袍之日。不必定行穿著。
○又奏准。直省提督未經請
賞鞍馬者。在內於奉
命之日。在外於入
覲到京之日。將現在職銜曾否實授並有無降革事故。開明具揭兵部查覈。移咨禮部。應否
賞給。恭候
欽定。
○二十八年
諭。向來外省經制千把總之外。另有外委一項。督撫提鎮等自行遴選。並無定數。易致名器濫觴。是以降旨令其減裁覈定。報部存案。以示節制。其微末之員。帽頂金銀花素。不合任意濫僭。復經飭議申禁。所以重等威懲詐偽者。不啻至再至三。恐各省體察不周。或不無陽奉陰違之弊。若其他無職之人。又或取飾觀瞻。忘分假借。地方有司。儻因其别無招搖撞騙實跡。一切姑息不問。則惡習益難悛改。其所關於朝章風教者、正復不少。著通諭各該督撫等悉心訪察。遇有此等情事。務卽密究嚴懲。俾不肖之徒、知所儆惕。
○
是年議准。江西軍籍衞所。向有前明世職。在順治康熙年間。有隨幫押運之例。至雍正二年。部議停止。但押運雖停。頂戴仍舊。此項世職。前明襲替已久。支派多有模糊。子孫不無混冒。與我
朝功勳爵賞之員。同稱世職。甚屬冒濫。除禁止不許混戴頂帽外。所有舊存供狀執照等件。概行追繳。再有隱匿混冒。卽以詐偽究擬。
○二十九年覆准。各省營衞守備、以及候補候推守備之千總、並防禦各員。不得仍前僭掛朝珠。儻有違犯。鎮守將軍督撫提鎮卽行指名㕘處。
○又議
准。衞所百總。並非報部有名之人。於漕運事務。亦無專派差委之處。向戴金頂。實屬假借。當卽飭禁。
○三十年
諭。嗣後王等如欲乘轎。俱著用伊等所屬包衣人等。不准雇募轎夫。如和親王簡親王、卽係用其所屬包衣人等擡轎、有何不可。如欲節儉、卽乘馬亦可。再應行坐轎大臣。亦各須將所雇轎夫嚴行管束。將其賭博禁止。如再有賭博情事。朕必令嚴加議處。斷不輕恕。著交提督衙門不時嚴查。一經拏獲。卽行㕘奏。
○四十二年
諭。各省將軍向例不戴花翎。必俟特賞。方准戴用。但提督尚有賞給花翎者。將軍有統轄一省職任。自宜戴翎。不必俟賞給後方行戴用。嗣後補授外省之將軍。原無翎者卽准其戴翎。著為令。
○五十四年
諭。據恒秀奏寕古塔副都統安麟之母妻赴任時、坐轎前往。卽將轎夫等留住。以致轎夫開場聚賭抽頭。致擾旗民。已另降諭旨、交恒秀審辦矣。但外省將軍副都統之眷屬赴任。雖無禁止之例。僅可坐車前往。旣乘轎前往。又不令轎夫安分守法。以致開場聚賭。滋生事端。甚屬非是。嗣後各省將軍副都統之眷屬赴
任者。均令坐車。毋許似此坐轎前往。
○五十九年
諭。據保寕奏領隊大臣普福、吉星阿、請賞戴花翎等語。普福、吉星阿、俱著賞戴花翎。嗣後由京派往領隊大臣等。候朕特旨賞戴。其由本處協領補放領隊大臣。原有花翎者。卽著照舊戴用。
史／政書／大清會典事例（嘉慶朝）／刑部　卷五百八十四至卷六百五十九／卷六百四十三　刑部六十／刑律捕亡一　應捕人追捕罪人等／應捕人追捕罪人(P.1-1)..[清嘉慶年間刻本]
○乾隆元年奏准。大小案件。止宜著落差捕按拘本犯。不宜旁及無辜。擾害平民。乃各省名為著犯者。若百姓具狀。於所開犯證之下、添註某人著某人要字樣。或批准詞狀。差役向原告開寫犯證住址。註明某人著某人要字樣。概名曰著犯。於是差役擇殷而噬。肆意吹求。良善之民。初不知事從何來。犯在何處。而憑空拘繫。始而跋涉拖累。繼而勒限比追。經年累月。失業廢時。或差役彌縫說合。賣甲換乙。則又改砌他人名下。輾轉株連。其弊無窮。
在地方各官。以為重案著犯難於輕縱。至其人家破人亡。所著之犯。仍無影響。似此著犯名色。徒滋差役勾串索詐之端。於公務毫無裨益。而累民日甚。請
勅下督撫嚴行禁止。嗣後除犯人有交明鄉保地方看守。或係親族保領。遇有疎脫者。許其向原鄉長地方及保領之人追要。其餘一切詞訟及各項案犯。只許開寫本犯名姓住址。按照緝拏。如有混開著於某人名下追要字樣。其呈概不准行。如差役私向原告開報。許被害之人稟明。卽治
以違禁之罪。至於果係窩藏之家。須據實稟官查究。訊係虛誣。原稟反坐。庶株連勒詐之風可息。而無辜被害之弊可除。
○二年議准。嗣後州縣凡盜賊礦徒鹽梟通報案件。有應開明夥犯數目姓名、住址籍貫、及曾否審結、并未獲名數。令該州縣移知該管汛弁。該汛弁卽具文申報提鎮。以便責令該管汛弁設法躧緝。
○五年
諭。弭盜為安民之要務。朕聞各省聯界之處。多有積窩巨匪。久慣豢盜殃民。隔省往拏。必須赴地方官掛號添差。稽遲時日。又或地方官不能上緊協拏以致要
犯聞風遠遁。盜案久懸不結。向蒙
世宗憲皇帝洞悉其弊。
特降諭旨。凡地方失事。無論隔府隔省。一面差役執持印票。卽行密拏。一面移文關會。
聖諭煌煌。實為息盜安民之良法。乃近年各省督撫奉行不力。以致被盜之省辦理掣肘。卽如豫省近日盜案。於鄰省關提查拏者頗多。夫膺牧民之任者。均有弭盜之責。原不容有此疆彼界之分。著嗣後凡有鄰省聯界地方積窩逃盜。訪實之後。或徑行差捕。或知會密拏。庶盜案易結。盜源漸淸。而鄰境彼此均受其
益。如有司等仍以為具文。歧視怠忽、經朕訪聞、必於該督撫是問、
○六年議准、各省州縣捕役、多非良善之輩。若令盤踞一方。分地坐緝、時與彼處匪徒熟識往來。則豢盜縱姦索費斂財諸弊。皆所不免、誠宜嚴行禁止以除積習、但州縣所轄地方。城鄉遼闊、居民散處、盤姦詰匪。最為緊要。亦不得不責令捕役分布巡查、若無事之時。概令在衙門供役、不使在外巡訪。則於防範地方嚴緝匪類之法、不無懈弛。亦有未便、嗣後各省州縣捕役、俱不得令其分地坐緝、經年盤踞。致有斂
費護匪之事。並行令該督撫嚴行稽察、儻有仍照從前、設立路快坊快區捕等項名色、擾累居民者、將該捕照例嚴懲。違例之該地方官照例查㕘。其無事之日不必概令在衙供役。應聽該地方官飭撥分布巡查、毋使懈怠、仍嚴加約束。頻數更替、則捕役旣不得久踞一方。作姦串匪。而城鄉僻處、巡緝整嚴、亦不至於有疏盤詰。至各省捕役、不無庇護竊匪、收受年例月規之事。故一遇報竊。差票緝拏。往往朦稟支飾。故意遷延者有之、是以上司定有提比之例。若本官不
行嚴查責究。反以該捕差緝外出為辭。代為申請免比。則捕役玩縱之風。更無忌憚。嗣後州縣竊案。如逾限不獲。提比衙門。務必按季嚴查。果有差緝外出者。准其暫免一次。若下次仍無獲報。復以免解申請者。該管上司究出捏報情由。將該捕役責革。庇捕之該地方官、卽行查㕘。
○七年
諭。朕常見各省督撫等奏報查拏盜賊。皆稱鄰封境上、萑苻潛匿。搶奪橫行。而本省則極安靜。並無滋事。如江南則指稱山東河南。山東河南又指稱江南湖廣。
其他處往往類此。固由於該督撫有互相推諉之心。亦由所屬官員欺誑上司以卸己責。而盜賊因得以肆志無所忌憚矣。獨不思督撫皆朕簡用大臣。當視國事如家事。視鄰省如本省。豈可存此疆彼界之心。蹈恕己責人之習。此風不改。國家何所倚賴。伊等又何以副朕委任耶。可卽傳諭各督撫知之。
○又
諭。從來苗地匪類。詭名甚多。卽如黔粵逆苗石金元戴老四。乃案內之首犯。一人而有數名。易於朦混兔脫。今經數省合力查拏。不遺餘力。始得正身。似此則為從之黨羽、借詭名而漏網者。恐不少矣。著傳諭廣西
貴州湖南等省之督撫提鎮。嗣後於始初拏獲苗犯之時。將一人幾名。詳細訊問。開寫明白。知會辦理此案之鄰省員弁。不許稍有隱匿。則彼此易於查察。庶可杜姦宄煽惑之伎倆。
○十一年奏准。場竈多有賭博姦匪鬭毆打降等事。因大使專理鹽務。非同正印。故命盜等重情。不令承審。若不許其干預查拏。則商竈凡有作姦犯科。該大使雖深知灼見。亦惟袖手旁觀。明知賭博窩娼窩匪而不敢拏。目擊鬭毆打降私宰私鑄犯禁而不能禁。任其釀成大案。罹於法網。往往姦兇乘機遠遁。以
致案懸莫結。請嗣後除商竈因命盜賭博窩娼姦拐匪竊鬭毆打降私宰私鑄以及海洋商漁透漏米鹽、一應告發案件、仍歸地方官查辦、大使不得干預外。其未經告發事件。應准該鹽場大使先行申禁約束。一有干犯。立卽就近查拏。移解地方官審理。併將拏訊情由報明運司查覈。如或將無干之人。混行捉拏。及有意借端生事。擾害地方。卽將該場員嚴行題㕘。照例議處。仍令該鹽政不時稽察各場員。不得借端生事。再場員應管事件。如有營私擾害。例令地方稽
察。則場員與有司原屬一體場員拏獲賭博姦匪私宰犯禁等案。照文武官拏獲私鑄賭具互免失察例。卽免地方官失察處分。
○十六年
諭。地方官承緝盜案。有獲盜過半照例開復之條。各省承緝官員。於將及獲半之時。暗使捕役賄囑别案拏獲盜犯。俱認本案夥盜。或認盜首。以符過半之數。邀免處分。查定例雖載假借别案搪塞、照諱盜例議處。而印捕承緝之員。似此假借者不少。此等雖不必另設科條。果使該上司等嚴為查辦。自不致因循成習。朕旣聞有此弊。不得不行傳諭。著於奏事之便。令該
上司等留心查察。務絕弊端。
○二十二年奏准。恭遇
巡幸。步軍統領衙門兵役緝獲竊盜。向來卽送
行在刑部辦理。如有發遣。由
行在兵部交發地方官。惟二部俱無看守之人。仍須原緝官兵隨營押帶。查隨從兵役俱係酌量差派。為數無多。如獲數犯。卽不敷看守。且恐因看守責重。不肯勇往緝捕。請於經過州縣、日派佐雜一員。衙役一名。隨處交
行在刑部。豫備接收看守人犯。於緝捕甚有裨益。
○三十一年
諭。發遣新疆人犯。身獲重譴免死改發。若在遣所脫逃。則情罪實難寬貸。必當緝獲正法。恐各犯或有潛囘內地者。是以遇有報逃之案。除令該處上緊嚴拏外。並諭令各督撫於各犯原籍地方、一體嚴行密緝。今據哈密辦事薩瀚等。奏到拏獲烏嚕木齊逃犯朱國太傅拉里二名。著卽傳知山東江西二省。停其躧緝。此等應緝逃遣要犯。各督撫接奉諭旨。自必飭屬盡力訪拏。旣已弋獲。卽應知照該省銷案。則承緝各員。知事皆覈實。更不敢玩忽從事。聞各省向來遇有重犯脫逃。亦皆行知鄰省協緝。但獲犯以後。竟有不復
關白者。協緝省分何由得知。勢必徒勞差役偵訪。否或視同海捕具文。苟且塞責。於事轉無裨益。嗣後凡有通行緝案。當未獲時。務須嚴緊查拏。毋稍玩視。如犯已就獲。卽彼此互相關會。使緝案不致懸虛。而協捕亦歸實際。將此通諭知之。
○四十四年議准。定例各省報部難結事件。如通緝已屆四十年者。卽行查銷毋庸列入等語。應令該督撫將通緝之案逐一查覈。除奉文停緝、及通緝已屆四十年者、扣除免追。所有現在通緝之案。俱照依部頒冊式。於年終報部查覈。其奉部通緝别項人犯。
及各本省逃兇逃盜各項案件。自應分晰年分名數。登註事由。及已未就獲之處。列入彙造通緝冊內緝拏。遵照部頒冊式。年終報部查覈。至各省互相咨緝尋常逃遣並軍流兇盜各項逃案。亦係應行緝拏之犯。應令該督撫將各省互相咨緝之案。另立一冊。年底報部查覈。庶各項逃犯有無就獲之處。便於稽覈。而查拏亦無疏漏。
○四十八年議准。查命案重犯脫逃。所有承緝之州縣。先於本境實力查拏。並詢明蹤跡。無論隔府隔省。差役攜帶通關。密行偵緝。及至初
㕘限滿無獲之日。造具事由淸冊。分咨各省通緝。由近而及遠。辦理實為周備。但關緝鄰省必先詢明該犯。或有親戚可依。或係舊時來往。始可差役往關。而兇徒旣經竄逸。凡有可以潛藏之地。親鄰保甲。未必周知。卽屬無從關緝。查命案初㕘以六箇月為限。屆時始造年貌事由淸冊。申詳督撫。轉咨各省。恐頑獷之徒。早已乘間遠颺。而他省未接通知。各該犯等往來路道。何從一體盤查。且限至半年。為時已久。該犯等遠適他方。亦得從容藏匿。及鄰省接有咨文緝捕。
而藏身旣固。更屬難於搜獲。故雖有通緝之名。並無通緝之實也。竊惟兇犯畏罪潛逃。其行蹤詭祕。何所不至。豈復論地之遠近。况各省地方官。雖間有留心緝捕、未奉通咨而獲破重案者。然不過百分中之一二。是以設為通緝以絕其逋逃之路。但同一分咨。與其咨緝於後而致輾轉潛逃。何如咨緝於先而使剋期就獲。應請嗣後命案內如有兇犯脫逃。該州縣審明屬實。卽於初報時、一面在本地緝拏。一面造具年貌事由淸冊、卽詳請飛咨各省、協同緝捕。不必更俟
至六箇月初㕘之後、始行通緝。如此立時四面查拏。不論何處道路關津。俱有捕人稽察。兇犯如敢往來。旣不難於弋獲。且使兇惡之徒。明知各處截拏。容身無地。更不敢任意逋逃。自可早就擒獲。再乾隆三十七年、湖北按察使條奏、盜犯脫逃。當卽飛咨鄰省協緝。經刑部議以鄰省通緝文檄。每多視為具文。而本境承緝官員。因有鄰省責成。以致心存怠忽等語。查地方遇有重案。雖飛咨各省。而承緝之限例綦嚴。如果逾時不獲。本地方官應得處分。斷難稍貸。自不致
因詳請通緝。稍弛其查拏之責。如此辦理。庶於緝捕之法。益為周密。
○五十八年、議覆兩廣總督審奏、差役梁姜潛通信息、致逃軍黃漢章復逃一案。奉
旨。向來官役追捕罪人。受財故縱者與囚同罪。若並未得賄。祇係洩漏其事。致令罪人逃避者。減罪人罪一等。立法雖有區别。但在官人役。奉公緝捕罪人。膽敢洩漏其事。以致該犯聞信遠颺。有稽弋獲。情節較重。若因未經受財。得以減罪人之罪一等。則官司人役無所儆懼。縱囚之案必致日多。嗣後除受財故縱者
仍照律與囚同罪外。其未經得賄潛通信息、致罪人逃避。若所縱之囚罪應斬絞。卽與同科。未免多一死罪之條。自應仍准減等問擬。若所縱之囚係屬軍流以下等罪。竟當與囚同科。不准減等。並著為例。
史／政書／大清會典事例（嘉慶朝）／刑部　卷五百八十四至卷六百五十九／卷六百五十三　刑部七十／刑律斷獄七　有司決囚等第四(P.1-1)..[清嘉慶年間刻本]
○嘉慶元年奉
旨。情實人犯。今年著停止勾決。
○三年奉
旨。本年情實各犯。著暫停勾。
○四年奉
旨。本年情實各犯。著停止勾決。
○又奏准。各省秋審截止日期。俱以刑部題覆奉
旨之日為斷。雲南貴州廣西廣東。以年前封印日為
止。四川福建。以正月三十日為止。奉天陜西甘肅湖北湖南浙江江西安徽江蘇。以二月初十日為止。河南山東山西。以三月初十日為止。直隸以三月三十日為止。
○又奏准。定例官員犯罪。問擬斬絞監候應入秋審者。俱係另冊進呈。原所以重官方而昭詳慎。惟是官犯一項。必須身列仕版。現食俸祿。若僅係頂戴榮身。如四等職銜台吉額外外委等項。旣無俸祿。又無職守。且不入文武官階。因其犯罪。若一例入於官犯冊內。轉非所以重名器而符體制。應請嗣後有
職無任並未食俸之員。有犯斬絞監候等罪。俱分别情罪輕重。入於常犯冊內進呈。
○又奉
旨。三法司具題秋審情有可矜一本。朕詳覈案情。各犯內有毆死伊妻。固因其詈罵翁姑。但俱係故殺。著免死減等發落。毋庸再減一等
○又
諭。朕閱安徽省情實人犯招冊。具題緩決、經刑部改入情實者。共有九案。覈其情節。該犯等或因金刃傷多斃命。或強奪良家妻女姦占為妻。或活埋堂弟以及毆斃老人幼孩等事。俱係逞忿淫兇。例應情實予勾之犯。擬為緩決。辦理實屬錯誤。朕自親
政以來。節次飭諭問刑衙門、不得擅用雖但字樣。及例外援引從重之條。蓋以原情定律。務協情法之平。豈可稍存軒輊。若因有前旨、而督撫等辦理刑名偏於寬厚。豈非誤會朕意乎。大淸律例。皆我
祖
宗執中定憲。法守所昭。朕惟謹率舊章。不敢稍㕘己意。督撫等何得以窺測之私。於律外有所增減。夫世俗以有意從寬故出人罪為好善陰功者。皆鄙陋不通之見。斷不可以例爰書。若將本應抵償之犯概從寬縱。則死者寕不含寃於地下耶。所謂生人
而當謂之仁。殺人而當亦謂之仁也。嗣後各督撫等問擬罪名。總當按律定讞。不得豫存從寬從重之見。用昭平允。將此通諭各督撫知之。
○又議准。秋審為慎刑之典。所以推廣
皇仁。若外省擬緩。部中改實。咎止失出。尚屬罪疑惟輕之義。應將失出處分竟予除免。其外省擬實部中改緩之案。則咎在失入。除一二案仍毋庸議外。如失入至三案者。將臬司巡撫降一級調用。加級不准抵銷。四案、降二級調用。五案、降三級調用。如過此數。以次遞加。其無巡撫省分之
總督。卽照巡撫處分。
○五年
諭。讞獄大典。行刑之地。自應慎重嚴肅。著每年朝審決囚時。都察院及步軍統領衙門。一體嚴飭營城各員弁兵役等、於行刑處所周圍排列、嚴禁巡察。毋許街市閒人擁擠。並著派是日輪住城外京營總兵親往巡查彈壓。儻派出城營各員弁及兵役等不能實力奉行。著監視行刑之侍郎給事中。據實指名㕘奏。
○又
諭。整飭吏治。以淸廉為本。蓋必有守。然後可責以有為。若操守先不可問。則一切措施。皆屬昏瞀。不能
治己。焉能治人。此貪墨之風所當嚴懲也。向來秋審朝審案犯。其常犯內多係謀故殺人、及因姦盜問擬死罪者。若官犯則少此等情節。自因身列仕途。習知法律。不敢任意妄為。而身罹重罪者。每由於貪黷。前車已覆。後轍相循。夫以寒素之士。一旦食祿於朝。已可贍及身家。若簡擢外任。則養廉尤厚。焉有一行作吏。較之未經服官以前。轉形匱乏。何慾壑之難盈。如蛾投火。實堪悲悼。推原其故。總由恣情糜費。日事奢華。以致廉俸所入。不足供其揮霍。因而敗檢踰閑。多方婪索。伊等豈不知得受
贓款。律有明條。而利令智昏。遂自蹈重譴而不顧。當其計肥囊橐。雖不必顯有干係民命之事。然督撫司道等則取之州縣。州縣則取之百姓。層層朘削。無非苦累良民。罄竭脂膏。破家蕩產。且有不勝搒掠。自戕軀命者。不知凡幾。較之謀故。罪孽更重。此等贓私敗露之員。旣經按律定擬。憲典昭然。豈能曲為寬貸。
祖
宗所定刑章。朕實不敢廢法沽名。本日勾決朝審官犯二員。均因贓獲罪。其所定罪名。皆係內外問刑衙
門詳細推鞫。始定爰書。朕豈豫有成心。亦實不願臣工等獲此不赦之誅也。卽如本年秋審案犯。因屢次停勾。經朕再三酌覈。凡有一綫可原免其勾決者。共有一百八十餘名。予勾者尚有一千三百八十名。此皆求其生而不得。朕實懷哀矜勿喜之誠。不但愚民犯法。務存欽恤。卽邪教匪徒。每次軍營報到。閱至官兵殲戮賊匪多名。亦係赤子。弄兵潢池。未嘗不為之憐念。何况臣工屢經拔擢至大僚者。惟望其各矢公廉。共襄郅治。豈忍以一朝觸法。卽予刑誅。而貪吏之弊。必至害民。此而稍存姑
息。勢必無所顧忌。民困莫伸。釀成重案。轉非辟以止辟之道。嗣後內外大小臣工。務當喻朕懲貪執法、不得已之苦心。潔淸自矢。儉以養廉。以期吏治澄淸。閭閻安堵。無負朕諄諄訓誡至意。將此通諭中外知之。
○又
諭。每年刑部辦理秋審。進呈黃冊。俱係將各省情實官犯及服制人犯、首先進呈。一經分别予勾後。該部卽行文各該省。不論遠近。部文到日。卽遵照處決。其餘常犯則按照省分遠近進呈黃冊。以次勾到。此向來辦理成例也。惟念勅法明刑。務存矜卹。
所有罪應斬絞人犯。除立決外。餘令監禁秋後處決者。原係於執法之中、寓哀矜之意。該犯等於未屆勾到以前。或在監病斃。得免肆市。亦屬法外之仁。今因係官犯服制。卽將黃冊先行進呈。其予勾人犯。部文一經到省。卽日行刑。是同一秋審。而此等官犯服制。較之各該省情實常犯處決日期。近省或早至一二月。遠省亦早至月餘及數旬不等。先行受法。且各省官犯中。多有令其解交刑部監禁者。例應歸入朝審辦理。其勾到之期。又在各省常犯之後是同一官犯。轉因解部監禁。而處決日
期。較之本省監禁。候勾決文到施刑。又復遲早懸殊。未為平允。著自本年為始。刑部辦理秋審內官犯服制黃冊。毋庸先期進呈。俱於每次呈進各該省情實常犯招冊。將此二項人犯。另繕黃冊列於常犯黃冊之前。一併呈覽聽候勾到。以示格外矜全。務得其平至意。
○七年
諭。據御史奏。請將刑部辦理秋審章程、繕冊進呈、通行直省等語。向來各省問刑衙門。俱有律例頒發遵辦。至於秋審時某項應入情實。某項應入緩決、以及可矜留養。種種區别之處。全在該臬司衡情
準法。隨案詳求。自無出入。若如所請將刑部舊立章程、通行外省。卽可畫一。試思每年所辦之案。紛紜萬變。有同一罪名。而其中情節微有區别。卽實緩判然不同。豈能概將成式頒行。况刑部覈辦秋審。堂議司議。詳加商酌。原祇就案折衷。焉有拘定章程毫無變通之理。殊屬不通事理。原摺著發還。
○又奏准。四川省秋審截止日期。以年前封印日題結之案為止。
○八年奏准。搶竊拒殺事主、為從幫毆刃傷。並竊盜拒傷事主三傷、應入情實之案。如護夥並幫砍多傷者擬實。其刃傷止
係帶劃、拒由事主扭住圖脫者。酌擬緩決。刃傷事主之犯。如係棄贓逃走。被事主趕扭圖脫情急者。雖三傷俱問緩決。其護夥及情兇傷重者。仍擬情實。
○九年
諭。我國家重熙累洽。世際承平。從前康熙二十三年。
皇曾祖聖祖仁皇帝以歲逢甲子。
渥沛恩綸。停止秋審。逮乾隆九年。甲子再逢。
皇考高宗純皇帝式循
前典。
解澤載敷。曾奉
特旨將是年情實人犯停止勾決。茲又屆甲子紀年。朕紹承
洪緒。寰宇恬熙。允宜恪遵
成憲。省歲恤刑。所有本年朝審秋審各省情實人犯。著加恩停其勾決。一切條款。著該部查議具奏。欽此、
遵
旨奏准。本年秋審
朝審入於情實官常各犯。應照從前條款內、摘其情罪尤重者。彙單具奏。請
旨辦理。
○又奉
旨。本年係停止勾決之年。據刑部將秋審各犯情罪尤重者。照前例摘敘案由。請旨正法。朕詳加閱看。內官犯情節。俱不甚重。著仍牢固監禁。俟來年秋審時再行覈辦。所有常犯或因姦因竊謀殺故殺連斃二命。或防兵遇賊先退。或輪姦婦女幼童。或假差誣竊。刃斃無辜。覈其情節。均屬法無可寬。著照擬卽行正法。
○又奉
旨。本年係停止勾決之年。據刑部將朝審情重官常各犯。摘敘案由。具奏請旨。內已革書吏索詐斃命。情罪較重。著卽處絞。其餘各犯。俱俟來年歸入情
實覈辦。
○十年
諭。向來秋審朝審勾決日期。均在冬至十日以前。本年因上年停勾。將所有人犯與本年新案一併辦理。人數較多。次數加增。恐冬至十日以前辦理稍促。當飭令刑部查明自乾隆三十五年以後。遇有現審人犯於冬至五日以前奏請處決者。歷次辦有成案。冬至五日前。旣可辦理現審立決案件。則秋審朝審勾決。亦事同一例。所有本年勾到日期、著覈計次數。擬定在冬至五日以前辦理完竣。嗣後遇停勾之次年、辦理勾決。一年併辦兩年者。卽
照此例、以冬至五日前為斷。如專辦本年者。仍遵照舊例、以冬至十日前為斷。
○又
諭。朕閱各直省本年秋審人犯冊內。由刑部改實為緩者三起。而改緩為實者、共有八十三起之多。其故殊不可解。向例秋審失入一案。及失出五案者、督撫臬司均有處分。嗣經降旨寬貸。各大吏自因吏議旣寬。更無瞻顧考成之意。遂爾遇事從輕。欲博寬厚之名。而不思辟以止辟之道。於明刑弼教大有關繫。嗣後將辦理秋審失入一案及失出五案者。仍前定立處分。俾職司刑讞者各知儆惕。遇
事詳慎。所有此次定擬錯誤之各督撫臬司。姑從寬免議。仍於辦理秋審完竣後。傳旨嚴行申飭。此後如定擬錯誤。均照定例議處。但各督撫等、不可因有此旨輒又有意過嚴。總當詳覈案情確引律條。虛衷定讞。以副朕執法用中、諄諄訓誡至意。
○十一年奉
旨。刑部具題江西會昌縣民毆傷緦麻服叔身死。問擬斬候。在本年正月初四日恩旨以前。該犯秋審應入緩決。請減為邊遠充軍。所辦太覺寬縱。非辟以止辟之道。存積陰功之見矣。該犯撞見行竊。知
為服叔。辨證明晰。輒取鐵尺曡毆多傷。卽刻身死、實屬目無尊長。不但不應末減。亦不應列入緩決、著該部於秋審時歸入情實辦理。
○十二年
諭。大學士會同刑部議奏、服制及盜刦案件、勅交大學士九卿會議者、酌擬覈實辦理一摺。向來案關服制罪干斬決人犯、情可矜憫者。俱援例雙請。嗣於乾隆年間。經刑部奏請遇有服制情輕之犯。令該督撫按律定議。法司覈覆。亦照本條科罪。惟將所犯情節實可矜憫者。夾簽聲明。有奉
特旨改為監候者。有
勅交九卿議奏者。其刦盜重案。則自康熙雍正年間。節經奉
旨令大學士會同法司、將法無可貸情有可原分别詳議。仰維我
聖祖
世宗
皇考立法之初。原以明慎用刑。凡稍有一綫可原者。必周諮博採。詳審折衷。誠恐該督撫等於定讞時、或有畸輕畸重。未協情法之平。是以集思廣益。不厭詳推。迄今遵循已久。自應仍照舊章。若謂會議時
視為具文。竟致有名無實。輒改歸刑部徑行覈覆。不復勅令酌商。恐外議又將以刑部之權為過重矣。嗣後服制刦盜案件。發交大學士九卿會議者。仍著循照舊例。務須虛衷商確。斟酌至當。如有意見不同者。不妨彼此簽商。定議具奏。若於會議時旣隨同畫稿。旋又退有後言。則是依違遷就。一經㕘奏。必當加以懲處。至上班時將奏稿宣讀一遍。轉似虛文。殊可不必。此後著卽停止。
○又
諭。在京立決人犯。如將屆夏至日期。可倣照冬至之例。或在夏至五六日前奏請辦理。著刑部酌議章
程具奏。欽此。遵
旨。議定。冬至旣以前十日後七日為限。夏至亦應循照辦理。請嗣後夏至以前五日後三日為限。一應立決人犯。俱停止行刑。
○十四年奏准。子孫違犯教令。致祖父母父母自盡。並逼迫期親尊長致死。及妻因細故與夫口角並無逼迫情狀。致夫輕生自盡。問擬絞候各犯。均歸入服制辦理。
○又奏准。嗣後凡聚衆夥謀入人家內搶奪婦女已成者。為從之犯。以是否入室為斷。其但經入室之犯。均入情實。雖未入室。而事後隨同
姦污。或拒捕傷人。或幫同架拉。持械嚇逼。或夥搶不止一次。或搶奪數至三人。或致釀成人命。或被搶之人尚無下落。及另有不法别情者。亦擬入情實。若並未入室。亦無前項情事者。擬入緩決。至夥衆搶奪路行婦女已成之從犯。則以曾否動手為斷。但經動手搶奪之犯。均入情實。其雖未動手搶奪。而有姦污及前項情事者。亦入情實。若並未動手搶奪。亦無前項情事者。擬入緩決。
○又
諭。今年秋審情實各犯。著停其勾決。
○十五年
諭。朕恭閱
皇祖世宗憲皇帝實錄。內載雍正十一年十月
諭刑部。從來明刑所以弼教。除暴所以安民。凡情有可原者。務從緩減。而意非主寬。凡法無可貸者。便依斬絞。而意非主嚴。本無成見。惟其自取等因。欽此。
聖訓煌煌。數百言至公至正。實為萬世法守。因於恭閱之下。尋繹朕躬節次所降諭旨。飭令直省各督撫明允用刑。期無枉縱。適與
皇祖聖諭符合。緬惟我朝
列聖御宇。仁育義正。矜慎庶獄。不事苛求。而辟以止辟。
則必權衡至當。可見朕之心尚能仰體
列聖之心。卽再行申諭。亦不能出
聖諭範圍之外。本年刑部所進各省招冊。因上年適屆停勾。例應將兩年招冊先後呈進。朕於六月間。卽詳加披覽。其由緩改實者。俱係法無可寬之案。原擬疎縱顯然。總由失入處分較重。各該督撫等意存規避。遂於辦理秋讞之時。曲從寬典。似此豫設成見。何以昭情法之平。著將欽奉
皇祖世宗憲皇帝諭旨全行恭錄一道。傳諭內外問刑衙門一體欽遵。卽各刊刻恭懸。觸目警心。於執法
定讞。寬嚴務臻平允。庶幾刑期無刑之治。
○又
諭。本日刑部奏常犯情實改緩、及常犯減等各摺。係每年照例辦理。因思在京及各省官犯。向無彙奏緩決之條。原以官犯與常犯不同。問刑衙門。不敢輕擬寬減。但此內所犯案情。本有輕重之别。監禁年分。亦有久暫之殊。間有經朕記憶、特降諭旨加恩宥赦者。其餘各犯。或尚有情罪較輕未邀恩宥之人。著刑部自本年為始。將各官犯彙開名單。於年終具奏一次。單內將所犯事由罪名、及監禁年分、並該犯年歲詳細分註、奏上候朕酌覈。該部載
入則例永遠遵行。
○十六年奏准。嗣後跟蹤行竊逾貫之案。如獨自起意、及僅止一二人暫時跟隨、乘便攫取、為時無幾者。秋審時、與尋常竊盜一律分别贓數是否逾五百兩、定擬實緩。其掉竊逾貫之犯。亦與尋常竊盜逾貫之案、一體案計贓數是否逾五百兩、分别實緩。如按係跟蹤掉竊者。仍案跟蹤久暫。夥犯多寡。分别辦理。
○又奏准。嗣後兩犯鬭殺共毆者。無論情節輕重。概擬情實。如前犯鬭殺共毆。後犯擅殺戲殺誤殺及毆死妻與卑幼。或前犯擅殺等項。後犯鬭
殺共毆。實係理直情輕。酌擬緩決。再前犯鬭殺共毆。後犯竊盜等項。或前犯竊盜。後犯鬭殺共毆等案。總視其後次所犯情節、應入情實緩決、分别辦理。
○十七年
諭。向來秋朝審人犯內緩決三次以上者。人數積多。每屆數年。諭令刑部查明。奏請分别減等。以示法外之仁。今自嘉慶十四年查辦之後。至本年秋讞入緩決者。又積有一萬一千九百餘名。著刑部將本年秋朝審緩決三次以上各犯。照節次查辦之例。逐一查明所犯情節。分别減等發落。以昭矜卹。
該部卽遵諭行。
史／政書／大清會典事例（嘉慶朝）／工部　卷六百六十一至卷七百二十一／卷六百九十二　工部三十二／河工四　物料(P.1-1)..[清嘉慶年間刻本]
○嘉慶四年奉
旨。河工需用料物價值。例有正項開銷。豈容輕議加增。况自睢汛大工合龍穩固後。並無搶險之事。不過歲修常辦工程。乃該督等以籌備幫價為詞。請於地糧內按年攤徵銀十四五萬兩。使豫省羣黎俱受其累。豈忍出此。雖所稱酌添運費每稭一斤只係五毫。而一經州縣胥吏之手。則層層加派。所徵必不止於此數。且議加之後。不能復減。非暫時
借資民力。竟永遠累及閭閻矣。乾隆五十七年。欽奉
皇考諭旨。以每年常辦之工。動議增添。年復一年。伊於何底。朘小民之脂膏。為不肖官吏影射侵漁地步。
聖諭煌煌。至為明切。豫省豈無檔案可稽。而竟敢踵為此奏乎。朕向聞河工積弊。有溢用不能開銷之款。往往借他項彌縫。該督等奏請加增運費。大約不出乎此。俱著交部嚴加議處。
○五年覆准。㕘遊等員。毋許干預工程分領購料。覈減各案。毋得再行找給。各廳歲料。先期購辦。認真收驗。以淸積
弊而重河防。
○六年
諭。永定河採辦料物。著照所請。於部庫內撥銀五十萬兩。內務府廣儲司庫內撥銀五十萬兩。交領備用。至所稱需用料物。因附近地方多被淹浸。百物昂貴。例價不敷。懇請照市價購辦一節。本年永定河決口漫溢。所需料物。較之往年多至數倍。而直隸州縣多半被災。秫稭等項不無短少。兼之道路泥濘。遠處一時不能運到。市價昂貴。自屬實在情形。所有此次永定河工需用物料等項。著加恩准其照依市價購辦。以濟急需。但市價長落不一。此
時雖屬昂貴。轉瞬水退道乾。價值自必漸減。當隨時確查料物貴賤情形。飭令承辦之員據實報銷。不得以目前最昂之價為準。藉口浮冒。至河工定例。土隄漫口。係銷六賠四。著落各員分賠。至堵築石隄、及挑挖淤塞。向無應賠之例。現在永定河石土各隄決口。多至三千數百餘丈。皆因下游高仰所致。歷任各員因循玩誤。不肯隨時疏濬。以致下壅上潰。衝決石隄。咎無可辭。若不卽令賠修。是貽誤各員。轉得置身事外。不足以昭平允。除修築土隄。仍照例著落各員攤賠四成外。其堵築石隄及
挑挖淤仰各費。著估計用銀確數查明自乾隆三十八年起。至嘉慶五年止。歷任直隸總督、永定河道、暨廳汛各員。分别正任署任。年月久暫。開單具奏、酌令攤賠。以示懲儆。
○又奏准。嗣後堵築大工。遇有鄰省協濟物料。卽由鄰省本處造冊報銷。毋庸輾轉撥解。以歸簡易而杜牽混。
○七年
諭。永定河石隄工程。每次歲修不過零星黏補。上年工程。係通身修砌。加灌汁漿。所用灰斤。照常例倍增。自係實在情形。著加恩將此次多用灰斤價銀二萬一千一百餘兩。准其照數開銷。並著工部存
記。如保固例限內致有損漏。仍著落承辦之員賠補。此後永定河歲修工料。俱照部中成例辦理。卽他項工程。亦不得援以為例。
○八年
諭。永定河購辦料物。向在附近村莊採買。均按例價支發。自嘉慶六年被水後。河工需用秫稭。向遠處購買。以致運腳多費。自係實在情形。著照所請除永定河下游六汛採辦料物仍照例價外其上游八汛辦理稭料。每束加運腳二釐五毫以資採買。該督仍督率河道等隨時稽察。俟數年後附近地方可以採買。卽將加價停止仍照定例開銷。
○又
諭。南河另堵邵壩工程。前經工部以該督於幫價之外。復又例外加用詳悉奏駮。旋據該督具奏、以加價加料本屬二事。復經交部議奏。茲據工部查明乾隆五十三年奏定成案例外加用一項。卽有加價在內。且必須切實具奏。方可准行。至另堵邵壩例外加用之處。並未專摺奏明。其節次奏報摺內。祇將酌給飯食多用繩㭈及慎重進占加做夜工等語零星攙入。以為例外開銷地步。本案旣有特旨准其幫價。更非從前各案可比。何得將逾例之事作為定例。以致加而又加。伊於何底。卽如該督
所稱檾繩一項。其加增數目。較之例內增添多至數倍。其燈燭一項。則南河經費舊有開銷。原非令其黑夜施工。而河兵本有應得錢糧。又何至枵腹從事。必須另給飯食乎。該督摺內所敘。殊非確實情形。所有此項例外加用銀兩。仍照部議行。嗣後堵築大工例外加用一款非專摺奏明者悉行議駮。至南河堵築各工向無幫價名目。此次邵壩。因火燬隄身以後。兩次奏請係朕特旨允行。嗣後不得援照此例率行凟請。
○又
諭。工部奏河道搶險工程、請飭河臣於奏報情形摺
內確計丈尺銀兩以昭覈實。係為慎重錢糧起見。但黃運兩河遇有險要工程。臨時急須搶護。多係刻不容緩。是以向來各該河臣奏報情形均卽一面興修。迨各處工竣。分案造冊題估。今若令其於估計後始行搶修。轉致於河工有誤。殊有關繫。惟是各該河督奏報摺內。凡遇搶險處所。往往用一半等處字樣。並不確指起止地名。恐啟廳汛各員影射浮開及事後增添情弊。亦不可不防。嗣後凡有添築埽壩等工。如勘明實係緊要處所萬難稍緩者。仍著各河臣一面上緊搶護。一面於興工後。
卽將新工地名段落確實聲明。並各工長寬高厚丈尺若干。約需銀數若干。逐一分開詳悉具奏。以便交部查覈。不得仍稱一半等處。語涉含混。其尋常各工。仍俟估報後再行興修。庶於國帑工程。均歸覈實而杜浮冒。
○九年
諭。豫省河防歲料。向於新料登場後。用例價採買。今據奏稱沿河州縣。上年本屬歉收。而此次堵築衡工。需料較多。搜購殆盡。此時設法辦理。未免諸形昂貴。自係實在情形。著照所請、將現在購料之上南等九廳。各按距工遠近分别酌加價值。迅行採
買。以備要需。所有此項加價銀十九萬餘兩著卽於司庫墊撥。仍照例攤徵歸款。該河督等當飭令各廳員妥為經理。毋使稍有浮冒累民。
○十一年奉
旨。河工歲辦檾麻。向無幫價。今查明原定例價。實屬不敷。所有檾麻一項。著准其照例價加增一倍採買報銷。以歸覈實。
○又
諭。河工應用夫土木石等項。向來因價值加增。承辦廳員詳請加價。該河督卽照時價批准。復恐不能按例報銷。遂任承辦之員虛估工段。寬報丈尺。以
符部價。是該河督明知所報不實。據冊咨部。部中亦卽照所開工段丈尺覈銷。竟係相率為偽。且廳員等以報部工程。俱係通融開報。勢必藉稱例價不敷。任意浮冒。其弊將何所不至。上下相蒙。不成政體。著照戴均元所奏。准其將應用物料、按照時價實用實報。不得稍有虛假。仍著將各項物料價值。由地方官詳報督撫按月咨部存查。至物價隨時長落。原無一定。近日物料昂貴。人所共知。儻嗣後物價已就平減。而報部之數。仍按價貴時報銷。則係承辦之員朦混侵蝕。必當嚴㕘懲辦。設將來
物價較此時復有加增。亦准其據實咨報。該河督等惟應督飭在工大小官員。各矢天良。確估覈銷。毋任絲毫浮冒。
○又
諭。河工用費浩繁。其弊混之處。層出不窮。不可不設法嚴杜。前經降旨令將河工報銷一事、按照時價具報。不准浮開工段。以示覈實。復因例價係多年奉行。時價係早晚更易。若專憑時價覈辦。則部中竟無例可循。亦滋流弊。續經降旨於工程報銷時將定例准銷若干。不敷若干。應增時價若干。隨案聲晰具奏。但此事總在經管大員隨時實心查察。
認真辦理。方於辦工無誤。而用項不至虛銷。京城辦理工程。皆特派大臣查驗收工。鐵保僅請令州縣於工滿之日親赴查驗。尚不足以昭鄭重。此後竟當派司道府大員、前往各工。按原估工段丈尺逐加查勘。並將河工例價應報若干。現在因何不敷。應加至幾倍方能辦理之處。據實結報。方准奏銷。若查有偷工減料情節。卽嚴行揭㕘治罪。以示懲儆。儻司道府等瞻徇不舉。别經發覺。一併治罪不貸。
○十二年
諭。工部奏查明南河需用料物例價並鐵保等奏請
加價數目。及此次英和所擬增減各價值。分晰比較。開單進呈。朕詳加披閱。所開料物十一款。內除鐵器雜料煤炭等項一款。仍照例價並無增添外。其餘各款。均比照定價增添半倍一倍以至數倍不等。河工需用料物。全在經手得人。自無弊混從前卽未經加價。在謹飭辦工者。自不致多有浮開。而見利忘害者。全借此虧國肥己。此時加價之後。設或辦工各員仍前糜帑營私。其弊又將何所不至。是河工杜弊之法。原不專在於定價。但近年大工屢興。物產昂貴。一切工料不能悉照舊價辦理。
亦係實情。旣據英和等到彼訪查明確。自當酌量准行。但亦不能不定以限制。所有單內增添價值。著將較舊價多半倍一倍倍半以及兩倍者。均照所議辦理。其有較舊價加至兩倍以外。至三倍四倍半有零者。著減至加兩倍為止。於兩倍之外。不得再有浮多。此次定價之後。工員承辦料物。自更無掣肘之虞。不得再有藉口。若仍前虛估寬報。復有弊混。一經查出。必當重治其罪。不能稍為寬恕矣。至於時價早晚本自不同。卽歲需工料。亦有多寡不一。將來如果辦工較少。物價漸平。該河督卽
當據實奏聞。酌量議減。設或物價仍復昂貴。該河督亦隨時具奏。再行請旨辦理。
○又
諭。鐵保等奏遵旨將減定南河物料價值。分别柴稭細數。再行開單具奏一摺。南河物料時價。歷年俱有增無減。經朕特派大臣親往查勘後。已降旨酌照例價祇准加至兩倍。原不准再有浮多。茲據鐵保等查明各項料物內。如甎灰煤鐵等項。尚可撙節辦理。惟徐屬之秫稭。揚屬之葦柴。最為正料大宗。現在各廳屬稭價亦俱多寡不齊。然尚可損此益彼。增減相抵。不致有逾定價。至揚屬葦柴一項。
原定例價本輕。節年來灘地漸遠。轉運日難。現在市價每斤實需制錢六七文不等。若祇照例價。加增兩倍。僅准銷銀二釐一毫。萬難敷辦。懇於原請加價三倍半至四倍有零之中酌減十分之二。比較例價約三倍有零。承辦庶無掣肘等語。自係實在情形。向來河工積弊。多以通融虛捏。浮冒報銷。自當覈實辦理。此項葦柴價值。旣據該督等查明實在不敷採辦。籲請酌增。著加恩將此一項卽照所請、於原加二倍外再加一倍有零。該督等惟當嚴飭各屬。實心購買。撙節支用、仍隨時嚴密勾稽。
勿任稍有弊混。
○十五年
諭。南河現在修復海口大工。所需一切料物。均關緊要。前因工部覈議該河督等奏請酌增料價特諭令馬慧裕就近確查。茲據奏稱查明購辦物料情形。需用浩繁。運腳亦較昂貴。懇請將稭麻二項價值量為加增等語。海口路途遼遠。產料處所遠近不同。而運料亦自不能一律。所有稭價、著准其照現行之價增至三釐七毫。麻價、著准其照現行之價增至四分一釐。惟責成該河督嚴飭承辦各員覈實經理。務期工歸實用。帑不虛糜。
○十六年
諭。李亨特等奏沿河稭束歉收、購運歲料懇恩暫增價值一摺。本年黃河異漲。山東河南沿河灘地被淹。稭束歉收。且江境興舉鉅工。料價騰貴。該省豫辦歲料。例幫二價不敷購運。自係實在情形。著照所請、將山東河南歲料價值。於例價幫價外、每斤增銀五毫。每垛五萬斤增銀二十五兩。併例幫二價共銀九十五兩。所有本年山東河南應辦十七年歲料。著卽照加價辦理。俟來歲稭束有收。卽行停止。其河南增價銀兩。卽著於十七年減辦稭垛節省例幫二價、及十五六兩年捐廉項下節省銀
兩、並開歸河北道庫備防稭料價銀款內動用。山東增價銀兩。卽著於生息款內動支。
○又
諭。同興奏籌辦協濟南河稭料。懇請加增津貼銀兩此次山東協濟河南稭料。雖因本年稭束歉收。料價昂貴。但每堆於例價運腳之外。已加津貼銀一百兩。若再加銀二十五兩。未免過多。准其加津貼銀十五兩。卽於節省項下動支。不得再有加增。該撫仍嚴飭承辦各員、務須按照斤秤丈尺。覈實購辦。迅速運工驗收。若有虛浮剋扣者。嚴㕘示懲。
○又
諭。據百齡等奏李家樓堵築漫口需料繁多。懇援照大工加價成案酌增價值一摺。本年南河兩處興辦大工。需用稭料檾麻較多。而李家樓地處上游值東豫兩省稭麻歉收。價值昂貴。購運維艱。自係實在情形。著照所請、料價一項、准其每斤給銀四釐七毫。檾價一項、准其每斤給銀四分五釐。該督卽分飭各委員迅速購運。以濟要工。
○又
諭。河工購辦歲料。分垛堆貯。原應覈實查驗。現因例價不敷並准其加價購買。尤不容稍有虛浮。著通諭江南山東各河督。嚴飭所屬道廳。將稭料束數
斤數。務按奏定章程。覈實採辦。於購買齊全後。該河督親往抽查。若丈尺束數斤數或有未符。及攙雜碎料泥濕朽腐等弊。一經查出。卽據實嚴㕘治罪。
○十七年
諭。長齡奏豫省承辦協濟麻料不敷。懇恩暫准加價一摺。上年因江南李家樓大工緊要。飭令河南省協濟稭料三百垛。檾麻五百萬斤。業經該省勒限購辦全數運工。豫省上年歉收。麻料二項所產本少。兼之鄰省同時購辦。價值增昂。自係實在情形。著照所請將此次豫省協濟大工麻料。暫照江省
奏增價值、稭料每斤銀四釐七毫。檾麻每斤銀四分五釐之數。覈實報銷。
史／政書／大清會典事例（嘉慶朝）／都察院　卷七百五十四至卷七百八十／卷七百五十六　都察院三／憲綱三　諭旨三(P.1-1)..[清嘉慶年間刻本]
欽定大淸會典事例卷七百五十六
都察院
憲綱　　諭旨三
乾隆二十四年
諭。朕恭閱
皇祖聖祖仁皇帝實錄。康熙五十五年九月內。
諭大學士九卿翰詹科道等曰。國家設立科道。寄以耳目重任。建言㕘劾。乃其專責。九卿及督撫提鎮內、居官貪婪行止不端者、亦或有之。科道官員卽當從公㕘劾。迺或因係某大臣保舉。或因係某大臣門生故
舊。彼此瞻徇情面。並不題㕘。間有條奏彈章。亦止受人請託。或使人畏懼。自立威名耳。仰見
聖訓周詳。洞燭情偽。不獨明季科道惡習如見肺肝。卽自古以來言官風氣。關繫政治得失。莫不包括無遺。允宜垂示子孫為萬世炯戒也。朕臨御之初。側席求言。冀裨上理。無如言官藉此以行其私者不少。可見科道中原無實心為國之人。導之使言。不過黨援同異。冀快其私。甚至各立門戶。有害國家。若置而不作興之。則率以緘默為苟容。究其通病。何一能逃我
皇祖聖神坐照中也。殊不思朝廷設官分職。𢌿以耳目
重寄。凡國家用人行政之大端。分宜屏去私心。隨時獻納。以資實用。使不言者旣瘝厥官。而言者又惟以門戶恩讐為計。是不惟無補國是。且非立官之本意矣。可將此旨傳諭知之。
○二十五年
諭。御史朱丕烈㕘奏覆勘試卷大臣秦蕙田等瞻徇不公一摺。經朕詳悉面諭。並特派大臣等會同軍機大臣提取各原卷逐一詳加覈對。今據覆奏有該御史原經簽出、而覆勘大臣誤行指駮者、江西省汪其度一卷。未經列入奏單者、湖北省陶大朋廣西省蕭鼎揆二卷。秦蕙田等旣經司事覆勘。乃未將原勘官簽
出各條、應存應駮、及應行聲明之處。悉心分别查辦。咎本難辭。至摺內所稱瞻徇考官鄉情世好。為本生巧為開脫不能無疑之處。則現在細覈各卷。如考官錢維城王鳴盛錢載等勘過試卷內。其處分已有部議應行降調及罰俸數年者。卽增入摺內所指各條。亦並無所加損。是該御史所㕘。俱無確據。經朕復召入面詢。該御史亦不能更指其非。此其涇渭較然。固非此次派出大臣所能偏袒並調停中立、如和事老人之為也。但磨勘一事。向來視為具文。以致士子應試、考官衡文。無由大彰懲勸。近因士子習尚紛歧。罔
識行文正鵠。不得不亟為釐正。是以詳定磨勘條例。然舉行伊始。朕本意實不過欲去其太甚。俾知警覺提撕。豈必逐字逐句加意吹求。致獲雋者無一自全。而典試者盡干吏議。斯不已太甚乎。然考官銜命掄才。旣優其廩餼路資。又復獲爾許桃李。旣試卷有疵。若罰俸停陞之類。實所應得。設致罷官降調。朕必曲宥。此中自有權衡。若官官相護。卽此罰一年兩載之俸、亦必冀為開脫。則不獨覆勘者罪所難容。卽考官等朕亦豈能輕貸。今秦蕙田等旣無此等情弊。則疎漏各條。所謂公過。非朕所深惡矣。朱丕烈以心疑或
然之語。彈劾屬虛。朕亦不能為之匿其所短。正所謂瑕瑜各不相掩者也。況直省硃墨卷。汗牛充棟。不但秦蕙田等三四人之力。未必精覈無遺。卽自謂悉心推勘。如朱丕烈所分祇有數十卷。設令再派大臣為之檢校。伊能自信更無掛漏乎。明季科道惡習。專以黨援抨擊為務。遇事交章傾軋。而九列中又或各樹私黨。互相報復。固由駕馭失宜所致。而臣工中各自便其門戶之私。不惜害及朝章國是。其所關於治道者甚大。朕心存炯戒。乾綱獨攬。務期朝宁肅淸。諸臣中諒不敢稍存狎玩之見。卽有此等伎倆。亦何所復
施。今磨勘一事。嘵嘵不已。然杜漸防微。其端實不可長。所有覆勘疎忽之秦蕙田觀保錢汝誠著交部議處。御史朱丕烈所奏不實。亦著交部議處。若因其㕘劾大臣。而該部遂有意從嚴。思以箝制言官之口。更難逃朕洞鑒將此通行傳諭中外知之。
○二十六年
諭。吏部察議眭朝棟照溺職例革職一本。所以留中不發者。朕意以為若總裁大員中、查無應行迴避之人、則該御史所奏。不過博一時虛譽。其罪尚屬可原。今據知貢舉熊學鵬查奏應行迴避士子。則有總裁劉統勳之胞弟胞姪二人。于敏中之堂姪一人。劉統勳
于敏中旣係軍機大臣。而眭朝棟現係軍機處行走之員。此次劉統勳于敏中二人、不令隨駕。外間已揣其豫典試事。而軍機之人、固不待言矣。況朕召見劉統勳等。曾面諭及之。眭朝棟豈有不知之理。則其所奏、顯屬迎合上官。此風斷不可長。前明師生堂屬黨援門戶之弊。往往假公濟私。害及朝廷。最為言路惡習。我
皇考十三年以來。大加整頓。風紀肅淸。朕臨御二十有六年。於臺垣章疏。苟有一二可採者。未嘗不見之施行。若其意有所屬、瞻顧徇私者亦斷難逃洞鑒。眭朝
棟何人。而敢以此等伎倆巧為嘗試乎。此在諸科道尚屬不可。況該御史之在軍機處行走者乎。今歲恩科會試。已屬格外曠典。臣工得與文衡。已可云寵榮逾分。而更欲為宗戚倖中。是於不知足之中又加甚焉。號稱讀書者宜如是乎。此於政體官方士習。均有關繫。眭朝棟革職不足蔽辜。著拏交刑部治罪。劉統勳于敏中之授意與否。姑不深究。然致屬員之如此假言獻媚。則二人亦不得謂無咎。其劉統勳于敏中之弟姪應行迴避者。概著罰停鄉會試一次。以示儆戒。
○二十八年
諭。御史吉夢熊奏劾方觀承玩視民瘼、徇縱天津道那親阿啟閘遲延不能早籌宣洩一摺。此奏方觀承實無從置喙。但前命兆惠等赴勘督辦時。已有旨將該督交部議處革職。特因在直年久。是以從寬留任。則其貽誤之愆。不獨該督難以自文。卽朕亦安肯稍為迴護。該御史甫經補缺。卽行陳奏。不得謂之無益空言。亦不得謂之事後取巧。至在京科道等。身膺言責於封疆大吏不克早拯民艱。況天津近在畿輔。道路之口豈竟毫無知覺。乃自去冬以至今春。並不聞有糾彈之舉。而必俟朕巡省疇咨。始得刻期濬導耶。是
因吉夢熊此奏。而寒蟬之誚。朕亦不能為凡任言官者解矣。方觀承已經議處無可再議。摺內所奏那親阿借書吏名色。用輕價承買捐田一節。八旗官員。近京置產。原所不禁。但旣任本地監司。而圖踞所部之業。則於官方大有關繫。那親阿現在尚未起程。著交軍機大臣嚴訊具奏。至所稱訪聞文安大城等縣。因培築長堤。該處胥役鄉老。有至四五十里之外、逼令平民赴工承辦挑培之事。著交裘曰修會同方觀承卽行據實嚴查。奏聞請旨治罪。
○又
諭。今日御史蔡觀瀾所奏二摺。一為粥廠人數加多。給
賑米石。請酌量加增。其事自屬應行。且朕旣降旨加恩展賑。各廠均應先事妥辦。不獨東壩一處為然。凡監賑御史。於廠中米石約畧需用時。卽當告知該堂官豫為咨取。更何待散給不敷。始行入奏。所有各廠應行添支之處。卽照所請速行。至另摺所㕘副都御史蔣檙㕘處給事中巴延三到廠遲延一案。謂蔣檙前後頓殊。因將辰刻及辰正二三刻。嘵嘵置辯。不惟於事理甚為紕謬。並以袒庇同官。詆訶臺長。其所關於官方政體者甚大。不得不明白宣示。以明杜漸防微之意。前蔣檙初奏御史到廠遲延時。朕方以其不
卽據實㕘處、而先為奏聞請旨之舉。已不免姑息却慮。及至巴延三等因循到遲。始行指名㕘議。實不可謂其察覈之過苛矣。況堂官於辰正前後到廠。御史不應於辰初前後到廠耶。朕夏令御勤政殿視事。必在卯正之前。然已不啻三竿之日矣。辰初到廠。何致顛倒無暇乎。卽此交部察議。實不過奪俸數月。若有紀錄。尚可抵免。有何輕重。蔡觀瀾乃用此妄生議論。謂非有心藉詞報復可乎。明季科道惡習。狃於官官相護之見。遇事交彈互擊。以致國政日隳。不可究詰。足為炯戒。我朝乾綱獨攬。班列淸肅。此等伎倆。廷臣
中諒亦不敢巧為嘗試。然涓涓不息、將為江河之慮。何可不豫為懲儆。以彰國紀而正人心。蔡觀瀾著交部嚴加議處。朕於羣工奏牘。虛衷採擇。從來不設成見。如蔡觀瀾所奏乖謬若此。而於同日所陳廠中應理事宜。固不以人廢言也。將此諭令中外。使明知朕意。
○二十九年
諭。御史秦黌以戶部郞中馮光熊、刑部郞中杜玉林、俱係丁憂之員、該堂官不應奏留一摺。內稱若遇陞選外任。又未聞以幹練留部。其持論實中事情。卽該堂官等亦無辭可對。官員遇有事故。並聽離任終制。原
係恤下常經。朕自臨御以來。於臣工進退。一切皆循定制。間有特旨令仍在署任事者。本屬寥寥無幾。苐以堂官而請留司員。督撫而請留屬吏。則上官之推情瞻顧。與下僚之因事干求。流弊何所不有。況國家分職任材。豈必少此一二人、與此一二人二三年少待之期。而必權宜破格而為之。誠亦可以不必。若該御史遽謂因此斤斤執持。卽廣為教孝。則又不然。人臣移孝作忠。原無二理。旣已名通朝籍。致身之義。豈未之前聞。儻如明季科道門戶惡習。爭論奪情。如王錫爵之於張居正等。忿詈交攻。無所不至。而於國是
究鮮絲毫之益。此又政體所關。不可不懲其漸者。朕虛公御下。從無成見。嗣後凡朕特旨酌量令其留任外。內而部院堂官、外而督撫等。不得率行請留。著為例。
○又
諭。前日御史羅暹春㕘劾蘇昌保舉運使王槩一摺。在蘇昌於屬員虧帑。旣漫無覺察。又登之卓薦。自有應得之咎。言官據實指㕘。乃職所應爾。是以批諭發京。初不以為非是。特其摺內有若非年老糊塗、卽屬有意瞻徇。措詞忿激。幾於唾罵。其意若有必欲甘心於蘇昌者。蹤跡殊為可怪。昨閱刑部審擬廣東㕘革知
縣劉紹汜一摺。該犯卽係與羅暹春江西同鄉。而蘇昌又卽㕘處該犯之總督。其為藉詞潛行報復。實啟黨援朋比之風。不可不悉心體究創懲。以防流弊。因
諭刑部堂官、詳悉查訊。今據奏到羅暹春與劉紹汜。雖無瞻徇實蹟。然該御史具摺㕘劾。不卽於蘇昌失察原案發抄之時。又不於劉紹汜審擬已經定案之後。該御史亦自稱形迹之間、百喙莫辯等語。此等以鄉情各酬私怨。其事本無實證。豈對簿駮詰。遽肯輸情吐露。然亦不至因此卽革職審問也。封疆大吏。果有罔上行私確據。臺垣自應據實糾彈。顧立言亦自
有體。中外大臣。皆經朕簡用。苟其事不干大戾。卽朕亦不遽加以斥詈。御史雖欲自著風力。亦豈得以年老大臣。盡斥之為糊塗。前如來保、今如尹繼善傅森陳宏謨諸臣。屢經敭歷。其齒安得不老。而生平奉職無愆。豈遂一例概以衰庸肆為詆訕可乎。明季科道惡習。立幟分門。借敢言之號。行傾險之謀。假公濟私。無所不至。為害甚大。我朝百餘年來。整綱飭紀。朝政肅淸。斷不容有營私搏擊之人。復得稍萌故智。但遏邪防弊。持之不可不堅。今羅暹春之奏。其為劉紹汜而發。本非有證佐可質。而任意詬毀。已情見乎詞。且
不先不後之間。自供亦無庸置喙。此而陽為不知。於人心政事所關非細。羅暹春著交部嚴加議處。
○又
諭。御史李宜靑條陳臺灣事宜一摺。所奏應行與否。且不具論。而其用意之取巧器小。已大失言官之體。該御史奉差巡臺。地方之事。皆其職分所難諉。第同差滿漢二員考成。均屬一體。見聞所及。理宜和衷共酌。會銜入告。卽意見畧有參差。亦應據實聲明。專摺奏請。乃李宜靑旣不於在臺時彼此會商。至囘京復命亦未聞一言及此。直至差滿日久。挾此為獨得之秘。羅列見長。彼以建白博名高者。存心鄙瑣。固當如是
耶。此等伎倆。猶得以嘗試為得計耶。李宜靑著傳旨申飭。至所奏各條。亦不必以人廢言。仍著交部議奏。
○又
諭。御史曹學閔㕘奏熊學鵬於丁憂後拜發奏章一摺。所見拘墟。於事理無關輕重。各省督撫大吏。設有徇私骫法。御史列款糾彈者。如其事審實。朕必深為嘉予。若其人適遇丁憂事故。一切經手案件、及交代印篆日期。不得不具摺奏聞。乃情理所應有。而必斤斤較量於拜摺衣冠儀節之間。遂指為忘親不敬。正所謂吹毛求疵。於國家政務有何裨益。明季言官陋習。
專務摭拾浮文。陽博建言之名。陰行箝制之計。使封疆大吏望風生畏。內外官僚。動成水火。最為弊政。此時綱紀肅淸。科道等諒不敢以此種狡獪伎倆。輕為嘗試。然不可不防其漸。曹學閔著飭行。
○三十二年
諭。御史為朝廷耳目之官。內外大臣。果有婪贓骫法。任意徇私。見聞旣確。立登白簡。不獨被㕘之人、立卽重治其罪。其據實糾劾之該御史。朕亦必深加獎勵。用昭彰癉之公。若徒毛舉風聞細故。肆意鋪張。紛呶不已。顯博建白之名。陰行排擠之實。所關於政體官方者甚大。卽如前明臺諫諸臣。遇事生風。肆行抨擊。以
致各分門戶。挾制大臣。究之國是日非。積重難返。可為炯鑒。當此綱紀肅淸。言官中諒不敢遽挾私心。於異己之人藉詞齮齕、以速重愆。但杜漸防微。不得不豫為明切禁制。儻言官等不知猛省。有以愛憎挾私巧為嘗試者。朕察出必執法從重治罪。以為分門排擠者戒。其大員等或自甘敗檢。致挂彈章。則言者被殊褒。而犯者膺顯罰。雖欲強顏狡辯。又可得耶。著將此通諭中外知之。
○三十四年
諭。向來御門日期。奏事處人員。遇各衙門及科道封口奏章。概不轉遞。此乃伊等拘泥舊例。甚屬無謂。朕綜
理庶政。凡內外臣工章奏。無日不進御披覽。豈有納之於平時。而於御門聽政之日。轉却而弗納之理。且御門不過片刻。旣退。仍照常辦事。本屬兩不相妨。而此等封口奏章。或係糾彈。或關建白。其中緊要之事。並有須卽予施行者。若旣至宮門、復行駮囘。於公務旣不無延緩。且恐無識者轉疑奏函有壅於上聞之處。於政體亦屬未協。嗣後御門日期。凡有封奏事件。俱著一體接收呈覽。著為令。
○三十五年
諭。貴州省劉標虧空銅鉛價本、至二十餘萬之多。自來侵虧帑項犯案從未有若此之甚者。乃巡撫良卿明
知故縱。授意彌補。併冀為移局鑄錢。通融掩覆。及經部駮。自知事必敗露。始以一㕘塞責。經朕察見其中隱弊。特派大臣前往查審。其事始水落石出。究出良卿負恩徇縱之罪。及與高積交通骫法諸弊。併方世儁永泰等勒索營私各款蹟。黔省吏治、狼籍至此。實出情理之外科道為朝廷耳目之官。於大吏等有簠簋不飭蠧國剝民之事。皆當隨時舉劾。知無不言。乃劉標在任多年。虧空積至如許。且以衰年瞽目之人、該上司姑容戀棧。外間豈竟毫無見聞。而自劉標經管銅務以來。豈無一二黔省之人曾任科道者。更不
得諉為詢訪所不及。何此案未經發覺以前。並未有一人劾奏其事者。言官職司糾察。若惟知掎摭細故。毛舉瀆奏。或見通行一事、從而推廣其端。或因特降一旨、復為引伸其說。於政治全無裨益。而置此等侵虧敗檢大案於不問。國家亦安用此委蛇緘默之言官為耶。若將歷年來籍隸黔省之科道治以曠官之罪。亦所應得。但恐議處一二人。而遇事生風之輩。轉藉此為臺諫得操本省大員之短長。或從而夤緣交結。致啟搢紳把持公事之漸。且釀成黨援惡習。是以朕不為耳。但科道等於如此侵欺罔上大案。漠不關
心。甘以寒蟬自處。經朕舉出指示。能不各懷愧恧乎。著將此旨傳集各科道通行申飭。並宣諭中外知之
○四十年
諭。御史㕘劾部院堂官。如其言果確。朕必不肯於大臣稍存庇護。若語涉無稽。撏摭失實。欲以此自命敢言。深所不取。明季科道。往往與部臣牴牾。遇事生風。攻訐不已。久之遂成門戶。朕披閱史冊。每深惡而痛絕之。方今政治肅淸。不願言官蹈此惡習。著將此傳諭各科道。如有劾奏各部事件、查無實據者。卽將言事之人交部議處。
○又
諭。科場定例。毋許臨場條奏。如臣工果有見於考試規條未盡妥協之處。卽當早行入告。文會試不得過上年冬月。武會試不得過本年春月。何得於考試臨期、紛紛陳請。嗣後如再有違例臨期陳奏者。該部將其事於議覆摺內、一併將該員察議具奏。
○四十一年
諭。御史炳文奏請嗣後科道京察。止令都御史帶領引見、去留俱候欽定一摺。此奏殊為錯謬。科道職司言路。遇有內外大臣贓私不法及吏治民生所係。如果確有見聞。原准其自行具摺據實糾陳。朕必徹底淸查。覈實辦理。是國家待言官之道。已屬從優。設或京
察時。都御史舉劾不公。科道原可指名㕘奏。乃炳文於舉行京察之前。輒思變更成例。隱占身分。冀諸事得以自專。其有關於世道人心者。良非淺鮮。明季臺諫諸臣。遇事生風。紛呶不已。遂至黨同伐異。貽害無窮。最為彼時粃政。我朝綱紀肅淸。科道咸知奉法。不敢復蹈前轍。惟雍正初年。因六科改隸都察院。給事中等連章爭競。經
皇考嚴加懲儆。力為整飭。炳文身係宗室。尤不應為此沽名之事。豈堪復為御史。炳文著卽革去御史。發往伊犂以司官効力贖罪。將此通諭知之。
○四十五年
諭。浙江海寕改建石塘。以王亶望曾為浙撫。且肯擔當其事。因命在工督辦。但伊在服中。是以令馳驛囘籍治喪。事畢卽至浙辦理塘工。原為公務起見。其家屬自應卽囘本籍守制、以盡私情。乃據李質穎奏。伊家屬仍住杭州。安然聚處。朕聞之為之心動。王亶望並非無力令眷屬囘籍之人。似此忘親越禮。實於大節有虧。為大臣者如此。何以表率屬員、維持風教。從前伊父王師。品行甚正。無負讀書。不應有此等忘親越禮之子。養心殿暖閣、恭懸
皇祖聖訓。有孝為百行之首。不孝之人。斷不可用。朕每
日敬仰
天語煌煌。實為萬世準則。王亶望著革職。仍留塘工自備資斧、効力贖罪。至三寶以大學士管理總督。為維持風化之首。今日當面問彼。乃稱實知其事。亦不以為怪。富勒渾現為總督。於此等有乖名義之事。何不據實㕘奏。均著交部嚴加議處。李質穎到浙已久。亦並未奏及。直待降旨詢問、始據實具陳。亦著一併交部議處。至科道於尋常細故、往往摭拾具奏。似此為大臣之人、於名教攸關者。轉更緘默不言。設如有貪酷擅權者。亦將寒蟬矣。國家又何藉此言官為乎。其
籍隸浙省之科道。尤不應毫無見聞。何以並無一人入告。斯豈風聞所弗聞乎。著令該省科道等明白囘奏。
○又
諭。前以王亶望留辦浙江海塘工程、不令家眷囘籍守制。而籍隸浙省之科道。並無一人入吿。因傳旨令其明白囘奏。今據該科道等奏稱。王亶望於制中眷屬聚處一事。實無所聞。殊屬巧辯。巡撫家屬留住省城、本屬人所共知。本省科道何至毫無聞見。昨以三寶李質穎知有此事。經朕面詢。卽據實具奏。但其不知大義。視為故常。不以為怪。已非情理。若似該科道等
於傳旨詢問時。猶復託詞巧辯。並不各自引咎。其不是更大。該科道等俱著交部嚴加議處。
○五十年
諭。科道職司風憲。有奏事之責。果有能㕘劾大臣。指陳時事。言有可採者。自當准予施行。卽或所奏失實。亦不加之譴責。蓋以職業所在。若因言事得罪。非所以風勵臺司。昨費孝昌陳奏摺內。有君設身以處併若曰等語。該員係科目出身。由學正洊陞御史。豈不知君臣之際。體分尊嚴。乃以此等字樣。竟比尋常泛論。公然直陳朕前乎。是費孝昌之罪不在言事不當。而在措辭乖體。伊在京服官有年。而奏章全不知敬謹
之道。如此糊塗庸鄙之人。豈可復令其供職辦事。但此時若將伊革職治罪。律以大不敬之條。轉不值如此嚴辦。費孝昌著休致勒令囘籍。至其所奏請定官員終養章程。前經吏部議定。昨又降旨通諭。於教孝之中。仍寓體恤之意。業已周詳備至。中外大小官員俱當敬遵功令。各盡其臣子之分也。
○五十一年
諭。嗣後科道等。凡遇鄉會兩試屆期。前一月之內、除特㕘大員、申理𡨚枉、迫不及待者、仍准其入奏外。其有關科場事務、及尋常事件。概不准屆期違例具奏。以杜僥倖陋習。著為令。
○又
諭。朕愛養黎元。勤求民瘼。各省每遇地方偏災。一經奏報。卽降旨蠲賑兼施。並屢諭該督撫、實心實力、督率各屬妥協辦理。不惜千百萬帑金。務俾災黎均霑實惠。此朕五十餘年如一日。亦天下臣民所共見共聞者。上年湖北荒歉。已發五百萬帑金賑卹。若地方官辦理得宜。何至復有貧民乏食、搶奪糧食之事。乃劉金立等因借貸不遂。輒將穀麥搬搶。而劣衿梅調元父子。竟敢糾衆逞兇、活埋多命。此必該省督撫司道並不認真查辦。一任貪官污吏浮冒侵漁。以致朕恩不得下逮閭閻。乃有饑民乏食。搶奪滋事。及釀成重
案之後。大小各員恐從此究出弊端。遂爾通同諱匿。聯為一氣。吏治如此。實出情理之外。試思活埋三十人。俱經起出屍身。尚有毆縛傷痕、及悶蒸血暈。證據確鑿。是豈李侍堯等所能捏造者。而籍隸湖北之御史等、並無一人奏及。科道為朝廷耳目之官。各省閭閻疾苦、及官吏侵貪諱匿命盜各事。理應據實直陳方為不負言職。今湖北省竟有如此不法重案。本省輿論。本省之官必有風聞該員等家信鄉親中豈無言及。而得諉為不知可乎。所有未能㕘奏湖北搶掠活埋人命二案之籍隸該省前任給事中梁景陽、御
史許兆椿、著交部議處。其餘各省有無似此重大案件、而地方官諱匿不辦者。著軍機大臣傳詢各科道令其據實直陳。朕必嚴加懲治。儻各科道因朕有此旨。遂心存挾制本省督撫。致令地方諸事掣肘。亦難逃朕洞鑒。一經查出。亦必重治其罪。將此通諭知之。
○五十五年
諭。都察院奏六科給事中十五道御史所辦案件。俱係筆帖式代為呈畫。惟京畿道辦理案件。偶有上堂之時。其餘六科並不進署。其十四道雖同京畿道進署並不上堂。舒常到任一載。認識尚未周徧。茲奉新例
漢科道截取道府。均應出具考語。京察屆期。並須甄别賢否。若一年之內。不過見面數次。優劣究未深知。嗣後十五道六科分日進署上堂等語。此奏想係舒常一人主見所言却是。向來科道俱歸都察院衙門統屬。其京察保送等事。皆由該堂官考覈。近又降旨將科道俸滿四年者。截取道府。其堪勝外任與否。亦責成該堂官出具考語覈實保送。是都御史之與科道考覈攸關。卽不得循俗例謂之有統無屬。且俗例乃明朝惡習相沿。會典本無也。若並不上堂見面。認識尚難週徧。其才具優絀。更無從知其底蘊。從前雍
正年間。將六科統歸都察院。彼時給事中御史等紛紛陳奏。互相爭執。仰蒙
皇考降旨嚴飭。始行更定。今科道等旣由都察院堂官出考。自應照舒常等所奏分日進署上堂接見辦事。至於科道本有奏事之責。如遇民生國計所關。原許其條陳利弊。卽如本日給事中李翮㕘奏韓鑅之子假冒籍貫、並停止吏員分發一事。朕以其所言尚是。卽交部議奏。儻或內外大臣及都察院堂官舒常等。果有不公不法之事。科道等亦可列之彈章。所言若實。朕尚當加之優獎。將被劾者治以應得之罪。並不
因有上堂接見之例。遂致壅塞言路。若科道等因更定此例後。有復行瀆奏自爭身分者。必當重治其罪。或以此奏係舒常主見。將來藉端糾劾。意圖報復。亦斷難逃朕洞鑒也。舒常等所奏著依議。
○五十六年
諭。向來各省民人赴京呈控案件。都察院步軍統領衙門。不敢壅於上聞。卽行據呈轉奏。朕勤求民隱。惟恐鄉曲小民含𡨚莫訴。每遇來京具控之案。無不特派大臣。前往審辦。其中屈抑者固有。而近日不安本分之徒。見來京者控無不准。准無不辦。赴愬求理者、遂覺接踵而來。及欽差大臣提集案犯、認真研鞫。所控
情節多屬子虛。不過挾嫌逞忿妄砌誣捏之詞。冀遂其拖累之計。卽被控之人訊明省釋。而輾轉審解拘禁囹圄。胥役等又復藉事生風、從中嚇詐。事雖得白而身家已破。情形殊堪憐憫。且欽派審案大臣、經過地方。徒勞驛馬。糜費供支。於沿途驛站、亦恐不無擾累。此等刁健訟棍。各省多有。若不嚴加懲創。則枉累無辜、藉端傾陷之風。伊於何底。嗣後著各省督撫轉飭所屬剴切出示。諭以小民等如果實有𡨚抑。地方官不為審理。原不禁其赴京具控。但若稍涉虛誣。亦必加倍治罪。務使家諭戶曉。咸懷儆惕。庶告訐刁風。
漸知斂戢。而良善鄉氓、免致株累。亦整飭風俗人心之一端也。
○五十八年
諭。福崧在浙江巡撫任內驕縱乖張。膽敢向鹽道婪索多贓。以致柴楨虧缺庫項。挪移填補。浙省紳士或尚可推為此係地方官私相授受之事。無由知悉。至福崧之母。游玩西湖。派令鹽道豫備食用鐙綵船隻等項。每次費銀數千兩。劣蹟彰著。浙省紳士則不得諉為不知矣。其籍隸杭州者。近在同城。共見共聞。尤無不知之理。該省科道、雖在京服官。但本省地方大吏似此任意妄為。其親友往來。斷無不互相傳說。何以
總未據一人㕘奏。國家設立言官。原令職司糾察。雖本籍地方事件不便越職干預。若督撫等似福崧之恣意貪縱。款蹟昭然。自當據實糾㕘。方為無忝厥職。乃竟始終緘默。又安用此科道為耶。本應將該員等交部嚴議。姑念事屬已往。不加深究。所有籍隸浙省杭州府屬之給事中御史。俱著停陞二年。其籍隸浙省外府者。俱著停陞一年。此係朕從寬辦理。該科道務宜各自愧勵。以期無負職守。
○六十年
諭。前據魁倫奏。風聞各屬倉庫空虛。昨錢受椿來京。復令軍機大臣傳詢。據稱漳泉二府倉穀均非實貯。其
餘各屬亦多短缺等語。是該省虧空情弊顯然。現已將該督撫藩司等革審。並交魁倫等詳細嚴查。前年因浙江省福崧柴楨通同侵挪、審明治罪。曾降旨將籍隸浙江之科道停陞示儆。此次閩省倉庫多屬空虛。尤非浙省可比。現因查明科道中並無籍隸福建之人。是以未經交部議處。但科道職司糾察。有風聞言事之責。閩省虧空纍纍。卽别省科道等、豈竟毫無聞見。何竟無一人奏及。著傳旨通行申飭。嗣後遇有此等地方重大事件。務當據實奏聞。毋得自同寒蟬。致蹈素餐而忝言責。
史／政書／大清會典事例（嘉慶朝）／八旗都統　卷八百三十七至八百七十／卷八百六十八　八旗都統三十二／公式七　禁令二(P.1-1)..[清嘉慶年間刻本]
○嘉慶四年奏准。旗人酒後行兇。如平日原係安分。偶爾酒醉。且並無兇惡情狀者。該管官照例責懲。如係屢次酗酒滋事。怙惡不悛。該佐領呈報將軍都統查明滋事實蹟。送部審明發遣。若任意擅送。情節不實。
將該管官議處。
○七年
諭。本日戶部奏將兵丁扣餉之例。請自今年八月起永行停止等因一摺。已依議行矣。八旗兵丁日用所需。惟賴餉銀資給。朕念伊等將應行扣餉之項。加恩停止。原為伊等生計起見。但伊等所以不足者。固由生齒日繁。物價昂貴。亦由平日不知撙節。若能將衣食二者隨時加意省嗇。卽可免於匱乏。乃往往耽於口腹。餉銀一經入手。不為度日之計。輒先市酒肉一供醉飽。不旋踵而資用業已告竭。又支領官米。隨卽賤價售賣鋪家。祇顧目前得錢
使用。不肯稍為儲蓄。而家中食米、轉零星用貴價向鋪戶糴買。此皆失算之甚者。我滿洲淳樸舊風。衣服率多布素。近則狃於習俗。兵丁等競尚鮮華。多用綢緞。以穿著不及他人為恥。試思旗人原以學習淸語騎射為本。伊等技藝生疎。何以不知愧恥。惟於衣飾欲圖體面耶。國家恩養八旗體卹周至。卽如內城不許開設戲館。亦恐旗人花費銀錢。是以特加禁止。又旗地一項。因伊等屢行典賣。官為贖囘。將所得租銀於年終普行頒賞。所以加惠伊等不一而足。又將扣餉之例永行停止。無非欲
伊等家計有資。漸臻饒裕。伊等亦應仰體朕惠愛懃拳之意。不可習於浮靡、坐耗物力。著八旗都統等轉飭㕘領以下官員。諄諭該管兵丁敦崇節儉。力返敦龎。馴至家給人足。朕實有厚望焉。將此通諭知之。
○又
諭。朕恭閱
皇考高宗純皇帝實錄。內載乾隆十八年七月欽奉
諭旨。滿洲習俗淳樸。自我朝一統以來。始學漢文。曾將五經及四子通鑑等書繙譯刊行。近有不肖之徒。不繙譯正傳。反將水滸西廂記等小說繙譯。使人閱看。
誘以為惡。甚至以滿洲單字還音鈔寫瞽詞者俱有。滿洲習俗之偷。皆由於此。不可不嚴行禁止等因。欽
此。仰見我
皇考崇正黜邪。為風俗人心計者至深且遠。從前滿洲盡皆通曉淸文。是以尚能將小說瞽詞繙譯成編。
皇考深恐為習俗之害。嚴飭禁止。今滿洲非惟不能繙譯。甚至淸話生疎。不識淸字。其粗曉漢文者。又以經史至文。詞義深奧。難於誦習。專取各種無稽小說日事披覽。而人心漸卽於偷。此不獨滿洲為然。漢人亦更多蹈此陋習。如經史為學問根柢。自應
悉心研討。至諸子百家。不過供文人涉獵。已屬藝餘。乃鄉曲小民。不但經史不能領悟。卽子集亦束置不觀。惟喜瞽詞俗劇及一切鄙俚之詞。更有編造新文。廣為傳播。大率不外乎草竊姦究之事。而愚民之好勇鬭很者。溺於邪慝。轉相慕效。糾夥結盟。肆行淫暴。概由看此等書詞所致。於世道人心大有關繫。不可不重申嚴禁。但此時若紛紛查辦。未免假手吏胥。轉滋擾累。著在京之步軍統領順天府五城各衙門、及外省之各督撫。通飭地方官出示勸諭。將各坊肆及家藏不經小說現已刊播
者。令其自行燒燬。不得仍留原板。此後並不准再行編造刊刻。以端風化而息詖詞。將此通諭知之。
○又奉
旨。近來宗室覺羅人員多有不繫黃紅帶、侍衞職官不戴翎頂在街市閒遊者。其意自以穿用常人服色。可以往來自便。必非習學正務有志向上之人。此風斷不可不亟行飭禁。嗣後著步軍統領衙門留心稽察。如有仍前違制者。卽行㕘處。
○十年
諭。前因京師西洋堂人有與旗民往來習教。並私刊淸字書籍傳播之事。曡經降旨嚴行飭禁。並令將
各堂所禁書籍檢出繳銷。當交軍機大臣將檢出書籍查看。旋據簽出各條呈覽。朕幾餘披閱。如教要序論內稱其天主是萬邦之大君。聖年廣益內、稱所信降生之耶穌。係普天下各人物之大君。又稱中國呼異端為左道。未必非默默中為承行主旨而有是言。又稱凡在天地天主之下。自君王以至士庶。人人棄邪歸正。聖教大行。未有不久安長治者。又稱我教之主。真正是天地人物之主。又稱憑他有道之邦。多係世俗肉身之道。又稱聖人欲乘此機會。傳教中華。又婚配訓言內、稱外教者如
同魔鬼奴才等語。支離狂妄。怪誕不經。不一而足。而其中尤為悖謬者。則稱聽父母所命。相反於天主之命。為大不孝。有聖女巴爾拔拉。不肯聽從逆命。被頑父親手殺之。天主義怒。至以暴雷擊死之。為人父母親友阻人事主者。當以此為鑒等語。蔑倫絕理。直同狂吠。又稱當時有一箇貝子。終日行非理之事。福晉極力勸之不從。一日有一羣魔鬼拉貝子下地獄。天主以福晉有德行。默啟他使知伊夫火海永遠苦難。可見不聽善勸。決不免天主永罰等語。尢為肆口亂道。貝子福晉之稱。西洋人
何從知悉。自係從前與旗人往來談論。知此稱號。妄行編載。事屬已往。今亦不加深究。其所稱貝子被魔鬼拉入地獄。皆係憑空捏撰。毫無影響。似此造作無稽。充其伎倆。尚有何言不可出諸口。何事不可筆之書。若不及早嚴行禁止。任令傳播。設其編造之語。悖謬更有重於此者。勢不得不大加懲辦。與其日後釀成巨案。莫若先事豫為之防。前諭令派出管理西洋堂事務之大臣祿康等、公同議立章程。隨時稽察。茲特指出書籍所載各條。指示申諭。嗣後旗民人等。務當恪守本朝淸語騎射。讀
聖賢書。遵守經常。釋道二氏尚不可信。况西洋教耶。亟應湔除舊染。勿再聽信邪言。執迷不悟。背本從邪。自不齒於人類。有負朕諄諄訓誡至意。將此通諭知之。
○十一年
諭。前因佟關保兄弟、以現任職官私去頂戴。在城外飲酒滋事。當經從嚴懲辦。並明降諭旨。令旗員子弟等務各謹愼自愛。以飭官方。乃甫閱數月。復有倫布在街揪扭並不戴用頂帽之事。積習相沿。殊為可惡。若不申明例禁。仍恐不肖之徒。不自檢束。必有復蹈故轍者。嗣後現任文武大員以及職官。
如有私去頂戴出外行走之事。是已不以職官自居。一經查明㕘奏。卽降旨示懲。儻復另有遊蕩滋事情節。卽著先行革職。再俟究辦。卽宗室王公不自檢束。竟有私行遊蕩之事。亦照此例辦理。自此次訓諭之後。各宜顧惜名器。愼毋侮辱。以副朕教誨諄諄至意。
○十三年
諭。我朝自開國以來。凡八旗滿洲蒙古漢軍人等子弟。俗尚淳良。咸臻樸茂。累世相沿。已非一日。乃近年之中。旗人風氣日漸澆薄。居恒在家。率皆不務弓馬。徒以遊惰驕奢。愈趨愈下。其不肖者動輒於
歌場酒肆。恣意遊蕩。並或設局聚賭。稍有睚眦。卽逞忿持刀相向。以致將國家養贍衣食之資。盡成蕩費。生計日形其艱。而輕蹈王章者愈見其衆。竟有敢於行營切近處所持刀傷人斃命之事。甚而至於兇惡蔑倫。復有如本日法司衙門審訊馬甲雙喜因瘋殺死伊母舅並扎傷伊母陳張氏等問擬斬決一案。閱之實堪駭異。試思明倫敷教。孝弟為先。該旗人於根本之地。尚復澌滅天良。何暇他責。推求其故。皆由朕不能教導八旗所致。然朕日理天下。庶政實繁。八旗俱簡任王大臣管理。皆不
能實心化誨。平日罔知訓迪。不能禁於未發。旗人等身罹罪網。責有攸歸。卽王大臣中頗有持正者。惟知以挑缺派差等事不徇情面。卽謂克稱厥職。殊不知探本求源。更有重於此者。至若㕘領佐領等官。於旗人更為切近。尤當隨時加意化導。力挽頹趨。乃亦視為故常。若罔聞見。則從前敦龎純固之風。何以使之漸復。而朝廷設官立教。其義安在。除將該犯雙喜著卽於該旗教場地方。斬決梟示外。所有八旗都統副都統前鋒統領護軍統領等。俱著傳旨申飭。嗣後務當督飭所屬㕘佐領及各
營官員。均須實心訓導。俾旗人等革薄從忠。痛除積習。以副朕諄諄誥誡之至意。將此通諭知之。
○又
諭。朕恭閱
聖祖仁皇帝實錄。內載康熙十二年十二月辛丑
召八旗都統副都統及六部滿洲尚書等諭曰。滿洲乃國家根本。宜加軫恤。近見滿洲貧而負債者甚多。賭博雖禁。猶然未止。皆由都統副都統佐領下不勤加教諭之所致也。且滿洲習於嬉戲。凡嫁娶喪祭過於靡費。不可勝言。爾等若能各修厥職。不負委任。禁嬉
戲無益之事。勸善懲惡。則自感化矣。
訓諭煌煌。至為明切。敬惟我
聖祖謨烈光昭。
功兼創守。彼時開國之初。風氣淳樸。在廷滿洲大臣教誡八旗。如淸語騎射。尚能勤加習練。遠勝今日。而仰繹
孜孜求治之懷。猶因稍涉浮靡。
飭令力加檢束。迄今又閱百數十年。八旗生齒日繁。支絀情形。較前旣甚。而都統副都統等才具又遠遜前人。朕宵旰焦思。曷能或釋。前經節次籌增養育
兵。用贍身家。凡所以鞠謀而保聚之者。已無微不至。並曡經通諭八旗都統等。令各留心化導。務習本業。若果能恪遵教誡。自不難將積習漸次湔除。無如誨之諄諄。聽之藐藐。近日旗人中尚有以恣意游蕩犯科者。一經嚴飭。該都統輒以引過了事。實屬有負委任。嗣後著各該都統衙門將此旨恭錄一道。敬謹懸掛。以期觸目警心。該都統副都統等。務須凜遵訓詞。率屬實力奉行。毋得視為具文。用副諄切訓誨之至意。
○十五年
諭。朕恭讀
世宗憲皇帝實錄。雍正四年二月辛卯欽奉
諭旨。朕常飭八旗大臣。八旗為本朝根本。凡係生計禁令習俗等事。屢經申降諭旨。從前
皇考之時。恩賞稠曡。歷經多年。而滿洲等生計並不見其滋植、轉益減損者。皆法令懈弛之故也。今八旗兵丁貧乏。卽將倉糧國帑。盡行頒賜。朕固不惜。但使隨得隨盡。曾不浹旬。遽卽蕩然。亦何濟之有。並有原置房產變易無遺者。若於此輩加以顧惜。不但惡者無所懲。卽善者亦無由勸矣。凡此不肖人等。各㕘領佐領理宜痛加懲治。如終不悛改。卽應革退以為不肖
者戒。大臣等果能視兵如子。懲惡獎善。併責令㕘領佐領等。不時教導。何事不成。今大臣等但知不通賄賂。不徇情面。以校射為要務。勤以操練而已。不知爾等職任。正不止於此也。必教以典禮倫常及治生之計。俾各好善惡惡。崇儉戒奢。方可謂教育有成。嗣後大臣及㕘領等痛加勉勵。竭誠管理。不可仍前粉飾等因。欽此。
聖訓煌煌。所以責成管理旗務大臣等董率八旗者、至為明切。乃閱今數十年後。法令益覺懈弛。習俗更加敝壞。八旗兵丁不知勤苦上進。錢糧恩賞隨得
隨盡。逞一時之揮霍。而不顧終歲之拮据。快一己之花銷。而不顧全家之養贍。致有房產變易。生計蕩然。風氣改移。仍與當日無異。而現在管理旗務之王大臣。因循怠忽。意存膜視。朕屢經諄切訓諭。仍復疲玩如故。伊等近日辦事。於賄賂一節。或尚不敢肆行無忌。至於瞻徇情面。已恐不免。求其以校射為要務勤加訓練者。更屬寥寥。若望其視兵如子。懲惡獎善。教以典禮倫常及治生之計者。竟無其人矣。試思八旗都統以及㕘領佐領等官。層層管束。最為切近。如果認真體察。何事不可周知。
卽如前日御史西琅阿所奏山東民人有專典八旗兵丁錢糧盤剝生計者。該旗員等早應聞而查禁。又何待御史之條奏耶。嗣後八旗都統等。務當各矢藎誠。盡心職守。視國事如家事。實力誨導。嚴加查察。併隨時分别懲獎。俾兵丁等共知湔除惡習。崇儉戒奢。庶生計日饒。凜遵法度。如經此次訓諭之後。仍不加意整飭。以致舊俗日壞。朕惟管理旗務之王大臣等是問。將此通諭八旗知之。
○又
諭。朕恭閱
世宗憲皇帝實錄。內載雍正五年
諭各都統等。以八旗人員乃國家根本。養役教誨。不可少懈。佐領者乃統轄一佐領之人。俾佐領下人等皆不失生計。不染惡習。養之教之使趨於善。爾等宜為國家宣力。正己率物。獎勸懲戒。勉習文武之業。欽此。仰見我
皇祖訓勉周詳。樂育八旗人材至意。當時風俗人心。尚屬淳樸。猶恐漸染澆漓。不習於善。
特命管旗各員。勤加勸懲。迄今又將百年。八旗子弟。大半沾染習俗。而該管官又不實心化導。隨時約束。將何以使之遷善遠過。漸返敦龎乎。八旗滿洲一
佐領下。多不及數百人。戶不過數十家。其居址雖不盡毗連里巷。而散處較遠者。亦祇在數十里之內。該都統副都統猶如外省督撫。㕘領佐領猶如兩司道府。驍騎校猶如州縣。試思州縣所轄地方遼闊。戶口繁多。尚應周察無遺。豈一佐領下人轉難管轄。惟在該管官平時留心稽考。孰為安分守法。有志向上。孰為不守正業。怙惡不悛。申詳㕘領都統。分别勸懲。則善者益樂為善。卽不肖之徒亦知懼而不敢為非矣。至於㕘領佐領驍騎校如果實力奉行。著有成效。該都統等亦當酌量保薦。予
以優獎。如有怠職者。卽據實㕘處。毋稍迴護。庶旗人等共相警勸。漸摩向善。蒸蒸日上。朕實有厚望焉。將此通諭八旗知之。
○十六年。
訓諭八旗簡明語。八旗子弟。國之世僕也。百有餘年。英才輩出。不可勝紀。然生齒日衆。間有失於教訓之子弟。又遇不肯為國家作養人才祇知尸祿保位之都統副都統。加之以作姦犯科開局哄騙之莠民。以致趨於下流。甘為卑污。如蛾投火。不知改悔。惟圖片時逸樂。罔恤一世身家。深可憫也。姦匪棍徒多方引誘。最可恨者。無如聚賭。蓋開局之惡
棍。其意總在斂錢。受其愚弄。昏迷不覺。誠可哀也。好賭之人。其弊有五。為我八旗子弟言之。食祿於朝。罔知節儉。妄希恩澤。終至困窮。其弊一也。上不能供父母之甘旨。下不能顧妻子之飢寒。其弊二也。學文習武。俱缺資本。終為無用之人。其弊三也。一入賭局。有敗無勝。典賣之物旣窮。偷竊之心頓起。其弊四也。偶為鼠竊。未犯王章。膽益放恣。卒致身名皆喪。其弊五也。此五者。賢者必不犯。不肖必不改。特書此數語。誕告八旗。務令家喻戶曉。爾都統副都統七十餘員。何忍視國家有用之子弟。半
為無用之匪徒。不為朕加意訓導耶。諸臣中能盡一分心力。國家受一分之福。八旗子弟觀朕此旨。能翻然改悔。日引月長。皆復舊習。成佳士。誠國家之大福也。若諸臣中無一人盡心盡力。八旗子弟無一人翻然改悔。是國家之大不幸。此篇文字不必存。朕亦不再饒舌矣。
史／政書／大清會典事例（嘉慶朝）／內務府　卷八百八十五至卷九百二十／卷九百十九　內務府三十五／太監事例　太監品級等／禁令(P.6-2)..[清嘉慶年間刻本]
○乾隆四十一年
諭。向來養心殿太監等。遇有一應零星活計。輒傳喚造辦處各項匠役整理。漫無稽覈。殊屬非是。圓明園等處亦然。宮殿重地。豈容外人出入。卽有應行修整之
事。亦應告之總管內務府大臣等。派員放匠。不得任聽太監等專擅徑行。昔
皇祖時。曾有
諭旨飭禁。載在宮史。今相沿日久。太監等又復漫無顧忌。不可不實力整頓。著交總管內務府大臣。將太監傳喚匠役進內之事嚴行禁止。嗣後如有必須放匠修整活計之事。俱令呈明該總管大臣。派員查點。仍將某處放進次數。於年底彙摺具奏。
○五十二年
諭。朕恭閱
世宗憲皇帝實錄。內載直隸州縣太監之父兄弟姪。在
地方不無生事。令該州縣詳報總督具題。並交內務府約束懲治。又內務府大糧莊頭並諸王大臣莊頭等滋事梗法之處。分别嚴懲二條。煌煌
聖訓。實萬世所當遵守。我朝
家法相承。太監祇備內廷灑掃供役。不令干預政事。從無似前代內監假竊威福任意妄行之粃政。卽內務府莊頭及王公大臣屬下莊頭人等。均知畏法。設有不肖者。亦皆有犯必懲。實與編氓無異。經我
皇考復加整飭。宮府肅然。朕御極以來。守而勿替。方今綱紀修明。各內監等皆敬謹守法。其父兄弟姪亦不
敢藉端生事。而總管內務府大臣及諸王公等身荷重恩。於伊等屬下亦必嚴行管束。不致倚勢招搖。是目今實無此等事。但奉行旣久。或恐視為泛常。積久生玩。防範稍疎。於政體甚有關繫。著交直隸總督嚴飭各州縣實力查察。儻有太監家屬及莊頭等在外生事。輕則隨時懲治。重則㕘奏辦理。不得因現在尚無此等弊端。稍存玩忽。以副朕祗承
前訓、杜漸防微之至意。此後著直隸總督十年一奏。永為例。
史／政書／三賢政書／湯子遺書／卷一　奏疏／恭報到任疏(P.4-1)..[清光緖五年序刊本]
恭報到任疏
題為恭報微臣到任受事日期仰祈
睿鑒事臣於康熙二十三年六月二十六日蒙
皇上簡命巡撫江甯於本年八月初十日恭領
敕諭一道九月初七日
陛辭蒙
皇上賜宴面諭臣應行事宜煌煌
天語如典如謨吏治民情炳若觀火仰見我
皇上神明天緃睿慮周詳宮廷之間遠矚萬里臣才雖駑鈍敢不恪遵
諭旨精白一心潔己率屬副
皇上愛民圖治至意更蒙
恩賜白金五百兩綵緞十端內廄鞍馬一匹寵賚優渥逾於等倫至十一日復
召入內廷
賜以珍饌特頒
御製詩章
御筆法書三軸臣跪受展觀卿雲絢爛光采溢目臣自念至愚極陋蒙
恩得侍
講幄日承
聖訓今去
天日遠得奉
御筆晨夕瞻仰如對
天顏臣不勝欣幸即日出都由陸路於十月初二日到臣屬淮安府清江浦登舟准總督江南江西帶管江甯巡撫印務臣王
新命委江甯府通判王祚永同臣標中軍遊擊李虎齎捧
欽頒關防一顆令旗牌八面副及文卷等項移送到臣臣恭設香案望
闕叩頭祗受星夜兼程於初八日至蘇州府到任開印受事訖
伏念臣一介寒儒蒙
世祖章皇帝拔置詞館加級外用兩任監司奉職無狀以病請休家居二十年自謂終老邱壑蒙我
皇上召自田間復備員侍從五年之內進講
內殿記注
聖政纂修
太宗
世祖兩朝聖訓總裁明史由宮寮超遷學士臣自顧何人遭逢
聖主知遇之恩亙古罕聞感激涕零常終夜不寐今復蒙特簡畀以節鉞江蘇為東南要地財賦繁重俗尙浮靡號稱難治臣才具短淺受
恩深重惟有殫心竭力圖報萬一倘可少紓
皇上南顧之懷即亦不負臣草茅誦讀之志至奉到
欽件及應興應革事宜容臣悉心料理次第入
告外所有微臣到任受事日期理合具本
題報伏乞
睿鑒施行
史／政書／三賢政書／湯子遺書／卷一　奏疏／欽奉上諭疏(P.46-1)..[清光緖五年序刊本]
欽奉　上諭疏
題為欽奉
上諭事康熙二十三年九月
皇上特頒
恩詔東巡十月渡黃河厯淮揚幸蘇州十一月壬戌朔
回鑾幸江甯駐蹕二日初四日乙丑
聖駕出石城門
御龍舟
天顏甚豫軍民數十萬夾岸持香呼萬歲直達七里洲文武大
小官員及鄉之紳衿皆公服分班跪送至燕子磯洵為千載未有之□遇
駕過下□
上諭停舟
諭總督臣王新命巡撫臣湯斌薛柱斗等曰
朕向聞江南財賦之地今觀民風土俗通衢市鎭似覺充盈至於鄉村之饒民情之樸不及北方皆因粉飾奢華所致爾等身為大小有司當潔己愛民奉公守法激濁揚淸體恤民隱務令敦本尙實家給人足以副朕望老安少懷之至意欽此臣新命臣斌臣柱斗前跪奏曰江南風俗浮華人心澆漓誠如
聖諭今
皇上巡行洞悉民隱
天語申飭仰見我
皇上無一時一刻不以民生風俗為念無一事一物不在
睿鑒照臨之中即堯仁如天舜德廣運亦不是過臣等自當欽遵潔己率屬加意撫綏祛黜浮華敦崇樸實並遍諭百姓務使窮陬僻壤士敦禮讓民尙湻朴仰副
皇上諄諄德教至意仍於江甯蘇州安慶三處立石大書深刊以垂永久除江甯安慶二處應聽總督臣王新命安徽撫臣薛柱斗建碑另報外該臣即率江蘇布政使章欽文蘇松道副使
劉鼎并府縣各官採石於山得石碑一座計碑身高一丈闊五尺厚一尺交龍碑頭高二尺五寸全龜碑座高二尺五寸加之琢磨表裏光瑩謹諏吉日恭捧
聖諭及督臣與臣等奏對緣由擇素工楷書者書丹更易數手皆過於矜持風度微減惟原任戶部右侍郎臣李仙根所書雖微帶行體而筆勢遒逸可觀遂遴選良工飭令敬謹鐫刻仍相度蘇州胥門外運河之上地勢廣平羣山環拱淸溪迴遶遠通太湖為人煙輻輳浙閩往來孔道仕宦商賈舟楫絡繹因於其地鼎建碑亭一座負坎面離繚以周垣樹以崇門既嚴以肅敬立
穹碑於上遐邇瞻仰萬姓歡呼工費皆諸臣捐俸不動正帑不勞民力已於康熙二十四年九月二十四日告成伏惟
天語煌煌昭垂萬古如堯典禹謨同光日月自今官懍典常民遵彝憲所謂皇極敷言是訓是行以近
天子之光
聖澤汪濊與滄海長江永永無極矣臣謹具疏併碑文摹搨裝裱長幅一軸册葉一函進呈
御覽伏乞
皇上□□施行
史／政書／三賢政書／湯子遺書／卷二上　陜西潼關道按察司副使任內公牘／嚴禁左道以端風尙以弭亂源事(P.4-1)..[清光緖五年序刊本]
嚴禁左道以端風尙以弭亂源事
伏讀　大淸律一款凡師巫假降邪神書符咒水扶鸞禱聖自號端公太保師婆及妄稱彌勒佛白蓮社明尊教白雲宗等會一應左道亂正之術或隱藏圖像燒香集眾夜聚曉散佯修善事煽惑人民為首者絞為從者各杖一百流三千里煌煌律令天下臣民皆所遵守近以平山之事幾致變亂又新奉　明旨申飭極其嚴切乃訪得朝邑韓城澄城等處有等奸民專以邪說教門燒香聚徒坐臺持號鳴鼓結旛迎神建廟明造妖言暗
操亂柄以致蠢輩無知深信篤好百順奉承夜聚曉散習以為常甚至婦女性惑傾心聽講竭力布施騙財漁色人心煽動妨化亂正莫此為甚為此示仰軍民人等知悉人倫之理出自性真而名教之中自有樂地自示後凡以前不知誤犯者各宜洗心滌慮早求改絃槩從寬宥若堅執不悟許地方鄉保人等指實首吿以憑拏究如律定罪如敢容隱或經本道訪出或被旁人吿發一體連坐三尺懍懍決不輕貸
史／政書／三賢政書／湯子遺書／卷二中　陜西潼關道按察司副使任內公牘／經過兵丁不許入城已奉嚴旨申飭諄諭士民速進城修築房舍以固封守以奠民生事(P.32-1)..[清光緖五年序刊本]
經過兵丁不許入城已奉　嚴旨申飭諄諭士民速進城修築房舍以固封守以奠民生事
照得潼關城內昔年棟宇連雲自兵燹以後廬舍灰燼兼以大兵經臨進城歇宿供應煩難肆行無忌因此士民心懷疑懼以堡寨為安城內房屋任其傾圮一望之中惟見頹垣破壁而已向因盜賊失事多係遠鄉村堡已屢諭修築城舍近閱邸報見兵部覆京畿道一本內議以後各該將領統兵防剿經過府州縣衞城俱在城外駐宿糧草運出城外支領如有貿易事故須稟明本將移會地方官量遣數人入城公平購買隨完隨出如有違禁借端擾民者該府州縣衞官申報督撫按題參重處府州縣衞官容隱不報者一併參處仍刊刻木榜通行曉諭永著為令奉　旨依議通行申飭欽遵煌煌　明綸誰敢不遵凡我
百姓豈可遺棄城業自甘荒郊為此示仰潼關士民人等知悉凡城內空房皆爾祖宗辛苦構造以遺爾子若孫使有所託足安忍終棄况城內居住可以衞　朝廷之封守可以免盜賊之窺伺可永無兵丁之騷擾如堅持成見自甘廢毀甚之拆取椽瓦以資販賣者印官申報本道以憑重處若日後兵丁不遵法紀進城騷擾本道定力請參決不相負
史／政書／三賢政書／湯子遺書／卷二中　陜西潼關道按察司副使任內公牘／示諭事(P.34-1)..[清光緖五年序刊本]
示諭事
照得賭博為盜賊之源新奉　聖旨嚴定條例賭博正犯杖一百徒三年開立賭場之人杖一百流三千里如兩鄰人等知而不舉者責四十板煌煌新例遵行在案為此仰營標中軍及該衞印捕官即傳示兵民人等共為遵守如有開場賭博者兩鄰速行舉首免罪仍重賞示勸開場賭博之人照新例處分如通同容隱被官拏獲開場賭博及兩鄰人等一併照例嚴懲若中軍印捕等官不行嚴拏被人吿發係兵罪在中軍係民罪在印捕中軍印捕官仍每月各具兵民有無賭博甘結投道查考俱勿違錯
史／政書／三賢政書／湯子遺書／卷二下　陜西潼關道按察司副使任內公牘／嚴禁需索以恤衝驛事(P.36-2)..[清光緖五年序刊本]
嚴禁需索以恤衝驛事
竊照順治十二年正月內　上諭一款云近來各處驛遞疲累至極衝要地方尤為困苦馬價草料工食等銀不敷支用民力
既窮馬亦隨斃買補之費仍出於民民困如此至驛政盡壞道路不通其奉差員役需索騷擾屢有嚴禁著再行申飭務革積弊煌煌　天語眞明見萬里凡屬臣民誰敢不凜凜遵奉乃近見有等藐視　綸音驅迫郵傳暴戾恣睢橫索金錢生立種種名色馬匹之外仍為折乾稍一不遂鞭箠繼之不分官民一例辱詈必欲滿其谿壑殊不知驛站錢糧皆　朝廷額課黎民膏血當喪亂之餘小民筋力有幾而堪此層層尅剝乎况潼關輪蹄交錯奔走供應日無甯晷若人人滿其所欲勢必馬盡斃於道路夫盡死於鞭箠民間典妻鬻子不足供應為害可勝言哉本道昔備員史館出入　清禁奉　命之時親承　天語責以
飭法惠民興利除弊故不敢愛惜情面避辭怨嫌若目覩地方困苦容隱不言不但上負　君恩抑且自失本心為此示仰州縣衞所驛遞人等知悉以後兵馬差官過往即當委曲開陳以地方荒殘差使絡繹錢糧匱乏應付浩繁公私疲困民不聊生凡具愷悌之心未有不惻然動念者矣如或堅忍不聽便告之以　上諭嚴切申飭再三我輩恪守法紀不敢悖違彼雖強悍豈敢與　功令抗乎如果目無　王章即登記名姓報道以憑申詳　題參愼毋隱忍緘默徒累殘黎辛苦墊隘無所控籲也
史／政書／三賢政書／湯子遺書／卷三上　江西嶺北道布政司參政任內公牘／嚴禁邪教以正風俗以遏亂源事(P.7-2)..[清光緖五年序刊本]
嚴禁邪教以正風俗以遏亂源事
伏讀　大清律一款凡師巫假降邪神書符咒水扶鸞禱聖自號端公太保師婆及妄稱彌勒佛白蓮社明尊教白雲宗等會一應左道亂正之術或隱藏圖像燒香集眾夜聚曉散佯修善事煽惑人民為首者絞為從者各杖一百流三千里煌煌律令天下臣民皆所遵守又新奉　上諭治天下必先正人心正人心必先黜邪術今後再有踵行邪教仍前聚會燒香斂錢號佛
等事於定律外加等治罪欽此　天語昭昭炳若日星乃近訪得虔南境內仍有不法奸民踵習邪教煽惑鄉愚自稱經主傳頭起會結黨夜聚曉散男女促膝淫穢等於禽獸里黨成羣招集真若嘯聚愚民誤墮其術迷罔顛倒至死不悟以此徧境成風牢不可破而有司因循玩愒不肯以正風俗靖地方為急任憑蚩氓無禮無法罔知有廉恥畏憚萬一此輩結連日久一旦釀成禍亂如平山洧川故轍不知地方官何以自解乎本道秉憲一方以扶正驅邪為己任務必設法擒緝靖其根株永絕亂萌恐有司仍襲往套一味優柔悖　嚴綸而養禍亂殊為不便為此仰道屬官吏士民鄉約地方人等知悉人倫之理出自天
性而名教之中自有樂地各親其親各長其長秀者安於詩書樸者安於耕鑿勿得踵習無為白蓮及近日大乘聞香祕密諸教自干憲典如從前不知誤犯者各宜洗心滌慮蚤求改絃槩從寬宥若執迷不悟許地方官嚴行緝拏申解本道以憑窮究奸狀如例定罪如本地方官漫無稽察本道另有訪聞或經人告發定指名揭報參處總之此輩煽惑之術最詭愚民迷錮日深鄉約地方多其黨類方傾心信服誰肯輕意舉首若非本縣印官設法體訪痛加懲創則邪教無日可息風俗無日可正變亂無日可止關係世道人心地方安危實非淺鮮特諭
史／政書／三賢政書／湯子遺書／卷三下　江西嶺北道布政司參政任內公牘／稟報事(P.27-1)..[清光緖五年序刊本]
稟報事
贛縣稟報奸道劉德明營兵宋子英揚旛鳴鑼由批邪術煽惑人心為治道大蠹屢奉　上諭嚴飭本道下車即以此為首務嚴督所屬設法緝拏究奸狀不啻三令五申矣奸道劉德明倡率營兵宋子英數十人揚旛鳴鑼直入縣堂毆打守門人役目無三尺真堪詫異仰該府嚴拏重究於定律外加等治罪仍解道轉報　上諭煌煌毋得徇縱速速
史／政書／三賢政書／湯子遺書／卷三下　江西嶺北道布政司參政任內公牘／移解投順自願歸農事(P.30-1)..[清光緖五年序刊本]
移解投順自願歸農事
龍南縣詳翁源逆民涂茂星等投誠請示安插緣由勘得翁源縣小水瓦全壤聯龍邑粵寇出沒路必由此彼地居民涂茂星等供賊酒食罪固難辭而情非得已今因官兵搜剿畏死來歸不欲復囘原籍者無非恐本地受賊害者不能忘情復圖報復
耳當會剿時原奉憲牌曉諭逆民有願投誠亦准安插歸農煌煌信義素孚遠邇自不便追究前惡以阻歸降之路但大兵會剿勢窮來歸安插之法不可不善該府議以當令附郭而居勿使聚處查粵賊尙未盡誅龍邑密邇翁源若革面未革心借招安之名仍暗通線索則地方重受其害亦非所以保全其身似不若檄行龍令將涂茂星等并家口押送來贛查詢願充伍者發營補伍願耕農者分發離粵稍遠各縣安插開種編入保甲仍取鄰佑保甲田主結狀著令不時密密體察勿使暗出遠遊庶潛消不軌之心共遵維新之化反側歸誠後患可杜矣仰候憲裁批奪
史／政書／三賢政書／湯子遺書／卷三下　江西嶺北道布政司參政任內公牘／行查荒熟事(P.36-1)..[清光緖五年序刊本]
行查荒熟事
南安府呈詳崇義縣荒熟田畝緣由據此本道勘得自兵燹以後人民流亡田疇荒蕪則招徠勸墾上足　國課下利民生自
是有司職掌但未有以蒿萊滿目之地捏報開墾妄希　恩典如原任南安府知府莊正中原任崇義縣知縣朱組綬之甚者也據該縣見任知縣周維新申報捏荒作熟情由蒙憲臺檄行本道隨轉行該府秉公確查飭令不可一毫偏徇致虧　國賦又慮申詳出自該縣若仍委該縣查勘恐有朦朧籲免冀脫考成之弊復委推官孫仁溶履畝踏驗據稱該縣七里荒蕪甚多造册報道但其册中捏報續墾及應蠲數目未經開明復駁該府覆核的確詳審緣由催提再四今據詳稱順治十一年內併無花戶開墾認結經承謝家繡任意開造認墾一千八百五十石零二抄九撮九圭九粟一糝六粒報墾之後即以十二年起
科編入全書繼朱知縣而來者病故知縣王宰署縣訓導鄭孟焜亦未詳明捏報數中自十一年至十六年陸續開墾過三百六十石六斗四升三合零尙有未墾一千四百八十九石二斗九升零此皆積歲老荒也慨念崇義昔年寇氛蹂躪罹禍最慘百姓或轉死溝壑或身斃鋒鏑迄今戶口蕭然村落闃如即有一二孑遺亦皆半菽不飽一枝莫棲官斯地者不能竭力休養而反責令包賠荒糧心何忍歟今勸諭新墾三年後起科煌煌特恩沾被海宇若不特請豁免是　朝廷軫恤之澤為一二守令壅蔽不得下究於崇民也且民皆慮開墾之後即追數年之逋欠必以開荒為畏忍視桀桀之莠而不肯負耜南畝諭之
不從督之不應情所必至則歲額正供斷不能完考成日嚴參罰必甚是官之受累無窮也若有司但知功名罔念撫字任意催科鞭扑日加是民之賠累無盡也灰燼餘生何以堪此勢必為驚鴻為駭鹿轉徙他方將見熟者漸次變荒而荒者永遠不熟所病者不但在官在民而　國賦不大虧不止則今日仰懇憲恩特疏題蠲一以副　朝廷浩蕩之德意一以收流離困苦之民心而實亦足　國賦安地方之長算也其捏報之田責令該縣多方招徠開墾遵照定例三年起科以信　功令從此崇義之民知無賠累之害感被憲德必鼓舞耕耨地無遺利　國無逋租所裨實非淺鮮也所有南安范知府孫推官崇義周知
縣印結并荒熟册及里遞結狀各二本一併呈報經承謝家繡見在府禁伏候憲裁
史／政書／三賢政書／湯子遺書／卷四中　江蘇巡撫任內公牘／嚴禁借端私派以除民害事(P.22-1)..[清光緖五年序刊本]
嚴禁借端私派以除民害事
照得任土作貢每歲各有定額此外不許多派絲毫煌煌　功令炳如日星近訪得鎮江一府私派種種如　聖駕南巡不動民間一草一木何擅派民間千餘兩至修理金山發織造銀兩將軍督修有司原不與其事而按畝加派各縣包賠此奉何衙
門明文如此違　旨害民真堪詫異此外修造船採辦銅觔無不加派民間層層朘削莫可枚舉不知身為　朝廷職官目無　功令惟以殘虐生民為事天理　王法誰能相貸除另行查究外合行嚴禁為此示仰官吏軍民人等知悉每歲除正供外凡一應差役興造俱與百姓無干其從前私派及自今再有借名索詐使費者許受害人等據實控告審確官即參拏役立杖斃本都院執法如山令在必行各宜猛省無貽後悔為此仰鎮江府官吏即查前項私派如修理金山係奉何衙門明文按畝科銀各縣包賠及修船辦銅等事種種據實申報以憑定奪毋得含糊
史／政書／三賢政書／湯子遺書／卷四中　江蘇巡撫任內公牘／嚴禁借端私派以除民害事(P.37-1)..[清光緖五年序刊本]
嚴禁借端私派以除民害事
照得任土作貢歲有常額易知由單之外不得科取分毫煌煌功令炳如日星鎮江修理金山奉　旨發織造銀兩將軍督修此與地方官有何干涉近聞該府按畝加派所屬各縣俱有包賠殊堪詫異此事可以私派何事不可豈以百姓愚懦固可
恣意剝蝕上官槩是聾瞶全無聞見乎除示禁飭外合行嚴查為此牌仰司道官吏查照牌內事理即將前項科派情由銀數多寡是否地方官自行入己抑或蠹役朦蔽作奸限文到三日內嚴查確實具詳報奪如或徇情容隱本都院一有確訪定將該司道一併參處慎之速速
史／政書／三賢政書／湯子遺書／卷四下　江蘇巡撫任內公牘／申明例限以清沈滯事(P.2-2)..[清光緖五年序刊本]
申明例限以清沈滯事
照得一應　欽部事件非關錢糧緊務即係刑獄重情俱有一定例限難容逾越如人命事案則以告發之日為始限六箇月審招完結盜案則以失事之日為始限四箇月將失事緣由疎防職名報參至一切　欽部事件槩以本都院准到部文之日為始四箇月內咨題屢奉　上諭嚴行申飭不准展限如有逾期以限滿之日為始扣至完結之日按月處分輕則降俸重則鐫革煌煌　功令刊刻甚嚴凡奉行州縣務必隨到隨行各依定限先期詳報以便司府覆核轉詳倘有未明未協可以駁覆清楚不致稽遲牽擾乃近來各屬罔知例限因循積習一味玩
延司道府官漫無程督及至定限屆期本都院籤檄催提惟以屬員報參為了事而承審承查事案一任經胥沈捺或借翻駁株求經年累月不能完結墮誤職守莫此為甚合行通飭為此仰司道府州官吏查照來文凡一應　欽部事件人命盜案各州縣務宜查審明協預期申詳該司道府州即行覆核妥確於限內詳報本院以憑依限咨題如申飭之後仍前惰窳逾限不覆及臨限草率具詳致煩駁詰耽誤除按件嚴提經承究處外仍將該司道府州從重指參不貸慎之
史／政書／三賢政書／湯子遺書／卷四下　江蘇巡撫任內公牘／嚴禁地棍假逃行詐以靖地方事(P.21-2)..[清光緖五年序刊本]
嚴禁地棍假逃行詐以靖地方事
照得吳俗輕浮務本者少遊手好閒之徒資生無策每每賣身旗下旋復背主逃回即有一班無賴地棍串通交結以為奇貨凡有夙昔仇嫌無不肆其詐害或指窩家或稱寄物信口誣扳拖累不已甚有設心奸險本非逃人亦冒旗下詐騙鄉愚莫知來厯即或發覺到官良民畏累隱忍疇肯挺身出質此等奸徒恃逃人無刑訊之法遂以旗下為護身之符殊不知定例內奸
徒結黨借逃詐害無論旗厮民人俱照光棍例治罪煌煌　功令久經頒布乃該地方僻處江濱暋不畏死之徒尙多流毒除已往姑不究外合行嚴示申禁為此示仰江陰縣官吏軍民人等知悉嗣後如有地方奸棍勾引逃人與假冒投旗詐害良民者地鄰保甲人等協力擒拏解送有司究審得實申報本都院以憑照例具題立置重典倘該地方官因循膜視故縱殃民察出定行一併糾參決不姑貸各宜懍遵
史／政書／三賢政書／湯子遺書／卷四下　江蘇巡撫任內公牘／曉諭事(P.22-1)..[清光緖五年序刊本]
曉諭事
照得　聖駕臨幸宣諭臣民煌煌　謨訓昭示千秋建立碑亭俱係各官捐俸修理一瓦一甎一木一石俱照時價發買匠役
工食俱如數發給誠恐不肖官員借名私派或管工官役尅減絲毫及擅取民間一瓦一甎一木一石者非所以昭敬慎而宣皇仁也合行曉諭為此示仰蘇屬官民人等知悉如有不肖官役假借修理　聖諭碑亭擅派民間絲毫及借取瓦甎木石或扣尅匠役工食虧累小民者或經本院訪出或被告發官行糾參吏役人等嚴拏盡法究處不貸
史／政書／三賢政書／西陂類稿／卷一下　奏疏／五／謝恩疏(P.27-1)..[清光緖五年序刊本]
奏疏五
謝　恩疏三十八年五月十八日上
欽惟我
皇上軫念民依遠　幸河干　親臨閱視臣於康熙三十八年二月二十五日在臺兒莊地方跪迎
聖駕得覲
天顏隨屬車之後塵荷　寵問之下逮優容格外私慶遭逢三
月初七日
駕幸揚州府蒙　賜御饌十四日
皇上駐蹕蘇州府織造衙門十六日蒙　賜御書仁惠諴民四字　御書懷抱清朗四字　御書天馬賦一卷　御筆臨米芾書一幅　淵鑒齋法帖十册　御製耕織圖一册　御書詩扇一柄又　賜綴東珠涼帽一頂貂袿一件狐腋裘一件暖鞾一雙又　賜鹿肉乾糟鹿尾鹿舌糟野雞家雞羊酒等物臣俱叩頭謝　恩祗受訖伏念臣世受　國恩至愚極陋封疆謬任未効涓埃恭遇我
皇上天行乾健聖德謙尊萬國咸甯饑溺猶殷咨儆六飛時邁
平成徧示隨刊解澤宏敷歡騰禹甸太和洋溢度越虞巡蒸黎共被　深仁微臣倍邀　異數欽承　睿訓皆典謨未盡之鴻文恭覩　天葩胥雲漢丕昭之神藻煌煌　寶繪晰農夫紅女之情奕奕　奎章擅鳳舞龍飛之勝何幸並蒙　恩賜俾得永勒貞珉至於　寵渥解推　榮施頂踵沐垂衣之香靄什襲知恩分旰食之珍奇素餐滋懼拜　溫綸而感泣愧所不稱而企所未能奉　巽命以訓行勵其素心而勉其後效服膺夙夜時時就日瞻雲傳示子孫世世覲光揚烈臣惟有竭盡駑駘仰報高厚於萬一而已相應具疏恭　謝伏乞
皇上睿鑒施行
史／政書／三賢政書／正誼堂集／卷二／奏摺二／奉差回京請安並謝封典奏摺　雍正二年(P.31-2)..[清光緖五年序刊本]
奉差回京請　安並謝　封典奏摺雍正二年
禮部尙書臣張伯行謹　奏為恭謝
天恩事竊臣質本庸愚學植粗淺過蒙　聖恩差往闕里追封孔子五代煌煌鉅典超越古今臣何人斯得以奔走其間榮幸已極又蒙
皇上仁恩念臣離家日久給假省親臣於閏四月十二日抵家臣母與臣感激　洪慈永懷銜結又吏部為欽奉　恩詔事奉旨張伯行著給與一品封典臣聞　命之日感愧交集伏念臣愚陋衰邁未效涓埃屢荷　聖眷優隆茲復　賞給一品封典惟有誓矢精白竭盡愚忱生生世世感激於靡盡耳謹　奏
史／政書／三賢政書／正誼堂集／卷五下／告示五／申嚴販私之禁以肅鹺政示(P.77-2)..[清光緖五年序刊本]
申嚴販私之禁以肅鹺政示
為申嚴販私之禁以肅鹺政事照得律載凡犯私鹽者杖一百徒三年若有軍器者加一等拒捕者斬引領牙人及窩藏寄頓者杖九十徒二年半挑擔馱載者杖八十徒二年越境興販至三千觔以上者充軍又刑部例開旗人兵民聚眾十人以上帶有軍器興販私鹽者無論拒捕傷人俱照強盜已行得財律立
斬煌煌　功令何等森嚴乃蘇松鎮江等屬之太倉上海等各州縣地臨江海為私鹽出沒之區往往有無籍棍徒勾黨逞強連船結隊恣意興販以致私鹽充斥官引難疏殊干法紀除經嚴檄地方各官協力緝拏外合再出示曉諭為此示仰該州縣官吏兵民及販私人等知悉嗣後捕巡兵役各於該汛境內港隘處所遇有夥販及夾帶私鹽者務須協力擒拏人鹽並獲解交印官通詳審究不得疎縱越漏亦不得藉巡肆虐誣陷無辜並不得將真正貧難孤獨之民攜負零星食鹽槩為妄拏其販私鹽徒當思　國法可畏犯難輕恕亟須改過自新慎勿以身嘗試各宜懍遵毋貽後悔
集／總集／石蓮盦彙刻九金人集／王寂／拙軒集／卷一／七言古詩／題左閣使瓊花后士像(P.14-2)
題左閣使瓊花后土像
維揚瓊花天下無木犀避舍梅前驅梁園移植有深意要識姑射冰肌膚絕品豈知神所寓等閒未許京塵污空煩腰鼓揭春雷打徹梁州殊不顧明年詔遣歸故宮玉蘂爛漫縈天風香聞二十四橋外熱惱坐變清涼中世閒無物那容久一夢兵煙化烏有無雙亭上月依然可憐空照傳杯手何人收取斤斧餘栗玉其色差溫如三都賦客眼青白歎惜流落潛欷歔十襲珍藏咨國匠寸龕為刻柔示音祇像禕翟煌煌玉座閒想見嶽瀆來稽顙歲時香火必躬親靈爽舍此依何人酒胡賤役何足道居士强名安得神物理細思寧有閒犧樽毋忽溝中
斷不如塗樗社櫟兩不材得盡天年保無患
集／總集／石蓮盦彙刻九金人集／趙秉文／閑閑老人滏水文集／卷五／古詩／和韋蘇州二十首／瑯琊萬壽寺(P.131-1)
瑯琊萬壽寺
茲寺廢已久經構昔未遑一朝煥金碧煌煌耀東崗文母開大施天廚來眾香縈回轉佛閣窈窕閟禪房平地俯歸鳥高齋在上方宿雲不歸山野水自成塘道人如水鏡見者心清涼理勝是非遣慮淡形蹟忘歸鞍惜清境佇立暮天蒼
集／總集／石蓮盦彙刻九金人集／趙秉文／閑閑老人滏水文集／卷六／律詩／明惠皇后挽歌詞四十首(P.144-1)
明惠皇后挽歌詞四十首
皇明齊月象厚德配坤元惻怛憂民意勤勞毓聖恩國風悲卷耳星緯暗軒轅喪妣人心痛哀號望寢園
威儀文物備祖載出菆塗薄葬追三代嚴禋致九虞仁恩遺鳳詔功德載龜趺左右重興業詩書讚永圖
太極齊元始三光並照臨勤勞憂國念惻怛愛民心玄鳥歌殷母思齊詠太任兩朝難儷美萬古播徽音
階蓂凋葉盡宮漏滴聲殘玉几俄遺訓龍樓
罷問安雲容愁慘戚風色慟悲酸萬古餘功德煌煌玉冊寒
疇昔占蟲夢今來嘆鳳飛漢宮遺內則文母謝芳徽永臥重泉夜空餘大練衣魏郊寧久駐會看德陵歸
阿母瑤池去應歸海上峰寶奩空有象練幄靜無蹤孝享嚴三廟輿儀備九龍獻陵今密邇揮淚洒楸松
聖德高千古慈闈十萬春地維傷絕紀月彩忽韜輪應物歸先識憂民感至仁神儀雖已閟遺範不埃塵
膺符稱太母衍慶廣金源衣練蠲重彩躬蠶屈至尊賜冰防病暍恤獄恐民冤孝意遵遺訓詞臣嘆永言
葛覃歌節用卷耳頌求賢遽厭人間世還為物外仙會觀歌薤露無復夢捫天玉座虛長樂依然夜月懸
謙抑傳家法寬仁沃帝聰禮崇光教塔時奉
孝嚴宮皂隸恩皆及嬪妃愛悉同繞階花泣露應是怨西風
慶源鍾馬鄧何止活千人陰化行中壼私權抑外親鳳輿歸厚夜蠶館閉長春蕭寺諸嬪御能忘賜饍頻
方享東朝奉俄成甲子還玉梳音窅窅彤管事班班陵寢音容閟蓬萊日月閒丁憂遺詔在恩澤滿人間
式屬多難際方承長樂歡霜飛金殿冷月沒桂宮寒雨泣愁雲慘風悲薤露殘南山為樂石遺美豈能刊
一紀坤儀正千齡母範彰徽音齊太姒厚德配娥皇衣練昭純儉因山戒厚藏傷心彤史上千古播遺芳
緱氏傳仙裔燕山啟夢符化人先正己祈福為民敷疾殆申遺命憂深示永圖傷心虞帝事烟雨暗蒼梧
奔走來羣辟哀摧動百靈妖氛湮壁月霄漢
殞軒星玉几貽周訓粧奩泣漢庭近畿遵薄葬神意想來寧
身尊恆率禮名正更持謙椒掖坤儀正天庭母訓嚴鴻名登玉簡遺像入霜縑異日朝陵處應須啟鏡奩
寬和能待物凝密勸行仁道德持三寶恩私逮四民兩朝隆漢禮十亂冠周臣一旦仙遊去空餘四海春
心知為善樂敬傅又尊師國化濯衣儉民歌賜藥慈誦經虛玉案奉佛冷金彝遺旨無窮恨風吹徧九疑
六綍辭秋殿玄堂啟夜扉一朝藏壽器千載閟容衣縣象軒星掩哀歌薤露稀松楸交隧道會有五雲飛
保阿成訓在閫閾令儀昭儉德高千古仁聲溢兩朝事隨流水逝愁逐冷雲飄仙馭知何適憑誰問泬寥
陰化毗乾造熙朝賴母臨功勳新女史德澤
浹人心偃月豐容閟軒星瑞彩沉笳聲哀不盡陵柏自森森
元勳施社稷茂德庇人民色養嗟中阻靈遊忽上賓侍臣歌薤露神物護龍輴祔廟推尊諡千齡寶冊新
太姒敦周化塗山啟夏家尊名天比峻淑德日增華孝享心何切仙遊望愈賒空餘遺令在攀慕極幽遐
天禍纏興慶幽堂掩后幃徽音知有嗣孝養痛長違夜月空椒屋秋風冷玉衣遙瞻陵寢上慘淡暮雲飛
風急搖寒樹虹蜚薄太陰雲隨仙馭遠塵入綺簾深索莫長秋外蕭條湘水潯聖情時悵望流淚滿宸襟
吉夢捫天後明禋配地時嬪虞彰淑慎生武極恩慈無復金輿返空瞻畫翣馳蕭蕭松柏路長夜閟神儀
玉音昭懿行彤管列閎休今日歸陵寢何年
返玉樓聖心方盡孝鸞馭竟難留陵樹西風裏千秋萬古愁
羣生資茂育至德果難名憑几言猶在因山事已成西風飜畫翣落日送銘旌羽衞歸來晚蕭蕭萬馬鳴
音容歸壽器管御玉衣閑聖孝空如慕慈顏痛莫攀雲愁縈汴水霧慘鎖夷山悵望白楊路翟車竟不還
孫謀貽嗣聖內教輔先朝孝敬全終始勤勞繼夙宵民災憂水沴邊患慮天驕大漸惟幾際猶思儉德昭
一紀成功著乘鸞上九天物生思德載聖慮想恩憐儉素言猶在寬慈事有傳禁闈斜日晚空裊寶爐烟
飄颻成遠駕寂靜掩玄堂蕩蕩神功著巍巍聖業彰周任揚溢美漢鄧藹餘芳末命丁寧意憂民不暫忘
褒讚存公議無慚六后名粧奩空有迹佩玉
寂無聲祭享升清廟哀號動聖情神靈陰有力保佑再昇平
蘋藻親三奠褘褕備六衣坤元方載物軒宿遽淪暉廟貌嚴新祔神遊邈不歸白雲無處所長傍德陵飛
馮相方觀祲巫陽忽告災千秋臨寶殿一夕閟泉臺纚紼悲長往靈輴挽不回昊天思罔極長使聖情哀
仙源周太子華裔漢徵君生聖休祥著憂民儉德勤姜嫄忻懿範光烈恧鴻勳輔就中興業飄然返白雲
蜃輅陳彝憲龜人獻吉占郊衢笳鼓咽羽衞禁兵嚴雲氣迎鸞馭秋塵翳寶奩祝官揚至德簡冊發幽潛
月殿封鸞鑑風幃臥佩環百神來肅衞萬騎盡虛還雨泣銘旌溼風淒繐幄閑仙遊無覓處追慕慘宸顏
月暈驚虧薄川流駭沸騰憂勤終爽豫報施
似無憑長夜扃銀海愁雲慘玉繩聖心哀念切素幄每晨興
集／總集／石蓮盦彙刻九金人集／趙秉文／閑閑老人滏水文集／卷七／律詩／金蓮川(P.157-1)
金蓮川
一望天蓮五色中離宮風月滿雲龍向來菡萏香銷盡何許薔薇露染濃秋水明邊羅襪步夕陽低處紫金容長楊獵罷回天仗萬燭煌煌下翠峰
集／總集／石蓮盦彙刻九金人集／王若虛／滹南遺老王先生文集／卷四十五／上周監察夫人生朝(P.509-1)
上周監察夫人生朝
門庭爽朗瑞氣氤氳夫人之誕辰也煌煌綺羅洋洋絲竹家人之拜祝也渺惟愚甥實與此榮固無以薦誠惟天為高惟地為厚惟川瀆不竭惟山嶽不朽敢焚香酌酒拜首啟手以為夫人壽
集／總集／石蓮盦彙刻九金人集／李俊民／莊靖先生遺集／卷九／碑銘／重修真澤廟碑(P.636-1)
莊靖先生遺集卷之九
碑銘
重修真澤廟碑
柳子厚書南嶽大明寺律和尚碑陰昔者公室禮得用碑以葬其後子孫不去遂銘德行用圖久於世及秦刻山石號其功德亦謂之碑而其用遂行自是所在營建者莫不用焉大朝龍集庚子九月十五日丙子悟真觀樹落成之碑冠蓋雲集酌酒相慶循故事也或者謂碑之所云異其名也名雖異人心未嘗異也所慊者材不中度不足以壯福地此處自有石豈無知者乃相率而求之於荒榛閒微露節角出土而得之真良璞也德方以易卦筮之得臨之節有大而可觀之象於是命工加磨礲焉無毫髮恨父老愕然相視曰夫神所依者人其有所待邪或廢或興亦其數邪事與時會豈偶然邪是廟也自唐天祐迄今三百餘年庇庥一方實受其福水旱疾疫禱無不應貞祐甲戌烽火以來殘毀殆盡幸而存者前後二殿神且不安人其安乎由是感激奮厲踊躍就役斧斤者陶甓者版築者污墁者不募而來不勸而從缺者完之仆者起之繪事之墁漶者色之不日而新無愧於
初父老請以其事實之碑德方笑而諾之就用其石慰人心也其使之敬鬼神向玄化振仙風德方有力焉因索予為文以刻之其詳具於前後之作者言之則幾於贅姑頌之以詩以告其成云
川原自秋色　爽塏變荒土　騰空仙馭遠
閱歲遺廟古　頹基埋草莽　敗壁剝風雨
枯松噪寒鴉　老瓦竄饑鼠　煌煌星各位
耿耿月獨苦　鞠躬香火民　默與杯珓語
真游厭塵雜　非類敢狎侮　豈惟奪時享
乃又虐神主　曾無一震威　蕩滌還淨宇
黃冠得仙李　起廢心已許　聞聲應如響
爭地築環堵　圖全出眾力　能事在一舉
周旋禮俗中　百福神所予　刻石示將來
不朽邁石鼓
集／總集／石蓮盦彙刻九金人集／元好問／元遺山先生集／卷二／五言古詩二／岳祠齋宮夜宿(P.703-1)
岳祠齋宮夜宿
煌煌德寧宮望秩年祀永唐來幾焚蕩規制仍峻整龍旂嚴黼座金罽散光嶽拜行且周偉觀竊欣幸青紅留壞壁兵衛自馳騁木杪見龜趺雄筆映鍾鼎中和昔喪亂已溺寧再拯有來雁門公赤手𢲘虎鯁經營入慘澹灑落出鋒穎凶豎
竟自摧神鑒益彪炳青山閱人代今古一炊頃摩挲盤根槐甲子誰記省朅來石門道煙岫接雲嶺霄漢瞻上階濃碧插秋影青林雨聲集懸瀑激奔猛森然心魄動冰雪淒以耿飄颻想僊袂飛下玉蓮井昨夢知是非復此造真境妙香淨餘習灝氣發新警鶴書來何遲素髮迫𡍮領玄壇展衰步似欲逐幽屏高柯月紛紛裴回惜清景
集／總集／石蓮盦彙刻九金人集／元好問／元遺山先生集／卷四／七言古詩二／常山妷生四十月能搦管作字筆意開廓有成人之量喜為賦詩使洛誦之(P.715-2)
常山妷生四十月能搦管作字筆意開廓有成人之量喜為賦詩使洛誦之
常山妷生四十月能搦管作字筆意開廓有成人之量喜為賦詩使洛誦之
大兒小兒舞商羊東家西家捉迷藏牙牙作羣雁雁行是中乃有常山郎常山嬌嬌可憐蟲四歲未有三歲強黑鷹破殼
自神駿黃犢放腳須跳梁只知見紙即塗抹誰謂轉腕能低昂渠家兩公破天荒劉煇夢靈果專場榮鄉亭中詩版在岐山名字香山香此郎晚出西樞房虎穴虎子不可當天驚地怪見落筆便合抱送中書堂文星煌煌照燕南青青子衿滿恒陽教官連被鳳尾諾瑞物多生金粟岡兒曹變化不作難何必二十始乖張明年作字一丈大當有棱角𡍮光芒回頭卻看元叔綱鼻涕過口尺許長常山白寓齋第三子叔綱遺山之季子也
集／總集／石蓮盦彙刻九金人集／元好問／元遺山先生集／卷四／七言古詩二／贈利州侯神童(P.716-1)
贈利州侯神童生十四月識字予見時生二十一月識字無算
牙牙點妝杏蕾紅阿兄抱之來學宮今春學語語未正巳能見書識名姓隨指隨讀無數重多生想曾文字中極知之無不足訝更恐洛誦難為功土中松粒龍爪脫萬牛丘山起毫末君不見黃金寶鼎翡翠青未要春官許衣鉢人聞失卻麻神童明星煌煌出蒼龍只知江陵圖籍盡一火誰謂死草生華風遺山老子未老在見汝吐焰如長虹兒字金鼎
集／總集／石蓮盦彙刻九金人集／元好問／元遺山先生集／卷四／七言古詩二／太原贈張彥遠(P.718-1)
太原贈張彥遠
并州城邊十月末清霜棱棱風入骨因君夜話昊江春酒光瀲灩金杯滑閑閑騎去滅沒當年愛君俊於鶻平生我亦識翁人惆悵流年如電抹官家新築文昌臺蒼生不憂墮顛厓眼看東閣奇士滿如君豈得藏蒿萊晨雞未鳴子當發明星煌煌大於月野夫一笑冠纓絕
集／總集／石蓮盦彙刻九金人集／元好問／元遺山先生集／卷十二／七言絕句二／姨母隴西君諱日作三首(P.780-1)
姨母隴西君諱日作三首
竹馬青衫小小郎阿姨懷袖阿孃香一龕白骨黃河隔遙望
梁門哭斷腸
病起拈鍼眼未花團圞兒女運司衙今年得在應猶健更好從頭說外家
寶鏡煌煌照九州埋藏曾及見諸劉酆城今日無雷煥紫氣誰當辨斗牛楊曲劉氏家大寶鏡能照天地四方以前知休咎其家埋地中人不得見也明昌泰和中北方兵動渠父子欲卜之一日先以旃幕障中庭乃扃閉門戶甚嚴及掘鏡出光燿爛然一至盡明如初日之照鏡中見北來兵騎穰穰無數餘三方都無所睹因大駭曰不可不可即埋之姨母時伏牀下得竊　焉兵火後此家惟一兒子在姨母能指鏡處存否則不知也故予詩及之
集／總集／石蓮盦彙刻九金人集／元好問／元遺山先生集／卷二十五／碑銘表誌碣十／贊皇郡太君墓銘(P.874-1)
贊皇郡太君墓銘
夫人姓梁氏廣寧人曾大父忭遼祕書監弟援某朝宰相其後祕書之孫某大定中戶部尚書相國之孫彬明昌中濟南尹故梁氏世為閭山甲族大父慶璋定遠大將軍相州酒使父鐻宣武將軍鼓城尉夫人在父母家巳知讀書作字有楷法年十有七嫁為河中李侯諱某之夫人李侯自王父龍虎以來占籍河中以貲雄鄉里侯資稟豪邁好賓客復嗜讀書不切切於家功簿書會計至於鱗雜米鹽無不經夫人之手夫人天性孝友婣睦族屬內外無間言侯於諸弟妹皆審於擇配夫人彌縫贊助咸得其稱侯之季弟彥實娶龍山劉致君之女於夫人為姨妹議往內幣時次子獻誠生始朞月暑涂二千里不以跋涉為辭振貧乏撫孤幼僮僕之無依怙者聚之一室躬自存養有父母之愛侯官蘇門大奴弋信妻執偽券訴有司云是陝右飢民為侯家強娶法當為良眾謂宜辨其妄夫人曰奴而良之美事也奚以辨為聽其去者餘二十輩侯有姬侍某先有子矣以嘗失意於侯侯不顧省夫人
以為言侯亦莫之從也夫人知侯意不可回竟為入粟縣官度為女官并割上田衣食之晝哭之後益以教子為事其後獻卿中泰和三年進士第獻誠獻甫同以興定五年登科鄉人榮之獻卿釋褐華陰簿夫人在官下每以廉慎愛民為戒南征之役朝廷脩馬政井牧之馬似涉羸療官有被真決者獻卿方攝縣務殊為憂夫人言馬遠至難遽肥立法雖嚴可身任之使一縣之民少蘇不亦可乎夫人之兄思忠在中山得風痺不良於行且諸子皆幼弱顧謂獻卿言若能為舅氏覓一官得近河中使吾事老兄一日可無憾獻卿如所教為求河東高公酒正因迎事之逮其下世送終拊孤禮無違者獻卿佐坊州幕官嘗與同官騎踘夫人戒之曰從仕之暇宜讀書養性鞍馬間乘危蹈險非書生之事正使能之且為識者笑況必不能邪其慈恕有禮類如此不幸遘疾以貞祐元年八月二十有八日享年五十有一終於坊州之官舍諸孤衘恤襄事以某年月日祔葬於某原之先塋禮也夫人三子獻卿其長今為正議大夫宣差規措解鹽司充鹽部郎中行部事以故事請於朝贈夫人贊皇郡太君獻誠汝州郟城令獻甫京兆長安令南京右警巡使鎮南軍節度副使尚書戶部員外郎女二人長適夫人之從姪梁璵次適經義省元興平令趙宇正大辛卯冬獻卿持夫人行事之狀涕泗百拜謂某言先夫人棄諸孤之養亦巳久矣獻卿承乏天官民曹日暇不給孤奉慈訓尚有旌紀寂寥之恨惟先夫人為淑女為良婦為賢母者當世士君子皆耳目所接見諸孤雖無所似肖安敢自例流俗附先夫人於碑誌之末乎獻卿昆季及從
弟獻能得幸吾子者有年吾母猶君之母也銘其可辭某再拜言先夫人之德之教無媿古人顧非不腆之文所能譔述然得屬辭比事以相茲役昭我管彤自託不腐通家子姪與其榮焉其敢不策厲駑鈍以少慰凱風寒泉之思乎乃為銘曰
主饋有儀作室有基秣驥問塗司南通逵鼎於華腴動與禮違在生長見聞者而非所望寧閨壼之可幾嗟維夫人女宗婦師匪直宗師母儀百之油鐙煌煌誦書琅琅兒不敢嬉母也在旁維龍虎公北方之強武庫再傳化而文房鬱階庭之佳樹乃異質而齊芳版輿委蛇子祿孫飴上壽期頤夫人則宜事親之日兮不可追去何速兮來何遲瞻昊天而靡及泣風雨其安歸防墓兮有碑勒銘詩兮告無期有親如是而不得終百年之養信人子之同悲
集／總集／石蓮盦彙刻九金人集／元好問／元遺山先生集／卷二十六／碑銘表誌碣十一／東平行臺嚴公祠堂碑銘有序(P.879-1)
東平行臺嚴公祠堂碑銘有序
山東重地所在天下莫與為比杜牧以為玉者不得之則不可以王伯者不得之則不可以伯古之山東今河朔燕趙魏是以就三鎮較之魏常制燕趙之生死而懸河南之重輕故又重焉方天兵南下海宇震蕩雷霆迅擊無不糜滅燕城既開朔南分裂瞻烏爰止不知于誰之屋公擁上流握勁鋒審大命之去就一羣疑之同異乃以庚辰春籍所統彰德大名磁洺恩博滑濬等州戶三十萬獻之太師之行臺形勢既彊基本斯固國家所以無傳檄之勞亡鏃之費而成包擧六合之功者公之力為多昔淮陰襲歷下軍盡有齊地高祖因之以成帝業耿弇攻祝阿竇融合五郡兵光武因之以集大統以公方之尚無媿焉好問客公幕下久故能知公所以得民者葢公資稟沈毅威望素著且嚴於軍律少所寬貸見者流汗奪氣莫敢仰視中歲之後乃能以仁民愛物為懷郡王兵破相下之水柵繼破曹濮怒其翻覆莫可保全欲盡坑之公
百方營救得請而後巳兵出荊襄公自邳徐赴之謂所親言河南受兵殺戮必多當載金帛以贖之靈壁降民方假息待命公餽主兵者下迨卒伍亦霑膏潤一縣老幼皆被更生之賜且縱遣之計前後所活無慮十數萬人生口北渡無從得食糜粥所救者尚不論也畫境之後創罷之人新去湯火獨恃公為司命公為之闢四野完保聚所至延見父老訓飭子弟教以農里之言而勉之孝弟之本懇切至到如家人父子初不以侯牧自居官使善良汰逐貪墨貸逋賦以寬流亡假閒田以業單貧節浮費以豐委積抑游末以厚風俗至於排難解紛周急繼困收恤孤嫠佽助葬祭菽粟易於水火冰霜化而紈袴人出強勉我則樂為故薨謝之日境內之人號泣相弔自謂一日不可復活非策慮幅億洞見物情權剛柔之中持操縱之術始以重典立威終以仁心為質者能如是乎壬子孟冬公之嗣子某走書幣及好問於鎮陽書謂好問言先公功著興王之初名出勳臣之右虎符龍節長魏齊魯五十城者踰二十年官有善政政有遺愛敬者比之神明報之欲其長久某猥嗣世爵大懼弗克奉揚先德輒與參佐部曲士庶耆壽同力一志作為新廟以致礿祠烝嘗之敬宜有文辭昭示永久惟吾子惠顧之好問以為祠祭之為大事尚矣以勞以功三代不易之道若欒布之五杜甄子然宋登之配食後世亦有以義起之者蜀人祭忠武侯於道陌而博士拜章王珪通貴不營私廟而法官劾奏禮固不可以變古而亦貴於沿人之情況乎時則緜蕝未遑人則焄蒿將見如公之廟貌獨不可以義起乎祀典廢於一時公議存乎千載異時
有援表忠觀故事言於朝者尚有攷焉好問既述公之事又系之以詩使歌以祀公其詩曰
天造草昧福有幾風雲感會神與期乾龍用九方奮飛潛蛟豈得留汙池王伯之柄魏所持金城千里山四維公籍盈數數有畸燕趙廓廓無藩籬六合遂入天戈麾猶之歷下開漢基楚破竹耳將安歸天官葵功絕等夷介三大藩畫郊圻大帛之冠大布衣煌煌德星出虛危扶傷合散傾復支民恃保障輕繭絲年穀屢豐物不疵諸侯代興公維師誰謂華高可齊而武公司徒屈於斯眉壽保魯止於斯昔歌且舞今涕洏人疇依乎遽奪之甘棠之蔭公之祠麗牲有碑碑有詩戰功曰多民政慈尸而祝之寧我私公福我兮無巳時子孫眾民其世思
集／總集／石蓮盦彙刻九金人集／元好問／元遺山先生集／卷二十七／碑銘表誌碣十二／尚書右丞耶律公神道碑(P.892-1)
尚書右丞耶律公神道碑從元文類補
右丞文獻公在大定閒所以為通儒為良史為名卿材大夫者其事未遠當代耆舊尚及見之好問嘗從事史館每見薦紳先生談近代賢臣莫不以公為稱首公自初入館即被顧問忠言嘉謀不可一二數及薊州召還世宗始有意大用公於是時汨沒文字閒者餘二十年其衰且病亦巳久矣故財入政府即乞罷未幾果以不起聞私竊慨歎以為生材為難盡其材為尤難古之人急於拯世至於分陰為惜歲不我與忽焉有齎志之恨觀姚元崇之薦張東之與張嘉貞之所以自薦為可見矣世宗重惜名器百執事之人必擇焉而後用得人之盛近古所未有至於孤儁偉傑之士困於資考限於銓選百未一試兀然而空老者抑多矣以公之材當春秋鼎盛時不能使之極其所至以建久安而隆長治故雖為章宗所相至論得時行道識者猶以不能亟用為世宗惜之公諱
履字履道遼太祖長子東丹王突欲之七世孫東丹生燕涼留守政事令婁國婁國生將軍國隱國隱生太師合魯合魯生太師胡篤胡篤生定遠大將軍內刺內刺生銀青榮祿大夫興平軍節度使德元公之考曰聿魯興平之族弟也公早孤養於興平五歲時嘗夏夜露臥見天際浮雲往來忽謂乳母言此殆臥看青天行白雲者耶興平聞之驚且喜曰吾兒文性見於此矣自是日知問學讀書一過目輒不忘及長通六經百家之書尤邃於易太玄至於陰陽方技之說厤象推步之術無不洞究善屬文早為時輩所推為人美風儀善談論見者𢥠然敬之嘗以鄉賦一試有司見露索失體即拂衣去廕補內供奉班尋辟國史院書寫素善契丹大小字譯經潤文旨辭達而理得大定初朝廷無事世宗銳意經籍詔以小字譯唐史成則別以女直字傳之以便觀覽公在選中獨主其事書上大蒙賞異擢國史院編修官兼筆硯直長改置經書所徑以女直字譯漢文選貴冑之秀異就學焉一日世宗召問公朕比讀貞觀政要見魏徵忠諫恨不與之同時近世如徵者獨未之見何也公乃感奮為上言徵輩不難得特太宗不常有耳世宗曰卿謂我不訥諫耶卿識劉用晦張汝霖否二人者皆不應得三品朕以其屢有忠言故越次用之朕豈不納諫耶公曰臣自幼未嘗去朝廷彼二人者誠未見其諫也且海陵杜塞言路天下緘口習以成風願陛下懲艾前獘開忠諫之路以通下情則天下幸甚初議以時務策設女直進士科禮部以所學不同未可概稱進士詔公定其事乃上議曰進士之科起於隋大業中始試以策唐初因之至
高宗時雜以箴銘賦頌文宗始專用賦且進士之初本專策試今女直諸生以試策稱進士又何疑焉世宗說事遂施行十五年授應奉翰林文字兼前職以大明厤積微浸差乃取金國受命之始年譔乙未元厤云自丁巳大明厤行正隆戊寅三月朔日當食而不之食厤家謂必當改作而朝廷不之卹也及大定癸巳五月朔甲午十一月朔日食皆先天丁酉九月朔乃反後天臣輒跡其差忒之由冀得中數以傳永久書成上之世推其精密十九年遷修撰二十年詔提控衍慶宮畫功臣像以稽程降應奉踰年復為修撰轉尚書禮部員外郎章宗為金源郡王以公該洽每以經史疑義為質公承間請曰殿下注意何經章宗曰吾方授左氏春秋公曰左氏雖授經聖人率多權詐駁而不純尚書孟子載聖賢純一之道願留意焉章宗善之曰醇儒之言也二十六年進本部郎中兼同修國史翰林修撰表進孝經指解言宋仁宗時司馬光以為古文孝經先秦所傳正得其真因為指解上之臣愚竊觀近世皆以兵刑財賦為急而光獨以童蒙所訓者進之君正以孝為百行之本其至可以通神明動天地為人君者誠取其辭旨措之天下四方則元元之民受賜溥矣臣竊慕焉故敢以為例世宗母睿宗貞懿皇后睿宗厭世即為比邱尼當時朝命嘗有國師之號及是世宗議遷祔于景陵朝臣有以孝寧宮碑所載遺訓當用出家禮葬不可違改為言者事下禮部講求往時主上在潛貞懿身奉釋教業巳受朝命必當別葬無可議者尚以人情所難恐傷主上孝心故出明訓使之遵行出於母慈灼然可見本不知有今日之事而然
今則子為天子母后稱號不得不尊國師之命固巳革去矣向使主上登極之後貞懿萬福尊崇之數自有典常母后聖性明達必不重違有司之請以從桑門之教以此言之碑文所載不可質於今日明矣從之世宗嘗問宋名臣孰為優公以端明殿學士蘇軾對世宗曰吾聞蘇軾與駙馬都尉王詵交甚歀至作歌曲戲及帝女非禮之甚其人何足數耶公曰小說傳聞未必可信就令有之戲笑之間亦何須深責豈得并其人而廢之世徒知軾之詩文為不可及臣觀其論天下事實經濟之良材求之古人陸贄而下未見其比陛下無信小說傳聞而忽賢臣之言明日錄軾奏議上之詔國子監刊行俄以疾求解世宗憫其勞授薊州刺史為郡寬猛適中旬月之間政聲藹然此州寶坻鹽司所在瀕海之民煎鹵而食鹽官時以弓兵捕之亦有平民被羅織者一陷於禁往往為之破產官吏疾其然凡以鹽事逮捕者一切勿遣或捕得弓兵則幽之獄中鹽司隨亦取報前後數政不能解一日捕得弓兵公召僚屬諭以和解之意即縱遣之口授文移過為謙抑鹽官大為感悅前獘遂革薊人至今德之是年車駕東狩過州聞公疾稍平召為翰林待制同修國史明年擢禮部侍郎兼翰林直學士進官五階世宗不豫詔公入侍遂豫太師淄王定冊之功二十九年春三月章宗即位進禮部尚書兼直學士同修國史特賜孟宗獻牓進士及第初世宗遺詔移梓宮於萬寧宮章宗詔百官議其事皆謂當以遺詔從事獨公奏曰非禮也天子七月而葬同軌畢至其可使萬國之臣朝大行於離宮乎上從之乃遷座於大安殿七月拜參知政
事兼修國史進官兩階公辭以才薄任重恐貽天下笑章宗曰朕在東宮時熟卿名今觀卿言行無不可者故首命相朕此自朕意非左右為之先容卿其毋讓公乃拜命自以兼直學士入拜乃舉前代史院故事以錢五十萬送學士院學者榮之明昌元年進尚書右丞夏六月丙午春秋六十一薨於位天子聞而震悼戊申權殯於都城南柳村詔百官會喪中使宣慰其家賜錢一百萬秋八月辛巳車駕臨奠宰相百官陪賜謚曰文獻賜錢二百萬帛四百匹重幣四十端九月庚午葬於義州宏政縣東南鄉先塋之側其發引也敕百官郊送遣使祭於路給鼓旗二十事以導詔同知臨海軍節度使營護喪事凡飾終之具皆從官給哀榮終始當世莫及積官正議大夫漆水郡開國公始娶蕭氏遼貴族再娶郭氏岞山世冑之孫三娶楊氏名士曇之女公以時制人子之養於諸父者不得別贈所生父官故三夫人皆亦不為請封子男三人曰奉國上將軍武廟署令辨才曰龍虎衛上將軍贈工部尚書善才曰領中書省楚才女三人嫁士族男孫四人鈞鈜鏞鑄公資通敏善辭令胸懷倜儻有文武志膽酬酢事變若迎刃而解與人言必盡誠無隱得人一善若出諸已至稱道不絕口推賢讓能力為引薦後生輩借公餘論多至通顯論事上前是非利病惟理所在未嘗有所回屈世宗朝御史大夫張景仁領國史公為編修受詔修海陵實錄他日世宗問侍臣海陵弑熙宗血濺於面霑及衣袖景仁何為隱而不書或曰景仁事海陵頗被任使故為諱之世宗作色曰朕不謂景仁乃有是心公曰臣與景仁嘗有隙必不妄為葢蔽然景
仁未嘗有是心也世宗曰景仁與卿何隙曰臣以小字為史掾景仁以漢文為史官予奪之際意多不相叶且謂臣藏匿遼史秩滿移文選部使不得調此私隙也今對上問公言也臣不敢以私害公世宗又曰隋煬帝弒逆血濺於屏史亦書之卿謂景仁無是心何不如隋史書之曰煬帝自諱其惡故史臣不載之帝紀而詳見於他傳此所謂闇而章者也海陵以廢昏為辭明告天下居之不疑此不同也且與之弒君而不辭血濺之罪雖不書可也世宗怒遂解章宗朝太府少監孛特里先為漢王長史吏卒苦其苛暴誣以怨望語連漢王有司論當𣦸公上封事言陛下飛龍之始當以親親為先孛特里之獄本出構成就使實如所論猶當以漢王之故容之況疑似之間乎書奏即日原之初興平養公為子後生子震興平捐館悉推家資予之及震卒妻子貧無以為資復收養之族人有負人債而宦遊不返者公代為輸息者十年既又無以償遂代償之奉使江左得金直千萬皆散之親舊旬月而盡薨之日庫錢裁餘二千而巳體素臞瘁一旦暴得吐疾登至委頓家人憂懼不知所為公曰死生如去來人之恒理何憂懼之有取吾冠服來服之怡然而逝其安常處順又如此晚稱忌言居士有文數百篇論者獨推其揲蓍說葢不階師授而獨得之者癸卯秋八月中令君使謂好問言先公神道碑泰和末先夫人教授禁中章宗以魏摶霄所撰墓銘為未盡欲喬轉運宇為之而不及也今屬筆於子幸而論次之以俟百世之下好問再拜曰謹受教乃為之銘曰
德星煌煌出東方讓王七世蔚有光高陽苗裔襲眾芳得易
貞幹書潛剛帝前巍冠講虞唐德音一鳴鳳朝陽謂公不逢相明昌謂公為逢違所長風后力牧望顏行老之著作暨典常興陵用公殆未嘗𠀌山萬牛僨且僵顧以椳闑待豫章繄國短修奚我傷維公之息季獨良不周柱天屹堂堂有來殷士作祼將力挈一世歸壽康泝游推之公不亡千年萬家置冢旁龜石有銘示不忘淵兮漆水其未央
集／總集／石蓮盦彙刻九金人集／元好問／元遺山先生集／補載／吳澄題遺山鹿泉新居詩後(P.1008-1)
吳澄題遺山鹿泉新居詩後草廬集一則
宋氏南遷金土中一時文物盛華風煌煌帝室龍興後流落遺山老禿翁
新居當日點新泉不見新居巳舊篇一代風流今巳矣空餘心畫尚依然
集／總集／石蓮盦彙刻九金人集／段成己　段克己／二妙集／逸文／菊軒遺文／絳陽軍節度使靳公神道碑(P.1256-2)
絳陽軍節度使靳公神道碑从石刻錄出
至元二年歲在乙丑秋八月丙寅朔絳陽軍節度使靳公以疾終於家之正寢越三日庚午安葬於曲沃縣曲村東原先塋之兆次禮也歲戊寅仲春既望之日冢子麟以狀來乞銘言先公捐館十四年於今其始祔也棺槨衣衾完□□□必敬必戒無有悔恨其奠薦也粢盛牲餼既豐既疈奉以周旋罔敢失墜□
區區之心恐未足以當大事而事之大者莫如圖不朽惟是墓碑□□□道以昭於後而開示子孫者宜有辭而未備此麟與弟用夙夜慄慄有待而不遑□也敢固以請惟先生圖之余既不得命為刪定其辭摭實以紀之公諱和絳州曲沃縣曲村人靳氏之先有階奉議大夫者公五世祖也奉議文資非佗流所可得喪亂譜牒散亡雖有大定閒石刻止敘昭穆位次餘皆略而不書故勳爵名位入仕之門不得而知也曰蒙亨於公為曾大父曰宗明於公為大父曰□公之考也娶鄉閭樊氏女生公及弟利妹適王氏公不好弄跅弛有大志以孝悌聞於鄉家饒於財喜施與而無傷惠之失故人樂歸之貞祐之亂以富室□從軍於絳嘗用戰多得以正班敘用明年絳城失守公遁歸於家歲己卯王師復南下公率□□□□□□□逆於境國王太師嘉其意授以征南帥慮人新拊定營騎攘侵擾仍命公董正一邑事時四境遺民守巢穴未下者□葛伯鼇背彈平青龍諸寨互出沒劫掠人不得甯處公選子弟壯健者數千人教以武事敵至則荷戈以禦去則負耒以力穡卵翼存拊如保童稚人始知有生意而卒免屠戮餓莩之患而
敵終亦自斃上旌其閥命尹正絳陽事而有金節之錫所責既重苟可以便國利民者勇為之而身之利害不卹也一境之人皆倚賴之歲辛亥謂其二子曰吾□身矢石以起家餘四十年險阻囏難躬經厯殆徧所餘筋力無幾今天下平定而年如此吾其退矣今而後事無大小視我如向子平可也告於朝俾麟嗣宗職用尹曲沃乃沈浮田里日與衲僧野老游加十五年而沒春秋六十有七夫人元配鄭氏生子麟因亂母子相失再娶夫人張氏生子用女□人張後公四年卒李氏邱氏各有女子一人麟以病致仕用遷敦武校尉滎河尹次授汲縣尹孫男七人國忠德政德淵德信德昌德仁德謙弟利治家有□而人於兄弟無閒言故公得一心於王事一姪曰鳳長女嫁翼城令楊思孝次歸武略將軍邳州尹蕭範次歸喬椿征行千夫長次適史用禮次許□子貴公二子七孫一弟一姪皆表表有立靳氏之後未可量也銘曰靳氏大家奉議始彰五世至公奮身戎行天兵南下所向莫當公率□□迓以玄黃太師嘉之俾殿南方四境未甯日被擾攘窺閒伺隙互出猖狂公鳩義旅式遏懷襄敵至則禦去務耕桑易野之守固若城隍
敵卒自斃莫踰我疆上旌茂閥命尹絳陽振耀一時金爵煌煌大變之後因以荐荒人貧於食不厭糟糠卵翼鷇哺以扶以匡曾未幾年克益倉箱公壽而康萬夫之望體魄遽降云胡不傷人之聞之哀如己喪曲村東原喬山崇岡卜吉之從其歸其藏伐石佗山刻此銘章休聲洋洋愈遠彌長
集／總集／石蓮盦彙刻九金人集／白樸／天籟集／卷下／木蘭花慢／八(P.1284-2)
己丑送胡紹開王仲謀兩按察赴浙右閩中任時浙憲置司於平江故有向吳亭句
己丑送胡紹開王仲謀兩按察赴浙右閩中任時浙憲置司於平江故有向吳亭句
擁煌煌雙節九萬里入鵬程愛人物鄒枚文章李杜海內聲名相逢廣陵陌上恨一尊不盡故人情歲月奔馳飛鳥交游聚散浮萍　出門一笑大江橫馬首向吳亭且分路揚鑣七閩兩浙得意澄清江山賸供詩否想徘徊南斗避文星留著調元老手卻來同佐昇平
集／總集／石蓮盦彙刻九金人集／白樸／天籟集／卷下／西江月／五(P.1289-1)
李元讓赴廣東帥幕
皎皎風前玉樹煌煌腰下金符陳琳檄草右軍書香滿紅蓮幕府　政自雄心撫劍不妨雅唱投壺長纓繫越在須臾看埽蠻煙瘴雨
史／政書／續文獻通考／樂　考　凡二十卷／卷一百一　樂考一(P.3695-1)
欽定續文獻通考卷一百一
樂考
臣等謹按馬氏樂考序以為聲音之道與政通故審樂以知政其興衰治亂固未必由樂是則然矣乃謂議樂必如師曠州鳩有自得之妙無法可傳後之君子究律呂於黍之縱橫求正哇於聲之清濁何異刻舟覆蕉叩槃捫燭是葢有激於議樂諸家即黃鍾一律之修短互相是非迄無定說遂以為不如其已耳夫古樂誠難驟復而古法豈可不詳憑臆廢法殊非通論又謂自紹興乾道以來以清淨無欲為天下先教坊弛不復作故其書於寍宗之世罕有登載自今觀之宋南渡後偏安多故實未暇修廢舉墜豈得據為清淨無欲之證又況如乾道加上尊號用宮架之數乃國家大典禮而亦缺焉未收不亦疎乎至所載大遼八部僅有踏鎚一節餘無聞焉則限於南北分疆見聞有所不及故也遼樂多出於唐而金元明仍用之異名同實非祗一端今當諸史大備之後博覽四朝疏通證明煌煌乎大觀也已法制備而後可以審從違器數備而後可以別今古南北之俗各從其宜異同之說亦各有所見爰並存之以俟好古者折衷焉
史／政書／續文獻通考／樂　考　凡二十卷／卷一百十二　樂考十二／樂歌　一／宋／紹定三年恭上壽明仁福慈睿皇太后冊寶樂章(P.3803-2)
紹定三年恭上壽明仁福慈睿皇太后冊寶樂章
文德殿冊寶降殿
思齊聖母媲於周任體乾展坤博厚洪深七表既啟萬壽自今昕庭發號式昭德音
冊寶詣東階
煌煌儀物繹繹鼓鐘奉茲寶冊至于階東上公相儀列辟盡恭拜手慈宸福如華嵩
冊寶出門
帝闕肅開天階坦履霓旌羽葢導儀護衛匪誇雕琢匪矜繁麗茲謂盛儀億載千歲
慈明殿冊寶入門
金堅玉純文郁禮縟來從帝所作瑞王國天開地闢日熙春燠茲謂盛事永燕茀祿
冊寶升殿
皇儀有煒綵舁次升沈沈邃殿穆穆天廷坤德罙隆皇圖永寧咨爾廷臣攝齊以登
冊寶詣宮中
壽為福先明燭物表仁沾動植福齊穹昊曰慈與睿並崇丕號演而申之萬世永保
皇太后升御座
邇臣跪奏嚴辦必恭乃御禕褕升于殿中慈顏雍穆和氣沖融芳流芳史傳之無窮
冊寶詣讀冊寶位
徽音孔昭寶傳斯刻金昭玉粹有燁斯冊載祈載祝以燕以翼寶之萬年與宋無極
皇太后降御座
皇文既舉慶禮告虔肇自宮闈格于幅員子稱母壽母謂子賢陟降在茲隆名際天
宋樂志曰理宗享國四十餘年凡禮樂之事式遵舊章未嘗有所改作及奉上壽明仁福慈睿皇太后冊寶始新製樂曲行事
史／政書／續文獻通考／樂　考　凡二十卷／卷一百十二　樂考十二／樂歌　一／宋／寶祐二年皇子冠樂章(P.3804-1)
寶祐二年皇子冠樂章
皇帝將出文德殿隆安
於皇帝德乃聖乃神本支百世立愛惟親敬共冠事以明人倫承天右序休命用申
賓贊入門祗安
豐芑詒謀建爾元子揆禮儀年筮賓敬事八音克諧嘉賓至止于以冠之成其福履
賓贊出門祗安
禮國之本冠禮之始賓升自西維賓之位子著于阼維子之義厥惟欽哉敬以從事
皇帝降座隆安
路寢闢門黼座恭已羣公在庭所重維禮正心齊家以燕翼子於萬斯年王心載喜
皇子初行
有來振振月重輪兮瑜玉在佩綦組明兮左徵右羽德結旌兮步中采齊矩彠循兮
賓贊入門
我有嘉賓直大以方亦既至止厥德用光冠而字之厥義孔彰表裏純備黃耈無疆
皇子詣受制位
吉圭休成其日南至天子有詔冠爾皇嗣為國之本隆邦之禮拜而受之式共敬止
皇子升東階
茲惟阼階厥義有在歷階而升敬謹將冠經訓昭昭邦儀粲粲正纚賓筵壽考未艾按此首用韻未詳豈擬車攻第五章體耶
皇子升筵
秩秩賓筵籩豆孔嘉帝子至止衿纓振華周旋陟降禮行三加成人有德匪驕匪奢
初加
帝子惟賢懋昭厥德跪冠于房玄冠有特鐘鼓喤喤威儀抑抑百禮既洽祚我皇國
初醮
有賓在筵有尊在戶磬管將將醮禮時舉跪觴祝辭以永燕譽寶祚萬年磬石鞏固
再冠
復及肇祥震維標德乃共皮弁其儀不忒體正色齊維民之則璇霄眷祐國壽箕翼
再醮
冠醮之義匪酬匪酌于戶之西敬共以恪金石相宣冠醮相錯帝祉之受施及家國
三加
善頌善禱三加彌尊爵弁峩峩介珪溫溫陽德方長成德允存燕及君親厥祉孔蕃
三醮
席于賓階禮義以興受爵執爵多福以膺匪惟服加德加愈升匪惟德加壽加愈增
皇子降
命服煌煌跬步中度慶集皇闈化行德宇禮具樂成惕若戒懼寶璐厥躬有秩斯祜
朝謁皇帝將出
皇王烝哉令聞不已燕翼有謀冠醮有禮百僚在庭遹相厥事頌聲所同嘉受帝祉
皇子再拜
青社分封前星啟燄繁弱綏章厥光莫掩容稱其德畜學之騐芳譽敷華大圭無玷
皇子退
玄袞黼裳垂徽永世勉勉成德是在元子胙土南賓厥旨孔懿充一忠字作百無愧
皇帝降座
愛始於親聖盡倫兮元子冠字邦禮成兮天步舒徐皇心寧兮家人之吉億萬春兮
史／政書／續文獻通考／樂　考　凡二十卷／卷一百十三　樂考十三／樂歌　二／金／郊祀樂章(P.3807-1)
金郊祀樂章
皇帝入中壝宮縣黃鍾宮昌寧之曲凡步武同
袞服穆穆臨於中壝瞻言圜壇皇皇后帝禋祀肇稱馨香維德爰暨百神於昭受職
降神宮縣乾寧之曲仁豐道洽之舞圜鍾為宮黃鍾為角太簇為徵姑洗為羽圜鍾三奏黃鍾太簇姑洗皆一奏詞並同
我金之興皇天錫羨惟神之休爰茲郊見有玉其禮有牲其薦將受厥明來寧來燕
皇帝盥洗宮縣黃鍾宮昌寧之曲
因天事天惇宗將禮爰飭攸司奉時罍洗挹彼注茲迺升壇陛先事而虔神勞豈弟
皇帝升壇登歌大呂宮昌寧之曲
相在國南崇崇其趾烝哉皇王惟時莅止至誠通神克禋克祀於萬斯年昊天其子
昊天上帝奠玉幣登歌大呂宮洪寧之曲
穆穆君王有嚴有翼佩環鏘然圜壇是陟嘉德升聞馨非黍稷高明降監百神受職
皇帝祗坤按史志王圻續通考俱誤作神照史志雅樂條改寧之曲
肅敬明祗躬行奠贄其贄維何黃琮制幣從祀羣靈咸秩厥位維皇能饗允集熙事
配位太祖皇帝永寧之曲
肇舉明禋皇天后土皇祖武元爰作神主功昭耆定歌以大呂綏我思成有秩斯祜
司徒迎俎宮縣黃鍾宮豐寧之曲
穆穆皇皇天子躬祀羣臣相之罔不敬按王圻續通考作欽止
俎豆畢陳物其嘉矣馨香始升明神燕喜
昊天上帝酌獻登歌大呂宮嘉寧之曲
郊禋展敬昭事上靈太尊在席有配斯馨酌言獻之靈其醉止福祿來宜以答明祀
皇地祗泰寧之曲
袞服穆穆王圻續通考作煌煌臨彼史志作被泰折於昭神宮埋幣
瘞血爰稱匏爵斟言薦潔方輿常安扶我帝業
配位太祖皇帝燕寧之曲
烝哉高后肇迪丕基功與天合配天以推薦時清旨孔肅其儀來寧來燕福祿綏之
文舞退武舞進宮縣黃鍾宮咸寧之曲
奉祀郊丘雲門變舞進秉朱干停揮翟羽於昭睿文復肖聖武無疆維烈天子受祜
亞終獻宮縣黃鍾宮咸寧之曲功成治定之舞
埽地南郊天神以竢於皇君王按史志誤作在照王圻續通考改克
禋克祀交於神明元酒陶器誠心精純非貴食味
皇帝飲福登歌大呂宮福寧之曲
所以承天無過乎質天其祐之惟精惟一泰尊爰挹馨香薦德惠我無疆子孫千億
徹豆登歌大呂宮豐寧之曲
大禮爰陳為豆孔碩肅肅其容於顯百辟皇靈降監馨聞在德明禋斯成孚休罔極
送神宮縣圜鍾宮乾寧之曲
赫赫上帝臨監禋祀居然來歆昭答祖配圜壇四成神安其位升歌贊送天人悅喜
史／政書／續文獻通考／樂　考　凡二十卷／卷一百十三　樂考十三／樂歌　二／金／宗廟樂章／禘祫親饗樂章(P.3808-1)
宗廟樂章
禘祫親饗樂章
皇帝入門宮縣無射宮昌寧之曲出入步武同
惟時升平禮儀肇興鳴鸞至止穆穆造庭百辟卿士恪謹迎承恭隸按二字疑有誤王圻續通考作對越祖考神宇攸寧
皇帝升殿登歌夾鍾宮昌寧之曲升降及將還版位皆同登歌
笙鏞既陳罍尊在戶升降有容惟規惟矩恭敬明神
上儀交舉永言保之承天之祜
皇帝盥洗宮縣無射宮昌寧之曲
惟水之功潔淨精微洗爵奠斝于德有輝皇皇穆穆宗廟之威宜其感格福祉交歸
皇帝降階宮縣無射宮昌寧之曲
於皇神宮象天清明有來肅肅相維公卿禮儀卒度君子攸寧孔時孔惠綏我思成
臣等謹案盥洗復位而後迎神此天德二年樂節至大定中更定詳後朝享
迎神宮縣來寧之曲黃鍾宮二奏大呂角二奏太簇徵二奏應鍾羽二奏詞同
八音克諧百禮具舉明德惟清至誠永慕神之格思雲軿風馭來止來臨千祀燕處
司徒引俎宮縣無射宮豐寧之曲
維牲維犧齊明致祠我將我享吉蠲奉之博碩肥腯神嗜為宜千秋歆此永綏黔黎
始祖酌獻宮縣無射宮大元之曲
惟酒既清惟殽既馨苾芬孝祀在廟之庭羞于皇祖來燕來寧象功昭德先祖是聽
德皇帝大熙之曲
萬方欣戴鴻業創基瑤源垂裕綿瓞重熙式崇毖祀爰考成規籩豆有楚益臻皇儀
安皇帝大安之曲
爰圖造邦戴德其昌皇儀允穆誕集嘉祥明誠昭假積厚流光祗嚴清廟鍾石琅琅
獻祖大昭之曲
惟聖興邦經始之初鳩民化俗還定攸居迪德純儉志規遠圖時哉顯祀精誠有孚
昭祖大成之曲
天啟璇源貽慶定基率義為勇施德為威耀武拓境功烈巍巍永昌皇祚均福黔黎
景祖大昌之曲
丕顯鴻烈基緒隆昌聖期誕集邦宇斯張尊嚴廟祏昭假休祥煌煌縟典億載彌光
世祖大武之安
桓桓伐按王圻續通考作武照史志改功天鑒其明惟威震疊惟德
綏寧神策無遺鴻圖以興曾孫孝祀遹昭厥成
肅宗大明之曲
於皇神人武烈文謨左右世祖懷柔埽除威震遐邇化漸蟲魚垂光綿永成帝之孚
穆宗大章之曲
烝哉文祖欽聖弘淵慈愛忠信典冊昭然歆此明祀繁祉綿綿時純熙矣流慶萬年
康宗大康之曲
惟明惟聽燁燁神功儀型世業昭假上穹持盈孝孫薦芳斯豐錫我祉福皇化益隆
太祖大定之曲
功超殷周德配唐虞天人協應平統寰區開祥垂裕肇基永圖明明天子敬承典謨
太宗大惠之曲
巍巍德鴻無為端扆祚承神功究馴俗媺清宮緝熙孝毖時祀欽奠著誠犧尊嘉旨
熙宗大同之曲
昭顯按王圻續通考作昭令德神基丕承對越在天享用濟升
於穆清廟來燕來寧神其醉止惟歆按史志誤作欽照王圻續通考改克誠
睿宗大和之曲
皇祖開基周武殷湯猗歟聖考嗣德彌光啟佑洪緒長發其祥嚴恭廟享萬世烝嘗
世宗大鈞之曲
神之來思甫登于堂祼圭有瓚秬鬯芬芳巍巍先功啟佑無疆萬年肆祀孝心不忘
顯宗大寧之曲
於皇神宮有嚴惟清吉蠲孝祀惟神之寧對越在天綏我思成按史志誤作誠照王圻續通考改敷祐億年邦家之慶
章宗大隆之曲
兩紀踐祚萬方寧康文經天地武服遐荒禮備制定德隆業昌居歆典祀億載無疆
宣宗大慶之曲
猗歟聖皇三代之英功光先后德被羣生牲粢惟馨鼓鍾其鏗神兮來思歆于克誠
文舞退武舞進宮縣無射宮肅寧之曲
明明先皇神武惟揚開基垂統萬世無疆千戚象功威儀有光神保是享昭哉降康
亞終獻無射宮肅寧之曲
涓辰之休昭祀惟恭威儀陟降惟禮是從籩豆靜嘉於論鼓鐘惟皇受祉監斯德容
皇帝飲福登歌夾鐘宮福寧之曲
犧牲充潔粢盛馨香來格來享精神用彰飲此純禧簡簡穰穰文明天子萬壽無疆
徹豆登歌夾鍾宮豐寧之曲按樂志上云徹豆奏豐寧用無射宮而此與朝享徹豆皆作夾鍾宮其說互異
孝祀肅穆按史志誤作睦照王圻續通考改明德以薦樂奏九成禮終三獻百辟卿士進徹以時小大稽首神保聿歸
送神宮縣黃鍾宮來寧之曲
潔茲牛羊清茲酒醴三獻攸終神既燕喜神之去兮載錫繁祉萬壽無疆永保禋祀
史／政書／續文獻通考／樂　考　凡二十卷／卷一百十三　樂考十三／樂歌　二／金／宗廟樂章／大定十九年升祔熙宗冊寶樂曲(P.3810-3)
大定十九年升祔熙宗冊寶樂曲
恢大帝業敉寧多方懿德茂烈金書發揚肇舉上儀
涓擇吉日鴻名赫赫與天無極
上冊寶宮縣靜寧之曲
日卜其吉承祀孔肅廣號追崇孝心克篤於乎悠哉來思晬穆寶冊既陳委於宗祝
皇帝降殿宮縣鴻寧之曲
繼世隆昌臨朝靜默追諡鴻名發揮按史志誤作輝潛德玉質金章煌煌簡冊涓辰展儀永傳無極
史／政書／續文獻通考／樂　考　凡二十卷／卷一百十三　樂考十三／樂歌　二／金／殿庭樂歌／大定七年正月上冊寶樂章(P.3811-1)
殿庭樂歌
大定七年正月上冊寶樂章
皇帝將升御座宮縣樂太簇宮泰寧之曲降座同德隆帝位承天而興侯邦來庭民居安寧歸美以報傳之無極鴻名徽稱壽時萬億
冊寶入門奏天保報上之曲
四方既平功歸聖明定功巍巍丕享鴻名股肱良哉揄揚元首儲精優游南山等壽
奉冊寶官將復班位奏歸美揚功之曲
聖德高明萬邦咸休錙銖唐虞糠粃商周惟時羣臣對揚稽首天子明明令聞不朽
冊寶初行奏和寧之曲冊寶將升殿皇太子自侍立位至降階同四方攸同昭哉成功時和年豐諸福來崇英聲昭騰和氣充塞於乎皇王惟壽時億
皇太子升殿賀奏同心戴聖之曲
穆清皇風遐方來同於昭于天物和歲豐丕受鴻名對揚偉績純釐按王圻續通考作嘏穰穰敷錫罔極
上壽皇帝將升御座宮縣和寧之曲同前
舉酒萬壽無疆之曲
四海太平吾皇之功羣臣對揚誕受鴻名霞觴瓊腴
君王樂豈皇天垂休萬壽無極
皇太子升階降階及與宴官升殿並奏和寧之曲同前進第一爵登歌奏王道昌明之曲
對天鴻休干以鋪張巍巍煌煌超冠百王皇圖皇綱時惟明昌祉福無疆于民敷揚
行羣官酒宮縣和寧之曲文舞按史志誤作武入設羣官食奏功成治定之舞三成止
聖德高明如天聰按史志誤作強照王圻續通考改明多方治平功大有成流千聲音形于蹈舞頒觴按王圻續通考作賞羣臣以昭禮遇
進第二爵登歌奏天子萬年之曲
惟明后御寰瀛躋升平飛英聲功三皇德五帝游巖廊億萬歲
行羣官酒宮縣和寧之曲武舞入設羣官食奏四海會同之舞三成止
地平天成時和歲豐迓衡弗述率維敉功受天之祜四方來賀按史志王圻續通考俱誤作荷於萬期年不遐有佐
進第三爵登歌嘉禾之曲
景命赫斯歸吾皇仁風洋洋披遠荒琛贄旅庭趨明光氣和薰蒸為嘉祥殊本合種真異常庾如坻京歲且穰猗歟鴻休超前王播為聲詩傳無疆
行羣官酒設羣官食羣官降階宮縣並奏和寧之曲皇帝將降御座奏泰寧之曲並用太簇宮
史／政書／續文獻通考／樂　考　凡二十卷／卷一百十三　樂考十三／樂歌　二／金／殿庭樂歌／大定十一年十一月行冊禮樂章(P.3811-2)
大定十一年十一月行冊禮樂章
皇帝升御座官縣泰寧之曲
皇皇穆穆袞服玉趾如日之升如山仰止九賓在列媚茲天子願言無疆介以繁祉
冊寶入門奏天保報上之曲
穆穆元聖天迪子保相維臣工以奏丕號揚于路朝玉牒神寶於萬斯年吾君壽考
奉冊寶官將復班位奏歸美揚功之曲
玉冊玉寶尊聖天子丕揚鴻名昭受帝祉閎休對天其隆孰比臣下同心翼戴歸美
皇太子升殿賀奏同心戴聖之曲
大矣我后徽冊膺受歡趨彤庭拜手稽首休明御辰無疆萬壽靈貺沓按史志誤作杳來天地長久
舉酒奏萬壽無疆之曲
聖德懋昭民歸天祐煌煌金書典冊光受備樂在庭八音諧奏羣公奉觴天子萬壽
進第一爵登歌王道昌明之曲
明明我皇道光化溥百度惟新禮修樂舉藻飾太平爛然可覩超躋三王暉映千古
設羣官食奏和寧之曲功成治定之舞
穆穆我君威折羣醜輝光日新仁洽九有容典威蕤超前絕後端拱深嚴寶冊膺受
第二爵登歌奏天子萬年之曲
典禮修惟明后揚鴻名燦瓊玖羅華紳為萬壽歌南山堅且久
行羣官酒奏和寧之曲四海會同之舞
道隆政平天開有德萬國和寧來王來極昭受鴻名俯徇列辟錫飲行觴歡心各得
第三爵登歌奏嘉禾之曲
眾瑞畢至昭升平爰生嘉禾乃合穗膴膴大田無南東稼茂如雲成豐歲既刈既穫百室盈擊壤歌沸野
老聲陶唐之民茲其比帝力何有若自遂
史／政書／續文獻通考／樂　考　凡二十卷／卷一百十三　樂考十三／樂歌　二／金／殿庭樂歌／大定二十七年三月冊皇太孫樂章(P.3812-3)
大定二十七年三月冊皇太孫樂章
皇帝將升御座宮縣泰山之曲並姑洗宮
上天叢休申錫祚胤孫謀有貽臨軒體正煌煌上儀欣欣眾聽隆我邦本無疆惟慶
皇太孫入門奏慶寧之曲出門同
寶源流光流光惟遠孫謀有貽慶緒昭衍於樂眾望
於皇備典動容周旋承茲嘉羨
羣臣合班奏順寧之曲
冕旒當宁徽章備舉綵仗充庭金石列虡濟濟多士翼翼就序海潤山暉傾聽樂府
皇太孫復受冊位奏保寧之曲
禮之攸聞丕建世嫡眾論協從天心不易名崇震宮辭著端冊社稷宗廟無疆夷懌
鼓吹導引曲
史／政書／續文獻通考／樂　考　凡二十卷／卷一百十五　樂考十五／樂歌　四／明　一／洪武八年御製圜丘樂章(P.3823-2)
洪武八年御製圜丘樂章
迎神
仰惟兮昊穹臣率百職兮迓迎幸來臨兮壇中上下護衛兮景從旌幢繚繞兮四維重悅聖心兮民獲年豐
奠玉帛
民依時兮用工感帝德兮大化成功臣將兮以奠望納兮微衷
進俎
庖人兮列鼎殽羞兮以成方俎兮再獻願享兮以歆
初獻
聖靈兮皇皇穆嚴兮金牀臣令樂舞兮景張酒行初獻兮捧觴
亞獻
載斟兮載將百辟陪按王圻續通考作從祀兮具張感聖情按王圻續通考作神兮無巳拜手稽首兮願享
終獻
三獻兮樂舞揚殽羞具納兮氣譪而芳光朗朗兮上按王圻續通考多下字方況日吉兮時良
徹饌
粗陳菲薦兮神喜將感聖心兮何以忘民福留兮佳氣昂臣拜手兮謝恩光
送神
旌幢按王圻續通考作幡燁燁兮雲衢長龍車鳳輦兮駕飛揚遙瞻冉冉兮去上按王圻續通考作上下方可見按二字王圻續通考作必字烝民兮永康
望燎
進羅列兮詣燎按王圻續通考作燎瘞方炬焰發兮煌煌神變化兮物全於上按四字王圻續通考作束帛將感至恩兮無量
臣等謹按自進俎至望燎七首後十二年合祀同用則此處自應作詣燎方而合祀當從王圻續通考作燎瘞即標題亦當作望燎瘞也
史／政書／續文獻通考／樂　考　凡二十卷／卷一百十五　樂考十五／樂歌　四／明　一／洪武八年御製方丘樂章(P.3824-1)
洪武八年御製方丘樂章
迎神
仰皇祗兮駕來川嶽從迎兮威靈備開香烟繚繞兮神臨御街漸升壇兮穆穆靄瑞氣兮應結樓臺以微衷兮率職幸望聖悅兮心諧但允臣兮固請願嘉烝民兮永懷
奠玉帛
臣奉兮以筐玉帛是進兮歲奠以常百辟陪祀兮佩聲琅琅惟南薰兮解慍映燎炎兮煌煌
進俎
庖人兮淨湯大烹牲兮氣靄而芳以微衷兮獻上曰享兮曰康
初獻
初獻行兮捧觴聖靈穆穆兮洋洋為烝民兮永康鑒豐年兮耿光
亞獻
維殽羞兮已張法前王兮典章臣固展兮情悃用斟醴兮載觴
終獻
爵三獻兮禮將終臣心眷戀兮無窮恐殽羞兮未具將何報兮神功
徹饌
俎豆徹兮神熙鸞輿駕兮旋歸百神翼翼兮雲依敬奉行兮弗敢違
送神
祥風興兮悠悠雲衢開兮民福留歲樂烝民兮大有想洋洋兮舉觴載酒
望瘞
殽羞玉帛兮瘞坎中遙瞻隱隱兮龍旗從祀事成兮盡微衷感厚德兮民福雍雍
陳仁錫皇明世法錄曰八年四月上親製二丘樂章成初二丘樂章皆翰林學士朱升等所撰上謂其文深而詞藻故更製之
史／政書／續文獻通考／樂　考　凡二十卷／卷一百十五　樂考十五／樂歌　四／明　一／祭告天地樂章(P.3824-3)
祭告天地樂章後更定
迎神
天道大矣物繇以生地道廣矣物因以成惟鴻恩是資惟禋祀是明神之格兮瞻繽紛其並迎
奠玉帛
奠以嘉玉栗而溫兮薦以重幣𣋌其文兮庶鑒茲哉斯禮之存兮
奉牲
既虔我祀既具我牲角貴繭栗心之誠有苾其芬于豆于登五音會合祝而平疑有訛脫
上帝獻酌
仰明明瞻巍巍如事父栗以夔物莫稱德曷報之酌用陶匏斯其宜
地祗酌獻
勢廣厚德含弘五行具百物生承天之施功之成何以報貺醑惟馨
上帝亞獻
父事惟天格神以心赫赫在上洋洋若臨樂既具止有鏘其音酌言再之庶明明之降歆
地祗亞獻
母事惟地物無不載九賦既登百貨是賴罔敢煩而瀆罔敢忽而怠昭茲加貺沛兮未有艾
上帝終獻
禮行匪懈祀事兆明瑤席菲菲華鐙煌煌豐我粢盛潔我豆觴陰陽之和邦家之昌
地祗終獻
六府孔修生我兆民廣厚之功陸海之珍洞洞屬屬清醑以陳所佑惟德禎祥其增
分獻
鸞輿下臨從百神金支秀華耀五莖雲峩峩靈欣欣位以序列享明禋
徹俎
禮嚴厥初尤慎乎終徹以示敬儀雍雍嘒嘒管簫五音從
望燎瘞
在繅維玉在篚維幣禮從厥初乃燎乃瘞凝屹立瞻以匪終怠
送神
神飇若馳矞雲上翔蒼龍並騰車以行顧茲瑤壇兮尚有榮光
臣等謹按此十三首未詳何時所撰豈即十二年合祀之初擬撰而其後復改用前九首耶
史／政書／續文獻通考／樂　考　凡二十卷／卷一百十五　樂考十五／樂歌　四／明　一／嘉靖十五年孟春九廟特享樂章(P.3831-3)
嘉靖十五年孟春九廟特享樂章
太祖廟迎神太和之曲
於皇於皇兮仰我聖祖乃武乃文攘夷正華為天下大君粵按粵字史志脫照會典添比隆於古越比放勛肇造王業佑啟予小按史志作子照會典改孫功德超邁太室攸尊首稱
春祀誠敬用申維神格思萬世如存
初獻壽和之曲
薦帛於篚潔牲於俎嘉我黍稷按會典作稷黍酌我清酤愚孫毖祀奠獻初舉翼翼精誠對越我皇祖居然顧歆永錫純祜
亞獻豫和之曲
籥舞既薦按會典樂律志俱作遷八音洋洋工歌喤喤醇醴載羞齊明其將之永佑於子孫歲事其承之俾嗣續克承百世其保之
終獻寧和之曲
三爵既崇禮秩有終盈溢孚顒顯相肅雍惟皇祖格哉以繹以融申錫無窮暨於臣民萬福攸同
徹饌豫和之曲
禮畢樂成神悅人宜籩豆靜嘉敬徹不遲穆穆有容秩秩其儀益祗以嚴矧敢斁於斯
還宮安和之曲
於皇我祖陟降在天清廟翼翼禋祀首虔明神既留寢祜按史志誤作祜照會典改靜淵介福綏祿錫蔭綿綿以惠我家邦於萬斯年
成祖廟迎神太和之曲
於維文皇重光是宣克戡內難轉坤旋乾外讋百蠻威行八埏貽典則於子孫不忘不愆聖德神功格於皇天作廟奕奕百世不遷祀事孔明億萬斯年
三獻徹饌還宮俱與太祖廟同
仁宗廟迎神太和之曲
明明我祖盛德天成至治訏謨遹駿有聲專奠致享惟古經是程春祀有嚴以迓聖靈惟陟降在庭以賚
我思成
初獻壽和之曲
幣牲在按會典作籤陳金石在懸清酒方獻百執事有虔明神洋洋降歆自天俾我孝孫德音孔宣
亞獻豫和之曲
中誠方殷明神如存醴齊孔醇再舉罍尊福祿穰穰攸介攸臻追遠報酬罔極之恩
終獻寧和之曲
樂比聲歌佾舞婆娑稱彼玉爵酒旨且多獻享維終神聽以和孝孫在位受福不那
徹饌雍和之曲
牷牲在俎稷黍在簠孝享多儀格我皇祖稱歌進徹髦士膴膴孝孫受福以敷錫於下士
還宮安和之曲
犆享孔明物備禮成於昭在天以莫不聽神明按會典作明神即安維華寢是憑肇祀迄今百世祗承
宣廟英廟憲廟與仁廟同
孝廟迎神太和之曲
烈祖垂統景運重熙於維孝皇敬德允持用光於大烈化被按史志作彼照會典改烝黎專廟以享經禮攸宜俎豆式陳庶幾來思
初獻壽和之曲
粢盛孔蠲腯肥牲牷考鼓淵淵萬舞躚躚清醑初酌對越在天明神居歆式昭厥虔
亞獻豫和之曲
祀事孔勤精意未分樂感鳳儀禮虔駿奔醢齊挹清載奠瑤尊神其格思福祿來臻
終獻寧和之曲
樂舞既成獻享維終明明對越彌篤其恭篤恭維何明德是崇神之聽之萬福來同
徹饌雍和之曲
牲牢醴陳我享我將黍稷蘋藻潔白馨香徹以告成降禧穰穰神錫無疆祐我萬方
還宮安和之曲
禮享既洽神御聿興廟寢煌煌以憑以寧維神匪遐上下在庭於寢孔安永底我烝民之生
武廟迎神太和之曲按史志脫下四字照會典添
烈祖垂統景運重熙於維武皇昭德敕威用剪除姦兇大業弗隳專廟以享經禮仗宜俎豆式陳庶幾來思
三獻及徹饌還宮俱與孝廟同
臣等謹按明會典直以睿廟六章列武廟前躋僖之逆史志正之
睿廟迎神太和之曲
於穆神皇秉德凝道仁厚積累配於穹昊流慶顯休萃於𦕈躬施於無窮以似以續以光紹我皇宗惟茲氣始俎豆是供循厥典禮式敬式崇神其至止以鑒愚衷
初獻壽和之曲
制帛牲牢庶羞芬膫玉戚朱干協於韶簫清醑在筵中情纏綿神之格思儀形僾然
亞獻豫和之曲
瑤爵再陳侑以工歌籥舞蹌蹌八音諧和孝思肫肫感格聖靈致愨則存如聞其聲
終獻寧和之曲
儀式弗踰奠爵維三樂舞雍容以雅以南仰仁源德澤岳崇海淵願啟我子孫緝熙光明維兩儀是參
徹饌雍和之曲
嘉饌甘只亦既歆只登歌迅徹敬終維始惟神孔昭賚永成於孝矣
還宮安和之曲
幽顯莫測神之無方祀事既成神返諸帝鄉申發休祥俾按俾字史志脫照會典添蔭嗣蕃昌宜君兮宜王歷世無疆
史／政書／續文獻通考／樂　考　凡二十卷／卷一百十五　樂考十五／樂歌　四／明　一／代祀大濟樂章(P.3837-3)
代祀大濟樂章
降神
太行之西兮王屋之東危巔密岫兮實神所按王圻續通考作兮照樂律志改宮發為沇兮注按下有注字或應作溢為滎注流顯伏勢愈雄出雲致雨兮灌濟千秋萬歲兮報祀同
迎神
陰雨颼颼寒景流神之來兮驂兩虬蠙珠結佩琅玕球湘靈作儐原胥儔先驅欲至妖氛收夔魖斂跡魍
魎愁
禮神
招搖轉兮夜未央庭燎舉兮天有光象在陛兮登歌在堂庶羞盈俎兮醞酒盈觴神兮神兮爾惟嘗玉帛煌煌兮誠所將
初獻
神兮至止御法宮縞衣玄裳蟠兩龍元精耿兮貫白虹休徵應兮來清風駿奔走兮嚴百工爵一奠兮誠始通
亞獻
綵雲密疇流蘇敷錦裀重匝鸚鵡鋪明靈妥兮歡且娛慰我明兮錫以符和氣暢兮甘霖煦爵再獻兮誠巳孚
終獻
馮蠵鼓舞忻且抃蜿蜒嬉遊隱無見羣靈百怪欻變幻神載歆兮樂昭鑒福我君兮壽無算爵終獻兮誠靡間
承釐
天子壽考民物休降神社兮該九州尊神和氣迎神庥虎拜稽首誠愈修神兮神兮良厥猷作神羞兮予爾尤
樂神
吹管兮鳴簫鼓鐘兮伐鼛都盧曼衍騰神鼇玄冥起舞黔雷跳神載歡兮何所昭休嘉砰隱妖祥消
送神
膏鳳輦兮排龍馬蜺旌羽葢兮紛布野赭鞭鞭山兮山為赭金戈指天兮天亦挎按挎音枯持也又音彄與摳同於此處音義俱
不合恐是馬韻撦字之誤撦裂開也九垓八埏兮恣上下雲旗飛兮神去也
史／政書／續文獻通考／樂　考　凡二十卷／卷一百十六　樂考十六／樂歌　五／明　二／洪武初擬朝會樂章(P.3850-2)
洪武初擬朝會樂章
升座奏泰安之曲
金門洞開寶座尊崇煌煌龍袞穆穆聖容俯臨萬國高洪九重臣民稱賀玉帛攸同
公卿入門奏治安之曲
萬乘天臨千官景從濟濟卿士秩秩王公簉班鴛鷺接武夔龍同心協德永效公忠
上壽奏壽安之曲
天眷聖主應運開基尊靈大寶撫有華夷武功底定文德宏施微臣何報仰稱壽卮
君親之重實為臣綱至尊至敬著在天常仙龍按曲
玉醴浮觴載申華祝萬壽安康
舉酒奏嘉禾之曲
有美嘉禾勃如雲興一莖九穗異畝同榮至和所召盛德之徵薦諸郊廟用慶豐登
又卿雲之曲
上天垂象著於卿雲九苞鳳采五色龍文迎風郁麗映日絪縕有徵斯應實惟聖君
又紫蓋之曲
聖人受命紫蓋呈祥亭亭錦覆奕奕霞張天中屹立雲際飛揚眷茲靈佑國祚隆長
又彤旗之曲
在昔征伐旗纛為先仰惟聖朝著象於天彤竿對峙赤羽文鸞克敵之應萬方歸焉
又神芝之曲
后祗效德神芝挺生奕奕三秀濯濯九莖紫蕤絢采綠葉敷榮願著聲歌播於大廷
武功之舞
聖主承天運臨濠樹義旗萬方思治日一劍奮興時采石方收捷金陵即駐師神機安可測建此萬年基大命歸真主羣心屬至尊神功參造化英略定乾坤永恰雍熙治洪惟曠蕩恩華夷供奏贊冠帶入天門六成
江漢親征日風雲睿算中六師方奮武孤寇已潛踪矢石飛星㥯樓船烈火攻興王天已祚次第盡羣雄萬乘龍飛始東吳尚陸梁天兵將問罪驕虜敢稱王負固三時久終成一戰降山河畿甸接賀表壯金湯陝右遺梟獍山東據虎狼神威方遠及小醜孰能當飲馬黃河上觀兵華岳旁來蘇人望切載道獻壼漿王師若時雨隨地沛恩波東浙爭歸欵南閩已戢戈山川回正氣田野起謳歌一洗兵塵淨羣生樂太和巴蜀雖云險區區在一隅偏方寧自守逆豎漫狂圖正類蛙藏井真成虎負嵎神兵飛渡入俄報定成都大將承王命長驅向北征揮戈清朔土按轡入燕城圖籍登天府車書混玉京從容歸奏捷萬姓共歡迎
文德之舞
一統皇圖大三陽泰運開王侯鳴佩入蠻貊獻琛來瑞靄騰金闕祥雲護玉階太平人物盛鼓舞樂春臺
雞鳴欲曙天冠蓋集羣賢拜舞瞻龍座懽愉侍御筵玉杯傳法醞仙樂奏宮懸願祝君王壽齊稱億萬年六成
五采炫晴虹神都王氣鍾石城嚴踞虎鍾阜鬱蟠龍宮闕天光近金湯地勢雄四方均貢賦萬國敬來同皇朝稱祀典聖主每齋心天地嚴昭格神祇肅降臨牲牢歆大享金石奏清音三獻精誠至端知錫福深創業知非易圖安念守成帝心常簡注皇樂在經營修德承天意推誠軫物情一人恢大樂萬國仰昇平盛典稽前古皇心協至公建儲安國本列土錫王封玉冊加殊禮金支衍大宗羣臣無以贊三祝但呼嵩宵旰思賢切旁求滿四方山林登隱逸朝野慶明良際遇風雲會瞻依日月光同心匡盛治竹帛永流芳中國聖人興羣方仰大明海波俱靜息年穀屢豐登玉帛來諸國梯航貢上京臣民咸舞蹈萬歲贊朝廷還宮
洪惟聖主端冕凝旒高躋舜禹遠邁殷周功成治定禮備樂修受天之祜萬歲千秋
王圻續通考曰以上俱顧祿撰
史／別史／清朝通志／地理略　凡八卷／卷二十五　地理略二／水道二／黃河(P.6883-1)
臣等謹按古言河出崑崙莫詳其地史記漢書言張騫窮河源河出葱嶺一源出于闐伏於鹽澤重出於積石酈道元水經注因之但言之未能詳盡論者疑為荒邈不經完篤什窮源得之於星宿海反以今大雪山為崑崙而以河源為在崑崙之西仍訛踵謬習傳不察乾隆四十七年
皇上命使告祭河神務窮真源始知河之重源在星宿海西三百餘里噶達素齊老之上天池濆涌水色獨黃流為阿勒坦河為黃河重發之明證而崑崙則在回部極西在今實為版圖之內故喀什噶爾葉爾羌之西巨嶺綿亙千有餘里即古之葱嶺二源交發所謂河出葱嶺也和闐即于闐所謂一源出于闐也葱嶺及和闐南山岡巒橫接實崑崙之支體即爾雅所云河出崑崙墟也羅布淖爾之伏阿勒坦河之重見稽圖勘蹟瞭如指掌元人誤以大雪山為崑崙者以河經其地有三昆都倫河來入葢因字音之近而妄指之其舛甚矣伏讀
聖製河源詩讀宋史河渠志文河源簡明語
切指前古相傳之誤並
命儒臣纂輯河源紀畧
諭旨煌煌原委秩然大河靈蹟至
聖代而始論定謹稟承載述一洗從前各志之舛畧云黃河入河州有青海南境諸水來會過小積石山
經蘭州府西有大夏河即古灕水來會又東有洮河來會洮河見後又東有湟水來會湟水見後又東有莊浪河來會又東循長城經金縣境有浩尾河來會又北有會寧安定二縣水來會出長城又東南流入折東北有清水河自固原州來會又經靈州北東北經寧夏府境又東北出邊經河套鄂爾多斯部地分流復合折東南經烏喇特部境又東南有黑河自歸化城境來會南流入山西平魯縣邊界自此而南出河套東岸為山西境西岸為陝西境經河曲縣西府谷縣東又經保德州東岢嵐州西又經神木縣東興縣西有蔚汾水自嵐縣經興縣來會又經葭州東臨縣西過孟門鎮又經永寧州西吳堡縣東有白泉河即古離石水自永寧州合寧鄉縣諸水來會折西南經清澗縣東有榆木水合米脂縣綏德州諸水及奢延川來會又經石樓縣西延川縣東又經永和縣西延長縣東末延水自延安府來會又南經大寧縣西有昕州合隰州蒲縣大寧縣諸水來會又南經宜川縣東吉州西其南為壺口山又南有汾川水合銀川丹陽諸水來會又東南經鄉寧縣西韓城縣東其東岸為河津縣之龍門山西南流有汾水來會汾水見後又經郃陽縣東臨晉縣西又經朝邑縣東蒲州永濟縣西有涑水自絳縣聞喜縣合安邑解州猗氏縣臨晉諸水來會又南經朝邑縣南有洛河來會洛水見後又經華陰縣東有渭水來會渭水見後折東流至潼關南岸入河南閿鄉縣境又東經芮城縣南又經靈寶縣北有宏農河來會又經陝州北平陸縣南又東過
底柱山經澠池縣北垣曲縣南有清水出絳縣沇水出王匡山來會又東北岸亦入河南界經新安縣北濟源縣南又經孟津縣北孟縣南又經鞏縣北有濟水自北來會濟水見後又經溫縣南鞏縣北又經氾水縣北有洛水來會洛水見後又東北有豬龍河來會豬龍河見後又東南有沁水來會沁水見後又經滎陽縣北又東經滎澤縣北原武縣南鄭州北又經陽武縣南中牟縣北又經延津縣南祥符縣北封邱縣南陳留縣北又東南經蘭陽考城縣北又東入山東界經曹縣南又東經單縣南又東南流入江南界經碭山縣北豊縣南蕭縣北沛縣南又東南經徐州府城北又經邳州南睢寧縣北又東經宿遷縣南桃源縣北又東南至清河縣南即清口淮水洪澤湖水來會淮水見後東北流經山陽縣之清江浦北經阜寧縣北安東縣南又東北過雲梯關入於海
史／別史／清朝通志／都邑略　凡四卷／卷三十五　都邑略四／避暑山莊／御製避暑山莊後序(P.6936-3)
御製避暑山莊後序
我
皇祖於辛卯年成此避暑山莊三十六景繪圖賦什為序以行之而予適生於是年此中因緣不可思議即位後於辛酉年始為巡狩之舉至山莊徘徊思慕因敬依
元韻以誌景仰甲戌年又增賦三十六景葢以
皇祖昔曾題額而未經入圖及余遊覽所至隨時題額補定者總不出
皇祖舊定之範圍故永恬居之詩曰己是洞天傳玉簡得教福地續琅書永恬居即
皇祖御書也
御序至矣盡矣茲後序何為而作葢予之生年既同山莊而予之侍
皇祖適以壬寅而今歲又恰當壬寅六十餘年蘊於深衷
者不可以不明白宣示以自戒己者戒我後人耳夫居此山莊日懍敬
天法
祖勤政惠民柔遠寧邇諸大端見之詩文者不知凡幾何尚有未宣之深衷乎無而謂有是欺己有而弗宣是欺人我
皇祖建此山莊所以詰戎綏遐崇樸愛物之義見於
御製序中意深遠也是以
皇考十三年之間雖未舉行此典常
面諭曰子之不往避暑山莊及木蘭行圍者葢因日不暇給而性好逸惡殺生是予之過後世子孫當遵
皇考所行習武木蘭母忘
家法煌煌
聖訓予與和親王及爾時軍機大臣實共聞之而今皆無其人矣予如不言後更無知
皇考聖意者又數年來日涉成趣於向所定景外不無建置如創得齋戒得堂之類不下二十處既見之昨歲知過之論矣而予之意猶有未盡者亦不可不宣示後人也葢漢唐以來離宮別苑何代無之然不過費人財逞己欲其甚者乃至破國亡家是可戒無足法也若今之山莊乃在關塞之外義重習武不重崇文而今則升府立學駸駸乎崇文矣然杜甫所云將軍不好武稚子總能文之句余嘗駮之以為各有其地其職也設眾人遂以此為美亦美中之不足矣又扈蹕之眾歷數月于役采薇出車古人所以恤下此亦不可不念俾人知其所繫者大且時加惠賜焉則勞而不怨若圖己樂而忘人若亦非仁人之所為也若
夫崇山峻嶺水態林姿鶴鹿之遊鳶魚之樂加之巖齋溪閣芳草古木物有天然之趣人忘塵世之懷較之漢唐離宮別苑有過之無不及也若耽此而忘一切則予之所為羶薌山莊者是設陷穽而予為得罪
祖宗之人矣此意蓄之久而不忍言今老矣終不可不言故事之既以自戒仍敬告我後人若後人而忘予此言則與國休戚相關之大臣以及骨鯁忠直之言官執子此言以諫之可也設諫而不從或且罪之者則是
天不佑我國家朕亦無知之何也已矣
史／別史／清朝通志／禮略　凡十二卷／卷三十七　禮略二／吉禮二／北郊／堂子　大內祭神(P.6948-3)
堂子　大內祭神
臣等謹按
太祖高皇帝建國之初有謁拜
堂子之禮凡每歲元旦及月朔國有大事則為祈為報恭詣行禮大出入必告出征凱旋則列纛而拜典至重也順洽間建
堂子於玉河橋東祭法明備詳載典禮而
內廷虔祀朝夕無間我
皇上詔以盛禮載諸典策煌煌
聖謨明示義法仰見
聖朝敬事
天神夙夜寅恭之鉅制稽諸經訓萬古合契謹考典制之所自備載於篇
史／別史／清朝通志／禮略　凡十二卷／卷三十九　禮略四／吉禮四／祫祭(P.6963-3)
祫祭
臣等謹按鄭志祫禘一門厯敘前代五年一祫一禘之制其為典禮未能合一而祫大禘小之論紛紜不定
國家定制行祫祭而未嘗行禘祭
聖祖仁皇帝時禮臣議曰夏商以前有禘之祭而其制未詳漢唐以後有禘之名而與祫無別惟周以后稷為始祖以帝嚳為所自出之帝太廟中原無帝嚳之位故祫祭不及帝嚳至禘祭時乃特設帝嚳之位以稷配焉行于後代不能盡合故宋神宗時議罷禘禮明洪武初亦議罷之至嘉靖中乃立虛位祀皇初祖帝而以太祖配享事屬不經禮亦旋罷洪惟我
國家受
天顯命追上
四祖尊稱立廟崇祀自
肇祖原皇帝始葢我
太祖高皇帝為
太廟萬世之祖上而推所自出則締造之業以
肇祖為最著今
太廟祭祀四孟分祭於
前殿
後殿以各伸其尊歲暮祫祭於
前殿以同將其敬一歲之中自
肇祖以下屢申祼獻仁孝誠敬已無不極五年一禘之祭不必舉行從之自
世祖章皇帝肇舉祫祭歲一舉行葢推本
太宗文皇帝除夕享
廟之精意以垂則千萬年煌煌乎典章明備超越萬古矣謹考祫祭之典著于篇
史／別史／清朝通志／禮略　凡十二卷／卷三十九　禮略四／吉禮四／祫祭／乾隆三十九年(P.6965-1)
三十九年
諭旨有云
壇廟大祀必親詣行禮朕年逾六十稍減步履之小節所以益矢誠敬也萬世子孫其敬識朕意設非年至六旬一切典章不可稍減倘蒙
上天眷佑年逾六旬方可遵朕現在所行舉行
訓諭煌煌昭示萬世所以祗承
天
祖釐定典章者無過不及垂裕萬年至深且遠矣
凡歲暮祫祭
太廟禮儀詳見
大清通禮
史／別史／清朝通志／禮略　凡十二卷／卷四十　禮略五／吉禮五／歷代帝王廟／乾隆四十九年(P.6977-3)
四十九年七月奉
上諭朕周覽四庫全書內大清通禮一書所列廟祀歷代帝王位號乃因舊會典所定有所弗愜於心敬憶
皇祖實錄有飭議增祀之諭令查取禮部原議紅本則係康熙六十一年十一月內具題爾時諸臣不能仰體
聖懷詳細討論未免因就簡我
皇祖諭旨以凡帝王曾在位者除無道被弒亡國之王此外盡應入廟即一二年者亦應崇祀煌煌
聖訓至大至公上自羲軒下至勝國其間聖作明述之君守文繼體之主無不馨香妥侑不特書生臆論無能仰喻
高深即歷代以來升歆議禮未有正大光明若此者也乃會議疏內聲明偏安亡弒不入祀典而仍入遼金二朝不入東西晉元魏前後五代未免意有偏向視若仰承
聖意而實顯與
聖訓相背朕意若謂南北朝偏安不入正統則遼金得國亦朱奄有中原何以一登一黜適足啟後人之訾議即因東西晉前後五朝有因篡得國擯而不列如操丕不得為正統之例殊不知三國時正統在昭烈故雖以陳壽三國志之尊魏抑蜀而本不能奪萬世之公評至司馬氏篡竊以還南朝神器數易如宋武帝堀起丹徒手移晉祚自不能掩其篡奪之罪其他雖祖宗得國不正而子孫能繼緒承休即為守文中主
亦不可概從缺略況自漢照烈以至唐高祖統一區夏時之相去三百餘年其間英毅之辟節檢之主史不絕書又安可置而不論至於後五代如朱温以至郭威或起自寇竊或身為叛臣五十餘年更易數姓中華統緒不絕如綫然周世宗承藉郭氏餘業憑有疆域尚不失為令主此而概不列入則東西晉前後五代數百年間創守各主祀典缺如何以協千秋公議他如元魏雄據河北地廣勢強太武道武勤思政理講學興農亦可為偏安英主並當量入祀典以示表章朕自命館臣錄存楊維禎正統辨論內詳晰宜諭以維禎所辨正統在宋不在遼金之說為是所以存春秋綱目之義見人心天命之攸歸且檢閱孫承澤春明夢餘錄所載明代崇祀古帝王位號原未列遼金二朝今通禮內崇祀遼金而不入東西晉前後五代似此互相八主出奴伊于何底此皆議禮諸臣有懷偏見明使後世臆說之徒謂本朝於歷代帝王未免區分南北意存軒輊甚失
皇祖降諭之本意也至明之亡國由於神熹二宗祀綱隳而法度弛愍帝承統時國事已不可為雖十七年身歷勤苦不能補救傾危卒且身殉社稷未可與荒淫失國者一例而論是以
皇祖睿裁將神熹二宗撤出而愍帝則特令廟祀
褒貶予奪亮釐不爽實千古大公定論乃諸臣於定議時轉復將漢之桓靈增入崇未思炎漢之亡亡於桓靈而不亡於獻帝乎從前定議未將東漢全局詳審論斷轉使昏闇之君濫叨廟食所議未為允協夫自古帝王統緒相傳易代以後饗祀廟庭原以報功崇德
至於嚴篡竊之防戒守成之主或予或奪要必出於至當而無所容心於其間方協彰輝之義所有歷代帝王廟祀典著大學士九卿更行悉心詳議具奏並著於定議後交四庫館恭錄
皇祖諭旨並朕此旨於通禮廟享首卷以昭殷鑒歷朝垂示萬年之至意尋遵
旨議奏請增入廟祀晉元帝唐帝明帝穆帝成帝哀帝簡文帝宋文帝孝武帝明帝齊武帝陳文帝宣帝元魏道武帝明帝太武帝文成帝獻文帝孝文帝宣武帝孝明帝唐明宗周世宗共二十三帝至漢之桓帝靈帝應遵
旨撤出又奏請唐憲宗金哀宗應否增祀伏候
訓示遵行得
旨大學士九卿等會議增祀兩晉元魏前後五代各帝王一摺並聲請唐憲宗金哀宗應否一體增祀等語憲宗處唐中葉各鎮節度憑凌跋扈僣叛不臣憲宗命將專征削平淮西厥功頗偉在有唐一代中尚屬英主其末年被弒係禍變猝乘與荒亂失德召變致叛者不同至金哀宗處衰弱之時國勢己不可問推其致敗之由實因熙宗海陵淫虐階厲哀宗自縊殉國與明之愍帝事同一例自應一體增祀餘俱著照所奏行
史／別史／清朝通志／禮略　凡十二卷／卷四十一　禮略六／吉禮六／羣祀(P.6985-2)
羣祀
臣等謹按鄭志告禮有封禪歷代所尚享司寒禜葦茭桃梗高禖祓禊諸門考封禪之儀古不經見所謂七十二代者大約起於秦漢之際依託附會之言我
國家
重熙累洽
列聖相承
郊壇
嶽鎮之祀典文該洽誠無事侈陳封禪也至歷代所尚之說五德相勝紛錯不一恭讀
御製題大金德運圖說詩序云五德之運說本無稽商尚白周尚赤其見於經者亦祗白牡騂剛之類各從其色至於上衣下裳元纁相稱則三代同之而德運之說固未之前聞也自漢儒始言五德迭王遂推三皇五帝各有所尚後更流為讖緯抑又惑之甚矣夫一代之興皆由積德累仁豈在五行之生剋而服御所尚自當以黃為正餘非所宜元明制度尚黃不侈陳五德之王其義甚正本期因之足破漢魏以後之
陋說煌煌
聖言所以折衷前古之疑者昭然如發矇矣至於司寒之享我
朝備藏冰開冰之制而不列於專祠禜以禱旱則已見於雩祭禱水旱門無庸複述葦茭桃梗高禖祓禊之祀自唐以後已不復舉行今謹將封禪以下諸門並行刪去鄭志又有諸襍祀一門載周之壽星秦之陳寶漢之梁巫晉巫神君等祠皆多不經之祭我
朝釐定祀典正大光明凡臚於春秋祭祀者皆有功於國有德於民報以饗祀惟宜惟稱謹依會典通禮所載考其由來述羣祀一篇
史／別史／清朝通志／禮略　凡十二卷／卷四十六　禮略十一／賓禮(P.7019-1)
皇朝通志卷四十六
禮畧
賓禮
臣等謹按鄭樵通志賓禮一門惟列三恪二王後一條序山陽陳留零陵介國酅公之事規制庳陋不足垂為典禮我
朝
列聖加禮勝代至隆極渥超軼前古雍正元年
世宗憲皇帝論朕近於
聖祖仁皇帝所遺書笥中檢得未經頒發
諭旨以明太祖崛起布衣統一方夏經文緯武為漢唐宋諸君之所未及其後嗣亦未有如前代荒淫暴虐亡國之跡欲大廓成例訪其支派一人量授官爵以奉春秋陳薦仍世襲之朕伏讀之下仰見我
聖祖仁皇帝天覆海涵深仁大度超軼萬古遠萬百王朕思史紀東樓詩歌白馬商周以來無不推恩前代後世類多疑忌以致歷代之君宗祀殄絕朕仰禮
聖祖如天之心遠法隆古盛德之事謹將
聖祖所遺
諭旨頒發訪求明太祖支派子姓一人量授爵秩俾之承襲以奉春秋祭饗大學士即會同廷臣詳明妥議以副
聖祖仁皇帝寬仁矜恤之至意旋遵奉議上明代後裔有鑲白旗見任直隸正定府知府朱之璉乃明太祖第十三子代簡王嫡派奉
旨授為一等侯爵世襲授爵之後遣往江寧祭明太祖陵一次祭畢回
京往昌平州祭明十三陵一次嗣後每年春秋二次
致祭至於明陵所在
列聖以來疊加修整防護乾隆五十年
皇上親幸長陵不惜百萬帑金
降旨諸陵皆如制修葺優禮前代
曠典特頒誠無取於賓恪之虛文為也恭讀
御製新樂府二王後詩云三恪二王古有云受禪征伐說徒絕魏晉以降更以假不修實德修空文元之瀛國明崇禮雖加封爵未聞延至奕世享隆恩
天命
天聰肇東土
順治奄有中外建極尊然實取之流寇並非取之服國者豈於明之後裔有所慙德而當待以賓
康熙有成命
雍正舉以遵遂求朱氏之裔賜以通侯俾世守其祀而弗湮則我
祖宗興滅繼絕之意超往代詎如李唐周旋周武隋文之子孫煌煌
聖謨昭示
本朝成法垂訓萬古茲輯通志鄭氏三恪二王後一條應從刪去而明著大義於簡端至賓禮之大者藩服朝貢之制鄭志皆闕畧未載謹考周禮大行人掌賓客之禮儀九州以外謂之蕃國各以其貴寶為贄我
國家聲教暨訖四荒來賓徼外山海諸國典之禮部百餘年來
敕封燕賚諸典儀文詳洽爰遵
大清通禮之例輯為賓禮至漠南內扎薩克暨喀爾喀
扎薩克青海西藏諸部暨西域回部外藩諸朝貢儀節載於會典理藩院編謹詮次大畧著於篇中以彰
聖朝賓服無外之盛軌而百官士民相見之儀附載其畧於後
史／別史／清朝通志／諡法略　凡八卷／卷四十八　諡略一(P.7031-1)
皇朝通志卷四十八
諡畧一
臣等謹按諡法始于成周厯代因之各有增損鄭樵作諡畧列為二百有十品前後繫以諸論考核綦詳臣等恭讀
御製詠諡法詩案語
嘉許鄭樵成周初無惡諡之論
聖訓煌煌昭如日月洵千古諡法之折衷也伏攷前代議諡多委太常博士諸臣定之往往失當未有如
本朝諡典之悉稟
上裁斟酌盡善者洪惟
列祖
列宗聖德神功
列后徽音令德昭融顯懿卓躒前古書之史冊允矣熙
鴻號于萬年至若諸王貝勒及內外大臣之例得請者禮臣先以應否子諡奏俟得
旨後閣臣擬以四字恭候
欽定迥非前代議諡議駁聚訟糾紛者比又有以文臣品學而追諡者有以監司守令盡節而獲諡者又如改正前史之失追諡勝國之君皆為
特典我
世祖章皇帝定鼎之初即下所司定明季甲申諸臣之諡
皇上表彰忠烈復
特頒諭旨于故明殉節諸臣分析褒獎
賜以令諡尤為從古未有之曠典臣等敬謹纂輯諡畧八卷用備考稽昭掌故焉
史／別史／清朝通志／器服略　凡六卷／卷五十六　器服略一(P.7077-1)
皇朝通志卷五十六
器服畧一
臣等謹按聖人南面而治天下器服為典禮攸關王政之大者也洪惟我
國家創制顯庸
列聖相承隨時損益等威以辨物采以彰
皇上憲古宜今
欽定皇朝禮器圖式
御製序文有云籩豆簠簋所以事
神明也前代以盌盤充數朕則依古改之至於衣冠乃一代昭度夏收殷本不相襲朕則依我朝之舊而不敢改焉至矣哉
聖訓煌煌敬
大尊
祖折衷盡善洵足為億萬之法守矣今纂
皇朝通志恭依
皇朝禮器圖式
大清會典撮舉大要輯器服畧六卷仰見
聖天子制作之精心所以斟酌乎百王而垂型于奕世者迥非前代可及而我
國家文物典章之盛亦可於是焉觀其備矣
史／別史／清朝通志／職官略　凡八卷／卷七十一　職官略八／祿秩／致仕官祿(P.7171-2)
致仕官祿
致仕官之給俸祿始於唐沿於宋至於有明唯宰執致仕在籍者或賜羊酒或賜文綺尚書以下未之聞焉我
朝優禮臣工超軼前古
皇上御極之元年即奉
恩諭滿漢大學士及曾為部院尚書子告在家俱按品給與全俸三年奉
詔凡大臣遇京察自陳准其原品致仕者令該旗該部查明酌量給予半俸至八旗告木勒休武職由兵部分別軍功按其品秩或給全俸或給半俸請
旨以行
茂典煌煌至優極渥矣
史／別史／清朝通志／刑法略　凡六卷／卷七十七　刑法略三／刑制　三　聽斷／乾隆五年(P.7215-1)
五年
諭朕聞直隸山東江南河南等省頗有行客單少不能禦侮被匪類邀截於路強取銀錢行李而赴者又假作進香之人乞丐之類以肆其搶奪者在本人失物無多未必盡行報官而地方希圖省事或隱諱不發或緝捕不力以致宵小無所懲儆此風不可漸長著該省督撫等嚴行申飭不時稽察倘有仍蹈故轍者必加以參處毋得寬縱又
諭朕聞各省聯界之處多有積窩巨匪久慣豢盜殃民隔省往拏必須赴地方官掛號添差稽遲時日又或地方官不能上緊協拏以致要犯風聞遠遁盜案久懸不結向蒙
世宗憲皇帝深悉其弊
特降諭旨凡地方失事探實贓盜之處無論隔縣隔省一面差役執持印票即行密拏一面移文關會
聖諭煌煌實為息盜安民之良法及近年各省督撫奉行不力以致被盜之省辦理掣肘嗣後凡有鄰省聯界地方積窩逃盜訪實之後或徑行差捕或知會密拏庶盜案易結盜源易清而鄰境彼此均受其益如有司等仍以為具文歧視怠忽經朕訪聞必於該督撫是問
史／別史／清朝通志／藝文略　凡八卷／卷九十九　藝文略三／史類第五上／詔令(P.7321-2)
詔令
臣等謹按鄭志以制誥入文類葢厯代制誥多出代言諸臣之手尚可列於文類然考唐志史類即有詔令一門今
欽定四庫全書載詔令於史部從古義也欽惟我
朝
列聖相承煌煌
謨訓皆由
親御丹毫昭垂典策有非前代王言所能幾及於萬一者謹從四庫全書之例於史類增入詔令一門
太祖高皇帝聖訓四卷康熙二十五年　　　聖祖仁皇帝編次乾隆四年　　皇上御製序文刊布
太宗文皇帝聖訓六卷順治中　　　世祖章皇帝編次未竟康熙二十六年　　　聖祖仁皇帝續成乾隆四年　皇上卻製序文刊布
世祖章皇帝聖訓六卷康熙二十六年　　　聖祖仁皇帝編次乾隆四年　　皇上御製序文刊布
聖祖仁皇帝聖訓六十卷雍正九年　　　世宗憲皇帝編次乾隆六年　　皇上御製序文刊布
世宗憲皇帝聖訓三十六卷乾隆五年　　皇上編次　成帙　　御製序文刊布
上諭內閣一百五十九卷自雍正元年至七年為莊親王允祿奉　　　敕校刻自雍正八年至十三年為和親王弘書奉　　敕校刻
上諭八旗十三卷
上諭旗務議覆十二卷
諭行旗務奏議十三卷雍正九年奉　　　敕編以上三書共為一部
世宗憲皇帝硃批諭旨三百六十卷雍正十年奉　　　敕校刊至乾隆三年告成
以上見
文淵閣著錄
詔令類凡八部
史／別史／清朝通志／金石略　凡七卷／卷一百十五　金石略一／金(P.7395-1)
金
臣等謹按五帝以來皆鑄金以垂久遠禹鑄九鼎湯勒盤銘尚矣外此鐘鼎尊彝刀幣泉貨之屬見於圖譜者鄭志咸甄錄之三代以後刻石多而范
金少鄭氏所收者亦僅矣我
朝代有制器煌煌巨製昭耀古今摩泮法物不啻商周以上之盛軌也謹編次登於卷首並登欵識一二字為金刻總一卷至前代所流傳者具有成書槩不複載云
敕內務府嚴禁中官鐵牌順治十二年　國書正書
右
世祖章皇帝御敕
史／正史／清史稿／志　凡一百三十五卷／卷八十二　志五十七／禮一　吉禮一(P.2483)..[底本：關外二次本]
清史稿卷八十二
志五十七
禮一吉禮一
自虞廷修五禮，兵休刑措。天秩雖簡，鴻儀實容。沿及漢、唐，訖乎有明，救敝興雅，咸依為的。煌煌乎，上下隆殺以節之，吉凶哀樂以文之，莊恭誠敬以贊之。縱其間淳澆世殊，要莫不弘亮天功，雕刻人理，隨時以樹之範。故群甿蒸蒸，必以得此而後足於憑依，洵品彙之璣衡也。斟之酌之，損之益之，修明而講貫之，安見不可與三代同風！
史／正史／清史稿／志　凡一百三十五卷／卷八十四　志五十九／禮三　吉禮三／至聖先師孔子(P.2532)..[底本：關外二次本]
三十二年冬十二月，升為大祀。先師祀典，自明成化、弘治間，已定八佾，十二籩、豆。嘉靖九年，用張璁議，始釐為中祀。康熙時，祭酒王士禛嘗請酌采成、弘制，議久未行。至
是命禮臣具儀上，奏言：「孔子德參兩大，道冠百王。自漢至明，典多缺略。我聖祖釋奠闕里，三跪九拜，曲柄黃蓋，留供廟庭。世宗臨雍，止稱詣學。案前上香、奠帛、獻爵，跪而不立。黃瓦飾廟，五代封王。聖誕致齋，聖諱敬避。高宗釋奠，均法聖祖，躬行三獻，垂為常儀。崇德報功，遠軼前代。已隱寓升大祀至意。世宗諭言：『堯舜禹湯文武之道，賴孔子以不墜。魯論一書，尤切日用，能使萬世倫紀明，名分辨，人心正，風俗端，此所以為生民未有也。』聖訓煌煌，後先一揆。近雖學派紛歧，而顯示欽崇，自足收經正民興巨效。」疏上，於是文廟改覆黃瓦，樂用八佾，增武舞，釋奠躬詣，有事遣親王代，分獻四配用大學士，十二哲兩廡用尚書。祀日入大成左門，升階入殿左門，行三跪九拜禮。上香，奠帛、爵俱跪。三獻俱親行。出亦如之。遣代則四配用尚書，餘用侍郎，出入自右門，不飲福、受胙。崇聖祠本改親王承祭，若代釋奠，則以大學士為之。分獻配位用侍郎，西廡用內閣學士。餘如故。三十四年，定文廟九楹三階五陛制。
史／正史／清史稿／志　凡一百三十五卷／卷九十六　志七十一／樂三　樂章一／郊廟／先師廟六章(P.2824)..[底本：關外二次本]
先師廟六章順治元年定，乾隆七年以舊詞重改。初製載句中。　中和韶樂，春夾鍾清商立宮，倍應鍾清變宮主調。
迎神昭平原咸平。　大哉至聖，德盛道隆。原峻德宏功。生民未有，原敷文衍化。百王是崇。典則昭垂，原典則有常。式原昭。茲辟雍。載原有。虔簠簋，載原有。嚴鼓鐘。
奠帛、初獻宣平原寧平。　覺我生民，陶鑄賢原前。聖。巍巍泰山，實予景行。禮備樂和，豆籩嘉原惟。靜。既述六經，爰斟三正。
亞獻秩平原安平。　至哉聖師，克明明德。原天授明德。木鐸萬年，原世。維民之則。原式是群辟。清酒既原維。醑，言觀秉翟。太和常流，英材斯植。
終獻敘平原景平。　猗歟素王，示予物軌。瞻之在前，師表萬祀。原神其寧止。酌彼金罍。我酒惟旨。原惟清且旨。登獻雖原既。終，弗遐有喜。
徹饌懿平原成平。　璧水淵淵，芹芳藻潔。原崇牙岌嶪。既歆宣聖，亦儀十哲。聲金振玉，告茲將徹。𩱛假有成，日月昭揭。原羹牆靡愒。
送神德平原咸平。　煌煌辟雍，原學宮。四方來宗。甄陶樂育，原冑子。多士景從。原暨予微躬。如土斯埴，原思皇多士。如金在鎔。原膚奏厥功。佐予敷治，俗美時雍。原佐予永清，三五是隆。
史／正史／清史稿／志　凡一百三十五卷／卷九十七　志七十二／樂四　樂章二／御殿慶賀／大婚頒詔皇帝御殿二章(P.2871)..[底本：關外二次本]
大婚頒詔，皇帝御殿二章　中和韶樂
升座端平　皇圖聖德宣，金鏡調元喜共延。紫極麗中天，華祝嵩呼億萬年。歡聲動八埏，階啟泰，位乘乾。瑞靄玉鑪煙，輝玉戺，炳珠躔。
還宮融平　絲綸被萬方，丹鳳書銜日月光。天語懍煌煌，慶典欣成錫祚長。休徵應雨暘，顏有喜，頌無疆。盛治贊垂裳，夔虎拜，鳳鸞鏘。
史／正史／清史稿／志　凡一百三十五卷／卷九十八　志七十三／樂五　樂章三／筵宴／除夕上元上燈火樹星橋一章(P.2882)..[底本：關外二次本]
除夕、上元、上燈火樹星橋一章乾隆七年定。　中和清樂
火樹星橋，爛煌煌，鐙月連宵夜如晝。春風料峭，鈞天奏徹箾韶。煙雲中，瑞靄交，籠著鮫綃。錦繡叢，萬花繚繞。魚龍夭矯，嵩祝聲高。一解分明是洞天，是絳霄。分明是靈臺靈囿靈沼。更春光乍到，景物暄妍雨露饒。又黃上柳條，漏洩春陽在野橋。二解賀聖朝，世德遙。鬱曈曨，日麗霄。聖嗣聖，重明繼照。萬民歡樂，萬方熙皞。昇平節，瑞應昭，瓊蕊飄蕭。寶殿開，法曲雲璈。魚龍夭矯，嵩祝聲高。三解金枝麝氣飄，西吠琉璃四照。影娥池，鳳燭燒，百子池，涎爇龍膏。九華鐙，篆煙消。寒星纍纍綴銀霄，蟻穿九曲珠光耀。好良宵，是皇家，景福滔滔。四解滿山椒花簇，百枝嬌，月輪正高。鐙和月，一片冰霄，是皇家，景福滔滔。五解殿當中，黼座高，春悄銅壺漫敲。笙歌千萬里而遙，是皇家，景福滔滔。六解良宵正好，正好良宵。看皇都，萬井多娛樂。良宵正好，正好良宵，蓬壺清窈，銀海光搖。百和香，霏瑤島；紫羅囊，繡綵飄。花匼帀，東風吹飽，同慶清朝。七解小梅梢，暗香浮動，淡
煙籠罩。月上柔枝，露滴輕苞。今宵裡，巷舞衢歌，遍寰瀛，同慶清朝。八解願春光，年年好，三五迢迢。不夜城，燈月交，奉宸歡，暮暮朝朝。成矞成卿，萬朵祥雲護帝霄。趨辭
史／正史／清史稿／志　凡一百三十五卷／卷九十八　志七十三／樂五　樂章三／筵宴／光緒十五年大婚賜承恩公及王公大臣筵宴三章(P.2907)..[底本：關外二次本]
光緒十五年，大婚，賜承恩公及王公大臣筵宴三章　進茶、進酒丹陛清樂，進饌中和清樂
進茶圖肇鴻基之章　圖肇鴻基，風追喜起。延景運，荷隆儀，歡聲騰遠邇。一解躬桓蒲穀列丹墀，賜茶宣敕沐鴻施，九重綸綍欣同被。仰恩暉，獻藿傾葵，龍團鳳餅味含滋。注金甌，露挹瑤池。二解華門積善徵蘭芷，天心眷顧正坤維，至德侔周姒。永風詩，荇菜參差，化行俗善，推暨從今始。從今始，膺多福，家室慶咸宜。三解度翩翩，紆青拖紫，韻悠悠，吹竹彈絲。頒來佳茗溢金卮，漱芬芳，既甘且旨。四解平治修齊逢盛世，中宮位定采蘩時。飭威儀，著箴規。紫宸作耦稱同體，彤庭端範翊昌期。翊昌期，觀型媯汭追隆軌。五解宮商調角徵，頌仁慈，敬纘箕裘緒。念在茲，釋在茲，璇闈侍膳奉盤匜，孝治迓蕃釐。六解雪澡香霏，雲腴味美，金莖露湛重霄賜。調瓊液，晉瑤卮。華如桃，穠如李，甌泛碧琉璃。御案親依，仰天顏，真尺咫。七解彩耀旌旗，儀修冠履，飲和食德延繁祉。貽燕翼，衍螽斯。為騶牙，為麟趾，戚屬與榮施。御案親依，仰天顏，真尺咫。八解醲膏飽飫芬流齒，霑闓澤，欣歌樂只。乾極儷坤珍，祥符緜萬紀。趨辭
進酒寶扇祥開之章　寶扇祥開，猊鑪煙靄占交泰。八極宏恢，春盎乾坤大。一解重霄澤沛，泛醍醐，寵錫新醅。看光浮玉琖，更香溢瓊杯。歌濟濟，趨蹌依北闕，勰貞貞，舞蹈詠南陔。毓芝蘭，榮敷柯葉，緜瓜瓞，肇始根荄。垂裳肅穆，奉斝徘徊。二解黼黻輝煌集眾才，禮初成，百福該，嵩呼華祝徹天街。雲霞五色迎華蓋，星辰萬點輝珠旆。從容步帝階，賡颺
愜聖懷，聽鏘鏘鸞鳳鳴佳會。春似海，酒如淮。三解雕梁玳瑁排，瑤觴琥珀揩，正碧宇春旋北斗魁。綠凝煙，含禁柳，紅捧日，映宮槐。筵式啟，宴叨陪。四解看盈盈，酒滿金樽釀最佳。聽聲聲，漏永銅壺箭屢催。恰日度花磚，高烘紫禁隈。奏笙簧，鳳律諧。緜統緒，鴻慈戴，徽音欣見嗣思齊。五解迓休和，遍九陔。銘晉椒盤，慶洽蘭陔。二南風化真無外，詠河洲，雅句新裁。六解融風暖，淑氣催，甘敷雨露徵滂霈。寰區共樂皇仁逮，醁醽馥郁邀恩賚。金鏞振響叶龍吟，瑤琴譜曲諧鸞噦。七解葡萄酒，翡翠杯，蘐闈祝嘏觥同介。珩璜度肅瓊琚佩，旌旗彩耀龍蛇繪。鴻基鞏固萬斯年，驩聲遠逮三千界。八解宮殿啟，閶闔開，和煦風回。璀璨雲堆，錦繡霞裁。鈞天唱，境擬蓬萊。惟坤柔，德合乾剛配。千祥集，萬福咸來，賓筵歌舞明良會。材皆麴蘖，人盡鹽梅。九解鸞翔鳳翽，鵷鷺徘徊，皋颺夔拜，羆虎追陪。酒酌金罍，樂奏瑤階，天地祥符交泰。八音調，六律諧。庶事康哉，元首明哉。祝維祺，有臺有萊。賡雅化，條肆條枚。挹瓊漿，玉琖欣開。金盤捧出蓬池膾，恩周夏甸，歡動春雷。十解帝基昌，熙景繪，邁姜嫄，啟有邰，攸敘彝倫福孔皆。萬方賴，兆民懷。卜從今瑞應三階，風雨和甘化理該。恩澤遍埏垓，德教孚中外，衢歌巷舞樂無涯。趨辭
進饌天地成平之章　天地成平，禮樂修明，景運啟元亨。乾德資生，坤德資成。和聲叶，鳳凰鳴。虞廷致治由媯水，周室開基肇鎬京。四時行，百度貞，南面垂裳居正。一解俔
天作合徵文定，雎麟化被周疆盛，式歌且舞欽仁聖，歡承壽母蘭陔永。爵進紫瑤觥，妊姒徽同景，榮懷永錫拜家慶。二解歡幸，椒殿祥雰寶扇縈，酒醴百壺清。綺饌調鯖，雅奏鏗鯨。協輿頌，愜皇情，冠裳濟濟龍光覲，繪麒麟，焜耀簪纓。槐棘列，蓼蕭賡，濃露九霄沐潤。三解和曦暖，媧簧轉韻，薰風動，虞琴送聲。金樽玉琖喜同傾，麟羹進，鹿脯烹。四解霞杯色瑩，雲液香清，天廚水陸不知名。稱觴酌觥，殷罍夏鼎相輝映。悠揚拊石夔鳴磬，珍重調梅傅作羹。甄陶元氣開昌運，黼黻勛華萃散閎。五解璇宮晝靜，贊乾樞，懋啟休禎。分茅胙土，拜綸綍，親承寵命。煌煌天語垂謨訓，勵丹忱，業業兢兢，無忘恭敬。庶幾出壯屏藩，入贊昇平，鈞衡共秉。六解玉漏永，金爐燼，欣看華蓋高擎，宸旒喜氣迎。松棟雲輝，蓂階日麗，淑氣滿春城。天開景運，卜瑞啟珠囊，釐延金鏡。七解欣慶，湛恩覃，醲澤飲，佐禹範，匡周鼎。臣鄰翊贊，治定功成。願更祝，珠聯璧合，二曜五星昭瑞應。翼燕謀，詒孫子，麟振麟定。八解誼美恩明，祥符至，瑞光呈。主聖臣賢喜起賡，譜出承平雅頌聲。膺繁祉，騰茂蜚英；億萬年，緜緜祚永。趨辭
史／正史／清史稿／志　凡一百三十五卷／卷九十九　志七十四／樂六　樂章四／大宴笳吹樂／大宴笳吹樂六十七章／踏搖娘(P.2934)..[底本：關外二次本]
踏搖娘　日將出兮，明星煌煌。壽斯徵兮，秀眉其龐。三十維壯，五十遲暮。莫親祖母，莫尊祖父。
史／正史／清史稿／志　凡一百三十五卷／卷九十九　志七十四／樂六　樂章四／大宴笳吹樂／乾隆二十五年西域平定筵宴笳吹樂一章(P.2939)..[底本：關外二次本]
乾隆二十五年，西域平定，筵宴，笳吹樂一章
閶闔煌煌，鐘鏞鏘鏘。鳴鞭祗肅，帝用燕康。荷天純嘏，祖德凝庥。從容底定，允升大猷。聖德宏敷，光被遐邇。如拱北辰，諸部歸止。慈恩覆幬，滄海無量。爭先效順，奔走來王。憲章斯備，勝算克成。跳梁群醜，魚貫輸誠。天威震疊，小腆惕厲。大君惟仁，莫不臣隸。聖教宏敷，額手格心。月竁同風，越邁古今。遠謨是協，絕徼安康。撫綏之德，遍於遐
荒。乾元功懋，滂洽垓埏。巍巍盛德，億萬斯年。
史／正史／清史稿／志　凡一百三十五卷／卷一百　志七十五／樂七　樂章五／鐃歌大樂／巡幸鐃歌大樂二十八章／練吉日第十六(P.2948)..[底本：關外二次本]
練吉日第十六　練吉日兮撰佳辰，百僚具兮輿衛陳。屏翳弭節兮，玉宇無塵。煌煌兮斗車，奕奕兮天輪。一解命太常兮奉牲，用昭告兮百神，潔粢盛兮肅明禋。將展軨兮效駕行，下觀兮勤民。二解甸師清畿兮，縟草如茵。野廬歸路兮，香霧承輪。封人設枑兮，左槭右平。掌舍具儀兮，爰象太宸。玉輦兮鏘鏘，屬車兮隱轔。三解扇微颸兮清幰，扈細靄兮朱輪。備天官兮周衞，盛輿服兮時巡。虎賁兮肅肅，徒旅兮駪駪。四解前驅兮按部，後隊兮如鱗。徵萬玉兮警途，詔弭策兮入神。五解軼浮景兮騰青霄，駟蒼螭兮驂絕塵。陵高衍兮嵱嵷，陟巒
阜兮輪囷。六解仰皇輿兮肅震，嶽獻圖兮川貢珍。若湛露之晞朝陽兮，儼列宿之拱北辰。七解蔭華蓋兮翊勾陳，綃紈綷䌨兮，旟旐逡巡。配帝居之元圃兮，象太乙之威神。八解旖旎兮霓旌，八方兮列陳。表朱兮離位，植皁兮元冥。飛縞兮象兌，峙青兮直震。九解流星旄而電屬兮，盼坱圠以無垠。九旗紛而揚旆兮，五輅委蛇以接軫。盛天下之壯觀兮，將豐鎬之是遵。頌高山之荒作兮，仰一人之饗親。十解
史／正史／清史稿／志　凡一百三十五卷／卷一百　志七十五／樂七　樂章五／鐃歌大樂／乾隆二十五年平定西域郊勞得勝樂鐃歌十六章／回城降第十(P.2958)..[底本：關外二次本]
回城降第十　回城降，式歌舞。王師入，各安堵。約法數章，爾摩爾撫。賦視賨布，泉
式圜府。噢咻爾民久墊苦，蕃爾畊牧，釋爾刀斧。昔穴巢，今昄宇，煌煌御碣照萬古。鴻荒以來，此地榛狉睢呿，豈曾隸中土。
史／正史／清史稿／志　凡一百三十五卷／卷一百　志七十五／樂七　樂章五／鐃歌清樂／巡幸鐃歌清樂二十七章／日上扶桑第二十一(P.2970)..[底本：關外二次本]
日上扶桑第二十一　日上扶桑皇風鬯，日上扶桑皇風鬯。湛露濊，金莖仙掌。聖天子，正當陽。丕顯丕承，六合中，恩膏廣。舟車至，盡來王。睹一統，太平真有象。一解叶車攻，詠時昌，一朵紅雲六龍降。簇千官鷺序，萬隊鴛行。爭戛擊，鉦鐲丁東；分飍矞，旌旗搖漾。鴻龐兆姓天顏仰，齊道是春臺上，齊道是春臺上。二解翳華芝，排仙仗。擁貔貅，萬騎騰驤，輝煌從龍應列象。紛冪䍥，環衛句陳隔御光。紛冪䍥，環衛句陳隔御光。皇威朗，夏諺祝，吾王游豫；周官紀，天子巡方。三解王路砥，驟康莊，除道清塵坦而蕩。似觀河刻玉，比蹤陶唐。敷教化，帝德郵傳；奉琛賮，臣心葵嚮。鴻龐兆姓天顏仰，齊道是春臺上，齊道是春臺上。四解調玉燭，乾坤清朗。幸遭逢，時巡狩，恩施浩蕩。波翻翠，瀲灩皺銀塘。壓黃雲，葳蕤搖繡壤。同歡慶，豐年綏萬邦。五解屬車相望，選勝徜徉，靈風薦爽。引鸞旂，引鸞旂，轉龍旍飄揚。擁耆民，歡心合掌。天庥和暢，稽首頌，九如章。鞠跽晉，萬年觴。六解乍洽宸襟延睿賞，喜遙臨，玉輅翠幌。喜遙臨，玉輅翠幌。康衢畔，擊壤交賡唱，聖壽無疆。億舜日，矢櫜弓韔，萬堯年，鳳舞麟翔。道敷天，道裒時，令典煌煌。風行地，筮省方。永懷柔，時邁其邦。省耕歛，萬井蒙休養。省耕歛，萬井蒙休養。猗歟慶熙朝，奉聖皇。七解表裡山河鴻圖廣，洵莫敢不來享。鞗革和鸞，旌旂央央，化日高懸正舒長。天可參，地可兩。天可參，地可兩。八解合相輕，漢武橫汾上。示從禽，懲舍往。旃以為轅，蘭以為防。飭司徒，厲
飾軍實壯。不以火田，不獻面傷。駕龍文，騰空曠。九解列斯青廬，還開玉帳。秩山川，同衡量。霑錫賚，咸旉暢。旌霓旃虹，奉皇歡，休徵疊貺。奉皇歡，休徵疊貺。十解縈瑞氣，天和釀。到處是上林春滿望。花傍輦，若含嚬，含嚬傾珠囊，洗塵鞅。奏韶英，典太常，霏霧雨，罨靄鑪香。真遍世界，恩流德洋。看雕題漆齒咸稽顙。懸知紹聖緒，邁前王。十一解昇平宇宙年豐穰，勤補助，天工人亮，遙聽嵩呼萬歲長。十二解
史／正史／清史稿／志　凡一百三十五卷／卷一百　志七十五／樂七　樂章五／鐃歌清樂／巡幸鐃歌清樂二十七章／昊天命第二十七(P.2975)..[底本：關外二次本]
昊天命第二十七　昊天有成命，受此丕基。武烈文謨，式穀是貽。亹亹我皇，克纘鴻規。敷天裒對，罄無不宜。一解欽若昊天，敷時繹思。求民之莫，夙夜其咨。迄用康年，維星協畢與箕。既富且穀，迪彼秉彝。聖敬日躋，帝命式于九圍。二解憲憲令德，抑抑令儀。綱
紀四方，涵泳聖涯。率由前模，惠澤勤施。民之攸塈，如取如攜。如壎如篪，迪教不違。皇帝聖神，天錫英姿。聽聰視明，法式生知。并包蓄養，解慍絃揮。仁滂施厚，元氣淋漓。千秋萬歲，復覯姒與姬。三解百姓昭明，五典慎徽。澣濯甄陶，沁骨浹肌。如彼田矣，亦既敷菑。如彼室矣，亦塗塈茨。皇心統天，品物咸資。維嘉維時，樂矣魚麗。四解翩翩之鴻，言漸於逵。皜皜之鷺，言集于湄。藹藹王多吉士，赤芾祁祁。束修其躬，慎乃樞機。左右天子，盍簪勿疑。五解嶐然雙闕，晏然三陲。端拱明堂，默運璿璣。禮陶樂淑，俗易風移。金儀測象，玉律定時。四野八荒，洵不遐遺。淀有蘺，隰有葹。對時育物，萬邦是綏。省方設教，用致雍熙。無封靡于爾邦，惟日孜孜。六解咨我三公，及爾庶司。豈敢怠安，無平不陂。建國親侯，王者無私。卜云襲吉，昆命元龜。農事告成，秋以為期。倬彼雲漢，奎畢井觜。揆文奮武，營壘車騎。象緯昭回，聖人法之。以補以助，上繼姚媯。億萬斯年，壽考維祺。整法駕，揚華旗。六軍雷動，萬馬星飛。白山嵃嵃，綠水澌澌。騶虞至，鳳凰儀。于疆于理，皇心則怡。七解渺渺川原，坦然逶迆。遺秉滯穗，如京如坻。各峙乃粻，以饗我師。鳥獸充牣，碩大蕃茲。莫不振疊，永藉保釐。七騶既馭，萬眾咸隨。鍧鍧鼓鐸，幡然旌麾。逐獸追禽，大戟長鉟。為鐃為鐲，載常載旂。左律右鉞，平於有司。瞻彼翠華，朱英蕤蕤。星旗月鈒，錦韉珠戣。禮百神，奠四維。王用三驅，勿競厥威。我求懿德，允王保之。八解張皇六
師，如虎如羆。天休震動，周道驅馳。策勛在廟，莫不寅威。戢干韜矢，說禮敦詩，天子是毗。九解灼灼芙蓉花，毿毿楊柳枝。旜旐婀娜，畫龍與螭。干盾騰拏，逐豹與麋。湛湛甘露，酌以玉卮。陛下千萬歲，撫御萬國歸銜羈。十解王會有圖，天葩芬奇，爻閭赤帟，元繚碧基。文蜃大蟹，孔鳥皋雞。隃冠尊耳，露犬星施。白鹿黃騏，獻其貔皮。在彼澤宮，璧水瀰瀰。樹爾侯矣，射熊與貍。槐宸高聳，棘路明熹。鳴葭駐罕，麗日和颸。四牡騤騤，以車伾伾，飲至言歸。十一解驂四鸞，駕六螭。彤雲分五老，珠露浥三峗。訪姑射，拜希夷。執衡與規，循理因資。昭假遲遲，恭己無為。十二解誕敷文德，懷柔神祇。天命靡諶，念茲在茲。周原稼穡，小民之依。蠲租賜復，王言如絲。裁成輔相，於鑠純禧。首山之陽，毋釆爾薇。商山之顏，毋釆爾芝。三老五更，惠和宣慈。有馮有翼，爾性爾彌。袒而割牲，謙謙是撝。示我周行，瑟鼓笙吹。十三解矗矗恆山，幽冀之治。絳雲紫霞，岐岐嶷嶷。青書綠笈，神所護持。包王孕帝，駕軒鑠羲。元泉神草，瑞勒豐碑。爰命太常，爰詔后夔。式祀上帝，饗以騂犧。獻琮璧，奏咸池。奎聯璧合，星斗陸離。洞簫玉琯，鳳羽麟差。十四解中澤有葵，南山有桋。豈弟君子，佩玉履綦。遭逢明盛，文煥功巍。三墳五典，煌煌麗辭。願續雅頌，永鎮厜㕒。十五解
史／正史／清史稿／列傳　凡三百十六卷／卷四百二十二　列傳二百九／徐繼畬(P.12182)..[底本：關外二次本]
又疏陳政體宜崇簡要，略謂：「皇上廣開言路，諸臣條奏苟有可取，無不通行訓諭，惟是
積習疲玩已久，煌煌聖諭，漠不經意，輕褻甚矣。臣以為諸臣條奏，或非大體所關，或非時務所急，原不必悉見明文。若事關切要，聖慮折中，期於必行者，即降諭旨，宜重考成。度其事之難易，限年興革。如仍前玩視，於本案外重治以違旨之罪。此教令之宜簡也。六部則例日增，律不足，求之例；例不足，求之案：陳陳相因，棼亂如絲。論者謂六部之權，全歸書吏。非書吏之有權，條例之煩多使然也。臣以為當就現行事例，精審詳定，取切於事理者，事省十之五，文省十之七，名曰簡明事例，使當事各官得以知其梗概，庶不至聽命於書吏。此則例之宜簡也。考功、職方，議功議過，使百僚知勸懲也。現行之條，苦於太繁太密，不得大體。嘗見各直省州縣有蒞任不及一年，而罰俸至數年十數年者，左牽右掣，動輒得咎。且議處愈增愈密，規避亦愈出愈奇，彼此相遁，上下相詭，非所以清治道也。臣以為各官處分，凡關於國計民生，官箴品行，不妨從重從嚴；其事涉細微，無關治體，與夫苛責太深，情勢所難者，當準情酌理，大加刪削。此處分之宜簡也。」疏入，上嘉納。旋召入對，論時事至為流涕。
集／別集／青銅自考／卷之二　題奏條議／請嚴飭楚兵驕悍(P.22-1)..[清鈔本]
請嚴飭楚兵驕悍
題為楚兵之驕悍宜遏營員之姑息難除仰請
天語申飭以破積習以申
功令事竊臣昔任蜀省繼任粵西皆鄰於楚稔悉楚省情形地多險阻氣尚粗浮感小恩而昧大義輕
功令而重黨同兼以司兵之官奉公者固有溺職者不無或因陋弊相沿虛冐扣尅或因任情虐使不惜勞苦或係愛憎之不明致有寃抑或係義利之不辨惟知營私及聞嘖有繁言處治乖方以致怨府漸成仇黨日集始猶偶語沙間繼則揚旗站隊上司風聞叅拏立至一經决裂遂成標榜因而營有悍者莫不聞風鼓掌假公道以泄私忿摘小過而架大詞不肖庸員本無血氣祗以
題叅畏罪不得不為屈體認過甚至勒冩印結勒革人役勒以守兵拔戰戰兵拔馬借曰衆口交訌實係二三主意慾遂忿泄反過居功庸員僥倖無事嗣後所請必從重之用之無非悍黨悍勢日滋駕馭愈難臣查楚兵武昌譟變廵撫糧道都司自盡矣副叅等官正法矣鎭筸兵譟總兵提問矣常德噪搶提督去任矣並未奉有察究悍之罪其他未經發覺者不知凢幾俱皆隱而不問矣無惑乎悍何樂而不效尤庸員
只得勉為姑息卽上司明知其事以為人衆難究惟官是紏再或以激衆之罪為大狥庇之例綦嚴不得不以至聰至明轉為如聾如瞶矣臣思營員激衆不過扣侵虐使諸弊為重招尤旣非一日受害自非一人果有眞正寃抑苦累何難鳴控况查定例內開營員如有侵扣暴虐許各兵赴督撫提鎭告理若不行告理擅自聚譁者將倡亂兵丁正法等語
煌煌定制何等
森嚴臣業經剴切申明頒示各營嚴禁外但武途一項原期叱咤風雲方能奮揚威武倘為悍卒所制安望氣可吞敵無如楚省營員姑息之弊旣乆譁譟之習為常官日以庸兵日以驕若非仰請
天語特加申飭則營員徒知畏罪悍卒無由知儆臣謹實
題明仰懇
皇上特申
天語勅行督撫諸臣一體欽遵頒示各營震如雷霆嚴如斧鉞不但碌碌庸員知
朝廷有一定之章程卽夣夣悍各懼有難迯之三尺化犯上而為親上以知法而使知方禆益非淺鮮也臣愚管見伏乞
睿鑒勅覆施行為此具本謹
題請
旨康熈四十二年五月二十四日題奉
旨俞益謨自簡任以來實心効力覽奏楚省官兵積
弊無不悉陳前任官員未有如此行者該部確議具奏
部議查該提督旣稱不肖官員扣尅虐使以致所屬譁譟上司聞風卽將官弁叅挐立至而兵丁並未查究悍俱皆效尤官弁畏罪姑息之弊旣乆悍衆口交訌寔係二三主意譁譟之習為常等語嗣後若不肖官弁扣尅虐使又畏罪姑息隱匿兵丁譁譟許該管上司不旹嚴查題叅果係眞情從重治罪若該管官員有此等
情弊而兵丁不赴上司告理或本官並無情弊而悍妄行挾制官弁勒冩印結勒革人役譁譟者卽行正法其楚省兵丁輕
功令而重黨同等處該管官不旹嚴行禁飭俟
命下之日行令該督撫提鎭等遵行可也奉
旨九卿詹事科道會議具奏會議查定例內營員如有侵尅暴虐許各兵赴督撫提鎭告理若不行告理擅自聚譁者將倡亂兵丁正法等語今楚省悍感小恩而昧大
義輕
功令而重黨同挾制該管官弁習以為常無論本官有無情弊動輒譁譟者皆由該督撫提鎭止知叅處將弁并不查究兵丁以致刁風日興兵丁日以驕縱將弁難以制服嗣後該管官弁若有扣尅虐使情弊而兵丁不赴上司告理或無情弊兵丁妄行挾制本官仍私聚譁譟者照例正法至於司兵之員扣尅兵餉虐使兵丁又畏罪隱匿譁譟不報該管上司不行查出被傍人首
告上司官員一並治罪又查督撫提鎭俱係封疆大臣有安輯撫綏兵民是其耑責懇祈
皇上勅旨令其不旹嚴行約束飭諭務期地方相安無事俟
命下之日行文該督撫提鎭遵奉施行可也康熈四十二年八月初七日題本月十一日奉
旨依議
集／別集／青銅自考／卷之四　咨呈移會／會除營堡積弊(P.3-1)..[清鈔本]
青銅自考卷之四
關中俞益謨嘉言甫著
咨呈移會
會除營堡積弊咨山西撫院噶
為請除積弊以副功令以實營伍事竊照　國家蓄將養兵原為捍禦地方務使一官盡一官之責而後官無溺軄一兵獲一兵之力而後兵有實用近者請嚴將弁一案　天語煌煌何等森嚴委靡不振之弁既在振一新虛糜無實之兵豈可瞻狥如故查三
雲營路積弊竟有出於尋常法律之外不容不為咨達者如一堡兵民雜處不過二三百家內有愍不畏法之生員視營官如家督以營兵為奴隸將養兵之錢糧為伊私囊應添之阿堵凢有開缺名糧挾制營弁卽以伊家弟男子侄頂替名旣註冊餉照名關足不履伍身不應操弁員一加訓誡輒便嘖有煩言更且包攬奸丁勒給名糧按馬步戰守之分索上下三等之謝諸如此類不一而足區區末弁畏忌朋黨風影不得不俯首低睂此千把之營堡則然也再如叅
逰軄居三品守偹一營領袖生員自稱治生任其縱恣設營兵有口角小忿必令本管重法懲處或兵丁另有過犯則又挺身說情少有違拂媒孽百端似此豪衿把持營伍罕所見聞三雲在在皆然而偏關老營河保水泉等處尤其甚焉者也本鎭訪聞最確理宜指名移奪但積習相沿旣非一日此等豪橫亦非一人况從未誡飭於前遽用峻法於今殊非教育士生之意除飭行各營嗣後凢有兵糧悉令從公招□不許聽從請托至生員於兵丁偶有爭忿務察情理
剖决若兵丁有犯過失者俱聽營官處斷生員不得干預從前食糧之子弟親屬俱着徹底清查如果技藝精熟准令隨伍差操如若影射不堪盡行除糧革退庶　功令不致弁髦營員免於掣肘仰藉貴院威靈並請頒示嚴飭施行　咨覆通示行訖
集／別集／青銅自考／卷之四　咨呈移會／補遺／飭扣新兵餉米(P.90-1)..[清鈔本]
扣新兵餉米
為嚴事照得本軍門特疏　題請湖北閲兵閲視武營兵丁率多不堪且以二百四十名之兵造冊其
餘兵丁指稱在塘各員親丁又係有名無寔應操各役大半技藝不堪閲視之際不禁髮竪內中稍有可觀者仍留營伍不堪至極者始行汰除矢公矢愼自問無欺外裁糧兵丁一百餘名或果在塘技藝未曾較者千把朦弊容或有之若經本軍門閲過者內有稱屈則係積猾棍蠧謠言惑衆架成騙局不問可知矣該將身為營將一聞若軰架騙卽當嚴究以正法律乃敢沽名市恩私行小惠將新兵銀米扣給裁汰之丁是何事例是何意見似此庸懦大負本軍門會
同保　題之初意况欽遵　勅載各營額兵選補精强無容積猾老弱糜餉　聖諭煌煌孰敢悖違本軍門上年調閲湖南兵馬今歲閲視湖北兵馬汰革選補者營不乏人倘照該營效尤銀兩出之于公乎出之於私乎兵丁裁汰賠還銀兩將偹叅革又問誰人賠還乎總之一味姑息成風將偹庸懦被挾致使若軰驕悍之習牢不可破為痛恨合行嚴為此牌仰該將查照牌內檄行事理卽將所扣新兵銀米給付汰丁之處是何情故寔囘覆並將前提經識等
星解轅門以慿究訊倘敢故違定行飛叅不貸
集／別集／青銅自考／卷之五　檄行文告／援例作養(P.22-1)..[清鈔本]
援例作養
為環懇援例作養等事康熈四十三年四月初九日標下署中軍叅將事右營逰擊李得勝呈稱云云
本標五營文武童生俯賜檄行常德府縣一例收考等因此為照闢門籲俊古制皆肰立賢無方王政具載况我　朝定鼎以來崇文右武原不拘定資格是皆儲育人材以偹　國家實用之　盛典也今查本標五營文武童生青華璧等雖係兵丁子弟志在詩書釋戎衣而事絃誦不但職司文衡者之所樂覯抑且　盛世之所欣逢前華璧等呈懇送考當卽批仰中軍官造冊移送去後茲該將呈稱該府移耴將備等官並無冐籍印結緣由轉報前來雖生童
冐籍定例甚嚴但近奉　俞旨土著二十年者不為冐籍煌煌　天語炳如日星兵丁以伍為籍本標自康熈二十四年奉　旨移常之後已歷二十年所非如客戸商籍所可同日而語倘該府慮有假冐惟該將等所具移送印文印冊卽可證騐固無庸贅耴印結者矣合就檄行為此牌仰該將照牌事理卽便移會該府並將本標五營童生青華璧等分別文武造冊移送一例收考仍諭令諸童各遵考試定例毋得躁耴究未便
集／別集／青銅自考／卷之五　檄行文告／嚴禁貪婪(P.29-2)..[清鈔本]
嚴禁貪婪
為嚴禁貪庸指費婪賍大干　國法事照得　朝廷設官治兵設餉養兵期於士飽馬騰收有備無患之實效煌煌　嚴令律例昭肰難容侵扣前聞鎭屬各官多有不惜功名恣肆貪圖或指請撥糧餉或指挂號冊領或稱　奏銷部費或稱季報規禮或藉換汛索替或藉修邊報工以及四旹節序生子壽辰新任叅謁贄見衙門兼預備過徃供應喫食與夫巧稱
預借月餉接濟兵丁迨散餉指名硬扣還庫以抵己身借貸諸如此類不可枚舉層層剝兵日無休息牢不破其固陋葢緣從前各弁專事夤緣任意逢迎侵衆兵之膏脂自己之囊槖設立值月人役登記帳目本官鈐印硃標名曰紅帳開列所用雜項支使又稱過徃官員某日經臨所送或紬縀銀兩或裘馬鷹犬以及前站來到安置供應米麫猪羊鵝鴨雞酒柴薪等類咸出於兵以致邊兵經年累月之餉悉作使費供應之用且今物價十倍於前而該營站官員餙
稱分俸措辦豈其然乎本鎭濫叨厚俸事事凖情酌禮不敢奢越尚且仰屋扼腕而微員薄俸不扣兵餉物從何來則攤尅扣之弊從此而起指一科十之奸亦由茲而叢矣嗟此窮兵枵腹何堪站夫走逓號饑難忍勢不至小而思迯大而走險不已也是以本鎮屡禁扣餉可謂至嚴至切今經宻訪而該管仍有自作庸態諸凢不力踵習夤緣任其耴索希兾扣餉以濟貪心恃所開紅帳為護身符籙殊不知耳目難掩一有敗露必挂彈章是今日之紅帳卽為異日致
罪之定案與者受者均罹　國典豈能寬宥莫如自任實政潔己愛人不作妾婦之態希兾耴容料該管上司以及過徃諸君子明於人情物理自必體恤原諒卽或不察瞋恚嘈雜之加比於扣餉壞法孰重孰輕卽如右衞一站該管不愼始終任其濫耴濫供一經解任水落石出馬倒餉缺累債不清閉門悲號受其逢迎者痛癢無關視同陌路其缺餉倒馬賠補無術眞有性命之憂追悔從前噬臍何及前車已覆後車宜懲至若己身交際之禮人情固不可少若出乎
至誠合乎義禮使受者無忝與者不愧謂之交際可矣豈有耴扣兵站糧餉以為自己餽送結識招搖稱為善宦者也本鎭服官二十餘年從不知尅扣兵餉作為自身禮節從不曾使費以餙政治虛聲惟遵　朝廷法紀不敢苟且矢心天日禁扣餉以絶餽送革襍以清陋弊除營債以免軍累開誠心以昭公道拔幽滯以簡才能間有人情交際之理至誠以行不謟不亢此通屬官弁軍民無不聞見者且更加嚴內署從不潛用代筆舞文亦不聽左右慫慂作壞
天理欺　君父多張告示故行掩耳盗鈴之事惟願與同鎭寮屬愛恤兵民實心實政上報　君恩下盡臣□果能己心無私乆之人□共□豈容借端供應貽累營伍耶擬合出示通凢有一應公事照限完結不許妄費打點至過徃貴客并有禮當交際者必自出己資各為情宜槩不得勒耴兵餉姿行謟媚營私打點衙門敢有陽奉陰違指送徃迎來需用供應及謁見上司并稱節序生辰餽送襍費等項或胥役不行歛跡藉事求索致扣兵餉者一經本鎭訪實官
則指名飛叅役卽立拿處身家性命所關非小各宜省悟愼勿自蹈法網貽悔莫及思之戒之
集／別集／青銅自考／卷之五　檄行文告／申明教練之益(P.62-1)..[清鈔本]
申明教練之益
為申明教練之益切指廢弛之弊以儆奸貪以皷士氣事竊照官兵俸餉絲毫粒粟莫非民脂民膏徵收催比文員受盡幾多辛苦受了幾多叅罰耕耨輓輸小民出盡幾多血汗挨了幾多朴方纔有這銀米養爾將弁兵丁原指望你們將弁兵丁一個個人强馬壯武藝精嫻太平之世藉你們兵威可以保護地方消弭盗賊一旦有用上可報効　朝廷下可保衞民生方不負　朝廷設兵百姓養兵之本意試問爾
等兵丁如何就得人强馬壯武藝精嫻不過操練一法熟能生巧先是不堪的營伍忽然變得整齊懦弱的兵丁變得精强若到得營伍整齊兵丁精强不但報効　朝廷保衛民生一遇交鋒上陣爾等眼捷手快藝高膽大先保得自家性命不喫人虧次又賺得功名冨貴將偹千把做到侯伯俱不可知爾等兵丁做到提鎭俱不可知古云將相本無種男兒當自强原不是哄人的話只要自家勉力這等看將起來這操練還是有益無益這操練到底好也不好本軍門
近訪得有等不肖將偹素不知兵腆顔竊祿自已不能以身率教又不能虛心求教於人反要嫉妬人長掩藏己短營營苟苟百計貪饕一味繼母疼兒全無實心辦事有慾無剛謠言惑衆以操演訓練為苦累假寒暑風雨作痛癢那兵丁伶俐的明知他是庸才籠絡落得安閒那愚蠢的錯認他是眞心慈愛反生感激終日耍錢喫酒把自己操練正事丟過一邊所以一經調騐技不成技兵不成兵件件落在人後此等奸徒不特廢弛營務罪所難逭最恨昧卻郤良心坑
陷許多有志兵丁不能上進清亱自思天理何存這是本軍門指斥那不肖將偹的話還有爾等兵丁所宜敬聽者你看那詩禮人家教訓子弟寒暑不輟晝亱無眠稍有怠惰父師朴責難道父師不愛子弟故將他來勞苦無非要他成人立志光宗耀祖就是將偹教你們操練一樣的心腸本軍門雖是一個提督管着你們你們都如我的兒子一般前日我考得好的心上十分歡喜考得不好的心上十分氣惱仔細想來皆是將偹不能教練之過故爾槩從寬宥在你
不知道的未免說本軍門是個上人不知兵丁甘苦本軍門親經征戰身歷行伍者三十餘年那一個將偹弊端我不知道那一個兵丁疾苦我不曉得卽如你們兵丁前歲征苗去歲調操今年又來合操莫說是多費盤纒就是鞋脚也要多穿破幾雙說苦也算苦了說大苦也算不得大苦但俗語說不受苦中苦難為人上人且說世間士農工商那有一個不苦的農工商賈之苦你們都知道不必說了且說那做秀才的人算是不苦的人其中有一等好秀才自己飽
學又肯用功三年之內何曾有個閒暇的旹候歲考纔過就要科考科考方畢卽臨大比燈窗雪案不知費盡幾多辛勤三年應考應科不知費盡幾多盤纒中與不中難免跋涉秀才們富者最少貧者極多典釵賣器苦難盡言他去赴試與你赴操都是要求上進的你們還是有糧有餉他不但無糧無餉且要自己辦納糧餉爾兵丁喫着經制錢糧毫粒不短就是一年調操一次較之秀才也不為苦且說一個武生自少至壯不知費了父兄多少銀錢自己受了幾多
苦攻千里跋涉前赴科塲頭塲馬箭二塲步箭舞刀掇石件件武藝合式三塲纔考策論百中選一中式一個武舉不能會進士赴部告降受職還不能就得一個把總爾兵丁弓馬嫻熟人才徤壯當下就拔把總若是爾等不來操騐本軍門不見你的才能官從何來爾等再從此中叅想愈知操練是樁好事要知本軍門仰沐　皇恩授以提督全楚之職原是教我來教你們全楚的官兵一身怎能周到委之將偹恐不盡心所以萬不得已權此抽調騐操巴不得你們
一個個體貼這個意思精勤學習做個上進之人後來與　朝廷出得力與百姓分得憂與本軍門爭得氣錢糧不許尅扣毫粒這便是本軍門疼愛你的實心除一二奸貪庸懦將偹不能教兵以致營伍廢弛兵丁全無紀律者業經當塲拜疏　題叅外尚有狐媚妾婦大玷官箴之員姑俟翻然改悟振飭從新否則飛章隨後斷無寬假合行曉諭為此示仰闔屬將弁目兵人等知悉須將告示仔細熟讀自然心地開明曉得這操練原是你兵丁分內應該的事若你官
兵心上尚未明白本軍門亦不引古作證卽將當今聖主不遠的賞罰並示與爾等聽康熈四十二年冬皇上西廵簡閲關中兵馬軍容整肅人强馬壯　龍顔霽悅除揀選上好弁兵記名　特諭督撫提鎭給與衣服鞍馬安家銀兩送京超拔外其餘每兵　欽賞帑金五兩八兩不等各兵謝　恩蒙　皇上靣諭爾等今日受賞着實喜歡當初將領操練爾等未必喜歡若不是操練今日那叨得這樣光彩煌煌　天語普天共聞爾將備看報兵弁聽聞知道此事者多
你看這個　皇恩豈是容易叨得的　九重至尊曲體下情偹知小臣操兵之苦為人臣者若不仰體天心萬何贖此　聖明賞功愛才之典千古罕有及至囘　鑾道經懷慶河北鎭標兵馬不堪軍裝不整上干　天怒可惜總鎭王公九條練鎻至京如今尚未釋放他又非貪非酷如何遭此驚險不過平素說營伍竆苦不肻收拾器械兵丁差繁不肻旹旹操練因循姑息一味只以婦人之仁愛惜兵丁為事不料一經　睿鑒廢弛難掩自身幾蹈不測又兩江總
河督標兵丁不整將將偹等官俱行斥革總河因不題叅庸員降削三級似此情節人人共曉爾將弁就便將此事做個榜樣勿□　天高聽遠得過□過本軍門旣不敢自曠職守亦不肻代人受過白簡具在斷無寬假爾兵丁亦勿謂罪在官弁慢不着緊且不說你自家操練要求上進將弁現是本管你不用心勤習綑打斥革現自不饒務要同心勉力經過大操者將操練法則旗鼓號令坐作進退開合緩急以及一切賞罰規矩牢牢記在心上囘到各營一以教十
十以教百務要個個精强不落人後若再遇比騐也是你自家營中體靣况同營之人就如自家手足羽翼一般自家有好手足羽翼到處不喫人虧且好漢不是獨自個做的愼勿吝教與人自悞自身到了明年調操之期將從未調操在營兵丁並今年考騐的生疎兵丁俱要親身前來不許頂替今年騐過精熟的明年便可在營休息這休息也不是教你安閒不操不練不過免你跋涉的意思若不温習恐乆則生疎萬一調遣騐得不好不免責罰豈不可惜前功仍
負本軍門一畨教訓苦心也毋忽毋違
集／別集／青銅自考／卷之九／規箴慰候集／復原任康鎭(P.46-2)..[清鈔本]
復原任康鎭
功成身退明哲高風越之范漢之張際老寅而三矣當此一陽來復之旹靜見天心間考人事咲某等之鹿鹿魚魚者不翅蠓蠛類耳奕奕煌煌高人劍履皆如斯某自步塵後唯動遵成法勉力補苴尚不知稅駕若何也遠承惠問感注存以前疎瞻為擾靜
攝藉手附復不盡遐思
集／別集／青銅自考／卷之十　傳記引集／鼎建雲中鎭署資事堂碑記(P.8-1)..[清鈔本]
鼎建雲中鎭署資事堂碑記□銘
古今人之□家者莫亟於作室莫重於作室而亦莫大於作室以其安宅也世守也前人之所式慿而依後人之所觀感而起者也若官舍則不然蘧廬也傳舍也作者曰吾居也乎哉吾美耶居者曰吾守也乎哉吾備也蠅營狗苟忠孝之大防置不問矣計其心不過曰作室傷財何必令後人之笑吾拙而不知朝
廷之高爵厚糈非斤斤為充私槖養私人地也况乎一日之因循卽以開百年之廢弛一事之苟簡實以滋百務之叢脞此誠不當計其費而當問厥心矣丁丑二月朔七日余拜命大同節鎭甫視事歷自堂皇不十尺卽至內室□偪特甚二堂立之東偏余將謂地勢使然耳居二日步署後見有隙地修可四十武□亦如之余悵然曰前人之不善作也豈有待於善成者歟徘徊四視見頺垣之下一碣巍然上鐫此處宜建立樓房五間為主以俟後之同心者朗朗十八
字乃勇畧將軍趙公前視鎭事旹所遺也余矍然起敬喜與心符然則勇畧之所謂同心者豈待余歟豈待余歟夫勇畧忠孝人也其視事旹大訟牽連調繁迫疾不暇辦此而猶立碣識之其止言為主者隱文也亦心也主則必有所輔從可推矣主則必有所事更可推矣余亟圖經營適大中丞倭公過余射飲之暇散步其地因語余曰勇畧有心君雅成之吾能□之爰以乆廢公廨一區見助余因剏後樓五間旁剏□樓各三間而為內室樓之東體古制左祖之義
剏一□先祠以祀祖宗祠之東樓之西葢立陪房各□□□家人嘻嗃曰世業也歟哉而具美耶余曰五□□大於君親雖五日京兆豈可置忠孝於不講也□私囊不整公署慢君事也不忠孰甚圖安居不及祖先褻親祀也不孝孰甚卽居非所據而大典煌煌炳如星日其敢屑越余以勇畧之心為心烏知繼之君子不以余心為心與卽曰蘧廬傅舍未必其盡載木主也為位而奠禮有明訓座木牌獨不可愾懓如在也哉苟非然者一日忘親知必忘君移孝作忠
之訓古今人諒有同心也是役也謀始於康熈丁丑四月之十六日告成於是歲八月之吉日書曰肻堂肻構詩曰秩秩斯干若備美焉余亦不敢侈厥功苐昔之君子如喜雨亭凝暉閣洛陽園諸所建竪各有心爰顔其額曰資事堂其亦體資父事君之義而公諸同志也與爰為記而并系之銘曰前志余成剏而榷只余亦有懷孰與逴只垣墉丹艧匪僅樂只忠孝大防崇若嶽只繼此君子雖弗倬只勿歷乆而剝只
集／別集／青銅自考／卷之十　傳記引集／重修雲中武成王廟碑記(P.10-2)..[清鈔本]
重修雲中武成王廟碑記
古今來廟祀之設崇德也報功也世食其利而人享其休也唯其然故功德在一方者一方廟之祀之功德在天下者天下廟之祀之至若載之朝典無敢隕越者惟文宣武成二廟亘千秋合萬國爼豆維虔焉豈非以其功垂不朽德被無疆者耶恒見天下之春秋報祭崇文教者丁祭彬彬治武事者戊祭寥寥豈謂戡定在一旹而坐治在永世歟若然是帝不必五王不必三亘千萬世而一姓可也州不必九姓不必
萬聿億萬姓而同心可也矧干羽之後威克是繼其所以平禍亂誅寇賊豈雍容禮讓遂足了其事功已哉余承乏雲鎭敬謁先聖於廟覩夫殿宇廊楹不華而亦不至於敝者詢得以旹葺修也比至武廟見門壁無存垣墉罄毁履其堦壁雖立瓦礫中而樑棟傾欹戸牗蕩然矣兩廡諸哲牌位蔑焉烏有頃之見蒼苔積蘚碑版猶存捫讀竟知為鮑鎭軍重修紀事余矍然曰鮑之先以兵燹故鮑之後越今無幾胡為頺敝至此僉咎有位者不能維持祭事屇臨偶加除掃
旣畢則置若罔聞問有皇華擁擠或拆前壁為槽櫪或毁垣墉通道路一日□端百日相仍一事□冗百事因循相沿相繼遂成沓雜因之門戸窻櫺莠民竊耴遑有過而問焉者矣余聞之嘅然曰是吾軰之咎也夫是吾軰之咎也夫從來文武原無分岐弘於文者必長於武精於武者不□於文故富弼韓□俱以文臣任邊事子儀光弼悉由武烈中書非然則武為□鹵之武文為腐迂之文又曷貴乎惟周尚父武成王丹書數言已將人心道心之旨開於周召韜畧
一書更得風后軒轅之秘貽之孫李代有報享豈在今茲我朝崇祀倍加尊嚴世運雖更風教猶烈况三代以降扶危定傾運謀設竒尤世世人人所宗師也哉師則宜尊宗則宜敬廟貌不新何以妥侑爰於是歲夏月捐俸修理不暇簿乞弗倩同人九月工完恐繼其事者忽其事爰以一言鐫之石冀繼來諸君子體我朝崇文右武之義卽弗新勿坐視壞春秋薦祀必敬必虔俾崇德報功大典億萬禩綿之雲中予小子良幸甚焉俚製迎神侑神送神三章章八句代以
為銘○迎神○迓雲驂兮赤虬煌煌仰明德兮鑒格洋洋際仲秋之上戊兮爼豆馨香乃祗承乎祀典兮永式其芳○侑神○國典溥陳兮粢盛犧牲神德遍注兮享潔享誠乃鴻勲之難名兮被之鏞笙願我武之維揚兮世樂永清○送神○旣灌旣享兮尊崇其師疇敢隕越兮□渝於茲豈其陳悃兮系以俚詞願言勿替兮代宣天子褒崇之思
集／別集／青銅自考／卷之十一　序祝祭文集／祭振武孫將軍文(P.30-1)..[清鈔本]
祭振武孫將軍文
由來聖作萬物覩雲自從龍風從虎皇清應運開丕基公家世代稱良輔良輔於今又見公弱蜚聲豹尾中佐叅風裁兼司李執法明允譽望隆旹當滇黔
煽兇烟惟公先着祖生鞭陷堅摧勁眞驍將一旹宿帥盡稱賢賢聲遠振達帝京爰授凉鎭報鴻功外撫羣番內安夏半壁秦疆藉長城長城重望視公身猶自提戈蕩寇塵克復臨蘭及靖遠底定平固孰與倫平慶寧鞏旣奠安爰提臣制二邊將軍崇褒稱振武宫保攸錫世職綿祿愈崇兮爵愈超天恩叠叠下青霄雖關聖人多寵賚自是將軍勲德昭巍巍勲德壯河山日薦英豪濟旹艱至今開□多名帥半由將軍列校間壽逾古稀髪尚緇繕疏請告日孜孜桀驁
噶逆狂逞日正值伏波請纓旹矍鑠伏波振王怒絶塞三千身親赴手戮兇頑示外番從此外番皆內附將軍功烈逈非常宸灑御翰語煌煌儲君更以安車錫尤為將軍餙去裝長空悲看落將星傅說騎箕返玉京邊庭將士悲聲噎尤是當年峴山情使臣扶襯歷窮邊不及班矦得生還試觀諭祭繽紛至一日已足千百年余等均受一日知揮涕鳴咽寫哀詞情同宋玉賦楚將軍式慿歆鑒之
集／別集／青銅自考／卷之十一　序祝祭文集／輓曹母方太夫人文(P.39-1)..[清鈔本]
輓曹母方太夫人文栢梁體
於惟坤順媲乾剛大哉至哉萬物芳王化閨門所自創徽音幾見頌家邦夫人鼎族毓于方秀孕九華誕厥祥閥閲穹隆遙與望金閨月透罕窺粧慢須詠雪
露才芒詩書大義領煌煌年當十四八鸞鏘操作而前苦偹嘗一缸熒熒烱夜光讀書紡績共相將儆君何用鷄聲揚坐昏達曙每尋常亭亭影上高堂請得起居意殊慶音羗慇懃甘旨入厨房驀地黯黯淚承眶雖欣堂上几杖康轉悼親姑及早亡睂齊案舉禮相莊君子七尺何昻藏筆掃龍蛇氣凌蒼悠游寜不負虞唐脫簮卸珥解明璫資君萬里戒行裝宣平一奏聲價昻拾得青紫如探囊易水澄清浙水湯譽聞不减漢循良緣無媚骨詎項强人生榮辱奚所妨彭
澤來菊花香慰勞且進眼前觴譙國嗣今大發皇冢君先振羽鳳凰蜚才艶藻重巖廊身前擬是陳思王魏武最愛黃鬚郎仲君梗槪無頡頑鷹揚獨壓三百行御筆親題狀元坊難兄黼黻美文章出入承明在帝傍難弟珥貂衞龍驤巍作金湯寄邊長燕山兩兩桂枝黃一經有濟果克昌兼之丸熊夜不遑宜乎鵲起而翱翔天王有詔賜丹黃聯翩褒璽出未央盛德厚福壽無疆應看兒孫笏滿床何為金姥謝塵鄉頓捐天祿飲露漿壼範凋陵世所傷能禁骨肉痛徬
徨愚忝通家意怏怏莫獲絮酒聽晞陽但冩哀付栢梁翹首雲軿下大荒
叢書２／歲時習俗資料彙編／新增月日紀古／卷之一中／正月卷之一中／初一日(P.95)..[清順治宛委山堂勘重較說郛本]
天祿識餘王元之待漏院記相君至止煌煌火城按李肇國史補正旦曉漏院已前三司使大金吾皆以樺燭擁焉謂之火城
周祈名義考北俗元日剪烏金紙翩翩若飛翔之狀
簪之謂之黑老婆按元日剪綵為燕戴之曹松詩綵燕表年春王沂公帖子彩燕迎春入髩飛燕為玄鳥遺卵生契故後人自為黑老婆即彩燕之遺也
梁時謝舉初為太學博士與兄俱賢預元會江淹一見并皆欽挹曰此可御二龍於長途耳
五行書元日向辰正至門前呼牛馬六畜
王建元日早朝大國禮樂備萬邦朝元正東方色未動冠劍門已盈帝居在蓬萊肅肅鐘漏清將軍領羽林持戟巡宮城翠華皆宿陳雪仗羅天兵庭燎遠煌煌旗上日月明聖人龍火衣寢殿開璇扄龍樓橫紫煙宮女天中行六蕃陪位次衣服各異形舉頭看玉牌不識宮殿名左右雉扇開蹈舞分滿庭朝服帶金玉珊珊相觸聲泰階備雅樂九奏鸞鳳鳴裵回慶雲
中竽磬寒錚錚三公再獻壽上帝錫永貞天明告四方羣后保太平
叢書２／歲時習俗資料彙編／新增月日紀古／卷之一中／正月卷之一中／初三日(P.228)..[清順治宛委山堂勘重較說郛本]
元稹郊天日五色祥雲賦臣奉某日詔書曰惟元祀月正之三日將有事於南郊直端門而云出天錫余以雲瑞是何祥而何吉臣稹稽首敢言其實陛下乘五位而出震迎五帝以郊天五方騰其粹氣故雲五色以相宣排空乍直捧日初圓獸蹲而龍鱗熠熠鳥跂而鳳翼翩翩羽蓋凝而軒皇暫駐風馬駕而王母欲前影帶具彩疑錯繡之遙屬光照乎物比摛錦之相連觀之者無小無大觀之曰非煙若煙昔者卿雲作歌於虞舜白雲著詞於漢武皆跂望而為言非仰
觀而遂覩今陛下德至天地恩覃草莽當翠輦黃屋之方行見金枝玉葉之可數陋泰山之觸石方出鄙高唐之舉袂如舞昭示於公候卿士莫不稱萬歲者三並美於麟鳳龜龍可以與四靈而五於是載筆氏書百辟之詞曰郁郁紛紛維慶霄之雲古之堯舜幸得以為君象胥氏譯四彝之歌曰煒煒煌煌天宇之祥唐有神聖莫敢不來王帝用愀然曰予何力澤未周於四海雲何為乎五色來以羣后舉爾眾職由五行以修五事遵五常而厚五德正五刑以去五虐繁
五稼而除五賊苟順乎人理之父子君臣則安知雲物之赤黃蒼黑進我輦輅就我陶鈞雖有光華之萬狀不若豐穰於四郊凡百庶僚相趨而顧稍疑江上之奇果異封中之素補天者雖欲抑之而不出簮筆者安可寢之而無賦越明日臣稹詠霈澤於鷄竿之前覩斯雲散之為五采之湛露
叢書２／歲時習俗資料彙編／新增月日紀古／卷之一下／正月卷之一下／十五日(P.361)..[清順治宛委山堂勘重較說郛本]
楊億前題瓊樓十二玉梯斜乾鵲南飛轉斗車有客郢中歌白雪幾人天上醉流霞金吾緹騎章臺陌素女繁絃太帝家秦痔未痊齋閣掩夢回宮樹巳啼鴉李宗諤前題東城南陌盡遊人陌上香車起暗塵歷歷星榆光奪晝煌煌火樹艷爭春章溝五鼓催行樂衛尉千廬罷徼廵應念鰲山方併宿紫泥封後獨頻伸
叢書２／歲時習俗資料彙編／新增月日紀古／卷之三下／三月卷下／二十四日(P.1378)..[清順治宛委山堂勘重較說郛本]
紹興十四年三月二十四日御製御書宣聖贊命揭於大成殿刻石頒諸路州學上謂輔臣曰唐明皇作贊斥先聖名非是輔臣曰尤見聖學高帝王之上
玉海宋孝宗隆興二年三月二十四日德壽宮康壽殿生金芝十有二莖宰臣皆賀御製有永將四海奉雙親之句太上皇御製贊曰律身以道既濟則亨煌煌競秀結液蟠英
叢書２／歲時習俗資料彙編／新增月日紀古／卷之六上／六月卷上／初一日(P.2098)..[清順治宛委山堂勘重較說郛本]
林景熙浙中饑甚六月一日兩頗慰雨餘燈火坐茅齋此夕田家有好懷造物心終扶畎畝蒼生命巳墮顛崖燕山漕粟初航海浙水移家半入淮貞觀三錢誰復識擁衣數起望台階
文天祥發吉州己卯六月初一日蒼然亭下楚囚立山湖顛倒風雨泣乙亥七夕此何夕煌煌牛斗劍光濕戈鋋慧雪雷電擊三百餘年火為德須臾風雨天地黑皇綱解紐地維坼妾婦偷生自為賊英雄扼腕怒鬚赤貫日血忠死窮北首陽風流落南國正氣未亡人未息青原萬丈光赫赫大江東去日夜白
叢書２／歲時習俗資料彙編／新增月日紀古／卷之七上／七月卷上／初七日(P.2406)..[清順治宛委山堂勘重較說郛本]
唐六典七月七日研餅饍部為節日食料
焦林大斗記天河之西有星煌煌與參俱出謂之牽牛天河之東有星微微在氐之下謂之織女世謂之
雙星
桂苑叢談唐肅宗時鄭氏女采娘乞巧夜夢車輿降織女遺一金鍼綴於紙戒三日始開不則再化為男子及二日母張氏違戒開之惟空紙後母娠而采娘病不語惟曰母懷男子是我也及晚生一男而采娘死及孩戲弄之物如舊識乃知采娘後身也因名叔子長有才名官至御史
叢書２／歲時習俗資料彙編／新增月日紀古／卷之八下／八月卷下／十五日(P.2837)..[清順治宛委山堂勘重較說郛本]
盧仝月蝕新天子即位五年歲次庚寅斗柄插子律調黃鐘森森萬木夜殭立寒氣贔屭頑無風爛銀盤從海底出出來照我草屋東天色紺滑𤁒不流氷光交貫寒膧朧初疑白蓮花浮出龍王宮八月十五夜此竝不可雙此時怪事發有物吞食來輪如壯士斧斫壞桂似雪山風拉摧百鍊鏡照見膽平地埋寒灰火龍珠飛出腦却入蚌蛤胎摧環破璧眼看盡當天
一搭如煤炲磨踪滅跡須臾間便似萬古不可開不料至神物有此大狼狽星如撒沙出爭頭事光大奴婢炷暗燈揜烏感切菼如玳瑁今夜吐燄長如虹孔隙千道射戶外玉川子涕泗下中庭獨自行念此日月者太陰太陽精皇天要識物日月乃化生走天汲汲勞四體與天作眼行光明此眼不自保天公行道何由行吾見陰陽家有說望日蝕月月光滅朔月掩日日光缺兩眼不相攻此說吾不容又孔子師老子云五色令人目盲吾恐天似人好色即一作則喪明幸且
非春時一作晴三萬物不嬌榮青山破瓦色綠水氷崢嶸花枯無女艷鳥死沈歌聲頑冬何所好偏使一目盲傳聞古老說蝕月蝦蟇精徑圓千里入汝腹汝此癡骸一作騃阿誰一作何從生可從海窟來便解緣青冥恐是眶睫間揜一作揞塞所化成黃帝有二目帝舜重瞳明二帝懸四目四海生光輝吾不遇二帝混漭不可知何故瞳子上坐受蟲豸欺長嗟白免搗靈藥恰似有意防姦非藥成滿白不中度委任白兔夫何為憶昔堯為天十日燒九州金鑠水銀流玉煼音炒丹砂焦六
合烘為窯音遙堯心增百憂帝見堯心憂勃然發怒決洪流立擬沃殺九日妖天高日走沃不及但見萬國赤子艥艥生魚頭此時九御導九日爭持節旛麾幢旒駕車六九五十四頭蛟螭虬掣電九火輈汝若蝕開齱齵一作齟齬輪御轡執索相爬鉤推蕩轟訇一作渴入汝喉紅鱗燄鳥燒口快翎鬣倒側聲醆鄒撐腸挂肚礧傀一作礧如山邱自可飽死更不偷不獨填飢坑亦解堯心憂恨汝時一本無時字當食藏一作理頭擫腦不肯食不當食張唇哆觜食不休食天之服養逆命安得
上一作天帝請汝劉嗚呼人養虎被虎齧天媚蟇被蟇瞎乃知恩非類一一自作孽吾見患眼人必索良工訣想天不異人愛眼固應一安得嫦娥氏來習扁鵲術手操春喉戈去此睛上物其初一作初既猶朦朧既久如一作似抹漆但恐功業成便此不吐出玉川子又涕泗下心禱再拜額榻一作蹋砂土中地上蟣虱臣同告愬帝天皇臣心有鐵一寸可刳妖蟇癡腸上天不為臣立梯磴臣血肉身無由飛上天揚天光封詞付與小心風一作先風辭付與赤心風颰一作越排閶闔入紫宮密邇玉
几前擘坼奏上臣仝頑愚胸敢死橫干天代天謀其長一作敢死橫干天甚長東方蒼龍角插戟尾捭風當心開明堂統領三百六十鱗蟲坐理一作治東方宮月蝕不敢援安用東方龍南方火鳥赤潑血項長尾短飛跋躠一作刺頭戴井一作丹冠高逵枿月蝕鳥宮十三度鳥為居停主人不覺察貪向何人家行赤口毒舌毒蟲頭上喫却月不啄殺虛眨鬼眼明䆕䆷音抉血鳥罪不可雪西方攫虎立踦踦音几斧為牙鑿為齒偷犧牲食封豕大蟇一臠固當軟美見似不見是何道理爪牙根
天不念天天若准擬錯准擬北方寒龜被虵縛藏頭入殼如入獄虵筋束緊束破殼寒龜夏鱉一種味且當以其肉充臛死殼沒信處一作且當臛其肉一底板沒信處唯堪支牀脚不堪一作中鑽灼與天一本有下字卜歲星主福德官爵奉董秦忍使黔婁生覆尸無衣巾天失眼不弔歲星胡其仁熒惑矍鑠翁執法犬不中月明無罪過不糺蝕月蟲年年十月朝太微支盧謫罰何災凶土星與土性相背反養福德生禍害到人頭上死破敗今夜月蝕安可會太白真將軍怒激鋒鋩生恒州陣
斬酈定進項骨脃甚春蔓青天唯兩眼失一眼將軍何處行天兵辰星任廷尉天律自主持人命在盆底固應樂見天盲時天若不肯信試喚臯陶鬼一問一如今日三台文昌宮作上天一作天上紀綱環天二十八宿一本無宿字磊磊尚書郎整頓排班行劍握他人將一四太陽側一四天市傍操斧代大匠兩手不怕傷弧矢引滿反射人天狼呀啄明煌煌癡牛與騃女不肯勤農桑徒勞含淫思旦夕遙相望蚩尤簸旗弄旬朔始搥天鼓鳴璫琅枉矢能蛇行眊目森森張天狗下
䑛地血流何滂滂譎險萬萬黨架搆何可當眯目亹成就害我光明王請留北斗一星相北極一作請留北斗極指麾萬國懸中央此外盡掃一作拂除堆積一作砂如山岡贖我父母光當時常星沒殞一作星雨如迸一作坼漿似天會事發叱喝誅奸強何故中道廢自遺今日殃善善又惡惡郭公所以亡願天神聖心無信他人忠玉川子詞訖風色緊格格近月黑暗邊有似動劍戟須臾癡蟇精兩𠯳自決坼初露半箇璧漸吐滿輪𠺌眾星盡原赦一蟇獨誅磔腹肚忽脫落依舊挂穹
碧光彩未蘇來慘澹一片白奈何萬里光受此吞吐厄再得見天眼感荷天地力或問玉川子孔子修春秋二百四十年月蝕盡不收今子咄咄詞可合孔意不玉川子笑答或請聽逗留孔子父母魯諱魯不諱周書外書大惡故月蝕不見收予命唐天口食唐士唐禮過三唐樂過五小猶不說大不可數災沴無有小大渝安得一本無得字引衰周研覈其　本無其字可否日分晝月分夜辨寒暑一主刑二主德政乃舉孰為人面上一目偏可去願天完兩目照下萬方土萬古更
不瞽萬萬古更不瞽照萬古
叢書２／歲時習俗資料彙編／新增月日紀古／卷之九上／九月卷上／霜降(P.3086)..[清順治宛委山堂勘重較說郛本]
家語霜降而婦功成嫁娶行
天寶遺事霜始降則百工休
九月授衣詩注九月霜始降婦功成可以授冬衣
紀異錄鄭珏與李愚同為學士鄭閣下一麻生李曰氶旨入相矣霜降成實乃白麻也是夜制出拜相
周處風土記日精治蘠皆菊花別名生依水邊其華煌煌霜降之時惟此草盛茂俗尚九日而用候時之草也
叢書２／歲時習俗資料彙編／新增月日紀古／卷之九中／九月卷中／初九日(P.3165)..[清順治宛委山堂勘重較說郛本]
又奉和聖製重陽日中外同歡以詩言志因示百寮玉醴宴佳節拜恩歡有餘煌煌菊花秀馥馥萸房舒白露秋稼熟清風天籟虛和聲度簫韶瑞氣深儲胥百辟皆醉止萬方今晏如宸衷在化成藻思煥瓊琚微臣徒竊抃豈足歌唐虞
薛逢九日雨中言懷餻果盈前益自愁那堪風雨滯刀州單牀冷席他鄉夢紫樧黃花故國秋萬里音書何寂寂百年生計甚悠悠潛將滿眼思家淚灑寄長江東北流
叢書２／歲時習俗資料彙編／新增月日紀古／卷之十一上／十一月卷上／冬至(P.3797)..[清順治宛委山堂勘重較說郛本]
宋袁淑冬至連星貫初歷令月臨首歲薦樂行陰政登歌贊陽滯收凉降天德萌華宣地惠司瑞紀夜唏書雲掌朝誓
隋煬帝冬至乾陽殿受朝北陸元冬盈南室晷漏長端拱朝萬國守文繼百王圭景正八表道路經四方碧空霜華淨朱庭皎日光纓佩既濟濟鐘鼓何煌煌文戟翊高殿采眊八修廊
隋牛宏冬至乾陽殿受朝應詔作貢菁茅集來朝圭黻連司儀三揖盛掌禮九賔虔
杜甫小至日天時人事日相催冬至陽生春又來剌繡五紋添弱線吹葭六琯動飛灰岸容待臘將舒柳山意衝寒欲放梅雲物不殊鄉國異教兒且覆掌中
杯
史／別史／籌辦夷務始末／道光朝／卷一　十六年四月己卯至十七年九月戊戌／十六年／十月甲寅(P.12-1)..[清內府抄本]
十月甲寅、江南道御史袁玉麟奏。臣惟政有得失。治有隆汙。要在辨其理之是非。事之利害而已。是非明。利害審。而又出之以斷。持之以信。則令無不行。禁無不止。今日之弊。事事以辦不動三字藉口。而其尤為因循遷就者。莫如鴉片弛禁之議。伏念我
皇上宵旰焦勞。無非為
國計民生。治益圖治。安益求安。凡為臣工。果恪遵
嚴諭。事事求一實字。則天下斷無辦不動之事。為弛禁之議者。特
因紋銀出洋。不能嚴行禁絕。遂倡此議以圖自便耳。而復巧為納稅之說。以為禁之有害。反不若弛禁之利。
皇上燭照如神。萬不至墮其術中。第臣仰體
聖主勤求上理之懷。不敢不竭盡愚忱。用效芻蕘之獻。竊以為弛禁之議。戾於是非者有三。闇於利害者有六。請得而敬陳之。何以見其戾於是非也。鴉片禁例。載諸
謨訓。炳炳煌煌。
皇上御極以來。尤嚴查禁。議者乃欲變易舊章。是違
祖制而背
諭旨也。其戾於是非者一。
朝廷政令最宜畫一。今吸食鴉片。但禁官弁士兵。不禁小民。不知今日之民。即異日之官弁士兵。將始聽之而繼禁之乎。今日之官弁士兵。亦有時因事革而為民。將方禁之而旋聽之乎。又況因有害而禁之。必因無害而後弛之。半禁半弛。先紊其例。而欲奉行無弊難矣。法禁一、功令尚有不遵。法禁紛、刑章安能共守。是壞政體而傷治化也。其戾於是非者二。海關舊例藥材款下。每鴉片百斤稅銀三兩。又分頭銀二兩四錢五分。查鴉片每箱百斤。近年約銷售二萬餘箱。計每箱稅銀五兩零。以二萬餘箱計之。不過稅銀十二三萬兩。即加倍取稅。不過二十餘萬兩。再加一倍。亦
不過五十餘萬兩而止。然而行不數年。侵隱百端。即此數十萬兩。動多缺額。徒有增稅之名。毫無裕課之實。又何濟乎。
國家經費有常。錢糧關稅鹽課數大端。綜理得宜。帑藏自裕。若必藉鴉片抽稅。是見小利而傷大體也。其戾於是非者三。此是非之當辨者也。何以見其闇於利害也。紋銀出洋。誠為可慮。要視查辦之認真否耳。認真則鴉片之禁行。紋銀出洋之禁亦自行。不認真則鴉片之禁弛。紋銀出洋之禁亦自弛。並非鴉片弛禁而後查辦易。嚴禁鴉片而即查辦難也。且臣以為銀之出洋。禁鴉片亦出。不禁鴉片亦出
也。蓋洋夷之所以市鴉片者。原利我內地之銀耳。今議以貨易貨。決非彼之所欲。勢必陽奉陰違。勾串漢奸。私相交易。仍攫內地之銀以去而後已。試思今之銀禁何嘗不嚴。乃近年出洋竟至歲逾二千萬兩之多。此時既不能認真查辦。弛禁之後。安望其能認真查辦乎。若專恃關口盤獲銀兩即以其銀賞之。並燒燬鴉片為除偷漏之法。則何不即行之於禁鴉片之時。為更直截。乃必俟鴉片開禁而後行盤銀之法。其見亦左矣。且內地載出之茶葉大黃等貨。與外夷載入呢羽鐘表等貨。僅足相抵。今每歲添入二千萬兩銀之鴉片。則內地安得再有二千萬兩銀之貨。與之
相抵。貨不足抵。必益以銀。是仍開門揖盜矣。又況一經弛禁。食者必愈多。食愈多、銷必愈多。銷愈多、價必愈昂。價愈昂、則愈無貨與之相抵。而銀之出洋且益甚。若謂內貴我貨。外賤彼貨。不知貨物久有定價。忽欲貴賤由我。島夷詭猾。安肯降心相從。祇滋事端。更形窒礙。可見以貨易貨之說。皆為飾詞。開禁之害彌熾。留銀之利莫收。是撤藩籬而飼虎狼也。其闇於利害者一。謂銷售鴉片費銀無算。准令內地布種罌粟。查罌粟冬種春收。冬春之間。南方山場雜糧最多。其田畝則種二麥。不等北方之麥。關繫民食更大。今鴉片之利。數倍於農。小民無知。孰不棄農而趨利乎。夫以
閭閻自謀身家。則銀貴而穀賤。而為億兆通籌生養。則穀重而銀輕。天下糧田祇有此數。然而傷穀之事。種蔗栽菸燒鍋等項。已居十之二三。若更益以鴉片。生齒日滋。而穀產日耗。雖使頻年豐稔。竊恐數分之田糧。終不足養十分之戶口。設遇偏災。其何道以處之。即謂不准妨農。不思既不禁人栽種。又何能不荒廢農田。歲查則騷擾堪虞。不查則種植將徧。膏腴之區。且盡化為鴉片之壤。是奪農功而耗本計也。其闇於利害者二。謂愚民自戕其生。不足深惜。此特局外痛心疾首之言。
皇上如天之仁。何忍一夫不獲。當此嚴禁之時。猶敢私相販食。若
明弛其禁令。公然行之。則父不能教其子。夫不能戒其妻。主不能約其僕。師不能訓其弟。其已食者習為故常。其未食者爭相倣效。靡靡昏昏。何所底極。是絕民命而傷元氣也。其闇於利害者三。粵東兵丁吸食鴉片。以致兵力脆弱。前排猺滋事時。曾奉
嚴旨切責。今禁兵而不禁民。日後軍糧額缺。招民充補。將現充之兵。既多違禁私吸之患。繼充之兵。又係開禁久吸之民。則雖日禁兵丁。而終無淨禁之日。夫弱一隅之兵力。猶可言也。浸染漸廣。而弱天下之兵力。不可言也。借毒物以疲內地。實屬猾夷故智。今若竟為所愚。是虛捍衞而啟窺伺也。
其闇於利害者四。澳門互市。設官稽查。具有條約。洋行奸商。勾串夷匪。置快蟹之船。設窯口之局。囤運鴉片。朋比為奸。至於銀號兌價。夷館給單。種種不法已極。此時惟有執法嚴辦。庶可免其遷流。今反令其興販。則前此藐法行私。甚為得計。此後更復何所顧忌。是濟奸民而通洋匪也。其闇於利害者五。尤有大可慮者。天下之患。莫大於一發而不可收。弛禁之令一下。海內必靡然從風。迨至禁已開而害益烈。所謂紋銀出洋諸弊。卒不能除。而且百弊叢生。日甚一日。然後悔弛禁之非。復思有以禁之。而起視天下。已成一積重難返之勢。不禁則橫流靡極。再禁則滋蔓難圖。
是又狃目前而貽後患也。其闇於利害者六。此利害之當辨者也。衡之是非既如彼。絜之利害又如此。禁之不可弛也、昭昭然矣。顧議者且曰。禁亦何益。與不禁等耳。不知此非法之過。奉法者之過也。今海內承平。而命盜奸宄案且迭出。不聞以禁之不止。遂並弛其禁也。鴉片流毒更深。獨奈何一旦寬之。議者又曰。法令愈峻。徒資索詐。不知此風原所不免。要在良有司分別懲辦。豈可因噎廢食。况官弁士兵食者復不少。所樂得而索詐者。正在此輩耳。議者又曰。淡巴菰昔曾厲禁。後禁寬。食者徧天下。卒無害。鴉片亦宜然。不知淡巴菰雖無益於人。食之尚不至廢事耗神。不
食亦不至發癮生病。何得以例鴉片。議者又曰。禁嚴則賄多。禁弛則賄少。斯□也、出自局外之人。猶為揣度之論。苟出自奉法之吏。則行賄何地。受賄何人。當此整綱飭紀之時。何不從嚴指名㕘辦。而反歸咎於嚴禁鴉片乎。夫奉法得人。即禁鴉片而賄自清。奉法非人。即不禁鴉片而賄自恣。議者何未之思也。總之平情而論。議開者非必懷不肖之意。而聊為苟且塞責。其弊遂至無窮。議禁者本力為久遠之謀。而但求執法不移。於事即大有濟。誠得海疆大吏潔己奉公。忠誠體
國。必能雷厲風行。力清弊源。然後責令各地方官。恪守成規。
嚴行查究。雖不能盡挽澆風。較之公然弛禁。其是非利害。實有判若霄壤者。若以弛禁為轉移。究非良策。惟有籲懇
宸衷獨斷。察其是非。究其利害。立斥弛禁之議。仍請
敕下在廷諸臣悉心妥議。於煙入銀出。有可永遠禁絕之方。各陳所見。
皇上擇要而施。益申厲禁之法。慎簡守法之人。俾綱紀肅而錮弊除。天下幸甚。萬世幸甚。
史／別史／籌辦夷務始末／道光朝／卷四　十八年七月辛丑至八月庚寅／八月／庚寅(P.30-2)..[清內府抄本]
庚寅。兩廣總督鄧廷楨廣東巡撫怡良粵海關監督豫堃奏。竊臣等承准軍機大臣字寄。閏四月二十五日。奉
上諭。有人奏內地人民不盡皆食鴉片。而茶葉大黃為外夷必需之物。請酌定價值。祗准以紋銀交易。不准以鴉片及洋貨抵交等語。著鄧廷楨怡良會同豫堃揣時度勢。密計熟籌。於復還財用之中。隱寓震懾外夷之意。其各省出產茶葉大黃地方。應如何稽查轉運。設立票據。歸沿海地方官員兼管。及絲斤出洋一
律辦理之處。著即悉心籌畫。妥議章程具奏等因。欽此。臣等欽
遵。當將原奏公同閱看。密計熟籌。往返商酌。至再至三。無如揣勢衡情。求端訊末。核之原奏。實有窒礙難行之處。不敢不為我
皇上密陳之。伏思紋銀之去。由於鴉片之來。則欲圖紋銀之歸源。固當立法於茶葉大黃湖絲之去路。惟查通商外夷。約有十餘國。內惟𠸄夷所屬之港腳。暨咪唎𠼤呂宋嗹國四處。向有躉船停泊外海。此外諸國。並不囤販鴉片。即此四國之良夷。亦有安分貿易。不肯營私者。其與洋商交易。向俱以大呢羽毛等物相抵。亦從無以鴉片易貨之事。今因港
腳諸國偷漏紋銀。欲令其以紋銀購買茶葉大黃諸物。而此外各國。剔而除之則兩歧。概而同之則無別。此窒礙者一也。港腳諸國。誠以鴉片偷漏紋銀矣。然其偷漏之道。如鼠竊然。非公然在內地售賣也。今欲令其以紋銀購置茶葉等貨。姑無論奸夷必以外國不產紋銀藉詞諉缷。即使茶黃能制死命。
天朝令甲既立。該夷不得不遵。而奸夷詭計多端。或以帶來番銀在內地易換紋銀。交商置貨。或在彼國將番餅鎔成大錠。充作紋銀。竊恐涇渭混淆。有名無實。且向之偷漏紋銀。乃營私耳。今令其以紋銀購買茶葉。則彼於入口之時。呈
報帶來紋銀若干萬兩。出口之時。聲稱置貨之外。餘賸紋銀若干萬兩。倣照准帶洋銀三成回國之例。將紋銀帶回本國。是從前紋銀出洋。猶係取巧。此後紋銀出洋。竟屬公行矣。計議稍疏。流弊滋甚。此其窒礙者二也。又查向來外夷入口之貨。五十餘種。內地出口之貨。二十餘種。以茶黃湖絲為大宗。每年出洋茶葉。自四千萬至五千萬斤。湖絲自六七十萬至一百餘萬斤。大黃自十萬至十餘萬斤不等。核其價值。實已居其大半。今剔出茶葉大黃絲斤三項。令其以紋銀購買。則其餘內地之貨。與入口之貨。不敷抵兌。而夷人餘剩之貨。將無所歸。此時為裕財除害起見。原
不必為夷人思慮。但通商互市。
天朝令典煌煌。豈容外夷有所藉口。此其窒礙者三也。又查茶葉產自閩皖江西。湖絲產自浙江。大黃產自川陝。價值高低。向俱隨時長落。今若酌定價值。自應從其較貴之價定為數條。惟此法施之夷人。則購買與否。聽其自便。無足計較。而施之內地。茶絲各商。則出產之區。豐歉不一。轉運之路。旱澇不齊。成本重輕。因之倍蓰。若果官定之價。可以獲利。誠為商賈所樂從。設若偶值歉收。價貴之年。官定之價不敷成本。不賣則貨物黴浥。欲賣則血本大虧。勢類觸藩。所傷匪細。此其窒礙者四也。至若茶葉大黃。產自別省。率
皆踰嶺而至。並非航海而來。沿海官員無憑兼管。其自本地販運至粵。關津榷稅。層遞稽查。若再由出產地方。設立票據。竊恐徒為不肖官吏增益陋規。而商賈轉多擾累。此其窒礙者五也。復查洋商每年呈報出口入口貨物。核計價值。大率出口之貨。多於入口之貨。除彼此以貨易貨外。遞年夷商尚須找給洋商番銀二三百萬兩。至四五百萬兩不等。核之稅冊相符。所找雖係洋銀。而廣東市價。每洋銀百兩。約補紋銀之色。或三四兩。或五六兩。是洋銀百兩。尚可抵紋銀九十三四五六兩不等。臣等愚昧之見。與其虛懸新令。徒求復還紋銀之名。不如率由舊章。總收歲找
番銀之實。
史／別史／籌辦夷務始末／咸豐朝／卷十七　咸豐七年八月庚戌至十二月癸酉／十二月／庚戌(P.25-2)..[清內府抄本]
十二月。庚戌。
欽差大臣大學士兩廣總督葉名琛奏。查𠸄酋𡅅爾唫、自八月由𠵼咖啦回粵後。旋聞有𠲽囒哂國公使噶嚦勞士、咪唎𠼤
國公使咧𠿳、於九月上旬中旬先後來粵。探聞𡅅爾唫、當七月內在𠵼咖啦敗仗之際。由陸路奔逃。已被𠵼夷各兵追至海邊。適𠲽囒哂有兵船數隻往過。連開數礮。𠵼夷之兵始行退回。𡅅酋乃得免於難。𡅅酋因感噶酋救命之恩。到粵後請酒致謝。並議現在中國究應如何措置。據噶酋云。當上年起事時。原未嘗在此目睹。惟在中國所得傳聞。卻已至詳且盡。即如首攻礮臺十餘處。並未與較。屢燒民房鋪戶數千家。亦弗與爭。總必俟直撲城垣。中國兵勇方肯交戰。無不得手。看來中國兵力非微。必有成算深謀。豫占地步。今昔時勢。迥不相同。是非曲直。尚須自酌。非比
前十餘年之煙案。尚得有所藉口。至於我由本國開行時。屢奉國王明示。𠸄國與中國現有爭戰之事。派爾往廣東、祇在守約通和。不准助勢附敵。毋令中國視我𠲽國為冦讐小人一般。致與前議和約有乖。想尊駕來粵時。貴國王自必面授機宜。亦可遵照辦理。𡅅酋聞之。亦頗以為然。尚覺游移未決。適值咪唎𠼤國亦復更換公使。該國備知上年𠸄夷滋事。實由於𪡈𡃉之暗助唆使。先已撤回。此次咧𠿳在國。即公同議定。照常通商。毋得另生枝節。前於九月十九日到粵後。𠸄夷恐其照會先行上省。多方阻撓。咧酋不聽。遂於十月初八日。將照會由澳門同知轉送前來。
旋於初九日照復。咧酋接閱之下。甚為欣感。即將照復之文、刊刻分送各國。並言可見我國與中國和好無嫌。粵省大憲如此相待。予以體面。較之從前接見者、尤有光榮。咪國各商民、無不歡呼載道。𠸄國各官聞之、大為神驚氣沮。𠸄商遂皆歸怨於𡅅酋。彼咪國公使、到粵不及一月。得占先著。我國公使來粵。前後兩次。已越半載有餘。竟無隻字往通音問。究竟何時了局。𡅅酋不得已。復往與𠲽國噶酋相商。並厯查十餘年舊章。凡各國新公使到粵。總係先行照會上省。再由省城與之照復。從未有中國先施之事。𠲽國噶酋到粵。本在咪國咧酋之前。𠸄國各官皆稱、此時不
可徑通文書。設若往投。竟不接收。縱使接收。亦必不覆。看來有何顏面。噶酋新到。竟誤信其言。及聞咪國咧酋之事。遂覺恍然大悟。相約同遞照會。於十月二十六日。據通事吳泉來稟稱、現有𠸄國譯字官喴哸嗎、令其帶上前𠸄國公使咆、前𠲽國公使咘喴、照會各一件。並稱二十七日午後。有𠸄國火輪船一隻。三板船二隻。桅上皆掛白旗。並書有免戰字㨾。駛至省河白鵞潭河面。船內載有𠸄官三人。𠲽官二人。呈遞兩國新公使照會。懇請委員接收後。旋即返櫂等語。臣當即拆閱咆咘二酋照會。內稱、該國各派有新公使、來粵接辦。嗣後有照會仍希照覆。此外亦無他
說。因思接見夷酋。必須熟識夷情之員。不亢不卑。方可與之晤面。查有候補通判南海縣縣丞許文深、常年管理夷務往來文件。前在九龍司巡檢任內。每與香港夷酋、多有交涉事件。素稱信服。遂於二十七日午刻。先在白鵞潭河面守候。甫交未刻。果見有火輪船三板船共三隻。乘潮而進。火輪船上四方大白旗一面。三板船上三角尖白旗各一面。皆大書免戰二字。𠸄官係兵總一員。小兵總一員。譯字官一員。𠲽官係兵總一員。譯字官一員。迨各船攏近。即來船相見。各酋皆免冠佩劍。禮貌尚稱恭順。敘茶少坐。即將照會接收。各該酋亦皆回本船。揚帆而返。臣詳加披閱。
文理鮮通。字句費解。大抵𡅅酋照會內稱、中國五港口。獨廣東何以不准進城。並欲請中國特派平儀大員、與之另行商議條約。上年起事。所有𠸄民及𠸄屬受累。皆當照數賠補。並欲河南地方、及各礮臺、駐紮𠸄國軍士。以上數條。如能允准。即可將附近兵船、全行退去。中外通商照常各等語。臣當即逐一照覆。如來文內稱、中國四口無異。惟其一口不然。別處情形。其皆如此。獨一處則否等語。查貴國來粵通商。已有一百餘年。始在廣州一口。先無四口之名。至道光二十二年、二十四年、兩次立約後。方開四口。蓋始起於廣州一口。原有舊日成規。本與四口不同。至於廣東
進城一節。前道光二十二年、二十四年、兩次條約內。皆無此款。惟道光二十七年二月。𪢝公使忽欲議及進城。先以兩年為期。不及一年之久。商民因其多事。回國控訴。是以將其撤回。遂換呅公使來粵。道光二十九年。與前大臣徐、往來文件。罷議進城。呅公使出示在公司行。不准番人入城之語。是以本大臣前在巡撫任內。亦會同前大臣徐、以𠸄人罷議進城一事。奏明
宣宗成皇帝在案。前已欽奉
上諭。設城所以衞民。衞民方能保國。民心之所向。即
天命之所歸。今廣東百姓既心齊志定。不願外國人進城。豈能徧
貼謄黃。勉強曉諭。中國不能拂百姓以順遠人。外國亦應察民情而紓商力等因。欽此。並聞貴國一千八百五十年新聞𥿄內
載、君主有國書到香港、交與呅。內云、所陳中國天津、並五港口各情形。均已知道。該大兵頭果能知機理事。且知兩廣總督徐、暗中出計。廣東巡撫亦在其中。先行會陳中國北京、暗派索倫兵防禦天津。雖我兵船、不難攏岸與之打仗。呅尚知國體。深曉中國規矩。此次前往中國各港口。不過密為查探。看視中國地方之衰旺。一要打仗。中國百姓皆言我國人無理。可見我大兵頭呅、辦事妥好。斷無意外之虞。甚屬可愛。呅賞加喴喱吧號等語。並另賞
獎功牌一件在身。甚為美耀。當時𠸄官𠸄商在香港者。皆穿禮服道賀。是貴國商民、皆以呅公使為然。不以𪢝公使為然也。即此次貴公使奉命而來。自當欲效呅公使之所為。亦必不肯效𪢝公使之所為也。來文候派平儀大員、會同商議。另行商議定約。總必俟該約二紙、分抵本國與中國蓋寶為據。然後撤師。查道光三十年。呅公使親赴上海。遣人駛至天津。復有進城之請。咸豐四年。咆公使又自赴天津。懇請進城。並更議條約等事。
大皇帝因道光二十二年、二十四年、兩次條約。均係奉
宣宗成皇帝鑒定萬年和約。以期永守和好。並無更改之處。由此
中外通商。均沾利益。無不照約辦理。實為妥善。
大皇帝又因罷議進城之事。已奉有
先皇帝諭旨在前。即萬年和約。亦欽奉
先皇帝所定。俱未便更易。所以貴國兩次前赴天津。雖有
欽派大員接見。並未允准會議章程。仍令回粵遵守和約辦理。此時中國無論何等官員。俱不敢有違
聖旨也。來文又稱、近來起事之間。所有𠸄民、及𠸄屬國、受其損累者。皆應照數賠補等語。查上年九月間起事。中國因拏內地人犯。巴領事信聽划艇船主一面之詞。謂官兵到船拏匪。扯破𠸄國旗號。不知官兵到船時。並未見有旗號。即據
被拏之水手供稱、官兵往拏之時。因船未開行。旗號收在艙內。是旗號並未扯破。顯然無疑。該划艇係內地人蘇亞成所造。轉雇該船主代領牌照。故船內水手。皆係內地匪徒。所拏李明太、梁建富、均已供認在洋行劫。有吳亞認可證。該二犯委係巨盜。㬪接巴領事官來文。業將該犯十二名交還。已屬情理兼盡。而巴領事官不收。突然無故興兵。毀各路礮臺。連日開礮攻擊省城。並派𠸄兵放火三次。延燒各處房屋。中國商民受其慘害。較之貴國損累更重。現在城廂內外紳民、紛紛到轅遞稟。懇求本大臣、照會貴公使、秉公查辦。尚未行文。儻不相信。本大臣俟下次照覆文
內、即將所收各稟、鈔給貴公使閱看。作何辦理。至河南地方紳民眾多。尤見剽悍。道光二十七年四月。有貴國商民、欲租河南地。據該處紳民聯名具稟。已由𪢝公使批覆。止息此事。現據來文所稱、河南地方、及沿河各礮臺、駐紮軍士等語。河南地方。前次租造棧房。尚且中止。何能駐紮軍士。其沿河各礮臺。均係紳民捐資起造。以防盜賊之用。貴國軍士欲駐紮該處。恐致釀成事端。久聞貴公使老成持重。國中無不相推。今既來粵。貴國所倚重者。原為在此了事。斷非到此生事。想貴公使有理當明。無事不公。亦無待本大臣之期許也。至來文所稱、中外通商照常一語。更見
貴公使明理曉事。自定通商和約以來。中國商民。無不以禮相待。惟上年九月以後。各國商船不來。並非中國攔阻。今得貴公使中外通商照常一語。如是。方足以慰貴國上下推重之心。更可以遂各國商民仰望之願。總之兩國素稱和好。至於中外通商照常。願當彼此行文。妥為商辦。此臣照覆𠸄國𡅅酋來文各條之原委也。至𠲽國噶酋照會。因上年春間。有傳教人馬神父、被廣西西林縣拏獲正法。欲將西林縣問罪。並令賠補銀兩。並以第三十五款和約章程。派員另議。所有上年省城行內燒去物件。理應賠銀。即𠸄國現索中國賠補。應將河南之地、及各礮臺、交與𠲽
𠸄兩國。派兵把守。俟議定章程。然後撤兵各等情。臣當即詳細照覆。如來文所稱、傳教人馬神父、經廣西西林縣被拏拷打致死一事。前接咘公使來文。已據廣西按察使稟稱、據署西林縣知縣張鳴鳳稟稱、咸豐六年正月十九日。並無拘拏馬神父拷打致死之案。惟是年二月間。據尖客村團長稟報、有匪徒馬子農等、到村妖言惑眾。糾夥拜會。並姦淫婦女、搶劫村寨等情。當即會營督團、前往捕拏。隨將馬子農拏獲到案。據馬子農供係廣東人。與林八、鄧亞修、均是同黨。林八等、現在淩雲縣屬滋擾。伊來西林縣糾夥拜會。並搶擄姦淫等供不諱。是以訊明後、業於𠞰辦股
匪案內具報在案。茲奉飭查。實止拏辦馬子農正法。與札開馬神父、名既不同。籍亦不合。本大臣據此、先已照覆咘公使在案。查天主教原係勸人為善。第二十三款和約章程內載、𠲽囒哂無論何人。如有越界遠入內地。聽憑中國官查拏。但應解送近口領事官收管。中國官民均不得傷害虐待等語。無如貴國人往往不遵條約。屢有越界以及遠入內地傳教。即如道光二十六年八月。有噶嗶喲𠷌額窪哩斯塔二名。由西藏解回廣東。二十八年。有羅啟楨一名。由四川解回廣東。三十年十一月。有呢𠼻哩唎吪呤咖唎二名。由蒙古解回廣東。咸豐元年四月。有𠵼𪢝一名。由
江西解回廣東。五年九月。有雅水明一名。由嘉應州解至省城。本年四月。有問其姓名言語難通之𠲽囒哂傳教人。由仁化解至省城。均係交貴領事官收領各在案。凡係貴國傳教人、遠入內地。無不訊明交回。可謂情理之至。今廣西五口之外。本係越界並深入內地。如果馬神父、問明係𠲽囒哂人。斷無不遞回廣東之理。況天主教既係勸人為善。至於有姦淫搶劫情事。似非傳教為善者所應為。則其非馬神父可知。至來文又稱、本國民人及所保護者在省城。所有行內物件。均被燒毀。照數賠銀等語。查上年九月內。𠸄國無故動兵。放火延燒西關一帶房屋。數十萬人皆
在目睹。即各外國人亦無不周知。𠸄兵放火燒毀。各外國人、自應向𠸄國理論。並聞巴領事官、早已允其賠補。實與中國無干。來文又稱、按照第三十五款和約章程。再請派員另議等語。查道光二十五年。兩國所立章程。係奉
宣宗成皇帝鑒定萬年和約。以期永守和好。並無更改之處。
大皇帝因此萬年和約。乃欽奉
先皇帝所定。
聖諭煌煌。無不懍遵。此時中國無論何等官員。均不敢稍有異詞。何能另派大員再議。至所稱𠸄國索中國賠補一節。查上年九月起事。係在𠸄國無故開礮轟擊省城。攻毀各路礮
臺。燒毀各街房屋。中國紳民、受此傷害。孰是孰非。各國自有公論。上年十月。接據公使來文。內稱、貴國與別國交兵。本使臣義不干涉。足見公使深明大義。不肯干涉𠸄國之事。想貴公使亦皆明理曉事。自必仍與公使所言無異。但毋聽旁人慫慂之詞。轉失貴公使持正之本心。查河南地方紳民眾多。尤稱剽悍。貴軍士如欲駐紮。恐致釀成事端。本大臣總以兩國和好。如有通商事宜。彼此皆可妥辦。幸勿惑於浮言。轉為代人受過。此臣照覆𠲽國噶酋來文各條之原委也。查𠸄𠲽咪三國、本皆世讐。各不相下。然每遇中國交涉事件。彼此又復句連一氣。以為力合勢
眾。皆可有挾而求。上年𠸄夷滋事。惟咪國𪡈𡃉為陰謀。始而尚不敢公然抗拒。迨至十一月初旬。竟在東路各礮臺接仗。大挫其鋒。迨該國聞知。皆謂外國與中國交鋒。各國舊例不准干豫。乃𪡈𡃉插入扛幫。實為多事。是以將其撤回。此次咪國新公使咧酋來粵。緣該國與中國偶有此隙。恐生芥蒂。實與通商有礙。適本年六月中旬。咪商吐噠𠶠等、來至黃埔。懇求開艙貿易。當即允行。復於照覆咧酋文內、所有上年𪡈𡃉在此助虐犯順各情。並未一語提及。使之得以轉顏。咪國各酋、以為中國真可謂大度包容。同聲感戴。至於𠲽國噶酋、既已力勸𠸄國𡅅酋、自酌息事。何以
轉為其所用。實因咆尚在香港。再三央懇。即使𠸄國不允借兵相幫。本國尚有馬神父之事。何得不與之理論。藉此亦可稍助聲威。其實馬神父一案。本係上年夏間。前署公使任內之事。先已明白照覆。半載以來。並未饒舌。即咘喴本年夏間回粵。雖申前說。復加反覆開導。皆已寢息。現在噶酋之嘵瀆不已。實由於𠸄國咆酋從旁慫慂。似尚非出自本心。孰意咪國咧酋聞知。大為揶揄𠲽國噶酋。不應附和𠸄夷、同遞照會。譏笑之詞。形諸筆墨。現已刻入新聞紙內。各國傳觀。噶酋亦頗自生慚恧。惟𠸄𠲽咪各國、自立條約以後。猶復貪得無厭。狼狽為奸。其要挾固結之
心。幾於牢不可破。經此設法反間。已令自相攜貳。果使𠸄國之勢先孤。定知各國之心亦轉。況𠸄夷橫兇肆虐。本已有一百餘年。海外諸國。側目已久。今在中國無端生釁。相持一載有餘。本居騎虎難下之勢。該𡅅酋到粵。將及半載。總無照會前來。職是之故。幸而該女主國書。已於十月中旬。由火輪船遞到香港。探聞內載、所陳中國事宜。務使好釋嫌疑。以圖永久相安。毋得任仗威力。恃強行事。即中國有未能相允之事。仍當和衷審度。據情奏報。聽候國旨施行。斷不准妄動干戈。復及沿海各省。有失國體各等情。緣近日𠸄國新聞紙愈加秘密。編列號數。封鎖在篋。非當議
事之期。各夷官皆不能取閱。外間更無從購覓。因密派向在夷樓交涉熟習、相信不疑之人。能通夷語。兼諳夷文。每值議事時。作為無心相遇。左右其間。旁視側聽。始得備悉其詳。雖𡅅酋此次照會。仍有要求各款。前已屢經駮斥。彼未嘗不明知其勢有難行。聞得尚有寓意在乎其中。一則新到粵省。若將前各公使所求未允各條。一概置若罔聞。恐彼國中必有議其後者。莫若再行瀆請。無論准駮。姑為嘗試。二則上年該夷三次城廂內外放火。延燒房屋千家。中國商民受害。較之該夷尤重。何曾不知。若皆反唇相稽。索令賠償。彼更無可置辯。三則該國窮乏已極。現經𠵼咖
啦之變。餉項無出。儻即各款未能允行。或可比照前次、許給銀兩。亦可稍濟眉急。其鬼蜮伎兩。饕餮潛謀。諒亦不過如是。業經臣於十月二十九日。將所求各款。逐一剖析照覆去後。至今尚無續有照會前來。溯查從前許以兩年後進城。十二年後更換條約。原不過一時權宜之計。詎料包藏禍胎。貽患至今。若再不乘此罪惡貫盈之際。適遇計窮力竭之餘。備將節次要求各款。一律斬斷葛藤。以為一勞永逸之舉。則得隴望蜀。伊于胡底。不獨當前之錮憂莫解。更恐此後之流毒方長。但夷性反覆靡常。詭詐百出。當此功虧一簣之際。臣尤應密為防範。明示懷柔。斷不敢稍涉
大意。頓乖全局。總俟其附近兵船。全行退出。各國貿易。開艙有期。即行飛速奏報。以期早慰
聖廑。
史／別史／籌辦夷務始末／咸豐朝／卷四十六　咸豐九年十二月丁酉至癸亥／十二月／丙辰(P.27-1)..[清內府抄本]
丙辰。俄囉斯照會。
為乞據情代奏事。本大臣於本月二十六日。接到由禮部送到軍機印文。知會定日面交。何不直由禮部送來。文稱面交。甚是不懂係何原故。即面交亦可。本臣又候及五日之久。未見肅瑞二位大臣到館。其中情節。即令人不解。反使人猜疑。肅瑞二大臣另有公務。即將公文送來。或奏請另
派大臣會議。准定使本大臣早為辦妥具奏。查烏蘇哩江至海口
中間之地。原係兩國同管之區。並無分清界址。恐我國流民與旗人雜處。互相爭鬭。難以約束。以致兩國棄好。是以與
貴國黑龍江將軍奕、會同我國欽差大臣木哩斐岳幅、將烏蘇哩河至海口等處、分界通商事宜和約。定議奏明在案。咸豐八年五月間。經桂花大臣送交
諭旨一道內、著即可告知我國。在黑龍江定議。諸事皆定。理應為中國出力。向𠸄𠲽二國講理。杜其不情之請。速了此事。方能對得中國等語。現在咪國議和之後。業已回國。不為無功於中國。烏蘇哩河至海口之中間地。在中國不過彈丸
不毛之所。毫無傷損。與我國通商行走。稍涉便宜。分清界址。以期永遠和好。況有
大皇帝煌煌
諭旨。送交和約。已奏知我國大皇帝。適會晤肅瑞二大臣。初時抵賴。後又咨稱有此
諭旨。但與本大臣交出之文不符。其中止言五口通商。及黑龍江定約諸事皆定。並非將烏蘇哩河借給在內等語。可見肅瑞二大臣、不願辦理此事。是中國失信於鄰邦。似此和約。作為虛文。何以取信於他國。而本大臣願修舊好。惟求商辦者。一按天津所立和約第九條。分定兩國交界。定旱路
貿易章程。查對早年所立和約。為指出增減各條。永遠遵行。為此備文。乞據情代奏。儻蒙
允准分界等事。我國情願幫助、勸令𠸄國兵船回國。不致擾亂天津等處。息靜干戈。實為兩幸。是否可行之處。抑或代奏。另
派大學士一位、即來會議。望乞示覆。
史／別史／籌辦夷務始末／咸豐朝／卷六十二　咸豐十年八月壬戌至戊辰／八月／甲子(P.9-1)..[清內府抄本]
山東道御史瑞亨、豫師奏。竊照邇來夷氛漸近。防𠞰一切機宜。亟應周備。奴才等、晝夜焦思。愧無稍補。謹就管見所及。酌擬八條。為我
皇上敬陳之。
一請
駕旋宮。以昭慎重也。前因外間浮議。恭讀
聖訓煌煌。仰見
皇上愛民保邦之至意。奴才等、曷勝寅感。惟念
園廷寬敞。兼無城郭拱衞。茲當警報頻傳。殊不足以昭慎重。
現在各城設立防兵。星羅碁布。較之似更嚴密。可否擬請
聖駕旋宮。則
天威坐鎮。人心自必安定。而士氣愈形鼓舞矣。
一選將接應。以資迎𠞰也。夷人詭詐百出。每先以和誘我。暗施巧計。現在情形。勢必至於迎𠞰。惟僧格林沁、後路接應。最關緊要。查有候補京堂勝保、久厯戎行。素稱敢戰。可否請
旨派令帶兵前往通州。會同瑞麟、作為僧格林沁後路接應。必可得手。其通州迆西。亦宜酌派曾經戰陣大員。帶兵防堵。庶聲勢聯絡。士氣奮揚。敵可不戰而退矣。
一速調外兵。以斷賊後也。天津為夷人所踞。直達海口。故敢節節前進。若我有兵襲其後路。則彼孤軍深入。勢難久存。擬請
旨簡調山東等省官兵。酌派大員統帶。繞道至天津。會同焦佑瀛等、潛躡賊蹤。夷人腹背受敵。首尾不能相顧。當必立時驚潰。
一出示懸賞。以散黨與也。夷人陸地接仗。全憑招集潮勇。並海口匪徒為助。然此種奸民。無非貪利起見。若我軍出示。曉以大義。懸立賞格。令其殺賊來歸。即以首級多寡。分別優賞。更擇能殺賊頭目者。給予獎敘。彼等原係內地窮
民。不難聞風倒戈。若潮勇一散。夷人陸戰。非其所長。自必不敢前進矣。
一清查戶口。以肅地面也。凡賊抵城。必有奸細為之內應。前蒙
特派大臣、辦理團防。仰見
聖慮周詳。無微不至。現聞外城編查保甲。五城會同外營。逐戶𢯱稽。辦理尚屬周至。但思宵小蹤跡無定。外城查緊。必至逃匿內城。而內城地面廣大。僻巷繁多。近來賭局煙館。在在多有。最為匪徒隱匿之所。殊為可慮。可否請
旨、飭令團防大臣、統籌全局。內城戶口。亦令編清冊。比照外城。會
同步軍統領衙門。一律嚴查。庶奸細無藏身之所。而內應可絕矣。
一運米入城。以重民食也。查外城各倉。現在仍有存儲米石。賊氛在邇。不可不思患豫防。應請
旨飭下戶部、倉場衙門、刻即將秋季俸米勒限豫行開放。一面將所餘米石。盡數運入內城倉廒。似於民食不無裨益。
一防範俄學。以慎機務也。俄囉斯官學。聞尚有俄夷居住。誠恐彼情叵測。似宜設法暗為稽察。庶軍情不致洩漏。
一嚴禁遷徙。以定眾志也。近以風鶴驚疑。商賈居民人等、漸有搬運他徙者。設或紛紛相效。必致人心搖動。應請
旨飭令順天府、五城、出示曉諭。除實有事務出都者外。毋得任意搬運什物出城。以上八條。奴才等為慎重軍務起見。是否有當。伏乞
皇上訓示。
史／別史／籌辦夷務始末／同治朝／卷十四　同治二年二月丙戌至丙午／二月／庚子(P.9-2)..[清內府抄本]
庚子。成都將軍崇實奏。黔省教案。奴才曡奉
密寄。並總理各國衙門咨函。見法國公使哥士耆、意存要挾。語多不遜。奴才接閱之餘。尤深焦灼。伏查黔省教案。奴才自元年六月奉
旨查辦。即將大概情形。單銜函致總理各國之王大臣。原以田興恕能早離黔省。則此案何難早結。該公使亦不至別生異議。詎田興恕不知大體。又有左右私人慫慂。韓超代為奏
留。遂至延不離黔。日形跋扈。嗣經奴才委去道員宣維禮、協領吉祥、再三開導黔民。並力勸韓超張貼和約。胡縛理始得相安無事。亦遂立有議單。奴才曾於該委員銷差時。將查辦詳實各情具奏在案。而督臣駱秉章、曾於元年秋間。致有田興恕詳函。曉以大義。勸其迅速離黔。田興恕竟置若罔聞。不覆一字。今即使其解任赴川。亦斷不受駱秉章鉗制。此行似屬無益。而追究從前倡殺教民之案。皆由已故撫臣何冠英獨創異議。與田興恕密致各屬私函。釀成事變。若使何冠英尚在。亦屬咎無可辭。至田興恕固不宜擅殺教民。尤不當顯違
諭旨。且其橫徵暴斂。縱欲殃民。罪狀多端。均干法紀。況以統兵大員。並不出省𠞰賊。而於
國制之中。日事聲歌。恣意快樂。尤為辜負
天恩。奴才查辦之初。所以不遽行㕘劾者。實緣節制無人。翻恐激而生變。現在張亮基既奉量移之
命。已於本年正月初六日。來省會商一切。隨於十二日起行。計其抵黔。當在二月以內。而勞崇光至今行抵何處。究不可知。欲俟外間定案入陳。未免又稽時日。況胡縛理所立議單內。原有遠人實無結案之權一語。是此案不能專憑外結。已可概見。即使胡縛理俯首聽命。而外間所結。與哥士耆
意見不協。必有異言。將來決裂之時。愈以增其狂悖。應請
皇上先行聲明何冠英、田興恕、啟釁之罪。
嚴諭煌煌。宣示中外。俾哥士耆先釋然於
宸衷獨斷。無黨無偏。然後再
命廷臣嚴議田興恕等罪案。此時
皇上即欲法外施仁。亦無不可。既得上存
國體。亦能折服遠人。大局攸關。斯為急務。至於韓超所奏。竟欲專罪戴鹿芝一人。誠如
聖諭所云。不足以昭平允。而於此次摺內。既稱楚將有功。忽又謂懲治失機將領。前後語言。自相矛盾。該撫臣即不敢有心
挾制。而其受人指使、及欺飾之情。已屬顯然。可否明降
諭旨。將韓超先行交部議處。以免西人藉為口實。
史／別史／籌辦夷務始末／同治朝／卷三十八　同治四年十二月壬辰至戊午／十二月／辛亥(P.22-2)..[清內府抄本]
胡縛理致伯洛內稟函
貴州主教胡縛理為明編結案。暗背和約。假公濟私。欺
君害民。懇准奏明另議條款。以敦和好事。竊黔省因田興恕、趙國澍、先後背約。殺害教民各案。蒙
大皇帝簡派大臣勞崇光到黔查辦。本擬將田興恕、趙國澍、置之重典。以昭公允。奈縛理竊思本國既已和好。凡事即宜相諒相讓。方不失和好之意。故田興恕一案。止以田興恕發新疆了事。其餘一槪不論。趙國澍一案。彼既已報陣亡。無論真假。亦可了事。其在案之萬小鬼、吳佩湘、車五鳳、趙包包等、均未擬罪。縛理亦未肯挑撥。即青岩所殺張若瑟等
數命。原議有賠修壯麗墳墓等語。均未照行。縛理一槪不問。止求兩相和好。無不可以將就也。縛理又念
大皇帝柔遠之恩。既優且渥。勞崇光仰體
聖意。推誠相與。人孰無情。零涕感激。因黔省盜賊如毛。生靈塗炭。日與教民講求聯團之法。與
國家深切同仇之心。總之地方官為主。不可稍存意見。時值回匪由滇竄擾黔境。破普安。屠新城。興義一府。全為回匪占踞。縛理晝夜思維。回教向有書理。並非土匪教匪可比。遂就其書理。曉以大義。長篇累牘。開其心。動其情。數往返而回人詞窮。遂有投誠之意。縛理遂不避艱險。於瘴煙暑
雨之中。親抵賊巢。告以
大清國
聖聖相傳。無論回漢。一視同仁。爾回等不思報恩。反敢謀逆。清夜自思。教理安在。該回首馬忠等首先悔悟。反戈殺賊。以興義一郡來降。又遣任司鐸國柱、易會長廷尚、直入安南分縣新城賊巢。說其投誠。奈新城為回匪叢集之所。嚴整部伍。排隊十有餘里。弓上弦。礮壓火。將任司鐸與易會長接入其巢。奮威躍武。出言大有不遜。而任司鐸與易會長毫無懼色。止有繩以大義。推明天主好生之意。並宣揚
國家厚待之恩。十餘日間。該回等陸續薙髮。安心歸順。未及
一月。而安南新城。闔境肅清矣。其回首張定中等、又捦渠獻馘。屢立奇功。此
欽差勞崇光所親受其降者也。萬目共覩。豈縛理一人之私言哉。現在縱橫數百里。兵歸伍。民歸業。即有數處地方。尚未設官。而百姓之安堵如故。縛理固不敢自以為功。而遠臣身受
皇恩。亦可少報於萬一耳。奈有前署臬陸傳應之子陸佑勤等、突起忌刻之心。日在署巡撫張亮基前。造謠捏謗。言西洋人不知是何居心。以致張亮基屢屢尋釁。其
國家之公事。縛理不敢干預。而教務事並因以掣肘。儻勞崇
光不日赴滇。則教中之風波。將有大不可問者。縛理試畧舉數端。開列於後。懇即據情奏明
大皇帝。以憑
聖鑒裁奪。實非縛理之多事。勢偪處此。實有萬不得已者。尚望貴欽差逐條詳閱。酌覈施行。
一張亮基年來託病不出。事無大小。皆由陸傳應之子陸佑勤主張。陸佑勤自號小諸葛。因以假公濟私。濫邀保舉。見興義府事不由伊經手。即生忌刻之心。遍造謠言。謂天主教意不可測。以致張亮基心懷疑慮。凡與縛理一言一語。無不用其權術。和好安在。
一興義府回首盡行投誠。將前擄去之興義府知府鄭訓逵放回。又稟請署知府李保衡到任。闔境盡行薙頭。而張亮基尚以為詐降。所有缺員之處。皆不委人。凡害民之官。亦不裁撤。純以私意為懷。絕不知顧大局。此大有害於地方也。
一普安廳前番兩次失守。實因署知州錢壎偪民生變。故回匪乘虛而入。今經收復。而錢壎署事如故。所有回民產業。皆經錢壎私賣肥己。今回匪既已投誠。自當還其產業。而錢壎吞食不吐。以致投誠回民。無所歸業。實恐有再變之虞。且改天主教名為天誅教。出示禁止。勞崇光屢言錢
署州為失守城池之員。可以撤任。而張亮基言其兄弟有京官者。內有照應。可以無慮。因此錢署州益加狂妄。無所不至。而張亮基陰受其賄。欲誰欺。欺天乎。
一興義縣遊擊劉鴻魁、普安廳遊擊易飛雄、皆以田興恕練勇署理。奪人田產。占人妻女。營私累萬。道路側目。稍一激動。即必生變。勞崇光屢飭撤其任。而張亮基因其敢殺教民。故意留之。今勞崇光已將劉鴻魁正法。而易飛雄張狂如故。嗟哉民生。何以堪此。
一興義府為衝要之區。張亮基故以營書孫清彥權署其事。今勞崇光委以候補府李保衡去。而孫清彥故與為難。
不知是何意見。
一凡有關涉教民事件。張亮基皆陽奉陰違。必至教民實受其害乃止。本年春間。賊匪竄近省城。百姓與教民同心聯團。以顧春耕。大有成效。而張亮基為該團首等與教民合夥。即謂之匪徒。皆想法置之典刑。以致民無所措。貴州首縣為貴筑縣。署知縣李遇泰、忠誠不欺。廉正自持。亦劄所屬聯團耕作。而張亮基聞所劄有教民在內。即飭兩司將李令嚴行申斥。令其限三日內將所下辦團之劄。盡行追回。若不追回。即與㕘處。及李令將劄追回而賊匪大至。可憐四野青苗。數日盡為賊蹂躪。哭聲震天。慘不忍言。
一天主教中絕少文武官員。因奉
旨通行。遂與各官往來。有候補道徐河清、實未奉教。以文員管帶兵練。身經數百餘戰。屢立奇功。天下知名。而張亮基因其辦理教案從公。並時與縛理來往。遂指為天主教。日尋其隙。言必與㕘處而後止。又有候補知縣劉登瀛、明幹忠實。持躬謹慎。因其時或與天主堂來往。即假以他故。㕘革其職。但劉登瀛自到省以來。並未署事。亦未有重大差委。實係無疵可指。而張亮基欲加之罪。何患無詞。竟捏故奏㕘革職。通省百姓。皆為叫冤。因此官紳幕友。皆怕與天主教來往矣。竊思
天語煌煌。謄黃刊布。教既弛禁。原可一體同仁。而張亮基竟如此行為。豈非暗背和約。而實有欺
君之心乎。
一張亮基既將天主教痛恨入骨。聲為田興恕報仇。則凡聞天主教之名。即必恨之。幸黔省作官者。天主教中止有三五人。皆恪守教規。不慕名。亦不慕利。任張亮基如何挑撥。皆能自己站住。可以無慮。惟在疑似之間者。或一與教中來往。或借教中書看。或審斷教案。不格外苛虐教民。若此者。張亮基皆呼之為天主教。暗中停其差委。甚有凍餓至死者。此非張亮基之暗背和約。假公濟私乎。
一田興恕、趙國澍、殺害教民各案。既經
大皇帝選派
欽差來黔查辦。應如何慎重。以紓
聖天子南顧之憂。而張亮基並不推誠相與。當未結案之前。止有花言巧語。希圖案結。及結後全背前約。無一踐言之處。即如趙國澍素有閻王之稱。屠毒生靈。斬殺自由。勞崇光亦甚痛絕之。而張亮基因其與天主教為仇。遂仍使其弟趙國霖接辦團務。私設公堂。私立監獄。私用刑杖。草菅人命。
一遇教民。則殘暴加等。甚至以貴筑縣令地方官劄百姓辦團堵賊為多事。而張亮基亦公然見諸印文。追回地方
官辦團之劄。貽笑天下。中外寒心。此又中國之第一新聞也。
一教民與各鄉夥辦團務。原憑勞崇光之示與劄。始敢聯團。及團已聯成。張亮基立偪地方官追回各鄉團劄。及賊匪於六月十一日竄近省城。教民團首周在宣、帶團迎敵。其附近各團民。因地方官撤回團劄。皆不助戰。以致周在宣力戰陣亡。被賊淩遲。實堪憐憫。
以上數條。皆張亮基與教中作難之顯而易見者。儻非勞崇光立持正論。教中靡有遺類矣。刻下勞崇光即擬赴滇。其起節之後。教中之風波。尚可勝言哉。務須及早奏明
大皇帝。將條約另行申明。將黔省殺害教民原案有名之趙國霖、萬小鬼、吳佩湘、車五鳳、趙包包等、議以重典。並將素與天主教來往無事被㕘之知縣劉登瀛等、速為開復原官原銜。勿令勒交捐復銀兩等情。以彰公道。其說降興義府全郡投誠出力教民。悉與獎敘。陣亡周在宣、給與議卹。庶可仍敦和好。儻再因循。則止有奏明我國大皇帝。另行議論為是。至張亮基之貪私酷詐。並娶部民子女等情。不干教事。不敢言。亦不當言。耑此敬請貴欽差核酌示行。
再者、正肅函間。忽接安順府屬永甯州教民飛報。稱州屬團總何光明、因聞張撫有不願教民與百姓聯團之意。遂
起意謀害。於本年六月初九日卯刻。何光明主使州差羅勝、並團長任聚五、彭有凡等、率領團丁百餘人。直入州屬募役司經堂內。將楊司鐸殺死。並共殺死教民不知多少。又將奉教人挨戶燒殺。俟探明殺死教民實數若干。再行奉聞。此張亮基假病不出後。託故交卸。實暗中主持與教為仇。儻不速奏。我輩危矣。情急苦告。速賜救援。是為切禱。
史／別史／籌辦夷務始末／同治朝／卷四十三　同治五年七月壬戌至壬午／七月／壬戌(P.1-1)..[清內府抄本]
恭親王等又奏。據署陝西巡撫劉蓉附片密陳。西安教堂一事。慮及設立城內。回民潛向句誘。為禍蕭牆。並恐臣衙門未悉陝省情形。稍涉游移。即成後患。懇請
飭下臣衙門堅持條約。換地抵償之議。勿使更有覬覦。即欲別議通融。亦祇就省外設法。所謂兩害相形。則取其輕等語。臣等見其言皆剴切。所關於地方軍務者甚大。不敢不息心靜氣。熟思審處。以期上紓
宵旰焦勞之切。下慰該省臣民企望之心。因再加意推求。公同體察。竊謂該署撫所奏。不特於撫馭教民之事。未嘗知其備細。且於撫馭回民之理。亦未得其指歸。有不能不詳晰敷陳者。天主教與回民。同出西域。各行其教。業已一二千年。無待遠引旁𢯱。強使合而為一。陝省回氛初熾。西安城外。烽煙四起。節次焚掠圍攻。其時城內十三坊回民。計三千餘戶。五千餘口。不聞其悉起而相應。該署撫於省會平定安集之後。忽云頗虞暗中句煽。內變潛生。是三千餘戶五千餘口。皆在可疑之列。殊不知
皇上之待回民。一視同仁。
聖諭煌煌。祇分良莠。今不分良莠。一概疑之。可以寒回民之心。即可以啟漢民之釁。是無待教民之句煽。而櫱已萌生。所謂駕馭者安在。該署撫不過曰彈壓得宜。羈縻有法。使奸細無從牽引而已。何以論及教民。彈壓與羈縻。均不足恃也。如謂教民倔強。非同昔比。每藉教主為護符。不若回民之尚易鈐制。殊不知教民亦中國百姓。食毛踐土。與回民相等。平日之錢糧詞訟。無一不歸地方官管束。其迷於天主教者。亦有年所。不自今始。現惟牽涉教務之件。其主教不免從中扛幫庇護。地方官所當設法維持。並非將此項教民斥出化外。即如高陵之通遠村五坊。民為中國之民。該
署撫一概棄置不問。可乎不可。然該署撫所慮如此。臣等揣度其意。不過因該主教堅欲索還西安城內張姓住宅基址。非紳所願。亦即非官所願。不能不曲體此意。而又恐臣衙門執定條約。難於駮辯。以暗中句煽回民為說。危詞刦制。必行其意而後已。伏思臣等總理各國事務。凡所要求。如天主堂舊基等事。皆非所願。恨不得一齊斥絕。無奈條約先已訂定。凡條約所不載者。彼即多方要挾。無不以理堅拒。未肯遽從。條約所已載者。彼既照約而請。則信義所在。我更不可故違。此中之隱忍含容。皆出於萬不得已。雖冒天下之不韙而不敢辭。近因各省教堂等事。未能如
約。又復稽延。該國公使憤憤不平。大放厥詞。幾欲派人自辦。勢成決裂。此時兵力財力。皆苦不足。若再不顧大局。激成事端。則在外之不速還教堂者。其紳感之。其民諛之。其屬吏更從而贊揚之。大可以得虛名。而
國家將受其實害。臣等不知該署撫何以為情。臣等徒恃口舌。又如何調護也。至天主堂學堂塋墳田土房廊等件。應行查還。載在條約。若該署撫所奏換地抵償一說。並非條約。乃係臣等設法辦成。外省亦早有踵而行之者。今西安教堂未便以張姓宅基撥給。意欲援案抵換雖無不可。但不能謂係按照條約。必須與該主教通融熟商。相度事機。
務令無可藉口。萬不可故與相左。徒以舊日基址毫無憑據為詞。強相抵制。轉令執持愈堅。至其中如何設策。則在該署撫之自運機權。非臣等所能揣度矣。總之該署撫密陳各情。臣等不敢謂其非是。省內之回民。臣等不能保其必無句煽。省外之教民。臣等不能保其必無覬覦。但所謂句煽與覬覦者。現在既非確有可憑。則豫為揣度之詞。難以作為實事。應如何彈壓羈縻。並加防範。應令該署撫自行斟酌妥辦。不得委卸於人。其西安教堂與城固教堂。仍請
旨責令該署撫查照臣等正摺指陳。妥速辦結。儻再稍事延宕。致
令猝起釁端。責有攸歸。臣衙門惟有據實將貽誤大局之處。請
旨嚴辦。
史／別史／籌辦夷務始末／同治朝／卷七十五　同治九年七月己丑至八月己亥／七月／壬辰(P.4-2)..[清內府抄本]
壬辰。安徽巡撫英翰奏。竊奴才恭奉六月十四日
密諭。飭將長江水師。會同提督黃翼升、妥為整頓等因。又奉六月二十五日
密諭。以天津民教啟釁。詢及沿江沿海口岸防兵。能否可靠。嚴飭帶兵各員。隨時訓練。實力整頓。以期有備無患等因。欽此。仰見
宸謨廣運。先事豫防。無任欽服。奴才伏查天津一案。現經曾國藩等持平妥辦。原不至有意外之慮。惟法人因利乘便。是其故智。值此釁端已兆。難保不挾形勢以為要求。誠如
聖諭。兵端不必自我而開。防維實屬刻不容緩。
天語煌煌。明燭萬里。奴才自去嵗回任以來。即鰓鰓然竊慮。求為有備無患之謀。是以將皖防各軍。一律整頓訓練。復於今嵗
校閱營伍之便。親自操演。以期緩急可恃。嗣奉到前次寄
諭。奴才即與馬新貽往返函商。以為江皖長江千里。久為外國輪船熟路。欲事防維。非守險於下游不可。欲守險要。非以沿江數省全力。並注一處不可。自古捍禦外侮之道。言戰不如言防。守平不如守險。馬新貽現擬調皖軍數營。為暗中先事之圖。奴才已不動聲色。密為抽撥。令暫駐安慶附近。如果有警。即由金陵派輪船迎往。甚屬便捷。其下游一帶。馬新貽已暗為布置。惟江口自吳淞以上。江陰以下。口面過寬。江省現有之兵輪廣艇。尚不敷分布。馬新貽深以為慮。奴才會同妥籌。密商黃翼升。擬將上游水師。暗中抽調數營。以
捕拏江匪為名。陸續下駛。暫紮金陵附近。或皖省蕪湖一帶。儻遇緊急。即會萃一處。以補輪船兵力之不足。黃翼升深𡢃兵略。諒亦允從照辦。凡此調動。皆係慎密辦理。皖軍未出本省。水師不過焦山。皆不致動遠人之疑。而一有調遣。皆可相赴。至於安慶省防。本有親軍各營。及澄清營礮船扼紮。奴才無事之時。已密加布置。有事似尚可恃。奴才於抽撥馬新貽現調一軍之外。仍擇防軍中精銳可靠。久厯戰陣者五六千人。作為兩大枝。令其仍在潁亳一帶駐紮訓練。專為一時緩急之備。此外如有未盡事宣。再當隨時會同馬新貽妥為商辦。以慰
宸廑。
史／別史／籌辦夷務始末／同治朝／卷七十九　同治九年閏十月己巳至十二月丙戌／十一月／癸丑(P.35-2)..[清內府抄本]
癸丑。醇郡王奏。竊臣於本月二十日。因前陳心疾之奏。未奉
明詔。無所遵循。冒昧籲懇
訓示。自知病中草疏。語多不合。正深惶悚。昨日恭讀邸鈔。內閣奉
上諭。醇郡王奏、𤁋陳下情。請振積習以濟大局一摺等因。欽此。仰見
皇太后
皇上勤修庶政。實事求是至意。臣心殷夷務。固陋之見。並荷
優容矜恤。不
宣示謬執之罪。實不勝欽感徬徨之至。臣所以籲懇
明詔者。委因津郡事務。辦理失宜。外國益肆猖獗。諸臣祗務因循。機會坐失。
先帝深讐。不知何日可復。椎心泣血。徒喚奈何。是以於疾病之中。為此瑣瀆之請。一則曰縷陳四疾。再則曰心疾之奏。所謂積習者。徇夷心之積習。所謂大局者。驅夷人之大局。言言祗顧本義。實未遑及他也。臣亦知機密重務。決無
諭旨宣示。交閣發鈔之理。意或按照向例。軍機處寄
諭
訓示微臣。
綸綍煌煌。豈非
明詔。若果臣非是。雖受
譴責。益可感愧勉勵。如蒙
俞允。則徇夷積習。藉此而除。驅夷大局。藉此而舉。上慰
在天之靈。下靖寰區之患。豈不盛哉。豈不快哉。若夫博廣眾之虛譽。覬覦
天語之襃嘉。摭拾浮論。怙寵邀名。無論臣本無此心。即或有之。不足為榮。適足增辱。恭讀
上諭。如吏治廢弛。諸臣泄沓。暨徵兵籌餉。重煩民力等事。實非臣管窺所能見及。惟是
綸音所載。全非臣所請之事。是不容不中心惶惑。自行辯明者也。
或明降
諭旨之外。
密飭辦夷諸臣。共抒忠悃。固為四海無疆之福或樞密諸臣。誠恐重務泄露。奏明祇次第振作。實力奉行。勿庸
特示微臣。則臣雖未得悉。事既改圖。亦所深願。不幸二者皆非。但含混請
旨。
誥誡中外。而置夷務於不理。臣下忱泯沒。固無足重輕。從此上下之情。竟致壅蔽不通。曷勝可懼可憂之至。臣之奏實非好辯。誠以其中委曲情形。外人莫知。臣固盡知。知而不言。尚
得為有人心者乎。又如官方原應澄敘。若徇夷心而屈抑之。亦屬澄敘無由。民生原應乂安。若畏夷喝而殺戮之。依舊乂安無計。統兵大臣原不應偷安。若不指出偷安者為誰。而加以重罪。則偷安者固自若也。凡此皆賴
皇太后
皇上
聖鑒洞燭。不使臣下稍有欺蔽。庶謨明弼諧之盛。將見於今日。臣籲懇
明詔本意。既詳細陳明。是否
特示。不敢必求。惟有作速治疾。以贖曠職之咎。以待復讐之舉。如
有關繫
國體。曲徇夷心等事。一經見聞。仍當盡力爭之。以期仰副
皇太后
皇上覆幬鴻施。兼盡休戚相關之道。
史／政書／清朝通典／凡例(P.2021-1)
皇朝通典凡例
一杜佑通典八門由食貨以訖邊防本末次第具有條理續通典因之我
朝制度典章因革損益盡美盡善載在
大清會典者實有以酌時會之宜立質文之準若禮制則有
大清通禮
皇朝禮器圖式樂制則有
聖祖御製律呂正義
皇上御製律呂正義後編兵制則八旗兵部有中樞政考刑制則有
大清律集解
大清律例地理則有
皇輿表
大清一統志
盛京通志熱河志
皇輿西域圖志諸書煌煌乎經國之良模足以垂憲萬世今宜以類編次至於八旗則例各部院則例及諸家著述亦並廣為甄采舉要提綱務期簡而不遺核而不冗庶足勒為成書傳示永久
史／政書／清朝通典／禮典　凡二十二卷／卷四十一　禮一／吉禮一／郊天／乾隆十五年(P.2243-2)
十五年正月
諭和親王等
圜丘壇上張幄次及陳祭品處過窄既議鼎新可將
圜丘三層臺面仍九五之數量加展寬則執事者得以從容進退益昭誠敬至棕薦向係滿鋪則臺面可以不用琉璃著改用金磚益經久矣王等奏上
特命大學士等議奏大學士等奏言
郊壇規制其意貴乎法古而數貴乎合宜謹按易大傳曰天數二十有五蓋一三五七九皆奇屬陽而五為中數九為老陽是故洛書用五統奇大易用九策筮煌煌
聖諭仍九五之數量加展寬至為精當查明時上成用五丈九寸當九五之數稍涉牽合而三成用十二丈則於奇義無取今據奏以古尺計度臺面上成徑九丈為取九數二成徑十五丈為取五數極為妥協惟三成徑十九丈雖亦為奇數然非由九而生謂為仍取九數未盡脗合擬請三成面徑用古尺二十一丈取三七之數上成為一九二成為三五三成為三七則天數一三五七九於此而全且合三成徑數共四十五丈於九五之數尤為脗合
再考古尺制起黃鍾數協九九我
聖祖仁皇帝審元音而定以作樂我
皇上重
郊壇而推以制禮義既法古而數更合宜應如所奏照依律呂正義所載古尺制度上成面徑九丈二成面徑十五丈惟三成面徑二十一丈確核今尺按數興修又查壇面磚塊原制上成圓面九重自一九遞加環砌以至九九其義甚精允宜仍舊至二成七重三成五重圍磚不拘未免參差臣等酌議壇面既加展寬二成三成擬合亦用九重遞加環砌二成自九十至一百六十二三成自一百七十一至二百四十三體制方為整齊再查金磚向例不過見方二尺餘今上成鋪面每塊長闊至三尺五六寸誠難燒造應如所奏用艾葉青石敬謹成造俾保永遠堅固又前奉
聖諭臺面棕薦滿鋪是以改用金磚若欄板則係露明不便易用青石應請仍用瑠璃成造至原奏稱瑠璃欄板每塊長四尺五寸有餘難以燒造臣等伏思欄板扇數加多則尺寸自然減少擬請三成欄板共用三百六十扇應周天度數上成每面十八扇四面計七十二扇每扇之長得今尺二尺二寸餘二成每面二十七扇四面計一百八扇每扇之長得今尺二尺六寸餘三成每面四十五扇四面計一百八十扇每扇之長得今尺二尺二寸餘則扇數加多尺寸減少自然易於成造而每成每面亦皆與九數相合總計三百六十較之二百一十有六取義尤為明顯再查原奏三成徑數俱係古
尺而所定中心圓面週圍壓面及九重之長則皆係今尺至三成臺高現今上成高五尺七寸二成高五尺二寸三成高五尺並欄柱長闊高厚踏垛寬深亦係今尺臣等逐項悉按古尺核算略為增減皆與九數相合如此則
郊壇重典制崇法象數協乾元允足昭
盛代之宏規垂萬年之鞏固矣謹繪圖列數恭呈
御覽奏上允之嗣因瑠璃欄板難以成造經總理工程大臣奏明易用青白石須彌座用旱白玉石為欄板柱子添安出水龍頭至十八年工竣
史／政書／清朝通典／禮典　凡二十二卷／卷四十一　禮一／吉禮一／郊天／乾隆四十六年(P.2246-1)
四十六年十二月
諭本月二十三日內閣進呈禮部具題壬寅各
壇
廟祭祀齋戒日期一本冊開正月十四日次辛祀
祈穀壇所擬甚屬不當天子父
天母
地祇承之義不可稍弛從前雍正七年恭奉
皇考世宗憲皇帝諭旨以定例正月上辛若在初五日以前則改於次辛但元旦朝賀乃朕躬之禮儀若因此而展祈穀之期於心實有未安著於上辛行禮煌煌
聖訓實屬萬世不刊之論朕御極以來遇正月初三日以前上辛因必須隔年齋戒是以改用次辛其有初四日上辛亦改用次辛行禮者則因
聖母皇太后祝釐初祉朕於元辰躬率王公大臣拜賀
東朝儀節不容稍缺至明歲正月初四日上辛並非向年可比矣該部何得亦改次辛況冬至南郊禮成有於次日受賀者所謂禮緣義起而義以方外尤必敬以直內如謂臣下意在尊君不敢輕易朝正令典亦當備查往例具奏請旨乃禮部遽行題達何昧昧一至於此至閣臣職司票擬於此等典禮攸關之章疏何以並不細心請旨擬簽必待朕自行看出耶所有禮部堂官著交部嚴加議處大學士著交部察議至祀典本屬吉禮而上辛
祈穀尤歲首鉅儀乃該部必於二十三日具題閣臣亦即於是日呈進朕雖不以責備而諸臣疏忽若是可謂不知仰體朕懷矣所有明歲
祈穀行禮仍用上辛並著為令將此通諭中外知之又奉旨禮莫大乎敬
天義莫隆於
郊祀前以禮部具題壬寅年祭祀
壇
廟各日期將
祈穀行禮改用次辛所擬不當已明降諭旨仍用上辛矣
孟春
祈穀所以迓陽氣而兆農祥考諸經傳蓋指孟春以後之上辛雍正年間恭奉
皇考聖諭飭禮臣定議允宜永遠遵守敬思其義若上辛在立春前舉行與來陽之義未為精當又上辛設在正月初三日以前則當於舊臘隔年齋戒而
太廟祫祭實為合饗大禮即宮中拜
神亦屬國朝定例若於齋戒期內照舊舉行於專一致敬之道似猶未協其應如何斟酌古今益臻明備並百世遵守可行之處著大學士九卿詳晰妥議具奏尋大學士等奏言上辛
祈穀以立春後所得之辛始為上辛若立春後之辛尚在上年十二月內則仍用正月之上辛以符歲首之義至正月初四日上辛應於初一日齋戒起是日
皇上未入齋宮之前
宮中拜
神
奉先殿行禮均可各昭誠敬即毋容改期從之又奉
諭旨朕自臨御以來每遇
郊祀大典無不蠲潔躬承四十六年如一日仰荷
昊蒼眷佑壽越古稀仍當躬親行禮而一切登降禮儀步履究覺稍遜於前若遣官恭代非朕勤於躬親昭事之初心而勉強將事復於精一凝承之意轉有未盡因諭該部前往敬視
祈穀壇宿齋宮詣
壇瞻拜日降輦處茲據福隆安等奏請擬由
皇乾殿西牆門外降輿較為近便等語應如所奏交各該
衙門遵照辦理此朕仰體
上天眷愛朕躬長申寅恪之意將來朕子孫纘緒凝庥有壽登古稀者亦可欽承朕志於
郊壇大祀每歲躬行率由此典以上邀
皇天眷顧之隆庶幾無疆惟庥永膺
昊貺垂裕萬年將此通諭中外知之
史／政書／清朝通典／禮典　凡二十二卷／卷四十三　禮三／吉禮三／北郊(P.2257-1)
皇朝通典卷四十三
禮吉三
北郊
臣等謹按方丘祭地見於周官杜典因之是也其附神州后土則以神州為北郊誤分祭地為二且神州之說出自鄭注讖緯之說未可為據至於漢代渭陽汾陰后土祠祀更為不經唐宋相沿至明始輟
國朝定制夏至日大祭
地於
方澤是為
北郊法占垂後準禮經而超百代矣欽維
列祖親祀
方丘鉅典煌煌允與
圜壇並重
皇上臨御以來歲必
躬親展祀每以夏至正當盼雨之時
寅衷默禱旋即甘澍渥霑仰見昭格之
忱五十年來精誠如一謹稽
北郊祀典並
列祖升配大禮恭著於篇而原書附見之神州后土則謹從刪去云
史／政書／清朝通典／禮典　凡二十二卷／卷四十六　禮六／吉禮六／壽皇殿(P.2290-3)
壽皇殿
臣等謹按杜典宗廟門歷敘唐以前廟制即附載原廟於內以其事本略故無專條至唐宋以後別廟之建神御之奉典制遞增
欽定續通典詳考為原廟一門以補杜典之所未備體例洵為盡善我
朝既建
奉先殿與
太廟同申孝享儀文隆備巳於前篇恭述至崇奉
聖容之禮則
壽皇殿
恩佑寺
安佑宮
永佑寺先後建立
宮中
苑中
神御式憑如親
陟降洪惟
世宗憲皇帝孝思垂則禮展
家庭我
皇上繼述心虔追隆
世德恭繹
御製各碑記仰見
仁孝誠敬之心無乎不達煌煌鉅典有非前代原廟之制所能擬其萬一者矣茲恭紀
壽皇殿於前即恭紀
恩佑寺
安佑宮
永佑寺於後與
奉先殿典禮並隆焉
史／政書／清朝通典／禮典　凡二十二卷／卷四十九　禮九／吉禮九／祀歷代帝王　名臣附／乾隆四十九年(P.2322-1)
四十九年二月
皇上南巡過曲阜
親詣
少皞陵行禮閏三月至江寧
親詣
明太祖陵行禮奉
諭禮部奏詣明太祖陵儀注三奠酒每奠行一叩禮等語前代陵寢于經過時親詣拈香自應較本朝
陵寢儀郎有別然朕加隆前代禮數從優昨經過曲阜親詣少皞陵孔林皆行二跪六叩禮嗣後遇親詣前代陵寢俱照此行禮不必奠酒著為令七月
諭朕因覽四庫全書內大清通禮一書所列廟祀歷代帝王位號乃依舊會典所定有所弗愜於心敬憶
皇祖實錄有敕議增祀之諭令查取禮部原議紅本則係康熙六十一年十一月內具是爾時諸臣不能仰體
聖懷詳細討論未免因陋就簡我
皇祖諭旨以凡帝王曾在位者除無道被弒亡國之主此外盡應入廟即一二年者亦應崇禮煌煌
聖訓至大至公上自羲軒下至勝國其間聖作明述之君守文繼體之主無不馨香妥侑不特書生臆論無能仰喻
高深即歷代以來升歆議禮未有正大光明若此者也乃
會議疏內聲明偏安亡弒不入祀典而仍入遼金二朝不入東西晉元魏前後五代未免意有偏向視若仰承
聖意而實顯與
聖諭相背朕意若謂南北朝偏安不入正統則遼金得國亦未奄有中原何以一登一黜適足啟後人之訾議即因東西晉前後五朝有因篡得國擯而不列如操丕不得為正統之例殊不知三國時正統在昭烈故雖以陳籌三國志之尊魏抑蜀而卒不能奪萬世之公評至司馬氏篡竊以還南朝神器數易如宋武帝崛起丹徒手移晉祚自不能掩其篡奪之罪其他雖祖宗得國不正而子孫能繼緒承休即為守文中主亦不可概從缺略況自漢昭烈以至唐高祖統一區夏時之相去三百餘年其間英毅之辟節儉之主史不絕書又安可置而不論至於後五代如朱溫以及郭威或起自寇竊或身為叛臣五十餘年更易數姓中華統緒不絕如綫然周世宗承藉郭氏餘業憑有疆域尚不失為令主此而概不列入則東西晉前後五代數百年間創守各主祀典缺如何以協千秋公論他若元魏雄據河北地廣勢強太武道武勤思政理講學興農亦可謂偏安英主並當量入祀典以示表章朕前命館臣錄存楊維楨正統辨諭內詳晰宣論以維楨所辨正統在宋不在遼金元之說為是所以存春秋綱目之義見人心天命之攸歸且檢閱孫承澤春明夢餘錄所載明代崇祀古帝王位號原未列遼金二朝今通禮內崇祀遼金而不入東西晉前後五代似此互相入主出奴伊於何底是皆議禮諸
臣有懷偏見明使後世臆說之徒謂本朝於歷代帝王未免區分南北意存軒輊甚失
皇祖降諭之本意也至明之亡國由於神熹二宗紀綱隳而法度弛愍帝嗣統時國事已不可為雖十七年身歷勤苦不能補救傾危卒且身殉社稷未可與荒淫失國者一例而論是以
皇祖睿裁將神熹二宗撤出而愍帝則
特令廟祀
褒貶予奪釐不爽實千古大公定論乃諸臣於定議時轉復將漢之桓靈增入豈未思炎漢之亡亡於桓靈而不亡於獻帝乎從前定議未將東漢全局詳審論斷轉吏昏闇之君濫叨廟食所議未為允協夫自古帝王統緒相傳易代以後饗祀廟庭原以報功崇德至於嚴篡竊之防戒守成之主或予或奪要必衷於至當而無所容心於其間方協彰癉之義所有歷代帝王廟祀典著大學士九卿更行悉心詳議具奏並著於定議後交四庫館恭錄
皇祖諭旨並朕此旨於通禮卷首以昭殷鑒歷朝垂示萬年之至意尋大學士等議奏酌擬增入廟祀
晉元帝明帝成帝康帝穆帝哀帝簡文帝
宋文帝孝武帝明帝
齊武帝
陳文帝宣帝
元魏道武帝明元帝太武帝文成帝獻文帝孝文帝宣武帝孝明帝
唐明宗
周世宗共二十三帝又
唐憲宗
金哀宗二帝應否增入廟祀恭候
欽定得
旨據大學士九卿等會議增祀兩晉元魏前後五代各帝王一摺並聲請唐憲宗金哀宗應否一體增祀等語憲宗處唐中葉各鎮節度憑陵跋扈僭叛不臣憲宗命將專征削平淮四厥功頗偉在有唐一代中尚屬英王其末年被弒係禍變猝乘與荒亂失德召變致衅者不同至金哀宗處衰弱之時國勢已不可問推其致敗之由實田熙宗海陵淫虐階厲哀宗自縊殉國與明之愍帝事同一例自應一體增祀餘俱著照所議行
史／政書／清朝通典／禮典　凡二十二卷／卷四十九　禮九／吉禮九／祀歷代帝王　名臣附／乾隆五十年(P.2323-1)
臣等謹按杜典祀先代帝王之後有老君祠一條彼以一時所尚用加纂輯本非典要又孔子嗣後有太公廟一條亦非定禮前明罷之甚當伏考
本朝祀典並無與此相類者應刪其目至杜典以巡狩入吉禮亦於義理未協茲謹從
大清通禮之例凡
巡幸盛典恭載於嘉禮門內若封禪之說不見經傳附會無稽莫甚於此杜典載之陋矣良出秦漢以至有唐多襲行之甚且以古帝王巡狩望祀之禮妄加緣飾誇耀當世愚惑後人宋代真宗踵行陋轍今
欽定續通典載之蓋存其事正所以黜其非也欽惟
本朝受命
聖德
神功超越前代禮
天祭
地致敬
郊壇大典煌煌義昭崇報
聖祖仁皇帝省方登岱
慶行
惠施斥封祀之文而弗舉我
皇上法
祖時巡瞻禮泰岱
茂典重光望秩懷柔與詩書比烈矣伏讀辛卯春
東巡
御製登泰山即事言志詩有那舉升中禮之句
注云多有引升中語為幸泰山數典者不知升中乃燔柴告
天即為封禪之說所自昉向嘗斥為不經是以前者兩陟岱頂及此次登嶽祝
釐不過瓣香展敬並無所謂升中之事其誤不可不正大哉
聖言折衷經訓而益精之允為卓越萬古恭識于此益以見杜典封禪之議可不待加闢而自明矣
史／政書／清朝通典／禮典　凡二十二卷／卷五十七　禮十七／嘉禮七／優老(P.2415-1)
皇朝通典卷五十七
禮嘉七
優老
臣等謹按杜典有養老一條今考古者養老之義雖載於禮經而三老五更之制諸說紛如杜典所載且有憑臆而害禮者
皇上於戊戊歲
御製三老五更說以闢之近復
命刻於辟雍碑陰又
御製三老記書張廷玉三老五更議後二篇煌煌
聖訓實發千古未發之蘊茲恭錄篇端以正舊說之謬至若我
朝定例民間壽躋百齡者題請建坊日昇平人瑞每年舉行不可勝數
皇上於歲越期頤者
賜詩
賜額並加
賞內府緞疋銀兩洵為
異數又自
聖祖肇舉耆筵
皇上重修茂典尤從古未有之盛事茲悉恭紀為
優老一篇云
御製三老五更說曰三老五更之說不見於詩書其見於禮記者蓋出乎漢儒非孔子之言惟左傳三老凍餒之文為最古然傳謂公聚朽蠹而三老反不見養遇非與五更相提並論也註三老五更者多矣或謂上中下壽或謂工商農而不及五更或謂明天地人
與五行之事或謂取象三辰五星或謂知三德五事者各以臆度不堪縷指矣至蔡邕獨斷乃有父事兄者之說而白虎通之謬直以為老更各一人且曰父一而已不宜有三吁可怪哉天子養老即所以教孝於天下何至以父事之且即其說父一而已則天子已自有父今復事一人是非二父乎腐儒執虛文而謬大義真不直一噱耳邕復解更為叟謂豕亥之訛夫叟與老同既有老又何藉叟為哉予以為三者天地人之數養老自以三舉其數耳若夫五更則更事之說為近而五倫五常莫不具於此人數不必其備行之以敬誠愷悌則中和位育將在是矣後儒一切穿鑿之論何足數哉
御製三老記曰子既為三老五更之說以闢諸家之謬然以三老之稱數典於左氏其何以稱三老則求其解而終不得其辭茲以三餘之暇書辟雍詩冊有三老之語臨池下愰然悟曰三老之言實出孟子所謂老而無妻老而無夫老而無子此非三老而何孟子雖出左氏後而此語自由古以傳故即繼之曰文王發政施仁必先斯四者可知文王時即有三老之稱左氏提其綱孟子晰其目耳且晏子對叔向歎齊之將為陳氏所云公棄其民三老凍餒乃指一國鰥寡獨窮之民之無恤者設以上壽中壽下壽論之豈八十以下之老即可以弗恤乎其餘傅會之論愈說愈遠然總於辟雍養老興賢有何涉乎自是而三老之稱徧於鄉閭所謂三老董公壺關三老之類不一而足蓋耆艾而長於鄉者即可稱三老而非定三人也夫予三老五更之說成於戊戌逮今又六年求其說
而不得而筆下偶得之是不可以不記且此六年中何嘗不讀孟子而未有會茲偶會之益見理不可不日窮書不可不日讀寧渠呈己之是顯人之非以為博聞廣識而已哉
御製題張廷玉三老五更議曰戊戌年為三老五更說亦既闢其踳駁而勒之新建辟雍之碑矣今秋駐避暑山羊檢續書之四庫全書內文穎集中有三老五更議之篇而挂漏其名因命檢文津閣之書乃知為張廷玉所撰憬然憶之事在乾隆戊午為廿七月既閱諸禮畢舉之時於視學之前曾向軍機大臣等談及三老五更而咨其可行與否彼時鄂爾泰依違其間張廷玉則斷以為不可於是奏此議而遂寢其說蓋鄂爾泰固好虛譽而近於驕者張廷玉則善自謹而近於懦者且二人彼時皆可望登此席者也以今觀之則廷玉之議為當設爾時勉強行之必有如廷玉所謂資後人之議者矣若朕戊戌年之所為三老五更說戊戌去戊午歷四十年其事早己忘之蓋戊午朕方廿八歲而戊戌則六十有八此亦足驗四十年間學問識見之效而年少時猶未免有好名泥古之意至今則灑然矣茲觀廷玉之議與朕之說不約而同樹之前旌焉因命並勒辟雍碑以識己學之淺深及弗掩人之善也夫廷玉既有此卓識何未見及朕之必不動於浮言遵
皇考遺旨令彼配享
太廟而臨休致歸里時乃有求入
廟之請此所謂老衰而戒之在得乎朕又以廷玉之戒為戒且為廷玉惜之
史／政書／清朝通典／禮典　凡二十二卷／卷五十九　禮十九／軍禮二／大射鄉射(P.2443-3)
臣等謹按杜典有天子諸侯大射鄉射一條蓋據周禮射儀自天子以至卿大夫制咸備焉顧自漢以後其禮久廢間有舉行如唐開元禮宋史禮志明集禮所載大射儀亦徒效其儀節而於游藝觀德之實意均未有當恭惟我
列聖家法相承世守滿洲舊制肄勤尚射
太宗文皇帝垂諭煌煌
皇上立碑箭亭鑴示子孫典至鉅也意良深也
聖祖仁皇帝神勇天錫於
行圍
閱武之時每
御天弧發無不中一日內射兔三百一十八凡外藩之隨侍者咸相視慴服以為自來神射所未有又
命大臣侍衛等更番校射按第行賞垂為定制我
皇上法
祖肄武每
幸木蘭行圍
御箭射中虎豹熊羆應弦即仆者無日無之
記注所書不可勝數歲時
命射
親御弧矢俾萬眾觀瞻知所效法常於
大西門集近侍諸臣校射
上連發二十矢中十有九是蓋出
聖德之緒餘而
多能天縱
神明獨擅超絕萬古矣至若侍衛官員每年隨圍必先期集射
掄其能中鵠首優給路費又
巡幸所至
閱射頒賞並定十五善射之制皆於習勤示惠之中寓序賢選能之意視古射禮為益精矣又豈在虛文縟節之末哉謹闡載大略其前典所有大射鄉射諸儀從刪節焉
史／政書／清朝通典／兵典　凡十二卷／卷七十九　兵十二／馬政(P.2605-1)
皇朝通典卷七十九
兵十二
馬政
臣等謹按我
朝馬政遊牧有所飼育有方
太和翔治物遂孳生凡
天閑良驥特立專司
皇城
南苑諸處分設有內廄外廄其掌於太僕寺者左右兩翼各牧場掌於
上駟院者上都達布遜諾爾等處各牧場馬數計二十萬有奇又八旗官馬直省牧馬營馬數亦二十餘萬有奇每歲孳息之數更不可量迥非唐志之侈稱無實者所可同年而語我
皇上天威震疊式廓新疆泉甘土厚畜牧日繁哈薩克諸部落亦歲歲貢馬求市洵伊古以來未有如
今日之蕃庶者也至若馬數日盈或分往屯田或撥給緣邊營伍俾均歸實用伏讀
御製新樂府陰山道篇煌煌
聖言真足昭垂萬古謹據
大清會典則例臚敘馬政於左
史／政書／大清會典則例（乾隆朝）／禮部　卷五十六至卷九十七／卷七十七　祠祭清吏司三／吉禮三　大祀二下　升配(P.1-1)..[文淵閣四庫全書本]
欽定四庫全書
欽定大清會典則例卷七十七
禮部
祠祭清吏司
升配
一
列聖升配順治五年冬日至恭奉
太祖高皇帝配饗
圜丘前期遣官各一人祗告
天
地
宗
社至日
世祖章皇帝恭奉
神牌奉安於第一成
上帝幄左旁青幄跪安畢興至香案前行一跪三拜禮
復位乃行大祀禮
神位前上香奠帛進俎三獻均與
上帝位前同
○十四年
諭禮莫重於事
天孝莫大於尊
親朕纘承鴻緒恪修祀典
郊祀皆奉
太祖武皇帝配饗今思
太祖受命
上天肇興帝業
太宗繼志述事丕振皇猷功徳並隆咸宜崇祀以後冬至祈榖祭
天均奉
太宗同
太祖配饗夏至祭
地均奉
太祖
太宗配饗著為定例其應行儀節爾部卽詳議具奏欽此遵
旨議準配饗事宜今夏至在邇冬至尚遠肇舉配饗之典先
方澤而後
圜丘於序少紊若竢冬至
太宗配
天之後明歲舉行
方澤配饗禮為期太逺應不竢冬至夏至令恭製
太祖
太宗神牌及寶座几案擇吉先行
太宗配饗
圜丘
祈榖之禮隨行
太祖
太宗配饗
方澤之禮前期遣官祗告
天
地
宗
社屆期恭奉
神牌配饗
圜丘
方澤
大饗殿一切禮儀均如
南北郊儀大禮告成布告天下
○是年正月上辛
祈榖奉
太祖高皇帝配饗
世祖章皇帝恭奉
神牌由
大饗殿左門入奉安於
上帝位左旁寶座一應禮儀均與五年升配
圜丘禮同
○是年三月奉
太宗文皇帝配饗
圜丘並
大饗殿祀日
世祖章皇帝先詣
圜丘奉安
神牌於
上帝幄之右旁青幄禮成詣
大饗殿恭奉
神牌奉安於
上帝位右旁寶座一應禮儀均與恭奉
太祖高皇帝配饗禮同
○是年夏至奉
太祖高皇帝
太宗文皇帝配饗
方澤祭日
世祖章皇帝恭奉
神牌奉安於
皇地祇幄旁東西配位黄幄一應禮儀與升配
圜丘同
○康熈六年
諭朕惟自古帝王建極綏猷保民圖治莫不以懋昭先徳祗盡孝誠為務朕纘承丕基躬親庶政恭惟
世祖章皇帝功徳兼隆當崇配饗是用上稽前典下協輿情謹告
天
地
宗
社率諸王貝勒文武羣臣於康熙六年十一月七日冬至大祀
天於
圜丘奉
世祖章皇帝配饗欽此祀日
聖祖仁皇帝恭奉
神牌奉安於
上帝幄之左旁
太祖高皇帝之次第二青幄一應禮儀均與順治十四年同
○是年十一月十六日奉
世祖章皇帝配饗
方澤祭日
聖祖仁皇帝恭奉
神牌奉安於
皇地祇幄之左旁
太祖高皇帝之次第二黄幄禮儀與順治十四年同
○九年正月奉
世祖章皇帝配饗
大饗殿祀日
聖祖仁皇帝恭奉
神牌奉安於
上帝位之左旁
太祖高皇帝之次禮儀與順治十四年同
○雍正元年九月初五日
諭自古祖功宗徳制在不祧饗帝饗親祀應並舉仰惟
皇考聖祖仁皇帝六十一年豐功厚澤深洽人心四千餘年哲后賢君難侔歴服朕纘承丕緒永念前徽
皇考聖祖仁皇帝允宜崇祀
郊壇克配
上帝以後冬至祈榖祀
天祗奉
聖祖仁皇帝同
太祖高皇帝
太宗文皇帝
世祖章皇帝配饗夏至祭
地亦如南郊祈榖祗奉配饗其應行禮儀爾部詳議具奏欽此
○是年冬至大祀
天於
圜丘奉
聖祖仁皇帝配饗前期遣官祗告如常儀祀日
世宗憲皇帝恭奉
神牌奉安於
上帝幄之右旁
太宗文皇帝之次第二青幄一應禮儀均與康熙六年同
○二年正月上辛
祈榖恭奉
聖祖仁皇帝配饗
大饗殿祀日
世宗憲皇帝恭奉
神牌奉安於
上帝位之右旁
太宗文皇帝之次禮儀與康熙九年同
○是年夏至奉
聖祖仁皇帝配饗
方澤祭日
世宗憲皇帝恭奉
神牌奉安於
皇地祇幄之右旁
太宗文皇帝之次第二黄幄禮儀與康熙六年同
○十三年十一月二十日
諭自古聖君哲后為
上天篤生以乂安寰宇嘉惠元元功徳之盛侔於造化
厥後追崇之典必合
天並饗以隆祀典詩載思文之什易垂殷薦之文皇哉大矣仰惟我
皇考世宗憲皇帝值重熙累洽之後統御乾綱誕敷膏澤顯承
帝命黙契
天心殫繼述之孝思裕經綸之要道由是宣之為政教飭之為法紀勵百爾之廉能卹萬民之疾苦蠲逋
賦飭軍威靜桁楊籌水旱勸課農桑砥礪風俗惓惓懇懇心勤宵旰之中而慮周垓埏之表至若隆師重道取士増科文徳著焉輯寧邊塞撫乂蠻陬武烈彰焉洋洋
聖謨儼如
天語煌煌
睿藻煥若
天文至治光華格於上下如日月之行運無不照臨如
雨露之沾濡無不周溥用能合撰
帝載協應
蒼穹嘉祥畢集朕惟本天本祖之義尚徳尚功之典我
皇考世宗憲皇帝允宜崇祀
郊壇克配
上帝以昭
天眷然必輿情允協衆議僉同嗣後冬至祈榖祀
天祗奉
世宗憲皇帝同
太祖高皇帝
太宗文皇帝
世祖章皇帝
聖祖仁皇帝配饗夏至祭
地亦如南郊祈榖禮祗奉配饗所有應行典禮爾部會同九卿翰詹科道詳議具奏欽此遵
旨議準應於乾隆二年冬至奉
世宗憲皇帝配饗
圜丘乾隆三年孟春上辛奉
世宗憲皇帝配饗
大饗殿乾隆三年夏至奉
世宗憲皇帝配饗
方澤其各
壇増設供奉
世宗憲皇帝神牌及
天壇
地壇幄次
大饗殿奉安
神位寶座並
神位前一切陳設器用禮部會同太常寺相度地基詳晰妥議交與工部敬謹製造
○乾隆元年十二月初九日
諭仰惟
皇考世宗憲皇帝徳並高深恩覃海宇駿烈鴻功垂裕萬世允宜配饗
郊壇永崇禋祀朕思來年三月之吉升祔
太廟之後配饗之禮理宜敬謹舉行第其時夏至伊邇冬至尚遥若先奉配
方澤恐前後之未協若竢冬至
南郊然後舉行又覺時日之久曠敬稽我朝順治十四年三月
世祖章皇帝恭奉
太宗配饗
圜丘翼日配饗
方澤康熙六年十一月丁未時屆
南郊
聖祖仁皇帝恭奉
世祖配饗越十日配饗
方澤兩朝典制均繫特行禮隆儀備燦垂史册且稽之
經傳成周郊祀后稷以配天宗祀文王於明堂以配上帝卽月令所謂季秋大饗帝也召誥載三月丁巳用牲於郊釋者謂非常祀而祭天以告卽位也又宋仁宗皇祐二年以大慶殿為明堂合祭天地三聖並侑一如南郊圜丘之儀則是古來因事南郊之禮不必定在二至之時明矣我朝舊制盡孝盡誠與古符合來年
世宗憲皇帝配
天大禮宜遵照舉行其應行典禮爾部會同總理事務王大臣内閣九卿敬謹詳議具奏欽此遵
旨議準乾隆二年三月初五日
世宗憲皇帝升祔
太廟後其時夏至伊邇冬至尚遥謹遵
兩朝舊制於夏至之前欽天監敬選吉日恭奉
世宗憲皇帝配饗
圜丘乾隆二年夏至配饗
方澤仍照原題於乾隆三年孟春上辛日配饗
大饗殿恭按
太祖
太宗配饗時所造青幄規模闊大至
世祖
聖祖配饗增設青幄照式製造今若仍遵舊制則地勢稍狹應將
配位青幄均酌量改造其青幄内供案亦稍加收改
配位青幄既經重造
上帝青幄亦宜重飾見新
○二年四月十三日具
奏
世宗憲皇帝升配
圜丘儀奉
旨爾部具奏
皇考配饗
天壇儀注朕敬謹詳閲内稱配饗時朕恭奉
皇考神牌升壇奉安於東三青幄等語並未議及祗見
上天之儀朕思
皇考升祔
太廟時先行祗見
列祖
列后禮畢然後陞座今配饗
圜丘亦應先行祗見
上帝禮然後陞座於理方協著總理事務王大臣會同
爾部敬謹詳議具奏欽此遵
旨議準
神牌至内壝門外龍亭止
皇帝詣龍亭前行一跪三拜禮恭奉
神牌進内壝左門升壇向上立太常寺官豫設
世宗憲皇帝神拜褥於正中贊引官跪奏
世宗憲皇帝配饗
天壇祗見
皇天上帝
皇帝恭奉
神牌跪安於拜位贊引官引
皇帝退就拜位立贊引官奏跪拜興
皇帝恭代行三跪九拜禮畢贊引官跪奏請
世宗憲皇帝升座
皇帝進前跪奉
世宗憲皇帝神牌興奉安於
上帝幄之左旁第三青幄退至香案前行一跪三拜禮太常寺官起
世宗憲皇帝神拜褥退此行禮時衆官不隨行禮餘均如原奏儀其夏至配饗
方澤均如前儀至明歲正月上辛配饗
大饗殿已在配
天之後不必再行祗見之禮
○二年四月十六日
皇帝恭奉
世宗憲皇帝配饗
圜丘前期一日遣官祗告如常儀祀日
皇帝恭奉
神牌祗見
上帝禮畢奉安
神牌於
上帝幄之左旁
世祖章皇帝之次第三青幄大祀禮儀與雍正元年同
是年夏至
親大祭
地於
方澤恭奉
世宗憲皇帝配饗前期一日遣官祗告如常儀祭日
皇帝恭奉
神牌祗見
皇地祇禮畢奉安
神牌於
皇地祇幄之東旁
世祖章皇帝之次第三黄幄大祭儀與雍正二年
大饗殿禮同
○三年正月初六日上辛
親祈穀於
上帝恭奉
世宗憲皇帝配饗前期一日遣官祗告如常儀祀日一應禮儀與雍正二年同
史／政書／大清會典則例（乾隆朝）／禮部　卷五十六至卷九十七／卷八十二　祠祭清吏司八／吉禮八　上諭　中祀一　中祀二／上諭(P.1-1)..[文淵閣四庫全書本]
乾隆四十九年七月初二日奉
上諭朕因覽四庫全書内大清通禮一書所列廟祀厯代帝王位號乃依舊會典所定有所弗愜於心敬憶
皇祖實録有勅議増祀之諭令查取禮部原議紅本則係康熙六十一年十一月内具題爾時諸臣不能仰體
聖懐詳細討論未免因陋就簡我
皇祖諭旨以凡帝王曽在位者除無道被弑亡國之主此外盡應入廟即一二年者亦應崇祀煌煌
聖訓至大至公上自羲軒下至勝國其間聖作明述之君守文繼體之主無不馨香妥侑不特書生臆論無能仰喻
髙深即厯代以來升歆議禮未有正大光明若此者也乃會議疏内聲明偏安亡弑不入祀典而仍入遼金二朝不入東西晉元魏前後五代未免意有偏向視若
仰承
聖意而實顯與
聖諭相背朕意若謂南北朝偏安不入正統則遼金得國亦未奄有中原何以一登一黜適足啟後人之訾議即因東西晉前後五朝有因簒得國擯而不列如操丕不得為正統之例殊不知三國時正統在昭烈故雖以陳夀三國志之尊魏抑蜀而卒不能奪萬世之公評至司馬氏簒竊以還南朝神器數易如宋武帝
崛起丹徒手移晉祚自不能掩其簒奪之罪其他雖祖宗得國不正而子孫能繼緒承休即為守文中主亦不可概從缺畧況自漢昭烈以至唐髙祖統一區夏時之相去三百餘年其間英毅之辟節儉之主史不絶書又安可置而不論至於後五代如朱温以及郭威或起自寇竊或身為叛臣五十餘年更易數姓中華統緒不絶如綫然周世宗承藉郭氏餘業憑有疆域尚不失為令主此而概不列入則東西晉前後
五代數百年間創守各主祀典缺如何以協千秋公論他若元魏雄據河北地廣勢强太武道武勤思政理講學興農亦可為偏安英主並當量入祀典以示表章朕前命館臣録存楊維楨正統辨諭内詳晰宣諭以維楨所辨正統在宋不在遼金之説為是所以存春秋綱目之義見人心天命之攸歸且檢閲孫承澤春明夢餘録所載明代崇祀古帝王位號原未列遼金二朝今帝王廟崇祀遼金而不入東西晉前後
五代似此互相入主出奴伊於何底是皆議禮諸臣有懐偏見明使後世臆説之徒謂本朝於厯代帝王未免區分南北意存軒輊甚失
皇祖降諭之本意也至明之亡國由於神熹二宗紀綱隳而法度弛愍帝嗣統時國事已不可為雖十七年身厯勤苦不能補救傾危卒且身殉社稷未可與荒淫失國者一例而論是以
皇祖睿裁將神熹二宗撤出而愍帝則
特令廟祀
褒貶予奪毫釐不𠁊實千古大公定論乃諸臣於定議時轉復將漢之桓靈増入豈未思炎漢之亡亡於桓靈而不亡於獻帝乎從前定議未將東漢全局詳審論斷轉使昏闇之君濫叨廟食所議未為允協夫自古帝王統緒相傳易代以後饗祀廟庭原以報功崇徳至於嚴簒竊之防戒守成之主或予或奪要必衷於至當而無所容心於其間方協彰癉之義所有厯代
帝王廟祀典著大學士九卿更行悉心詳議具奏並著於定議後交四庫館恭録
皇祖諭旨並朕此旨於通禮廟饗卷首以昭殷鑒厯朝垂示萬年之至意欽此
史／政書／大清會典則例（乾隆朝）／樂部　卷九十八至卷一百一／卷九十九　樂部二／神樂署(P.1-1)..[文淵閣四庫全書本]
欽定四庫全書
欽定大清會典則例卷九十九
樂部
神樂署
一中和韶樂樂章
圜丘黃鐘為宮九奏迎
帝神奏始平之章曰欽承純祜兮於昭有融時維永清兮四海攸同輸忱元祀兮從律調風穆將景福
兮迺眷微躬淵思髙厚兮期亮天工聿章彝序兮夙夜宣通雲軿延佇兮鸞輅空濛翠旗紛裊兮列缺豐隆肅始和暢兮恭仰蒼穹百靈祇衞兮齋明辟公神來燕娭兮惟帝時聰協昭慈惠兮逖鑒臣衷
○奠玉帛奏景平之章曰靈旗爰止兮樂在縣執事有恪兮奉玉筵聿昭誠敬兮駿奔前嘉玉量幣兮相後先來格洋洋兮思儼然臣忱翼翼兮告中䖍
○進俎奏咸平之章曰
吉蠲為饎兮肅豆籩升餚列俎兮敢弗䖍毛炰繭栗兮薦膏鮮致潔陶匏兮香水泉願垂降鑒兮駐雲駢錫嘉福兮億萬斯年
○初獻奏壽平之章曰玉斚肅陳兮明光桂漿初醖兮信芳臣心廸惠兮奉觴醴齊載德兮馨香靈慈徽眷兮矞皇勤仰止兮斯徜徉
○亞獻奏嘉平之章曰考鐘拂舞兮再進瑶觴翼翼昭事兮次第肅將睟顔容與兮蒼几煇煌穆穆居歆兮和氣洋洋
生民望澤兮仰睨玉房榮泉瑞露兮慶無疆
○終獻奏永平之章曰終獻兮玉斚清肅秬鬯兮薦和羮磬管鏘鏘兮祀孔明旨酒盈盈兮勿替思成明命顧諟兮福羣生八龍蜿蜒兮苞羽和鳴
○徹饌奏熙平之章曰一陽復兮協氣伸盥薦畢兮精白陳旋廢徹兮敢逡廵禮將成兮樂欣欣瞻九閶兮轉洪鈞福施下逮兮佑此人民　送
帝神奏清平之章曰升中告成兮晻靄壇場穆思廻盻兮雲駕洋洋臣求時惠兮感思馨香願蒙博産兮多士思皇天施地育兮百穀蕃昌殖我嘉師兮正直平康
○望燎奏太平之章曰隆儀告備兮誠既將有虔秉火兮𤋲越芳雷車電邁兮九龍驤紫氛四塞兮靈旗揚蒸民蒙福兮順五常惟予小子兮敬戒永臧
祈穀迎
帝神奏祈平之章曰帝篤佑民兮求莫匪舒小民何依兮飲食惟需莫嘉於榖兮萬事權輿為民請命兮豈非在予日用辛兮百辟趨暾將出兮東風徐惟予小子兮敬盥陳孚皇皇龍駕兮穆將愉
○奠玉帛奏綏平之章曰念兹稼穡兮惟民天農用八政兮食為先雨暘時若兮玉燭全粒我蒸民兮迄用康年仰三無私兮昭事虔奉璋承帛兮慄若臨淵
○進俎奏萬平之章曰鼎烹兮
苾芬嘉薦兮無文升繭栗兮惟犉羶薌達兮干雲昭民力兮普存惟明徳兮馨聞
○初獻奏寳平之章曰初獻兮元酒盈致純潔兮儲精誠瑟黄流兮罍承酌其中兮外清明儼對越兮維清帝心歆假兮綏我思成
○亞獻奏穰平之章曰犧尊啟兮告䖍清酤既馨兮陳前禮再獻兮祠筵光煜爚兮非煙神悅懌兮僾然惠我嘉生兮大有年
○終獻奏瑞平之章曰終獻兮奉明粢
苾芬嘉旨兮清醴既釃神其衎兮錫祉禮成於三兮陳辭願灑餘𤁋兮沭羣黎臣拜手兮青墀
○徹饌奏渥平之章曰俎豆具陳兮庶品宜肸蠁昭鑒兮荷帝慈饌告備兮玉几登歌洋溢兮廢徹不遲肅微忱兮告終事上帝居歆兮錫純禧
○送
帝神奏滋平之章曰祗奉天威兮弗敢康小心翼翼兮昭穹蒼雲垂九天兮露瀼瀼翠旗羽節兮上翺
翔臣拜下風兮肅徬徨願沛汪澤兮民多葢藏
○望燎奏穀平之章曰卬首兮天閶混茫一氣兮浩無方𤋲蕭束帛兮薦馨香精誠感格兮降福穰穰四時順序兮百穀以昌臣同兆姓兮咸荷恩光
雩祭迎
帝神奏靄平之章曰粒我蒸民兮神降嘉生雨暘時若兮百穀用成龍見而雩兮先民有程臣膺天祚
兮敢不祗承念我農兮心靡寧肅明禋兮殫精誠靈皇皇兮穆以清金支五色兮罨靄蜺旌
○奠玉帛奏雲平之章曰玉帛載陳兮磬管鏘鏘為民請命兮惕弗敢康令清和兮遂百昌麥秀岐兮禾茀稂日照九兮時雨滂俾萬寳兮千斯倉
○進俎奏需平之章曰越十雨兮越五風三光昭明兮嘉氣蒙天所子兮𣺌躬予小子兮凛降豐紛總總兮賴皇穹犉牡鬺烹兮達臣衷
○
初獻奏霖平之章曰酌彼兮罍洗飶芬兮椒香愧明德兮維馨假黍稷兮誠將願大父兮念兹衆子穆將愉兮綏以豐穰
○亞獻奏露平之章曰再酌兮醑清仰在上兮明明庶來格兮鑒誠曷敢必兮屛營合萬國兮形神精承神至尊兮思成
○終獻奏霑平之章曰三酌兮成純備物致志兮敬陳多士兮駿奔靈承無斁兮明禋維蕃釐兮媪神雨留甘兮良苗懐新
○徹饌奏靈
平之章曰禮將成兮舞已終徹弗遲兮畏神恫願留福兮惠吾農神之貺兮協氣融遂及私兮越我公五者來備兮錫用豐
○送
帝神奏霮平之章曰祥風瑞靄兮彌靈壇上帝居歆兮風肅然左蒼龍兮右白虎般裔裔兮糺縵縵仰九閶兮返御介祉釐兮康年
○望燎奏霈平之章曰碧翏翏兮不可度思九奏終兮爟火晳而神光四燭兮休氣夥頤安匪舒兮抑抑威儀帝
求民莫兮日鑒在兹錫福繁祉兮庶徵曰時
○
御製大雩樂章
瞻彼朱鳥鶉首是臨協紀辨律羽蟲徵音萬物芸生有壬有林有事南郊陟降維欽瞻仰昊天生物為心
○維國有本匪民伊何維民有天匪食則那為民祈福平秩南訛我祀敢後我樂維和鼉鼓淵淵童舞娑娑
○自古在昔春郊夏雩旱則致禱田燭朝趨盛禮既陳神留以愉雷師闐闐飛廉衙衙
霈時甘霖利我新畬
○於穆穹宇在郊之南對越嚴恭上帝是臨庇䕃嘉榖用將悃忱惴惴我躬肅肅我心六事自責仰彼桑林
○權輿粒食實維后稷百王承之永奠邦極惟予小子臨民無德敢懈祈年潔衷翼翼命彼秩宗古禮是式
○古禮是式值兹吉辰玉磬金鐘大羮維醇元衣八列舞羽繽紛既侑上帝亦右從神尚鑒我衷錫我康年
○惟天可感曰惟誠恪惟農可稔曰惟力作恃天慢人
弗刈弗穫尚勤農哉服田孔樂咨爾保介庤乃錢鎛
○我禮既畢我誠已將風馬電車旋駕九閶山川出雲為靈澤滂雨公及私興鋤利甿億萬斯年農夫之慶
方澤林鐘為宮八奏迎
神奏中平之章曰吉蠲兮玉宇開薰風兮自南來鳯馭紛兮後先岳瀆靄兮徘徊肅展禮兮報功沛靈澤兮九垓
○奠玉帛奏廣平之章曰式時吉土
兮中壇毖我郊兆兮孔安辟公趨蹌兮就列考鐘伐鼓兮舞干黄琮纎縞兮既奠靈光下燭兮誠丹
○進俎奏含平之章曰禮行樂奏兮未央嘉肴有踐兮大房牲牷告歆兮惟恪民力普存兮肅將厚載資生兮無外儿筵來格兮洋洋
○初獻奏大平之章曰醴齊融冶兮信芳博碩升庖兮鼎方清風穆穆兮休氣翔神明和樂兮舉初觴洽百禮兮禋祀罄九土兮豐穰
○亞獻奏
安平之章曰一茅三脊兮縮漿山罍雲羃兮馨香介黍稷兮芳旨再滌犧尊兮敬將樂成八變兮綴兆儼皇祇兮悅康
○終獻奏時平之章曰紫壇兮嘉氣盈旨酒思柔兮和且平凛兹陟降兮心屏營禮成三獻兮薦玉觥含𢎞光大兮德厚靈佑丕基兮永清
○徹饌奏貞平之章曰玉俎列兮庶品該黄琮告徹兮雲翔徊晏隂定兮曦景回南訛秩兮日恢台肅惟昭明兮孔邇覃
博厚兮奠九垓
○送
神奏寧平之章曰靈旗兮雲路遵飛龍蜿兮髙旻隂儀粹兮德純眷四海兮無塵配皇穹兮兩大綏下土兮蒸民
太廟時饗太蔟為宮六奏迎
神奏貽平之章曰肇兹區夏世德欽崇九州維宅王業自東戎甲十三𡚒起飛龍維神格思皇靈顯融　奠帛初獻奏敉平之章曰於皇祖考克配上
天越文武功萬邦是宣孝孫受命不忘不愆羮牆永慕時薦斯䖍
○亞獻奏敷平之章曰毖祀精忱洋洋如生尊罍再舉於赫昭明藹然有容愾然有聲我懐靡及惕若中情
○終獻奏紹平之章曰粤若祖德誕受方國肆予小子大猷是式欲報之德昊天罔極慇勤三獻中心翼翼
○徹饌奏光平之章曰庶物既陳九奏具舉告成於祖亦右皇妣敬徹不遲用終殷祀式禮如兹
皇其燕喜
○還宮奏乂平之章曰對越無方陟降無迹寢祏靜淵孔安且吉惟靈在天惟主在室於萬斯年孝思無斁
大祫迎
神奏開平之章曰承眷命兮撫萬邦嗣丕基兮祖德昌溯謨烈兮唐哉皇虔𡻕祀兮式舊章肅對越兮誠悃將尚來格兮仰休光
○奠帛初獻奏肅平之章曰粤我先兮肇俄朶長白山兮鵲銜果綿
瓜瓞兮天所佐明之侵兮殲其左混中外兮逮乎我奉太室兮安以妥
○亞獻奏協平之章曰紛葳㽔兮列聖臨儼對越兮心欽欽陳纎縞兮有壬林擊浮磬兮彈朱琴恪溥將兮俶來歆錫嘉祉兮天地心
○終獻奏裕平之章曰椒飶芬兮神留俞爵三獻兮旨清醑萬羽干兮樂孔都禮明備兮罔敢渝神醉止兮咸樂胥永啟佑兮披皇圖
○徹饌奏誠平之章曰祝幣陳兮神燕
娭尊俎將兮反威儀悦且康兮徹弗遲不可度兮矧射思禋有成兮釐百宜鑒精誠兮茀祿綏
○還宮奏成平之章曰龍之馭兮旋穆清神之御兮式丹楹瞻列聖兮僾容聲廻靈眄兮佑丕承維神聽兮和且平繼序皇兮亶休徵
社稷壇春以夾鐘為宮秋以南呂為宮七奏迎
神奏登平之章曰媪神蕃釐兮厚德隆嘉生繁祉兮功化同壇壝儼肅兮風露融我稷翼翼兮黍芃
芃望雲駕兮驂鸞龍植璧秉圭兮冀感通
○奠玉帛初獻奏茂平之章曰恪恭禋祀兮肅且雍清醑既載兮臨齋宮朝踐初舉兮玉帛共洋洋在上兮鑒予衷
○亞獻奏育平之章曰樂具入奏兮聲喤喤鬱鬯再升兮賓八鄉厚徳配地兮佑家邦綏我豐年兮兆庶康
○終獻奏敦平之章曰方壇北宇兮神中央盈庭萬舞兮帗低昂酌酒三爵兮桂醑香清雖舊邦兮命溥將
○徹
饌奏博平之章曰大房籩豆兮儼成行歆此吉蠲兮神廸嘗廢徹不遲兮餘芬芳桐生茂豫兮百穀昌
○送
神奏樂平之章曰孔蓋翠旌兮隨風颺龍輈容與兮指天閶咫尺神靈兮隔穹蒼願流景祚兮貺皇章
○望瘞奏徵平之章曰玉既陳兮延景光禮既洽兮恭瘞藏願神聼兮時予匡垂神佑兮永無疆
祈雨報謝祈雨以夾鐘為宮報祀以南呂為宮六奏迎
神奏延豐之章曰九土博厚兮阜嘉生方壇五色兮祀孔明甿力穡兮服耕仰甘膏兮百穀用成熙雲路兮瞻翠旌殷闓澤兮展精誠
○奠玉帛初獻奏介豐之章曰神來格兮宜我黍稷兩圭有邸兮馨明德罍尊湛湛兮干羽飭油雲澍雨兮溥下國
○亞獻奏滋豐之章曰奏齍明兮申載觴龍出泉兮靈安翔周寰宇兮滂洋載神庥兮
悅康
○三獻奏霈豐之章曰帗容與兮奮皇舞聲逺姚兮震靈鼓爵三奏兮縮桂醑號屏來御兮德施普
○徹饌奏綏豐之章曰協笙磬兮告吉蠲神廸嘗兮禮莫愆心齋肅兮増惕乾咨田畯兮其樂有年
○送
神奏貽豐之章曰撫懐心兮神聿歸華蓋郅偈兮驂虬騑洪釐渥兮雨祁祁公私霑足兮孰知所為　望瘞奏溥豐之章曰宣祝嘏兮列瘞繒貺允
答兮時欽承髙原下隰兮以莫不興歌率育兮慶三登
日壇太蔟為宮七奏迎
神奏寅曦之章曰曦馭兮寅賓光煜爚兮紅輪春已融兮交泰循典禮兮明禋嚴大采兮祗肅神之來兮如雲
○奠玉帛奏明曦之章曰杲黄道兮暾出東肅將享兮玉帛同美齊翼兮王君公盥以薦兮昭格通
○初獻奏清曦之章曰御景風
兮下帝扄酌黄目兮椒其馨爵方舉兮歌且舞漾和盎兮龍旗青
○亞獻奏咸曦之章曰再舉勺兮鬱金香嘉樂合兮舞洋洋徳恢大兮神在沛澹容與兮進霞觴
○終獻奏純曦之章曰式禮莫愆兮昭清終以告䖍兮休成願神且留兮鑒茹以妥以侑兮忱誠
○徹饌奏延曦之章曰物之備兮希德馨神欲起兮景杳㝠徹不遲兮咸肅穆照臨下土兮瞻曜靈
○送
神奏歸曦之章曰雲車征兮風馬翔猋萬里兮臨萬方報神功兮以時享祈神祐兮永無疆
月壇南呂為宮六奏迎
神奏迎光之章曰繼日代明兮象麗天式遵九道兮臨八埏玉律分秋兮西顥躔聿修毖祀兮樂在縣
○奠玉帛初獻奏升光之章曰少采兮將事玉帛兮載陳式舉黄流兮挹犧尊籩豆靜嘉兮肴核芬
○亞獻奏瑶光之章曰齊醍兮載獻神
之來兮肅然仰肸蠁兮鑒顧挹清光兮几筵
○終獻奏瑞光之章曰戞瑟鳴琴兮鋗玉鏘神嘉虞兮申三觴金波穆穆兮珠焆黃休嘉砰隱兮溢四方
○徹饌奏涵光之章曰對越在天兮禮成徹登豆兮湛露零神悅懌兮德馨世曼夀兮安以寧
○送
神奏保光之章曰駕卿雲兮景星御和風兮霞軿神留俞兮壇宇福率土之黃丁
帝王廟春以夾鐘為宮秋以南呂為宮六奏迎
神奏肇平之章曰撫時兮極隆造經綸兮顯庸總古今兮一揆貽大寳兮微躬仰徽猷兮有嚴閟宮予稽首兮下風
○奠帛初獻奏興平之章曰莽若雲兮神之行予仰止兮在廷承筐篚兮既登偃靈蓋兮翠旌鑒予情兮歆享薦芳馨兮肅成
○亞獻奏崇平之章曰貳觴兮酒行念昔致治兮永清瞻龍衮兮若英願紹錫兮嘉平
○終獻
奏恬平之章曰鬱鬯兮獻終萬舞洋洋兮沭清風龍鸞徐整兮企予示周行兮廸予衷
○徹饌奏淳平之章曰盍肴蒸兮畢升五音會兮滿盈禮將徹兮䖍告鑒孔忱兮載翼載登
○送
神奏匡平之章曰羽幢繚繞兮動回風和鸞並馭兮歸天宮五雲擁兮髙馳翔願回靈盼兮錫年豐駕羣龍兮一氣中焄蒿芬烈兮實㝠通望神光兮遥燭惟終古兮是崇
文廟春以夾鐘為宮秋以南呂為宮六奏迎
神奏昭平之章曰大哉至聖徳盛道隆生民未有百王是崇典則昭垂式兹辟雍載虔簠簋載嚴鼓鐘
○奠帛初獻奏宣平之章曰覺我生民陶鑄賢聖巍巍泰山實予景行禮備樂和豆籩嘉靜既述六經爰斟三正
○亞獻奏秩平之章曰至哉聖師克明明德木鐸萬年惟民之則清酒既醑言觀秉翟太和常流英材斯植
○終獻奏敘
平之章曰猗歟素王示予物軌瞻之在前師表萬祀酌彼金罍我酒惟旨登獻雖終弗遐有喜
○徹饌奏懿平之章曰璧水淵淵芹芳藻潔既歆宣聖亦儀十哲聲金振玉告兹將徹鬷假有成日月昭揭
○送
神奏德平之章曰煌煌辟雍四方來宗既陶樂育多士景從如土斯埴如金在鎔佐予敷治俗美時雍
史／政書／大清會典則例（乾隆朝）／樂部　卷九十八至卷一百一／卷一百　樂部三／和聲署一(P.1-1)..[文淵閣四庫全書本]
一殿庭清樂恭上
皇太后徽號
太和殿
閲
册寳奏海上蟠桃之章曰海上蟠桃乍熟日邊紅杏初芳慈幃履慶承天貺景福正綿長一觧啟蓬莱排仙仗露漙漙凝仙掌褘衣翟服爛明璫耀金鋪日擁扶桑喜風和駘蕩鑪熏百和香太平有象孝德光昌二解殿當中雲光瀁駕臨軒金閨敞孝
思不匱重天常展瑤函寳册輝煌喜風和駘蕩鑪熏百和香太平有象孝德光昌三解紫霞杯葡萄釀九華鐙芙蓉桁流霞紺雪酌天漿頌期頤地久天長喜風和駘蕩鑪熏百和香太平有象孝德光昌四解玉衡平金波朗湛露融階蓂長雲璈法曲奏清商奉慈徽長信傳芳喜風和駘蕩鑪熏百和香太平有象孝德光昌五解萬方玉食尊親飬孝治烝烝天下仰敬歌萬壽無疆趨辭
○
大燕進饌奏萬象清寜之章曰萬象清寜海㝢承平瑞日麗彤廷乾主大生坤職資生四序不言而成宸居端拱敷皇極帝道無為法健行五緯明百度貞萬邦額手歡慶一觧軒圗麗日懸金鏡堯階蓂荚舒長景陽回黍谷開春令帝車運轉杓攜柄天道本無言主德惟居敬萬邦咸頌吾皇聖二解歡幸累洽重熙際太平萬國獻葵誠簮紱盈庭筐篚充庭圖王會奏咸英微颸不動珠簾
捲露漙漙仙掌髙擎酒初馨薦瑤觥共祝一人有慶三解彤墀上花甎布影瑤階上鑪煙細生鳯凰鳷鵲敞雲屏宮漏消玉壺清四解泰階久平大有屢登上林草木瑞光凝卿雲景星梯航萬國冠裳整香煙盎盎排蓮井宮殿風微仙樂盈九重韶箾来儀鳯穆肅天容晬以清五解庭燎初炳仰垂裳一人有慶明離午正又千道彩霞籠瑞景西山峩峩分翠黛共南山獻壽北斗天漿溟
涬天長地久永兹九野盈寜萬方綏定六解念世德承天命況復寳籙鴻圗嘉祥𡻕𡻕呈五風十雨九穗雙岐紫芝朱草榮木華連理更兼之屈軼階前指佞七解欣慶際昌期觀聖政億萬載培周𪔂宵衣旰食日邁月征殫厥心為民求瘼菖葉抽時花綻杏寫豳風又思省春省秋省八解玉振金聲皇朝功德慶成従此年年獻兕觥佳節良辰喜交并傾堯酒堯棟雲生壽籙綿綿天共
永趨辭
○上元節上鐙奏火樹星橋之章曰火樹星橋爛煌煌鐙月連宵夜如晝春風料峭鈞天奏徹奏徹箾韶煙雲中瑞靄交籠著鮫綃錦繡叢萬花繚繞魚龍夭矯嵩祝聲髙一解分明是洞天是絳霄分明是靈臺靈囿靈沼更春光乍到景物暄妍雨露饒又黄上柳條漏洩青陽在野橋二解賀聖朝世德遥鬱曈曈日麗層霄聖嗣聖重明繼照萬民歡樂萬方熙皥昇平節瑞應昭
瓊蕊飄蕭寳殿開法曲雲璈魚龍夭矯嵩祝聲高三解金支麝氣飄西吠琉璃四照影娥池鳯燭燒百子池涎爇龍膏九華鐙篆煙消寒星纍纍綴銀霄蟻穿九曲珠光耀好良宵是皇家景福滔滔四解滿山椒花簇百枝嬌月輪正高鐙和月一片冰霄是皇家景福滔滔五解殿當中黼座髙春悄銅壺漫敲笙歌千萬里而遙是皇家景福滔滔六解良宵正好正好良宵看皇都萬井多娱
樂良宵正好正好良宵蓬壺清窈銀海光搖百和香霏瑤島紫羅囊繡綵飄花匼匝東風吹飽同慶清朝七解小梅梢暗香浮動淡煙籠罩月上柔枝露滴輕苞今宵裏巷舞衢歌遍寰瀛同慶清朝八解願春光年年好三五迢迢不夜城鐙月交奉宸歡暮暮朝朝成矞成卿萬朶祥雲護帝霄趨辭
耕耤禮成筵燕進饌奏風和日麗之章曰風和日麗
時鳥初喚春晴卓午清甽外一犁春雨玉砌旁萬年芳樹共慶天田成禮後聖主一游一豫看零雨桑田疎疎秧馬闐闐村鼓一解雲開寳殿玉案初進金盤齊舉蘭英末盈盈翠醑蓬池膾紛紛細縷玉粒長腰雲子飯来自神倉天庾正樂奏咸英春旗簇仗塗歌巷舞二解吾皇厪念四海黔首吾胞吾與所無逸九功六府繪豳風築場治圃一粟一絲民力在信是農家辛苦更問夜
求衣亮功熙績治登三五三解勸九歌修六府飭太史順時覛土禮成樂備堯厨扇萐蒲趨辭
駕幸翰林院筵燕進饌奏玉署延英之章譜同萬象清寜曰玉署延英環珮葱珩法駕幸蓬瀛龍口琮琤碧沼澄清壺天一鏡空明廣筵日近祥雲履阿閣風微寳篆縈象緯呈泰階平儒林額手歡慶一解皇心無逸常居敬松軒雲牖勞咨儆深宮遐覽千秋鏡淵思汲古資修綆唐虞授受親奎壁圗
書炳百年禮樂於斯盛二解多幸朝野從容際治平麟閣集簮纓鳳敞雲屏鵠立軒庭徴法曲奏咸英青袍紅綬相輝映露瀼瀼芳瀉瑤觥瑟黄流飫大烹共祝一人有慶三解小山上参差桂影梧桐上雝雝鳯鳴尊罍次第沐芳馨早斜日映簾旌四解三都両京鼓吹縱横五車四庫擷精英大鳴小鳴柏梁黄竹追高咏仰看五緯駢東井天獻珍符合睿情何止高陽聚德星五解天心籲
俊灼知見宅心三俊自天保定更保佑自天申景命思皇多士生王國更抜茅連茹多士彚征並進白駒空谷尚無金玉爾音席珍待聘六解行漏永銅烏静從此書𢃄芊綿承恩盡向榮五老遊河堯心光被垂衣文教成萬方矯首喜蜉蝣蟋蟀氣求聲應七解堪慶佩縑囊隨後乘秘書省龍光炳丹黄點勘削簡汗青勤著述手讐目覽玉尺冰裁時共凛入承明不湏看花影甎影八解
玉振金聲儒林徧荷殊榮五色雲從畫棟生石室芸臺有餘清頌聖壽悠久髙明學海年年望幸趨辭
凱旋
賜燕進饌奏日耀中天之章曰日耀中天慶祝堯年淑氣正暄妍嫩柳芊綿豔李飄翩遐方永息烽煙雲峯四起迎宸幄霞綺千里映御筵韜畧宣羽書傳臣鄰雀躍歡忭一解和風麗日祥雲見九
天閶闔開宫殿笙簧酒醴昇平燕勲標麟閣王猷顯寅亮載周官風動徵堯典干戈再戢民遷善二解堪羡衞霍功勞相後先樓可上籌邊征罰斯專步伐寜愆申軍實督戎旃布昭聖武彰天罰既来庭底用攻堅福如川酒如泉共沐恩波不淺三解貔貅統山苞禹甸欃槍掃風調舜絃来威補入雅詩篇車嘽嘽鼔淵淵四解王師載旋揚厲無前温綸鐘𪔂姓名鑴安邊定邊天涯静處
消争戰蠶叢鳥道竒功建髙捧霞觴北斗連旌旗柳拂春風暖一點葵心傍日暄五解仙人六膳藉鹽梅分嘗禁臠玉堦舞忭懸日月雙開明雉扇共歡天意同人意賞九重春色飽聽流鶯百囀風光滿羙從看香噴金猊花明上苑六解晝漏迥晴霞絢嗣此作楫為霖台𪔂合韋弦雲韶燦設彩仗森排徴歡物更姸一人有慶定衅藏戈甲文修武偃七解宛戀醉仙桃催曉箭見花外高
旍轉治登上理海宇晏然億萬載兵銷刑措惕勵精勤資拜獻喜今朝最難忘皇眷天眷八解賛化調元方踪周召名賢裒對敷天景福全臨照恩光應普徧奚止是甲士三千鰲極髙擎欣永奠趨辭
一笳吹樂章
牧馬歌
人君之樂恃此紀綱兆民之樂恃我君王室家
孔宜夫君之力朋友有成和輯之德
古歌
八種成壞兮實人世之常堕迷網中兮慾鎖與情韁愚人無識兮樂兹殊未央執空為有兮謬語其奚當
如意寳
不澡心於羣經具本性而無明不服膺於佛乘説妙行而聽熒
佳兆
一人首出萬國尊親湛恩汪濊普被生民百花敷榮一日悦目灌頂寳光萬衆所伏
誠感辭
良胡畏哉襄以至誠良胡過哉竭己所能良胡偽哉語無文飾良胡怠哉罔敢休息
吉慶篇
有君聖明逾戴天有臣靖共勝後嗣健婦持家
過丈夫如意寳珠惟孝子
肖者吟
滅除己罪仗佛真言如欲療病惟良藥存菩提鐙兮出衆生於黒暗智慧梳兮櫛六慾之糾纏
君馬黄
大海之水不可量天府寳藏奚渠央良朋和睦益無方聖有謨訓垂無疆
懿德吟
人君能仁蒸黎之父君子和平羣相胏附懿厥哲人實維師傳匿智懷私乃民之蠧
善哉行
惟安惟和心意所欲無貳無虞朋友式榖
樂土謠
分人以財惠莫大焉施人以慧寜不踰旃
踏搖娘
日将出兮明星煌煌壽斯徴兮秀睂其龐三十
維壯五十遲暮莫親祖母莫尊祖父
頌禱辭
我馬蹀𨇾行如流水雋英滿座交親悦喜族黨婣婭咸富且貴酌酒為歡既多且旨
慢歌
十五歡娛八十衰壯容華茂遲暮悲祖妣最親祖尊哉
唐公主
遵王之路兮愆尤希素位而行兮夫奚疑
丹誠曲
罔有敗事兮遵道而行長無離析兮順親之情
明光曲
瞻彼日月虚空發光聖君聖母焜燿萬邦
吉祥師
日月之明兮容光必照聖君之明兮蒸黎咸造
聖明時
際聖明時良我福只横被恩澤良我祿只
微言
倐忽變遷順其自然如彼蜃樓余生𣺌焉
際嘉平
諸惡莫作菩提薩多瞑矇妄行用墮三塗
善政歌
經何本本於宗身何本媼與翁罪何本嗔爞爞福何本和雍雍
長命辭
靡言不適於道兮水萬派而朝宗夫惟外道之妄語兮井自畫而不通
窈窕娘
惴惴原獸思全其身競競庶士思庇後昆
湛露
維彼愚人惟知己身維此哲人心周萬民
四賢吟
六欲相牽微生是戀嘆彼駒光如夢如電
賀聖朝
慈悲方便永斷疑情極樂淨土不滅不生
英流行
知之而作兮明哲所由不知而作兮庸愚之儔慮而後動兮卓彼先覺率而妄動兮是乃下流
堅固子
馬蹀躞兮身不獲康念此身兮本自無常馬騰
驤兮生不獲寜念此生兮本自無生
月圎
良馬之德於田可徵良朋之行相交乃明
緩歌
良馬云何乘者所思良朋云何久而敬之
至純辭
惟帝力兮勞来父母力兮免懷乘騏驥兮馳驟仗巨擘兮弓開
羙封君
貢髙專羙曰惟不仁擁貲自厚不久四分惟不惺惺乃不戒懼凶心常萌誰與共處
少年行
嗟棄捐於巖穴兮盍逺播夫芳聲嗟終老於草莾兮盍永垂夫令名
四天生吟
悲哉北邙令聞宜揚北邙悲歟青史不渝
宛轉辭
瞻彼中林芃芃萬木旃檀有香生是使獨萬類咸若攘攘芸芸民之父母首出一人
鐵驪
載飛載翔惟翮是憑為聲為律惟心是經射之能中惟指是憑交之能善惟和是恒
木槵珠
鷇之成雛兮孚化之功羽用為儀兮賦命之隆
迪彼愚蒙兮惟聖之功明厥本性兮實在己躬
好合曲
維勤斯哲安不可懷溺兹小樂至樂難期
童阜
乾照無私聖教無類謨訓洋洋鑒斯不昧
天馬吟
騏驥不羣蹇驢鴻鵠不偕斥鷃騶虞不邇狐狸聖哲不昵愚賤
大龍馬吟
疇知幻軀秘此佛性疇不退轉佛恩来證上德隨落疇其知病下士頓超疇其知競
始條理
福慧天亶誠哉難覯通人達士豈奚易逅
追風赭馬
葱兮蒨兮山有芳蘭僮兮祁兮首有妙鬘
迴波辭
元首明哉首出股肱良哉罕匹賢夾輔兮王室莫執左道兮蟊賊
長豫
景行行止下民堪憐宜汎愛衆母逆忠言
平調
騏驥適我體櫜鞬衛我身嘉言資我道經史沃我心
遊子吟
升彼高阜兮思我故鄉有懷二人兮莫出戸堂陟彼崔嵬兮思我故鄉有懷二人兮莫出垣牆
平調曲
帝王無逸天地和寜辟公膚敏兆民阜成
高士吟
日之升天為經民之行君為程水之流隨坎盈牝之游駒之情
哉生明
非冒於貨賄也感兄弟之敬心非貪於飲食也感父老之誠忱
髙哉行
云何致太平睪然望皇衢人生夫何常善保千金軀民之不能忘令名照神區子孫振繩繩百千萬億餘
三章
敬遵佛勅如兹甘雨莫行邪惡種兹罪苦
圓音
身無常花到秋名無常雷不留財無常蜂釀蜜業無常海發漚
闌杆
賢者斯賢賢不賢不賢賢蜜蜂見花駐蜻蜓去翩翩
思哉行
千金寳馬不如先人之弊遺嘗盡諸果不如母
乳之甘兮
法座引
電可畏兮時届朱明霜可畏兮五穀將登禍可畏兮歡樂所成罔不可畏兮憶神魂之初降生
接引辭
火宅無清涼苦塗無安樂鳥路誰能𢹂閻浮難駐脚
化導辭
閻浮提界如彼髙山越之維艱盡却今時大海漫漫欲渡良難
七寳鞍
瞻彼隄岸水則不濫有君牧民當無畔㪚飛鳥雖疲寜甘墮地君子固窮之死不二
短歌
嗟余生之歡樂兮似黄離之盈昃感韶光之荏苒兮似葉上之青色及芳華之當齒兮且喜樂
以永日
夕照
時乎時乎時外無時時其逝矣奚與樂為黄離既昃定少温暾天光既暮曀曀其隂
歸國謠
皇矣聖世藹如仁君懷哉懷哉日逺日分亦有良朋如兄如弟日遠日離能不遙跂
僧寳吟
投誠皈命即安且吉如佛塔廟云胡遠别和樂且耽手足提𢹂如姊如娣云胡遠離
婆羅門引
酪必成醐父將成祖沙必成邱母將成嫗
三部落
試觀三界漚起漚滅如彼秋雲乍興乍没
五部落
流水何湯湯吾生如是遊雖有聖賢人誰能少
滯留
史／政書／大清會典則例（乾隆朝）／樂部　卷九十八至卷一百一／卷一百一　樂部四／和聲署二　鐃歌大樂章　鐃歌清樂章／鐃歌大樂章(P.1-1)..[文淵閣四庫全書本]
練吉日第十六
練吉日兮選佳辰百僚具兮輿衞陳屏翳弭節兮玉宇無塵煌煌兮帝車奕奕兮天輪一解命太常兮奉牲用昭告兮百神潔粢盛兮肅明禋將展軨兮效駕行下觀兮勤民二解甸師清畿兮縟
草如茵野廬掃路兮香霧承輪封人設枑兮左墄右平掌舎具儀兮爰象太宸玉輦兮鏘鏘屬車兮隐轔三解扇㣲颸兮清幰扈細靄兮朱輪備天官兮周衞盛輿服兮時廵虎賁兮肅肅徒旅兮駪駪四解前驅兮按部後隊兮如鱗徵萬玉兮警塗詔弭策兮八神五解軼浮景兮騰青霄駟蒼螭兮驂絶塵陵高衍兮嵱嵷陟巒阜兮輪囷六解仰皇輿兮肅震岳獻圗兮川貢珍若湛露之晞
朝陽兮儼列宿之拱北辰七解䕃華蓋兮翊句陳綃紈綷䌨兮旟旐逡巡配帝居之元圃兮象太乙之威神八解旖旎兮霓旌八方兮列陳表朱兮離位植皂兮元冥飛縞兮象兑峙靑兮直震九解流星旄電爥兮盼坱圠以無垠九旂紛而揚斾兮五輅委蛇以接軫盛天下之壯觀兮將豐鎬之是遵頌高山之荒作兮仰一人之饗親
史／政書／大清會典則例（乾隆朝）／樂部　卷九十八至卷一百一／卷一百一　樂部四／和聲署二　鐃歌大樂章　鐃歌清樂章／鐃歌清樂章(P.24-1)..[文淵閣四庫全書本]
日上扶桑第二十一
日上扶桑皇風鬯日上扶桑皇風鬯湛露濊金
莖仙掌聖天子正當陽丕顯丕承六合中恩膏廣舟車至盡来王舟車至盡来王覩一統太平真有象一觧叶車攻詠時昌一朶紅雲六龍降簇千官鷺序萬隊鵷行争戞擊鉦鐲丁東紛飍矞旌旗搖漾鴻龐兆姓天顔仰齊道是春臺上齊道是春臺上二觧翳華芝排仙仗擁貔貅萬騎騰驤輝煌從龍應列象紛羃䍥環衞句陳隔御光紛羃䍥環衞句陳隔御光皇威朗夏諺祝吾王
遊豫周官紀天子廵方三觧王路砥驟康莊除道清塵坦而蕩似観河刻玉比蹤陶唐敷教化帝德郵傳奉琛贄臣心葵嚮鴻龐兆姓天顔仰齊道是春臺上齊道是春臺上四觧調玉燭乾坤清朗幸遭逢時廵狩恩施浩蕩波翻翠㶑灎皺銀塘壓黄雲葳蕤搖繡壤同歡慶豐年綏萬邦五觧屬車相望屬車相望選勝徜徉靈風薦爽引鸞旗引鸞旗轉龍旍飄揚擁耆民歡心合掌天庥
和暢稽首頌九如章鞠𦜕晋萬年觴六觧乍洽宸襟延睿賞喜遙臨玉輅翠幌喜遙臨玉輅翠幌康衢畔擊壤交賡唱聖夀無疆億舜日矢櫜弓韔萬堯年鳯舞麟翔道敷天道裒時令典煌煌風行地筮省方永懷柔時邁其邦省耕斂萬井蒙休飬省耕斂萬井蒙休飬猗歟慶熙朝奉聖皇七觧表裏山河鴻圗廣洵莫敢不来享鞗革和鸞旌旆央央化日髙懸正舒長天可参地可兩
天可参地可兩八觧合相輕漢武横汾上示從禽懲舎往旃以為轅蘭以為防飭司徒厲飾軍實壯不以火田不獻面傷駕龍文騰空曠九觧列斯青廬還開玉帳秩山川同衡量沾錫賚咸旉暢旌霓旃虹去奉皇歡休徵疊貺去奉皇歡休徵疊貺十觧縈瑞氣天和釀到處是上林春滿望花傍輦若含嚬含嚬傾珠囊洗塵鞅奏韶韺典太常霏霧雨罨靄鑪香真遍世界恩流德洋看雕
題漆齒咸稽顙懸知紹聖緒邁前王十一觧昇平宇宙年豐穰勤補助天工人亮遙聽嵩呼萬𡻕長
昊天命第二十七
昊天有成命受此丕基武烈文謨式穀是貽亹亹我皇克纉鴻規敷天裒對罄無不宜一觧欽若昊天敷時繹思求民之莫夙夜其咨迄用康年
維星協畢與箕既富且穀迪彼秉彝聖敬日躋帝命式於九圍二觧憲憲令德抑抑令儀綱紀四方涵泳聖涯率由前模惠澤勤施民之攸塈如取如擕如塤如箎迪教不違皇帝聖神天錫英姿聽聰視明法式生知并包蓄飬觧愠絃揮仁滂施厚元氣淋漓千秋萬𡻕復覯姒與姬三觧百姓昭明五典慎徽澣濯甄陶沁骨浃肌如彼田矣亦既敷菑如彼室矣亦塗塈茨皇心統天品
物咸資維嘉維時樂矣魚麗四觧翩翩之鴻言漸于逵皜皜之鷺言集于湄藹藹王多吉士赤芾祁祁束脩其躬慎乃樞機左右天子盍簪勿疑五觧嶐然雙闕晏然三陲端拱明堂黙運璿璣禮陶樂淑俗易風移金儀測象玉律定時四野八荒洵不遐遺淀有蘺隰有葹對時育物萬邦是綏省方設教用致雍熙無封靡于爾邦惟日孜孜六觧咨我三公及爾庶司豈敢怠安無平不陂
建國親侯王者無私卜云襲吉昆命元龜農事告成秋以為期倬彼雲漢奎畢井觜揆文奮武營壘車騎象緯昭囘聖人法之以補以助上繼姚嬀億萬斯年壽考維祺整法駕揚華旗六軍雷動萬馬星飛白山嵃嵃綠水澌澌騶虞至鳳凰儀于疆于理王心則怡七觧𣺌渺川原坦然逶迤遺秉滯穗如京如坻各峙乃粻以饗我師鳥獸充牣碩大蕃滋莫不震疊永藉保釐七騶既
馭萬衆咸随鍧鍧鼓鐸幡然旌麾逐獸追禽大㦸長鉟為鐃為鐲載常載旂左律右鉞平於有司瞻彼翠華朱英蕤蕤星旗月鈒錦韀珠戣禮百神奠四維王用三驅勿競厥威我求懿德永王保之八觧張皇六師如虎如羆天休震動周道驅馳䇿勲在廟莫不寅威戢干韜矢説禮敦詩天子是毗九觧灼灼芙蓉花毵毵楊柳枝旜旐婀娜畫龍與螭干盾騰拏逐豹與麋湛湛甘露酌
以玉巵陛下千萬嵗撫御萬國歸銜羈十解王會有圗天葩芬竒爻閭赤帟元繚碧基文蜃大蠏孔鳥臯鷄隃冠尊耳露犬星施白鹿黄騏獻其貔皮在彼澤宫璧水瀰瀰樹爾侯矣射熊與貍槐宸高聳𣗥路朋熹鳴葭駐䍐麗日和颸四牡騤騤以車伾伾飲至言𡚖十一解驂四鸞駕六螭彤雲分五老珠露浥三峗訪姑射拜希夷執衡與規循理因資昭假遲遲恭己無為十二觧誕敷
文德懷柔神祇天命靡諶念兹在兹周原稼穡小民之依蠲租賜復王言如絲裁成輔相於鑠純禧首山之陽毋采爾薇商山之顔毋采爾芝三老五更惠和宣慈有馮有翼爾性爾彌袒而割牲謙謙是撝示我周行瑟鼓笙吹十三解矗矗恒山幽冀之治絳雲紫霞岐岐嶷嶷青書綠笈神所護持包王孕帝駕軒鑠羲元泉神草瑞勒豐碑爰命太常爰詔后䕫式祀上帝饗以騂犧
獻琮璧奏咸池奎聨璧合星斗陸離洞簫玉琯鳯羽麟差十四觧中澤有葵南山有桋豈弟君子佩玉履𤪌遭逢明盛文煥功巍三墳五典煌煌麗辭願續雅頌永鎮厜㕒
史／政書／大清會典則例（乾隆朝）／兵部　卷一百二至卷一百二十三／卷一百十八　職方清吏司八／公式三　綠旗(P.1-1)..[文淵閣四庫全書本]
一儀制康熙十四年題準
車駕廵幸所過地方守備以上等官接送之處臨時由鴻臚寺具奏請
旨如所定里數之内有一次不到者罰俸一年兩次不到者降二級調用
○三十三年奏準提鎮
勅書内閣撰出由部發給該省提塘領交
○又議準提鎮到任前一日署事官將印信關防等項遣官齎送
○又議準武職各官將
勅書
誥命質當者革職其
勅書
誥命及劄付關防收藏不謹以致朽爛並損壞者罰俸六月如被水火盗賊毁失者免議均仍補給
○又議準武職各官印信糢糊不詳請鑄換者罰俸六月督撫提鎮不據詳題咨者亦罰俸六月若已換新印不將舊印繳部者亦照此議處
○三十九年覆準官兵人等越分僭用服色如
五爪龍立龍團補服之類者繫官革職繫兵枷一月責四十板僭用之物入官未經察出之專管官每案罰俸三月兼轄官每二案罰俸三月統轄官每三案罰俸三月僭用尋常服色者繫官罰俸一年繫兵責二十板未經察出之專管官每案罰俸一月兼轄官每二案罰俸一月綂轄官每三案罰俸一月
○四十二年覆準武職各官於應用朝服之日不用及違例錯用者罰
俸一月
○又覆準外任武職各官辭朝不投職名者罰俸三月
○五十年議準提督有事故離任印信交總兵官署理總兵官有事故離任印信交副將護理如該鎮未設有副將者即交𠫵將護理
○雍正三年
諭各省督撫提鎮頒有王命旗牌所以重節鎮之權崇天室之威也但傳守既久或遇地方卑濕蟲蛀漆剝或因閲𡻕滋多形製毁敝而該督撫提鎮以王命旗
牌損壞例有處但藏之神笥不敢修整甚有豫防損壞將所頒王命旗牌收貯照樣别造者尤為不可嗣後各督撫提鎮所頒王命旗牌務須加謹收護勿致損傷亦不得别造其有地方卑濕閲𡻕滋多不免蟲蛀漆剝形質毁敝者從寛免其處分聽其一面照式整修一面咨部欽此
○四年
諭武職有整飭營伍操演兵丁之責理宜服習騎射為士卒先近聞副將游守等官竟有乘轎不乘馬者習
安養惰莫此為甚且身為武臣而以乘馬為勞與職守大相違背何以訓練兵丁嗣後副𠫵游守等官㮣不許乘轎以長怠惰之習倘有不遵該督撫提鎮即行指名題𠫵欽此
○十三年議準盔甲旗纛軍裝等項除考驗日期及本管大員經過察點準其穿戴披執外至一應
欽差及往來大員經過之時該營汛弁兵有違例披執迎送者將該管官罰俸一年
○又
諭凡標營大小武職均係職典戎行有官守之責至於執事應差之人悉皆入伍兵丁非如文職之書吏皂役可比皆當愛惜其力以備營伍之用朕聞外省提鎮赴任時第一次批令千把總率兵役數十名及儀從等物越省遠迎第二次則令守備率兵役百餘名迎至交界第三次則繫中軍官率兵數十名沿塗迎候至於副游守等官其所轄弁兵等有至交界處迎接者有至舊任駐劄處迎接者新官赴任常無定
期以致弁兵在外淹留曠廢職守且塗次資斧非動公費即出己資公費乃軍裝器械之需己資乃仰事俯育之項以迎迓之虚文耗公私之實用此等陋習不知起於何時遂至今相沿未改此提鎮等不能體朕愛養弁兵之心之一端也著該部傳旨嚴行禁止並將如何迎接之處斟酌定議俾大小武職遵守通行倘有違越不遵者並嚴定處分以示懲儆欽此遵
旨議準提鎮赴任所属官弁於是日迎接除隨役外司
事兵丁不得過十名出城不得過五里副將𠫵游等官赴任本標官弁於是日迎接除隨役外司事兵丁不得過五名出城不得過三里至從境内經過者止許在本管營汛經過處迎接如大小官弁違越不遵者皆照例議處
○乾隆元年
諭督撫有節制重寄而提鎮乃彈壓大員凡到任離任及因公出境入境例應具題者所以慎職守重
封疆也川陜江西等省提督與總督隔省駐劄遥遠無赴省相見之例惟雲南廣東福建浙江等省因赴任之初由省而見總督者有因廵察地方離省不遠順便謁見者盖因苗疆重地或濵海要區當日軍務倥偬海氛未靖之初是以不行題逹竟赴省城與總督面商機務此乃一時權宜遂爾相沿成習此時若不酌定恐大小官弁視為固然徒長奔競之風而不顧職守之曠誤與否是不可不
防其漸也嗣後提鎮之與總督若繫尋常事袛許文移往來如有𦂳要公務必須親見總督面言者或總督有應行檄調面議者均將因公起程及回署日期繕疏題明至所帶兵役不得過三十名免致兵丁擾累汛守空虚永著為例欽此
○五年奉
旨武職專司營伍騎射是其本分向因偷安坐轎並不乘馬曽蒙
皇考頒發諭旨嚴行禁止煌煌
聖訓自應永遠欽遵乃近聞江南武職復蹈從前陋習多不乘馬自副𠫵以下至都司守備皆公然乘坐四轎甚至有前呼後擁喧耀街衢者江南如此他省諒亦不免夫人情習於勞則精神振作習於逸則志氣委靡况身為武職而憚於乘騎開驕惰之端啟廢弛之漸又何以飭戎行而率士卒乎各省督撫提鎮務將朕旨通行申飭如仍不遵奉即指名題𠫵交部議處欽此
○六年奏準副𠫵游都守
等官習安養惰並不乘馬擅自違制乘轎者革職
○又奏準官員帽頂補服坐褥各照本身見任品級不許計算加級違者罰俸六月該上司失察者罰俸三月其補服頂帶不相符者亦照此例議處
○又奏準屬官多帶兵丁越境迎送上司有因事營求或乘便賄賂者革職提問如止出境迎送並無營求賄賂者罰俸九月至上司必欲屬官越境迎送屬官畏其威勢迎送者
如有勒索情弊或被屬官詳揭或經督撫劾將上司革職提問如止令迎送無勒索情𡚁者罰俸一年其迎送之屬官免議
○七年奏準在外提鎮以下副將以上見任來京者若並無疾病事故凡值祭祀耕耤之期先期在附近地方齋宿仍聲明齋宿處以憑稽察屆期投遞職名各按品級隨班行禮若有事故不能齋戒者聲明填注至遇
皇上御殿受賀諸大禮亦一例隨班行禮提督列於都綂之次總兵官列於副都綂之次副將列於領之次有事故不能行禮者亦聲明填注
○十三年奏準
車駕廵幸有民人申訴如去
御路稍遠不在官兵管轄之内者專汛官罰俸三月兼轄官罰俸一月
○十六年覆準盔甲旗纛軍裝等項若遇天時陰雨雖繫點察操演日期
悉令免其穿戴披執以防潮濕損壞
○二十二年
諭外省駐防將軍及綠營之提鎮出行則皆乘輿夫將軍提鎮有總綂官兵之責若養尊處優自圖安逸亦何以表率營伍而作其勇敢之氣况旗人幼習騎射即綠營中亦必以其弓馬優嫻始厯加升用乃一至大僚轉致狃於便安忘其故步此豈國家簡擢之意耶京師都綂副都綂既皆乘馬而滿
洲侍郎則無論年逾六旬亦皆不得乘輿即朕廵省所至尚每日乘馬而行乃外省武職獨相沿陋習此正非宜嗣後將軍提鎮㮣不許乗輿其編設轎夫並著裁革如有仍行乘坐者照違例治罪可通行傳諭知之欽此
○又
諭前因外省將軍提鎮有表率營伍之責出皆乗輿恐致狃於便安是以特行禁止但此内有宣力已久之年老大員又未可一㮣而論嗣後如年逾七
十不能常行乘馬者令該員自行酌量奏聞請旨餘不得假藉欽此
史／政書／大清會典則例（乾隆朝）／刑部　卷一百二十四至卷一百二十五／卷一百二十四　刑制　律綱　聽斷／聽斷(P.39-1)..[文淵閣四庫全書本]
聽斷
一斷獄天命元年
諭凡事一人獨斷必致生亂國人有事當訴於公所五日一聽斷之有私訴於諸臣之家者必當執送其私行聽斷者治罪凡貝勒諸臣有罪束身靜聽公斷有執抝不服者重治之欽此
○二年
諭生殺之際不可不慎聽斷之官必詳審始末而後定擬倘事有未協勿挾忿爭競庶能得情欽此
○五年
諭凡有下情不得上達者書訴牒懸諸木朕據其辭之顛末以便審鞫其令豎二木於門外欽此
○十年定漢人犯法皆一體審擬以協公平凡有告訐者所告實則坐有罪之人虛則反坐
○天聰五年定凡訐告諸貝勒者向例準其離主嗣後定之以條欵一除八分外訐告私行採獵及告私行𨼆匿出征所獲者一私殺人命者繫原告及被害人近支兄弟一姦滛屬下婦女者繫原告及
本夫近支兄弟一所屬從征効力戰士訐告𨼆匿不報乃以私人濫薦者一本旗人欲行互訐而貝勒控制不許申訴有告發者皆準離主仍罰貝勒銀有差此外凡以細事訐訴者不準離主但視事之輕重審斷至諸貝勒審事枉斷人死罪者罰銀六百兩枉斷人杖罪贖罪及私遣人出境交易怠忽職業擅取民間財物馬匹將本旗女子不行報出短價私買者皆罰銀二百
兩
○又定訐告之事兩造未陳先拘見證同衆面鞫務得實據若不速問見證致兩造知覺潛相囑託支飾規避者按事大小治罪
○六年
諭凡訐告諸貝勒者斷離本主與否悉照前議其餘彼此訐告者務皆從實如告二事以上重者審實輕者審虛免其坐誣仍準離主如告數欵輕重相等審實一欵亦免坐誣如所告多實及虛實相等者原告準其離主所告多虛者不準訐告兩事以上而輕者實
重者虛與告一事而情輕訴重者除實欵應坐被告外其誣告之欵反坐原告若子告父妻告夫同胞兄弟相告者果繫反叛逃亡等罪許其訐告其餘有訐告者被告照常擬外原告罪亦同之不準離主欽此
○九年
諭凡鬭毆原告被告宜聽法司審問聞漢人與滿洲蒙古鬭毆同類各相幫助是不遵國法而亂行也犯者必重懲之欽此
○順治元年定鬭毆及戸婚田土細
事止就道府州縣官聽斷歸結重大事情方赴撫按告理在京仍投通狀聽通政使司察實轉送刑部問擬其五城御史有應受理送問者方準送問非繫機密重情入京越訴者加等反坐
○又定凡已經審結之案非奇𡨚積枉不得復起葛藤至旁觀出首多屬傾誣百姓告訐官長尤為刁悖且民間婦女輒拘訊公庭亦傷廉耻之化嗣後永行禁止
○二年定刑部專司詳讞
例不受辭嗣後民間辭訟在外歸撫按監司在内歸順天府宛大二縣五城如果有𡨚抑赴通政使司投告察審送部問擬刑部不得仍前濫收辭訟
○四年定凡鞫獄須依原告人所告本狀推問若於狀外別求他事摭拾被告人罪者以故入人罪論同僚不署文案者不坐若因其所告本狀事情法應掩捕搜撿因而撿得被犯別罪事合推理非狀外摭拾者不在此限諸衙
門鞫問刑名等項必據犯者招草以定其罪若吏典人等為人改寫及代寫招草増減情節致罪有出入者以故出入人罪論若犯人果不識字許令在官不干礙之人依其親具招情代寫
○又定凡鞫獄官推問罪囚有同起内犯罪人伴見在他處官司停囚專待其人對問者雖彼此職分不相統攝皆聽行文句取文到後限三日内即將所句待問人犯發遣違限不發者一
日笞二十每一日加一等罪止杖六十仍行移本管上司問罪督令解發若起内應合對問同伴罪囚已在他處州縣事發見問者聽輕囚移就重囚少囚從多囚若囚數相等者以後發之囚送先發官司并問若兩縣相去三百里之外者各從事發處歸斷移文知會違者笞五十
○又定有司於獄囚鞫問明白追勘完備軍流徒罪各從府州縣決配至死罪者在内法司定議
在外聽督撫審錄無𡨚依律議擬法司覆勘定議奏
聞候有回報應決者委官處決故延不決者杖六十若犯人反異原招家屬代訴稱𡨚即便再與推鞫事果違枉即同原問原審官吏通問改正囚犯明稱𡨚抑不為申理者分別故入失入罪論
○又定官司斷罪皆須具引律例若律有數事共為一條官司止引所犯本罪者聽其
特旨斷罪臨時處治不為定律者不得引比為律若輒引比致罪有出入者以故失論律以頒降日為始若犯在已前者並依新律擬斷如事犯在未經定例之先仍依律及已行例定擬其定例内有限以年月者皆以限定年月為斷若例應輕者照新例行律令該載不盡事理斷罪無正條者援引他律比附應加應减定擬罪名申該上司議定奏
聞若輒斷決致罪有出入以故失論
○又定凡盜公取如强盜搶奪竊取如竊盜掏摸皆為盜器物錢帛之類須移徙已離盜所方謂之盜珠玉寶貨之類據入手𨼆藏縱在盜所未將行亦是其木石重器非人力所勝雖移本處未駝載間猶未成盜不得以盜論馬牛駝驘之類須出闌圈鷹犬之類須專制在己乃為盜其未成盜而有顯蹟證見者依已行而未得財科斷
○又定勘問謀殺人
犯果有詭計陰謀者方以造意論斬助毆傷重者方以加功論絞謀而已行人贓見獲者方以强盜同辟毋得據一言為造謀指助勢為加功坐虛贓為得財一㮣擬死致傷多命若鬭毆及故殺人獨毆曰毆有從為同謀共毆臨時有意欲殺非人所知曰故其共毆人傷皆致命以最後下手重者當其重罪如當時身死則坐後下手者當時未死而過後死者當究明何傷致死
以傷重者坐罪若原謀共毆亦有致命傷以原謀為首至亂毆不知先後輕重者有原謀則坐原謀為首無原謀則坐初鬭者為首以堪殺人之事為戲如比較拳棒之類因而殺傷人者為戲殺戲傷因鬭毆而誤殺傷旁人者為誤殺誤傷各以鬭毆殺傷論若耳目所不及思慮所不到初無害人之意而偶致殺傷人者為過失殺依律收贖其鬭毆傷而未死者驗傷官親往不
得舁傷者就驗驗明立限責令犯人保辜以手足他物傷者限二十日刃及湯火傷者三十日打傷肢體及破骨墜胎者五十日限内因傷身死者擬抵限外身死及限内因他故死者各科傷罪
○又定官司撿驗屍傷若承委牒到託故遷延不即撿驗致令屍變及不親臨監視轉委吏卒若初撿與復撿官吏相見扶同屍狀及不為用心撿驗移易輕重増減屍傷不實定執致
死根因不明者正官杖六十首領官杖七十吏典杖八十仵作行人撿驗不實扶同屍狀者罪亦如之因而罪有増減者以失出入人罪論受財故撿驗不實者以故出入人罪論贓重者計贓以枉法各從重論
○又定凡贓欵有六曰枉法贓以五兩為一等一兩以下杖七十一兩至五兩杖八十遞加至五十五兩杖一百流三千里至八十兩擬絞無禄人各減一等至一百二
十兩擬絞贓各主者通算全科曰不枉法贓以十兩為一等一兩以下杖六十一兩至十兩杖七十遞加至一百二十兩杖一百流三千里一百二十兩以上擬絞無禄人各減一等罪止滿流贓各主者通算折半科罪曰竊盜贓與不枉法贓同以一主為重并贓論罪曰監守盜以二兩五錢為一等一兩以下杖八十一兩至二兩五錢杖九十遞加至三十兩杖一百流三千里
雜犯三流總徒四年四十兩擬斬雜犯準徒五年曰常人盜以五兩為一等一兩以下杖七十一兩至五兩杖八十遞加至五十五兩杖一百流三千里雜犯三流總徒四年八十兩擬絞雜犯準徒五年曰坐贓以十兩為一等一兩以下笞二十一兩至十兩笞三十遞加至八十兩杖一百自徒以上以百兩為一等百兩杖六十遞加至五百兩杖一百徒三年彼此俱罪之贓及
犯禁之物則入官若取與不和用强生事逼取求索之贓並還主以贓入罪正贓見在者官物還官私物給主已費用者若犯人身死勿徵餘皆徵之
○又定遇告訟人命除内有自縊自殘及病死而妄稱身死不明意在圖賴詐財者究問明確不得一槩發撿其果繫鬭殺故殺謀殺等項當撿驗者在京委刑部司官及五城兵馬司京縣知縣在外委州縣正印官務須於未撿
驗之先即詳鞫屍親證左兇犯人等令其實招以何物傷何致命之處立為一案隨即親詣屍所督令仵作如法撿報定執要害致命去處細驗其圓長斜正青赤分寸果否繫某物所傷公同一干人衆質對明白各情輸服然後成招或屍久發變青赤顏色亦須詳辨不許聽憑仵作溷報擬抵其仵作受財増減傷痕扶同屍狀以成𡨚獄審實贓至滿數者依律從重科斷凡自
縊溺水身死別無他故親屬情願安𦵏官司詳審明白準告免撿若事主被强盜殺死苦主自告免撿者官與相視傷損將屍給親埋𦵏其獄囚患病責保看治而死者情無可疑亦許親屬告免覆撿若據殺傷而死者親屬雖告不聽免撿
○八年
諭刑部今後凡有奏告之人在外者當先赴司道府州縣陳訴若不審理再訴之督撫廵按若不準或枉斷
當赴都察院擊鼓鳴𡨚都察院問果𡨚枉不與具奏仍赴通政使司具本奏聞在京有𡨚枉者先赴五城御史順天府大宛二縣告理若御史府縣接狀不準或審斷不公再赴都察院通政使司申告如例其應呈應訴六部衙門者照舊準理若内外大小衙門明知𡨚情蔽不上聞許具本至午門前進奏自後仍有妄行聲𡨚告奏者問以重罪欽此
○十年
諭帝王化民以徳齊民以禮因姦人為惡害及善良所
以不得已而用刑然必情罪允孚斯加者無悔而受者無怨故法者天下之平朕亦不得任喜怒為輕重也凡官司犯事朕即有意見不肯遽自裁斷必下部議者意以士師之任職在明允而膺斯任者又皆親信大臣必能仰體朕心審察得情不致𡨚濫今該部私心揣度以為事經上發若從輕擬恐以情面生疑庇護為咎不如重擬以作自全之計甚至所犯事情不就事論事而反引已結舊案文致重法如此舛謬
大不合理朕於政事最重刑獄奏讞本章必再三覆閲每有改正但恐日有萬幾或一時不及致詳竟批依議死者不可復生誤者不可復改此悔彼怨咎將誰歸以後問刑衙門議事大臣問擬人罪務要詳審真情引用本律一切鉤索羅織悉宜痛革書云罪疑惟輕所當深念如情罪重大憲典具存又不得藉口故出以致漏網務平心守法使人不𡨚以幾刑措之治欽此
○康熙元年奏準我
朝當一代創典之始革明季末流之弊立法不得不嚴而用法未嘗不寛故雖屢定成案必下三法司覈擬者誠恐畸輕則縱畸重則苛也乃刑部讞案内情輕而反比重律法重而反從輕擬者不可勝舉嚴飭刑部嗣後凡兩造口供不全録者即為作弊引律不確合者即為欺公治以不職之罪
○九年定凡承審欽件限期專責督撫計月處分不許分坐司道等官如有提犯行
察限内實難完結者承問官詳明督撫題請展限如承問官不行詳請及易結不結者皆罰
○二十年
諭帝王以徳化民以刑弼教所闗最重近覽法司章奏議決重犯甚多愚民無知或由教化未孚或為饑寒所廹以致身罹法網深可憫惻凡問刑各官審理重案有律例未諳定擬失當草率完結者有膠執成見改竄供招深文羅織者有偏私索詐受囑徇情顛倒
是非者有一於此民枉何由得伸兹特嚴加申飭務期持亷秉公痛改積習加意祥刑以副朕尚徳好生之至意欽此
○二十二年議準凡控告案内人犯有咨八旗並總管内務府行提者即日解送過部越二日不行解送者將該管官議處若行提屯内居住人等每日定限五十里照限送部違限者鞭五十其行直隸府州縣提人者亦每日定限五十里文到五日内起解若不照限申解將
該管官題㕘議處或別有事故限内不能起解者據實報部若刑部司官將應結事件藉名行察推諉遲延者題㕘議處
○二十三年
諭向因刑部審理遲延屢加申飭今積案已完宿弊漸革惟在外各衙門因循積習刑名案件有經年累嵗不結者或因承審官不能秉公妥擬希圖苟且完結以致上官屢行批駮沉案積久不清或因上官意有偏徇藉端頻行駮審因而營求滋弊顛倒是非此等
弊端如何立法永絶俾訟簡刑清克稱平允九卿等詳議欽此遵
旨議準各省人命重案每案限六月審結州縣自理事件限二十日越訴事欵必有礙本官不便控告或審斷不公須將控過審過情節開明狀内方許準理惡棍包攬辭訟從重治罪承問官不依律治罪嚴加議處上司除𦂳要重大事情許差人至州縣其餘小事止許行牌催提下屬審詳
案件原批某衙門即於某衙門完結不得一官未結又委別官辭狀止許一告一訴告狀人止告正犯確證不許波及無辜牽連婦女及續告原狀無名之人
○二十五年
諭刑曹民命攸闗國典所繫必以中正之心行平恕之道使法蔽其辜毋縱毋枉必得真情始免𡨚抑若惟以深文為能事鍜鍊為盡職及獄辭既具奏牘已成即反覆推詳欲求其更生之路亦甚難矣朕於爾諸
臣章疏有情可矜疑罪未允協者皆駮令覆審嗣後其各體朕懐殫心竭慮矢慎矢明以副祥刑之意欽此
○又定在京衙門承審事件限一月審結被證在外者以到齊日為始内外移咨行察者以文到日為始催至三次無囘文者題㕘
○又定直省審理人命事件定限六月盜案限一年如案内正犯及要證未獲情事未得確實者題明展限按察使自理事件限一月完結府州縣自
理事件限二十日審結上司批審事件限一月審報若隔屬提人及行察者以人文到日起限如有遲延情弊該督撫察參徇縱者一并議處
○又定人命呈報到官該地方印官立即親往相驗止許隨帶仵作一名刑書一名皂隸二名一切夫馬飯食皆自行備用並嚴禁書役人等不許需索分文其果繫輕生自盡毆非重傷者即於屍場審明定案將原被鄰證人等釋放違
者分別議處
○又定充軍人犯在京兵部定衛在外廵撫定衛仍鈔招知會兵部其問該邊外為民者鈔招解送戸部編發
○又定各省民人在京犯該流罪並免死減等流犯如無妻室及無應追埋葬銀者順天府定地發配如有妻室及應追銀順天府轉發原籍地方令其追銀僉妻各照本省所定應流地方發配
○三十九年
諭州縣取原供時雖不得情亦必飾辭具詳上司覆覈
然後達部即有𡨚抑刑部何由周知凡承問官初審未得實情及上司批駮後果能審出不妨改正若明知已誤又復𨼆諱則𡨚抑莫伸矣各宜虛衷詳鞫務得實情欽此
○又議準凡州縣官審擬詳報案内有可疑舛錯之處毋得交與原問官審理著別委賢員就犯人地方確審如審出別情將原問官題㕘照例議處
○四十年議準各府州縣人命案件六月限滿照例題㕘後又於四月限内不
行完結復㕘遲延者照易結不結例議處並將督催之臬司承催之道府一并㕘處如承審官或為勢壓或以賄囑故為延緩聽訟不平鍜鍊失實等項該督撫隨時察覈題㕘
○四十四年議準巧吏蠧胥率多鍜鍊羅織刪竄供辭惡徒姦棍亦復串通賄囑翻改成招嗣後命盜等情取明口供高聲朗誦即於紙尾填注該犯姓名令其親自畫押以清宿弊
○四十八年奉
旨應結之事即當議結不必數駮致増事端
○五十二年議奏凡在外民人與在京居住旗人為地方房產主僕名分等事册籍皆在戸部外省不便完結者應聽戸部審理其中有互相鬭毆重傷或搶奪等情戸部會同刑部審結
○又議準旗民互相訐告如干連命盜及有職之人緊要當差之人不便發審者仍行提解部審結外其年老有疾退差在屯居住旗人及莊頭與民賭博
爭產㛰婣等細事皆在理事同知處控告審理詳報督撫完結
○五十三年
諭朕詳閲各省命盜案件自審結以至具題或逾時經嵗又間有部駮覆審者案内牽連之人雖輕罪不免羈禁以竢完結離家失業至於饑寒病斃者往往有之朕深用憫惻以後直省刑名除重犯應軍流徒罪仍行候旨完結外所有杖笞以下輕罪該督撫於審結日即行發落不必羈候部覆其不闗題請在外審
結者仍照舊例欽此
○又題準監追贓銀及分賠等項限一年通完死犯減二等軍流免罪追完三百兩以上承追官交部議叙如承追不力議罰再限一年如完本犯仍準減等如再不完軍流充發死罪監追承追督催各官交部議處再限一年著落家屬追賠家產盡絶者保題豁免倘題後別有財產皆入官出結各官照例議處
○五十七年奏準各省審擬案件有所引律例不
符或前後情辭互異經部院駮令詳審承審官有失出失入之罪而督撫亦自涉蒙溷之愆遂始終徇庇不即改正嗣後駮審事件務令虛心詳鞫細按律例即行改正具題其承問官從前錯擬免議若終不改正該部院提全案覆覈改正將該承審官及該督撫一并議處
○又奏準刑部提拏人犯到部重罪仍行收禁其徒罪以下不必監禁交與該佐領及該地方官保出候
審竢完結後即行發落
○雍正二年
諭朕覽命案奏牘如故殺謀殺尚少而以鬭毆傷人者甚多或因口角相爭或因微物起釁揮拳操戈一時殞命及至抵罪雖悔何及此皆愚民不知法律所致殊可憫惻古有月吉讀法之典
聖祖仁皇帝上諭有講法律以儆愚頑一條蓋欲使民知法不可犯律無可寛畏懼猛省遷善而逺過也爾部可摘取毆殺人命等條疏解詳明令各省地方官
刋布曉諭俾知鬭毆律尚如此則故殺謀殺罪更可知互相講論時存警惕以化其好勇鬭狠之習庶命案可以漸少矣欽此
○又議準盜犯審實之後又復供於別案行刦者㮣不準行至其攀出夥盜在別案已經審實不必提質但行文取供較其兩案從重歸結官民人等有兩案犯罪而前案罪輕先行題結竢後案具題之日仍將前案輕罪叙入從後案重罪歸結如前案已擬重罪後案
罪輕至後案具題之日亦將前案重罪聲明仍歸前案定擬有犯數案者亦將各案所擬簡明登載於最後題結本内統從重罪科斷
○三年議準在京八旗五城解部案件訊明無干即予釋放直隸山海闗古北口等處笞杖以下並證左牽連人等皆停解部釋放取保倘必須審訊再行拘提命案屍親亦止取供免解至各省州縣案件速行完結必須申解上司者應擬笞杖
等犯亦取供保釋不得濫行監禁差拘違者㕘處
○又定每年四月初一日至七月三十日時正農忙辭訟内除命盜重案照舊受理其餘槩行停止至八月初一以後方許聽斷
○五年議準杖笞等輕罪五城自行照例完結不必送部若罪重於笞杖者五城審明送部再步軍統領衙門亦繫司刑之地其杖笞以下之罪照例自行完結若罪重於杖笞者審明亦送刑部
○六
年
諭律例之設乃詳察情理揆度至當而後定者也審擬罪案之時應引某條則引之斷無輕重任意或介兩可之理常見奏章内往往有先引一條復云不便照此治罪更引重罪以治之此乃臣下營私之陋習或欲以嚴刻之名歸之於上或冀法外之恩巧於開脱均非明允之道以後外省本章有兩引條例者駮回將情由㕘奏若當引輕律而故坐重罪亦難逃朕之
洞鑒内外執法臣工各宜凛遵欽此
○十三年九月
諭本年恩詔赦欵甚多但奴僕告家主之案名分攸闗情罪可惡毋得援恩詔赦免蓋凡官民人等身蹈過愆大干功令者自然不能掩蓋且無人不可舉首斷不容奴僕挾制短長妄行首告而紊尊卑之定分也嗣後遇有奴僕首告家主者雖所告皆實亦必將首告之奴僕仍照例重治其罪永著為令欽此
○乾隆元年
諭朕聞姦宄不鋤不可以安善良風俗不正不可以興教化閭閻之大惡有四一曰盜賊三代聖王所不待教而誅者也二曰賭博干犯公令貽害父兄以視周官之罷民未麗於法而繫諸嘉石收之圜土者罪有甚矣三曰打降即周之所謂亂民孟子所謂賊民也四曰娼妓則自周以前人類中未嘗有此此四惡者刦人之財戕人之命傷人之肢體破人之家敗人之徳為善良之害者莫大於此是
以我
皇考愛民之深憂民之切嚴申科禁戒飭守土之官法在必行日夜捕緝積嵗月之久然後道路少響馬老瓜賊而商旅已寧賭博及造賭具者漸次改業而家室以安聚黨打降者斂跡而城市鄉鎮鮮聞鬭囂娼妓逺藏不敢淹留於客店此
皇考十有三年政教精神所貫注而海内臣民顯見其功效實享其樂利者也朕自嗣位以來捐免租賦
豁除賠累裁革積弊増廣赦條無非惠保良民使得從容休息衣食滋植而無識諸臣誤謂朕一切寛容不事稽察以致大小官吏日就縱弛民間訛言諸禁已開風聞直省四惡皆微露其端倪即如天津一帶私鹽横行無忌恐其他類此者相繼而起是守土之官敢悖
世宗憲皇帝之明旨墮十有三年之成功而戕賊善良傷敗風俗也自後州縣官有政令廢弛使四惡復
行於境内者該督撫不時訪察即行嚴㕘督撫司道郡守有不能董率州縣殫心捕治者或被内外臣工覈實劾奏或朕訪聞得知必以溺職治罪與通苞苴受賄賂者等决不輕貸爾諸臣慎毋泄泄沓沓自取殃咎戒之戒之欽此
○又覆準相驗屍及鬭毆傷重之人除附郭及事簡州縣仍令正印官親詣驗看外其離城窵逺之區及繁劇州縣準令佐貳廵捕等官據實驗報仍聽正印官
填注傷單詳報受傷者定限保辜倘代驗官驗報不實照例議處如州縣實能往驗而怠於從事輒委佐貳等官致滋擾累揑飾等弊仍照例議處
○又覆準虧空人員務須按照定例嚴追如實繫家產全無覈勘確實者準其照例豁免不許溷開借欠等項希圖搪抵其果繫近年債負確有原劵中保可慿被開之人力能交納者方準追抵如將逺年無慿書扎記簿指為欠項
蒙溷開抵㮣不準行地方官聽囑徇情妄拏無辜追比者照故勘平人律治罪
○又覆準州縣官接收呈辭除命盜重情立即訊究詳報外其餘一切呈辭統於五日内悉行批發不得任意遲滯以及沉擱内銷其準理事件每事止許一差限日拘齊隨到隨審不得輾轉改期致滋拖累違者嚴行㕘處
○又覆準相驗屍傷本邑與鄰邑壤地相距不過五六十里而本邑印官公
出鄰邑印官在署即請鄰邑印官代驗其或鄰邑地逺不能朝發夕至而印官又經他往方許别委佐貳代驗代驗之員必繫同知通判州同州判縣丞等官毋得濫委雜職
○又覆準各省臬司遇州縣承審重案毋得任意刪改故為増減倘有情罪供招不符處即駮飭確審供内有字樣不符者令其改正於招内聲明如有藉簡招妥招名色故為刪改又令將改本繳銷者將
該臬司照問刑官改造口供例議處
○又覆準强刦盜案令該管印官會營弁察勘若竊案毋容會勘止令出具並無抑勒諱飾印甘各結申送該管上司存案如有抑勒改報諱强為竊者照諱盜例議處
○又覆準事繁州縣設仵作三名中縣設二名小縣設一名仍於額外再募一二人令其跟隨學習將洗𡨚錄等書督令講解熟習如有招揺賄囑妄報匿傷等弊將該仵作
嚴行治罪
○三年覆準凡所屬軍民赴上司控告戸㛰田土等事其辭狀務皆收理察無𡨚抑者仍批明出示不得濫準拖累若察其果有𡨚抑審斷未允者即行親訊歸結倘將稱訴𡨚枉之案不行準理或準理而仍發原問衙門收審者該督撫即行題㕘照例議處
○又覆準鄰封闗提人犯限文到二十日内拏解如無故逾限不發將該地方官照事件遲延例議處聽信地
保差役揑稱並無其人並久經外出空文回覆掯不發人者將該地方官照匿犯不解例議處
○又議準直省外結事件罪繫杖徒以下令該管按察使詳加察覈其有情事可疑口供未確必須覆審定擬者仍令駮回原問官確審妥擬詳結若果供辭確實毫無疑義僅於問罪引律之處輕重稍有未協者即行改正免其駮回仍將府州縣所擬未協之處於文内聲明聽候督
撫察覈
○五年
諭盜賊刦奪固為地方之患法不容寛而䑕竊狗偷之輩昏夜潛踪伺隙乘便亦足以侵傷良善擾害行人不可以為非重大之案而置之不問也朕聞直隸山東江南河南等省頗有行客單少不能禦侮被匪類邀截於路强取銀錢行李而走者又假作進香之人乞丐之類以肆其搶奪者在本人失物無多未必盡行報官而地方希圖省事或𨼆諱
不察或緝捕不力以致宵小無所懲儆此風不可漸長著該省督撫等嚴行申飭不時稽察倘有仍蹈故轍者必加以㕘處毋得寛縱欽此
○又
諭弭盜為安民之要務朕聞各省聨界之處多有積窩巨匪久慣豢盜殃民隔省往拏必須赴地方官掛號添差稽遲時日又或地方官不能上緊協拏以致要犯風聞逺遁盜案久懸不結向蒙
世宗憲皇帝洞悉其弊
特降諭旨凡地方失事探實贓盜之處無論隔縣隔省一靣差役執持印票即行密拏一靣移文關會
聖諭煌煌實為息盜安民之良法及近年各省督撫奉行不力以致被盜之省辦理掣肘夫膺牧民之任者均有弭盜之責原不容有此疆彼界之分著嗣後凡有鄰省聨界地方積窩逃盜訪實之後或徑行差捕或知會密拏庶盜案易結盜源易清而鄰境彼此均受其益如有司等仍以為具文岐視怠
忽經朕訪聞必於該督撫是問欽此
○又覆準承審命案及
欽部案件州縣府司各照例分限審解如限四月者州縣限兩月解府州府州限一月解司司限二十日解督撫如限六月者州縣限三月解府州府州限四十五日解司司限一月解督撫限一年者州縣限七月解府州府州限兩月解司司限四十五日解督撫仍將起解年月日期於疏
内聲明以便察覈其逾限者各照例議處
○六年覆準州縣審理刑名案件審解之後招報該道其該府如何覈轉及督撫藩臬如何批示之處並令備錄詳報該道以慿察覈
○又覆準原問官審斷未當固執成見必應改委別員承審者將應行改委起限緣由聲明未經㕘展者咨部察覈已㕘展者具疏題明如上司明知屬員限期將届故為別委希圖展限將該上司照徇
庇例議處
○又覆準地方官於農忙停訟期内凡遇墳塋地土等項務須隨時勘斷至事闗緊要或證左人等見非務農即不得以時值停訟藉辭推諉亦不得濫差羈候致滋擾累
○十年
諭親民之官審理辭訟秉公剖決乃職分所當然在官無可居之功在民亦不言感朕聞外省陋習有於辭訟審結之後勝者自以為得計糾集親友鄰里製斗造匾懸挂公堂以為媚悦無識有司亦恬
然受之不以為怪此等阿諛獻媚之習適以啟好訟生事之端且流為粉飾沽名之弊澆風斷不可長嗣後著嚴行禁止其有仍前挂斗送匾者各該督撫將縱容徇𨼆之有司即行㕘處并將本人一并治罪欽此
○十八年奉
旨承審欽部案件向例限六月審結者著改為四月
○又
諭朕因督撫㕘劾屬員並不實心究審惟推諉承審
各官遷延滋弊交部別立限期按例分別舊限六月者改為四月限四月者改為兩月原欲使被㕘者不致屈抑日久或疑為期太廹不思督撫列欵糾㕘必經確訪至察審時果能虛公研鞫虛實無難立辨即謂定制須由道府州縣次第審詳此不過外省陋習耳究之所委道府州縣亦無不迎合上司意指則仍是督撫自定之案亦安用是虛文為耶然案情有難易道路有遠近此後凡督撫㕘
官能依新限速辦固見敏幹如新限内必不能完結即著將實在情由豫行摺奏其尚在舊例限期之内寛其議處若仍狃於積習致逾舊限該部隨本察㕘欽此
○又覆準凡遇報到人命印官公出同城並無佐貳而地方廣袤相距鄰封遙逺按繫吏目典史分轄地方即飭該吏目典史驗立傷單申報印官覆驗其距城有數日之程不能即時往返者該吏目典史一靣移會該管廵檢
就近往驗填注傷單一靣申請印官覆驗填圖通報如印官不能即回即申請鄰邑代驗填圖通詳倘吏目廵檢等相驗不實照例分別㕘處
○又
諭各省審㕘案前已勅部嚴立限期但督撫題㕘屬員即欵跡昭著不過摘印看守必竢奉準部文始行提訊若雲貴等遠省往返已逾數月是於未起限之先已稽延半載且從來督撫㕘員斷無懸擬
被屈不令審究之理是㕘則必革昭雪須竢審明是以速審速結為是然大員或慮體制攸存嗣後文職道府以上武職副將以上仍照舊例於題㕘得旨部文到日再行提訊部文亦著速行其餘文武官員於具題日即將案内應質人犯拘齊審究如督撫同駐省分一靣具題一靣行知承審衙門照例提審庶是非早辨案牘易清著為令欽此
子／筆記／郎潛紀聞／初筆／卷八／420非科甲人員不得與聞秋讞(P.182)
420非科甲人員不得與聞秋讞
淵如先生官直隸司主事時，領部務者相國阿文成公桂、大司寇胡莊敏公季堂，皆刮目相待，派辦秋審。先生獨傅古亭疑，多所全活。外任陳臬，七月平反至數十百條，雪死罪誣服者十餘。亦不以之罪州縣官，曰：「州縣豈能盡明刑律，皆幕僚誤之也。」蓋儒者之效如此。我輩承乏秋官，本當神明法外，依古義以求平，若事事按律科斷，則一刀筆吏足以了之，何以睿皇帝煌煌聖諭，非甲科人員不得與聞秋讞乎？余在刑部時，嘗有句云：「幸逢堯舜求刑措，敢學申韓號法家。」同官輒笑為迂，可歎也。
子／筆記／郎潛紀聞／初筆／卷十二／603本朝科場各案(P.265)
603本朝科場各案
咸豐戊午科場大獄，中外皆歸咎刑部長肅順，以為用刑過嚴，余既詳之前卷矣。蓋肅順素惡科目，又與柏相國有隙，此舉固借以行私。其實慎重制科，法律嚴峻，亦本朝家法然也。攷順治二年乙酉，河南鄉試錄內稱皇叔父為王叔父，主考歐陽蒸、呂雲藻俱革職，交刑部治罪。四年丁亥會試，同考官袁襜如擅改硃卷，革職。九年壬辰會試，以第一名程可則悖戾經旨，特旨除
名，試官秘書院學士武陵胡統虞降三級，宏文院學士大名成克鞏降一級，同考左敬祖等奪俸有差。十一年甲午，禮部參奏順天主考編修吳縣范周、編修江夏吳正治，評閱試卷，止有姓名，全無次第；給諫宋牧民，亦稱試錄程文種種乖謬，並奉旨交刑部。最可畏者，尤莫如十四年丁酉順天、江南兩省科場大獄。順天則刑科給事中任克溥奏：同考官李振鄴、張我璞，時有「張千李萬」之謠。受科臣陸貽吉及博士蔡元禧、進士項紹芳賄，中田耕、鄔作霖舉人。俱奉旨：七人立斬，家產籍沒，父母、兄弟、妻子流徙尚陽堡，餘被流徙者二十五人；正考官庶子黃岡曹本榮、副考官中允溧陽宋之繩失察，各降五級。江南則江甯書肆刊《万金記傳奇》，不知出誰手，傳聞禁中。以方除一點、錢去二戈，指兩主考姓。世祖大怒，命將主考侍講遂安方猶、檢討仁和錢開宗，房考李上林、商顯仁、葉楚槐、錢文燦，周霖、張晉、朱𦶜、李祥光、田俊民、李大升、龔勳、郝維訓、朱建寅、王國禎、盧鑄鼎、一作錢昇雷震生，俱駢戮於市。厥後衡文獲咎者，尚難枚舉。聖諭煌煌，從未比附輕典。然則戊午一案，同官不聞連坐，家屬亦未長流，聖意哀矜，豈部臣所能持柄哉。
子／筆記／郎潛紀聞／初筆／卷十三／656本朝寬文字之禁(P.289)
656本朝寬文字之禁
文字之禁，以本朝為最寬。即廟諱、御名，前代所懸為厲禁者，列聖諭旨，亦祗令敬避下一
字。世宗朝，臣工有避嫌名，輒怒曰：「朕安得有許多名字，非朕名而避，是不敬也。」睿訓煌煌，足以破漢、唐以後人君之愚惑，非特見聖德之謙深也。
子／筆記／郎潛紀聞／二筆／卷九／334任葵尊侍御風節二則(P.494)
334任葵尊侍御風節(二則)
《池北偶談》記同時御史敢言，惟荊元實、任葵尊二人。葵尊名宏嘉，釣臺宗丞族兄也。釣臺《清芬樓稿》稱：康熙中葉，御史噤不言，人誚為薦解角。自公入臺垣，而言路始振，章數十上，咸有益國計民生。巡視北城，親王諸府，公侯第宅，多在轄下，驕悍尤難治。公偶出，有錦衣駿馬突其前，公叱呵之，眾不敢，曰：「此某王所嬖千金旦也。」公大怒，身逐之，隸走卒奔，抵王府，坐其門謼，必得旦乃已。王曰：「是申申者何也，即出，敢若何？」旦出，公叱縛之，予杖四十。王大恚，入奏。天子曰：「非凌汝，行者吾法，汝庇優，虧吾法。」王觳觫稽顙出。馬三爺者，戚畹某弟，登城私，公執而鞭之；告其兄，兄面謝過。已而謀齮齕公，公廷發其姦，某矯辨，天子命掌其頰三
十。又聲九門提督罪，詔立斥罷。公嘗慨然流涕曰：「宏嘉之得保首領，天子賜也。」蓋信而後諫，其遇不可及云。又漁洋詩：「翰林科道兩衙門，齊脫貂裘猞猁猻，昨夜五更寒徹骨，滿朝誰不怨葵尊。」此雖戲言，亦足見公風骨矣。
任葵尊通政督學奉天，革生童納金之陋習。上知之，戲示百官曰：「是蚩者，乃不識錢。」天語煌煌，榮於華袞。
子／筆記／郎潛紀聞／二筆／卷十四／492紀列聖御世諸大政(P.578)
郎潛紀聞二筆卷十四
492紀列聖御世諸大政
平江李元度編次《國朝先正事略》，搜羅宏富，其業偉矣。頃讀其文集《國朝先正事略自序》，發皇祖德，揚詡神功，薈最列聖御世諸大政，提綱舉要，以類相從，足為揅討掌故者之一助，敬節錄之。「三代下得天下者，以漢、明為正，然亭長也、僧也，於前代究有君臣之誼。我朝龍興東土，與前明為敵國，明運告終，中原無主，吳三桂迎請入關定鼎。葬莊烈帝以禮，令臣民服喪三日，於揖讓征誅外，別開一局。得國之正，此其一。聖祖御宇六十一年，高祖御宇六十年，為太上皇又四年，各以一朝，絜梁、唐、晉、漢、周五代而復過之，自殷中宗後，無能企及者。享國之永，此其一。中國既大一統，又合以東三省、內外蒙古、前後藏，及雍正中滇、黔、川、楚、粵改土歸流諸郡縣，乾隆中，復蕩平準部、回部，拓土二萬里，為開闢以來所創見。疆圉之廣，此其一。國初平大小金川，平臺灣，平西藏，平新疆；其在內地則平甘回，平湖、貴苗，平川、楚教匪，平粵寇、捻寇及黔之苗匪、教匪，滇及陝之回匪，皆若炳炎火以燎枯蓬。武功之盛，此其一。自康熙三十年至乾隆六十年，詔普免天下錢糧凡八次，蠲免七省漕糧凡二次，其餘因恩詔、因軍務、因
水旱偏災，蠲豁民欠者，不可以億兆京垓計。蠲卹之優，此其一。康熙中減地丁銀四十萬，雍正初減蘇松一道地丁銀四十五萬，南昌一道地丁銀十七萬，乾隆二年減江浙地丁銀二十萬，同治四年減江南地丁銀三十萬。舉南宋前明之苛政，以次除之。減賦之仁，此其一。自古有丁即有役，康熙五十二年特詔：滋生人丁，永不加賦；雍正四年詔：攤丁於地，別無力役之征。宮中有大工役，發帑雇工，給傭值如平人。乾隆十一年，停婦女編審；二十七年，並停編審，民閒益相安於無事。力役之寬，此其一。功令，死刑分二等：曰情實，曰緩決，又有雖情實而不勾決者。勾囚之日，皇帝賜大學士坐，一一商榷之，講官科道侍。先時，繇部核定爰書，加以九卿會議，法司簽商。蓋自有司定讞，至予勾決，更心目以數十計。凡肉刑及夷三族、廷杖、下鎮撫司獄、妻女發樂籍諸條，一概革除。刑獄之平，此其一。自古宦官、女禍，至漢唐而極。漢之十常侍，唐之門生天子，明之九千歲，及呂、武、韋諸后覆轍，不可枚數。我朝宮闈肅穆，內官不過六品，斜封、墨敕諸敝政，一掃而空之。家法之善，此其一。前代人主，率躭安逸，明神宗二十八年不見大臣。我朝列聖宵衣旰食，無日不召見臣工，文自知縣，武自守備以上，一一寓目，雖在萬里外，纖悉必聞。政治之勤，此其一。凡興朝於勝國諸忠義，多讎視之，國初甫入關，即褒卹崇禎殉難諸臣，欽定《通鑒輯覽》，命附紀唐、桂二王事蹟；欽定《勝國殉節諸臣錄》，凡明季抗王師殉節，及建文朝殉難諸忠，並予專諡、通諡，所以維萬世綱常也。忠義之崇，此其一。凡降將宣力興朝，殷士
祼將周京，皆締造時所不廢，然臣節當為之坊，乾隆中，特命國史館編立《明季貳臣傳》，得諡者追奪之，雖有功不貸；又命《貳臣傳》分甲、乙二編，俾人品仍有區別，以示萬世之公。袞鉞之嚴，此其一。至若聖學淵深，天章美富，聖祖御製詩文集百七十六卷，世宗御製詩文集三十卷，硃批諭旨三百六十卷，高宗御製詩文集五百餘卷，合詩文四萬二千餘篇，古今儒生，窮年著述，無希其萬一者。仁宗、宣宗、文宗聖製奎章，後先輝映，並能超軼三五。御集之富，此其一。經史子集各門，皆有列聖欽定之書，發凡起例，悉衷聖訓。至四庫館啟，存書三千四百六十種，計七萬五千八百五十四卷，建七閣儲之，以嘉惠士林，為《中經新簿》所未有。右文之化，此其一。」按：李氏此作，可謂煌煌大文，昔曾文正保摺稱其下筆千言，有兼人之才，非阿好也。
子／筆記／郎潛紀聞／二筆／跋(P.640)
跋
縚士先生刊其所箸《燕下鄉錄》，辱命崇敬校讎，事竣，乃跋其後曰：自南董不作，載籍多誣，唐、宋以來，是非奪於愛憎，功罪淆於恩怨，前代名人言之詳矣。本朝列聖代嬗，公道大明，四庫所錄御製各書，皆折衷群言，垂憲百世。則凡紀錄之家，秉筆之士，宜如何恪秉聖裁，務歸至當。乃以崇敬所聞，有不盡然者。我朝崇尚理學，程、朱、陸、王，並行不廢。乃孫承澤以方回之重臺，拾陳建之舊唾，醜詆姚江，自命衛道，其人不足重也。陸清獻沈潛理窟，冠冕群儒，亦復堅持門戶，附和同聲；謂明之亡，不亡於流賊，而亡於陽明。此等議論，其可據乎？國史館纂修列傳，於臣僚功過，兩不相掩，所以存直道也。而私家撰述，猶不喻此意，傳狀事實，類多掩飾。如張清恪、謝濟世之獄，張文端、孫文定皆以奉命往勘，瞻徇失實，得罪清議；乃煌煌大傳，見於名人文集中，不一而足。直若一代名臣，絕無瑕玷者，此等紀載，其可信乎？乾隆中，川楚用兵，高宗首賞胡世顯之不欺，以風動天下；而積習相沿，深根莫拔。羅壯勇之擒熊老八，參將陳弼攘其功，《聖武記》記之。石三保、聶人傑之事，誣罔朝廷，李忠毅不為，《嘯亭雜錄》記之。咸豐中，上海之亂，首逆周立春等皆報擒斬；而近人筆記，有謂諸逆多不死，且有商於外洋者。推此以言，
中外章奏，亦有未可盡信者矣。不特此也，康熙大科得人最盛，學問經濟，照耀千古，繼之者乾隆丙辰也。是科徵士中，全庶常祖望，遠紹深寧，近衍南雷，融貫朱、陸，靡所偏倚，其學近於湯文正。桑主事調元，傳餘山勞氏之學，恪守師承，宗主洛閩，其學近於陸清獻。二公其眉目也，庶常之不與試，或謂張文和以其負氣故齕之，然主事亦未取。餘若顧棟高、徐文靖、程廷祚、沈彤、牛運震、任瑗、陳黃中、沈炳震、王文清諸公，皆淹通經史績學之士；若厲鶚、胡天游、劉大櫆、沈德潛、萬光泰、李鍇、張庚、黃之雋諸公，文章詩賦，亦堪方駕古人；若裘文達、方恪敏、曹文恪、金德瑛、錢載諸公，尤卓然不愧名臣。當時二百餘人，大半經桐城、臨川兩侍郎月旦，然後登諸薦牘，故其中博學篤行之士，幾居什九。設令碧海遺珠，盡收珊網，豈非一朝盛事？乃張文和以舊臣當國，與方、李二公所學異趨，適奉命主試，事遂假慎重之名，苛繩隘取，以呈御覽。兩侍郎所舉，一士不登，名流獲雋者，僅齊召南、杭世駿輩數人；士林咸失所望，文和之咎大矣。然前人未有言之者，何歟？是書與前筆，皆掌故淵藪，採摭之勤，網羅之富，所不待言。至於闡揚幽滯，考證得失，並存數說，不徇一家；則知幾《史通》病其蹖駮，《容齋隨筆》遜此精詳矣。又其論繼所施，和平嚴正，無一孔迂腐之見，以輔翼名教為宗。昔人嫌河閒五筆，以鴻才碩學，評騭鬼狐，有乖立言垂教之旨。如先生是書，復何憾乎？光緒壬午春，弟子鄭崇敬謹識於暨陽官舍之燕喜堂。
子／筆記／郎潛紀聞／三筆／卷一／5 何世璂沈廷正理學門戶之見(P.648)
5 何世璂沈廷正理學門戶之見
雍正間，貴州巡撫何端簡公世璂，奉敕建龍神祠，將祀明臣王守仁之陽明書院，改作。後撫沈督部廷正疏言：守仁謫龍場驛丞時，講明聖賢之學，化民牖俗，黔人始知誦習詩書，實為有功名教。陽明書院夙為省城士子瞻仰誦讀之所，請仍其舊，別建龍神祠宇。得旨：「此舉妥協之至。何世璂留心理學，伊等各立門戶，互相是非，若云無心，何至錯誤若此。俯順輿情，改建為是。」康祺按：端簡亦理學名臣，其平日殆誦法程朱，以姚江之學為害道，故龍場祠祀，毅然借端以去之。聖訓煌煌，已如見其幽隱矣。
子／筆記／郎潛紀聞／三筆／卷五／172有裨實用之國語(P.732)
172有裨實用之國語
本朝入關以來，從龍舊裔，大都漸習華言，若漢臣則雖號稱博雅之人，亦未必諳曉國語。康祺昔嘗留意於此，苦無師承，爰取欽定《日下舊聞考》、《譯語總目》為宗，參以各種官書，擇其有裨習用者錄之，以備遺忘。安巴堅，大理也。伊喇，黍也。錫里，選拔也。希達，門簾也。色珍，車也。唐古，百數也。穆濟，大麥也。赫德，渣滓也。罕都，稻也。洛索極濕，難耕地也。貝勒，管理眾人之稱也。尼楚赫，珍珠也。布希，膝也，又去毛鹿皮也。尼堪，漢人也。巴圖魯，勇也。拉里，爽利也。布達，飯也。呼沙呼，鴟鴞也。薩都拉，結親也。鄂爾多，宮也。圖喇，柱也。安圖山，陽也。巴延，富也。赫嚕，車輻也。斡氣，味也。果實，疼愛也。烏珍，重也。舒嚕，珊瑚也。霞哩斜，眼也。呼嚕，手背也。扎克繖，霞也。伊勒希，副也。按班，大臣也。烏珠，頭也。實勒們，鷂子也。愛滿，部落也。瑪，粗也。蘇庫，皮也。尼瑪哈，魚也。阿勒錦，聲譽也。和勒博，聯絡也。伊徹，新也。實納，亦新也。察喇注，酒器也。吉勒展恕泰費音，太平也。納地也巴納，地方也。沙克珊，狡猾人也。善延，白色也。索琿姜，黃色也。達勒達，隱避處也。瑪魯，瓶也。聶赫，鴨也。伯特，才力不及也。卓哩，指之也。和卓，美好也。愛新，金也。蘇赫，斧
也。雅勒呼，肉槽盆也，亦大槽盆也。達，為首之稱也。烏達，買也。烏嚕，是也。佛伸，柄也。準布提，撕也。達春，敏捷也。尼嚕罕，畫也。塔哈，客也。達掄，飲馬處也。錫津，釣魚絲線也。博勒和，潔淨也。琿楚，冰牀也。舍音，色白也。斡罕，袖頭也。瑠和海，白魚也。阿達奇，鄰也。尼雅滿，心也。齊喇，嚴也。哈蕃，官也。桂齊，善也。阿蘇，網也。已上皆滿洲語。特里袞，為首之謂也。圖魯卜，形勢也。託果，釜也。舒蘇，高粱也。索多烏翅，大翎也。道喇，下也。諳達，夥伴也。特哩，齊整也。徹伯爾，廉潔也。保喇，雄駝也。巴圖，堅固也。鄂勒哲，壽也。錫寶齊，養禽鳥人也。集賽，輪流值班也。和爾果斯牧地，遺失也。齊蘇，血也。哈喇，黑色也。哈斯，玉也。達爾罕，凡有勤勞者免其差役之謂也。察納那，邊也。伊嚕，凈也。布哈，犍牛也。果勒，河也。特穆爾，鐵也。雅克結，實也。喀喇，黑馬也。庫庫，青色也。齊達勒，勤也。伊克，大也。德勒，衣也。丹，有也；岱，亦有也；台，亦有也。伊蘇，九數也。察罕，白色也。博囉，青色也。額森，平安也。阿爾，花紋也。尼格，一數也。納奇錫，絨線也。羅卜科，淖泥也。博爾濟，二輩奴也。和必斯朵，器名也。都哩，式樣也。默色，器械也。博果岱，麥也。塔齊兒，瘠地也。和坦，城也。永和爾，絨也。和遜，空也。伊爾，鋒刃也。圖裂圖有，柴也。阿穆爾，安也。烏蘭，紅色也。準，東也。阿薩爾，閣也。珠古，厚也。摩該，蛇也。博果密，包裹也。瑪勒圖，有牲畜之謂也。瑪勒，牲畜也。鄂齊爾，金剛也。達納，管也。色辰，聰明也。庫魯克超，
眾也。布延，福也。格根，明也。特古斯，全也。布爾罕，佛也。察克，時也。蒙古臺有，銀也。烏德美，送也。多羅岱，七數也。筆且齊，寫字人也。札爾古齊，斷事人也。賽音，好也。袞，深也。巴克實，師也。濟蘇，顏色也。特爾格，車也。伊遜，九數也。岱爾，牡鹿也。札達，石也。札拉爾，帽纓也。特穆津，鐵之最精者也。奈曼，八數也。索諾木納木結，有福人也。噶布拉，天靈蓋也。諾摩罕，樸實也。蘇蘇勒巴，敬也。達嚕噶齊，頭目也。鴻和爾，黃色也。拜珠，存也。索約勒，教化之化也。哈陶，剛也。阿實克，利也。婁，龍也。都爾蘇，規模也。台哈長，毛也。圖們，萬數也。納琳，紬也。阿巴齊，行圍人也。多羅，七數也。尼古勒，罪孽也。珠格爾，閒散也。額蘇倫，梵天也。拜達勒，形像也。奇塔，漢人也。伯奇，堅固也。薩巴器，四也。呼喇楚，積聚也。浩爾齊，吹笳人也。和斯，雙也。茂不，善也。克哷野，外也。哈布爾，春也。克特，火鐮也。塔斯，性烈也。伊札爾，根源也。拜，不動也。諾音，官長也。實古納，審問也。達蘭，七十數也。阿嚕岱，山陰也。蘇嚕克，牧群也。奎騰，冷也。都古爾濟，盈滿也。克埒木，牆也。諾海，犬也。阿固岱，寬也。烏蘭巴爾紅，虎也。哈喇婁黑，龍也。錫里濟，選拔也。已上皆蒙古語詳。袞，理事官也。迪里，頭目也。薩勒迪，甲也。珠克，房屋也。已上皆索倫語。伊實，智慧也。達什，吉祥也；札實，亦吉祥也。多爾濟，金剛也。帕克斯巴，聖也。僧格，獅也。昌，酒也。通，飲也。諾爾布，財也。蘇隴，守護也。裕勒，地方也。綽爾濟，法師也。
鄂特色爾，金光也。敏珠爾，無違之謂也。額琳沁，寶也。佐特，庫也。淩，長也。藏布，美好也。雲丹，才也。索諾木，福也。策，壽也。貝實勒，琥珀也。眾密克，智慧眼也。足克戩，首飾也。古爾，帳房也。嘉勒斡，勝也。扎巴，徒弟也。默，火也。沙，肉也。明埒，好名也。棟，硨磲也。阿，五數也。年，妙也。圖沁，大力也。綽斯，法也。安布，不善之謂也。古拉，身也。納克楚，黑水也。嘉木陽，文殊菩薩也。已上皆唐古特語。夫稽詢故實，必先由語言文字入門，今日士大夫苟留心世故，講求西法，雖習李耳戎言，學郝隆蠻語，亦復何嫌。況煌煌乎中朝國語乎？抉擇登載，殆不過千百之什一，宏雅之士，或有以引其緒焉。
子／筆記／郎潛紀聞／三筆／卷十／321本朝與前明宮中費用之比較(P.822)
321本朝與前明宮中費用之比較
康熙二十九年，大內發出前明宮殿樓亭門名摺子，又宮中所用銀兩及金花鋪墊，並各宮老媼數目摺子，令王大臣等察閱。諸臣等覆奏，查得故明宮中每年用金花銀共九十六萬九千四百餘兩，今悉已充饟。又故明光祿寺每年送內所用各項錢糧二十四萬餘兩，今每年止用三萬餘
兩。明每年木柴二千六百八十六萬餘觔，今止用六七八萬觔。明每年用紅螺等炭共一千二百八萬餘觔，今止用百餘萬觔。各宮床帳輿輪花毯等項，明每年共用銀二萬八千二百餘兩，今俱不用。又查故明宮殿樓亭門名共七百八十六座，今以本朝宮殿數目較之，不及前明十分之三。至故明各宮殿九層，基址墻垣，俱用臨清磚，木料俱用楠木，今禁中修造房屋，出於斷不可已，凡一切基址墻垣，俱用尋常磚料，木植皆用松木而已。四十九年諭大學士等曰：「明季事蹟，卿等所知，往往皆紙上陳言。萬歷以後所用太監，有在御前服役者，故朕知之獨詳。明朝費用甚奢，興作亦廣，一日之費，可抵今一年之用。其宮中脂粉錢四十萬兩，供應銀數百萬兩，至世祖皇帝登極，始悉除之。紫禁城內一切工作，俱派民間，今皆現錢雇覓。明季宮女至九千人，內監至十萬人，飯食不能徧及，日有餓死者；今則宮中不過四五百人而已。」又諭戶部曰：「國家錢糧，理當節省，否則必致經費不敷。每年有正額蠲免，有河工費用，必能大加節省，方有裨益。前光祿寺一年用銀一百萬兩，今止用十萬兩；工部一年用二百萬兩，今止用二三十萬兩。必如此，然後可謂之節省也。」我先朝節用愛民，布在方策，萬一年運以往，諧臣媚子，有以佃游土木導宮廷侈肆之萌者，二三老成，不難述成憲以相咨儆，庶煌煌祖訓，星日長輝矣。
子／類書／清稗類鈔／祠廟類　陵墓附／蒙人保守成吉思汗陵(P.233)
蒙人保守成吉思汗陵
蒙古伊克招盟中，有所謂埃錦赫牢者，成吉思汗陵也，為鄂爾多斯人所假託，東南距神木縣一百八十里，榆林府三百里，值郡王府之南、加薩府之東，又為東勝縣治之東南。陵基幅𢄙凡三十里，四周皆沙陀，近傍為淤泥河，蒙人名曰忽幾爾圖溝，其上有廟，亦名忽幾爾圖招。守陵之官曰居陵掌，設有陵戶五百家，號稱特爾罕，此特爾罕對於蒙旗有特權，一切徭役皆弗與，又以時持冊出募，若游方僧道然者，而所至蒙旗，必以牛羊布施之，不敢吝也。然必輪番而出，常以七八十戶居守之，居無室廬，或韋帳，或柳圈中。成吉思汗之陵亦無寶城，無享殿，以白質大毳幕覆之，兩幕相接，前幕供特牲，後幕隔以錦幛，中供石匣，成吉思汗遺骸也。歲三月二十一日為上陵期，先時即東北偏廣場樹大幄，以白馬白駝恭舁石匣出，奉安其中，前陳弓矢馬蹻，設牲酪，拜奠如儀。是日也，凡近地王公台吉皆躬親灌降，遠而漠北、河西，亦遣官賚祭物，不遠千萬里跋涉而來，內而燕、晉、秦、隴諸商人，則挾財貨馱茶布什物，以貿
蒙人之馬牛，露天列幙，盤亘十餘里，坌涌霧積，日常數萬人，歷時七八日，始各交易而退，亦煌煌乎大觀矣。達拉特王且引申其說曰：弓矢馬蹻，皆元成吉思汗所親御。弓矢度之神幄中，馬蹻遺於準噶爾境之沙阜上，屆祭期，乃敬舁之往，冀以親其手澤焉。白馬白駝，則由七旗輪供之，老乃一易，易時先延喇嘛僧唪經數壇，別製銀牌，結其鬃而繫之，居恆縱之草地，無與牧者，先祭三日，則自來，祭畢則自去，方祭之殷，則竟日植立幄外氍毹上，不拴繫，不嚙飲，亦自咆嘶走動也。
子／類書／清稗類鈔／宮闈類／德宗繼統(P.371)
德宗繼統
同治甲戌十二月，穆宗大漸，孝貞、孝欽兩太后召惇親王奕誴、恭親王奕訢、醇親王奕譞、孚郡王奕譓、惠郡王奕詳等人。孝欽后泣語諸王曰：「帝疾不可為，繼統未定，誰其可者？」或言溥倫長，當立。惇親王曰：「溥倫疏屬不可。」孝欽曰：「溥字輩無當立者。奕譞長子，今四歲矣，且至親，予欲使之繼統。」蓋醇親王嫡福晉，乃孝欽后妹也，孝欽利幼君可專政，儻為穆宗立後，則己為太皇太后，雖尊而疏，故欲以內親立德宗也。諸王不敢抗，議遂定。是日，穆宗崩，德宗入居宮中，遂即位。兩太后旨，略謂皇帝龍馭上賓，未有儲貳，不得已，以醇親王奕譞之子載湉承繼文宗，入承大統，俟生育皇嗣，即承繼大行皇帝為嗣。改元光緒。醇親王疏言：「臣侍從大行皇帝十有三年，時值天下多故，嘗以整軍經武，期睹中興盛事，雖肝腦塗地，亦所甘心。何圖昊天不弔，龍馭上賓。臣前日瞻仰遺容，五內崩裂，已覺氣體難支，猶思力濟艱難，盡事聽命。忽蒙懿旨，擇定嗣皇帝，倉猝昏迷，罔知所措。迨舁回家，身戰心搖，如痴如夢，致觸犯舊有肝疾等病，委頓成廢。惟有哀懇皇太后恩施格外，許乞骸骨，使臣受帡幪於此日，正邱首於他年，則生生世世，感戴高厚鴻施於無既。」旋諭令王公大學士六部九卿會議具奏，詔准醇開去各差，以親王世襲罔替，醇奏辭，不許。兩太后遂垂簾聽政。初，穆宗寢疾時，羣疑弘德殿行走翰林院侍
講王慶祺導帝冶游，致疾不起。御史陳彝假他事劾之，並謂街談巷議無據之詞，未敢凟陳，要亦其素行不孚之明證，若再留禁廷之側，為患不細，非獨有玷班行而已。詔褫慶祺職，封穆宗皇后為嘉順皇后，即孝哲后也。李鴻藻、徐桐、翁同龢、廣壽請開去弘德殿行走，許之。罪總管太監張得喜等，戍黑龍江。內閣侍讀學士廣安奏，略謂：「大行皇帝冲齡御極，蒙兩宮皇太后垂簾勵治，十有三載，天下底定，海內臣民方將享太平之福，詎意大行皇帝皇嗣未舉，一旦龍馭上賓，凡食毛踐土者，莫不籲天呼地。幸賴兩宮皇太后坤維正位，擇繼咸宜，以我皇上承繼文宗顯皇帝為子，並欽奉懿旨，俟嗣皇帝生有皇子，即承繼大行皇帝為嗣。仰見兩宮皇太后宸衷經營，承家原為承國，聖算悠遠，立子即是立孫。不惟大行皇帝得有皇子，即大行皇帝統緒，亦得相承勿替，計之萬全，無過於此。請飭下王公大學士六部九卿會議，頒立鐵券，用作奕世良謀。」奉兩宮懿旨：「前降旨俟嗣皇帝生有皇子，即承繼大行皇帝為嗣，業經明白宣示。茲據內閣侍讀學士廣安奏，請飭廷臣會議頒立鐵券等語，冒昧凟陳，殊堪詫異。廣安著傳旨申飭。」孝哲后本失愛於孝欽，穆宗病，孝欽以其不能防護，掌責之；又以孝欽不為穆宗立後，以寡嫂居宮中，滋不適，乃仰藥殉焉。光緒甲子四月，命翁同龢、夏同善授讀毓慶宮。御史潘敦儼請表揚孝哲后，以光潛德。詔稱：「孝哲毅皇后已加諡號，豈可輕議更張。該御史率行奏請，已屬糊塗，并敢以無據之詞登諸奏牘，尤為謬妄。」下吏議奪職。丙寅三月庚午，葬穆宗孝哲后於惠陵。吏部主事吳可讀先以御史請誅烏魯木齊提督成祿，言過戇，落職，穆宗登極，起廢員，用主事。可讀慮大統授受之間，類多變故，鑒宋太宗、明景帝之故事，思以尸諫，而堅為穆宗立後之信，乃請於吏部長官，隨赴惠陵襄禮。還
次薊州馬伸橋三義廟，於閏三月五日之夜，飲毒畢命，遺疏請吏部長官代奏，自稱罪臣以聞。吏部以其疏上。詔言：「同治十三年十二月初五日降旨，嗣後皇帝生有皇子，即承繼大行皇帝為嗣。此次吳可讀所奏，前降旨時，即是此意。著王大臣大學士六部九卿翰詹科道將吳可讀原摺會同妥議具奏。」可讀遺言葬薊州，謂出薊州一步，即非死所。旋有徐桐、翁同龢、潘祖蔭連銜一疏，寶廷、黃體芳、張之洞、李端棻各一疏，均付王大臣併議。四月，禮親王世鐸等奏：「遵旨於本月初一日齊赴內閣，將可讀奏摺公同閱看。據奏內有仰乞我皇太后再降諭旨，將來大統仍歸承繼大行皇帝嗣子等語，臣等恭查雍正七年上諭，有曰：『建儲關係宗社民生，豈可易言。我朝聖聖相承，皆未有先正青宮而後踐天位，乃開萬世無疆之基業，是我朝之國本有至深厚者，愚人固不能知也。欽此。』跪誦之下，仰見我世宗憲皇帝詒謀之善，超亘古而訓來茲。聖諭森嚴，所宜永遠懍遵。伏思繼統與建儲，文義似殊，而事體則一。建儲大典，非臣子所敢參議，則大統所歸，豈臣下所得擅請。我皇上纘承大位，天眷誕膺，以文宗之統為重，自必以穆宗之統為心，將來神器所歸，必能斟酌盡善，守列聖之成憲，奉天下以無私。此固海內所共欽，而非此時所得預擬者也。況我皇太后鞠育恩深，宗社慮遠，前者穆宗龍馭上賓時，業經明降諭旨，俟皇帝生有皇子，即承繼大行皇帝為嗣。懿訓煌煌，周詳慎重。是穆宗毅皇帝將來繼統之義，已早賅於皇太后前降懿旨之中，何待臣下奏請。吳可讀以大統所歸，請旨頒定，似於我朝家法未能深知，而於皇太后前次所降之旨亦尚未能細心仰體。臣等公同酌議，應請毋庸置議。」旋奉兩宮懿旨：「前於同治十三年初五日降旨，俟嗣皇帝生有皇子，即承繼大行皇帝為嗣，原以將來繼緒有人，可慰天下臣民之望。第我朝
聖聖相承，皆未明定儲位，彝訓昭垂，允宜萬世遵守，是以前降諭旨，未將繼統一節宣示，具有深意。吳可讀所請頒定大統之歸，實與本朝家法不合。皇帝受穆宗毅皇帝付託之重，將來誕生皇子，自能慎選賢良，纘承統緒，其繼大統者，為穆宗毅皇帝嗣子，守祖宗之成憲，示天下以無私。皇帝亦必能善體此意也。所有吳可讀原奏，及王大臣等會議摺，徐桐、翁同龢、潘祖蔭聯銜摺，寶廷、張之洞各一摺，並閏三月十七日及本日諭旨，均著另錄一分，存毓慶宮。至吳可讀以死建言，孤忠可憫，著交部照五品官例議卹。」
子／類書／清稗類鈔／獄訟類／何之杰詩獄(P.1025)
何之杰詩獄
蕭山何之杰，字毅庵，明諸生。毛大可見其詩而愛之，嘗出己詩與何及徐孟調之詩合為一集，名曰越州三子，實不知其詩之有避忌否也。一日，有言毅庵作詩刺當道者，守令得其詩，無如何，乃搜其舊稿指摘之，謂犯國禁死罪，係纍之，以兵押之渡江，投和碩康親王軍門下。杭紹二守會勘於吳山之城隍廟，毅庵對簿，無所詘。有委員大聲詰之曰：「日重光，何也？」毅庵曰：「頌禪伐也。東朝繼世與興王嗣國，凡有光於前代者，當時皆頌曰重光。《虞書》曰『重華協于帝』，《孟子》曰『於湯有光』是也，此樂府題也。」詰者曰：「何以曰紀遼東？」毅庵曰：「此亦樂府題也。隋帝征遼東而詩紀其功，凡後儒之頌功德者，皆得和之，我太祖不嘗下遼東乎？夫遼東為勝國之地，謂當諱之，吾不解也。」詰者曰：「明朝者何？」毅
庵曰：「詰旦也。以詰旦而為勝國，則會朝清明，不仕在明朝，且在本朝矣。」詰者曰：「清戎者何？」毅庵曰：「清軍也。以戎兵而為戎敵，則整我六師以修我戎，不惟戎徐戎，並戎周宣矣。」詰者曰：「然則曷為夷？」毅庵曰：「裔也。舜東夷，文王西夷也，且夷與夏對，今我有方夏，煌煌三祖蒞中國而撫四夷。誰夷我者？夷我者大逆，當反坐。」詰者曰：「曷為虜？」毅庵曰：「擄也。成為王，敗為虜，寇不敢以明為虜，以明本王也。寇雖勝，然亦未底於成也，若我，則成之者矣。且我自敗寇以來，南征北討，其自中及外，何一非我所虜乎？而反以虜我，大逆當反坐。」詰者無以應，乃曰：「評選汝詩者，誰也？」毅庵曰：「一徐緘，死矣，一毛奇齡，見為文學侍從之臣，恐非此所能詰者。況行文舊習，評與選皆身為之，固未嘗出二人也。」
時巡撫金某、督學王某皆儒臣，皆言諸所詰不當，入官無學術，徒多事，貽笑士類。聖天子儻聞此，將以我輩為何如人？而按察佟某直據嘉興錢氏例，凡舊刻文卷，有國諱勿禁，其清、明、夷、虜等字，則在史館奉上諭，無避忌者。乃責紹興知府胡某、蕭山縣劉某各記過一次，使自新，而毅庵竟免。
先是，康熙癸亥，浙省修通志，當道聘毅庵入館，纂修《人物志》。其有不得者，悉思於此齮齕之，至是散去。會聖祖謁禹陵，毅庵迎駕望京門外，獻《南巡頌》十章，上命收其帖。及還京，特註毅庵名，並書其頌，敕總督王某訪里居所在，獎之。乃屏跡東郊，與武進士張某、道士蔣某講參同之學以終老。大可名奇齡，孟調名緘。
子／類書／清稗類鈔／譏諷類／郎蘇門口號(P.1583)
郎蘇門口號
安吉郎蘇門侍御葆辰好詼諧，初得編修時，有口號云：「未知何日升中允，且喜今年作老編。」久之，
迎其眷入都，而家貧不蓄車，其出也，輒步行，有口號云：「有屋三間開宅子，無車兩腳走京官。紅白分金終歲累，春秋俸米舉家歡。」及擢御史，巡城，有口號云：「雖無紅傘巡場闊，也有青衣喝道長。毛竹板高新簇簇，鐵絲燈大亮煌煌。」蓋自諷也。
子／類書／清稗類鈔／譏諷類／釐正文體上諭書後(P.1640)
釐正文體上諭書後
光緒朝，有詔釐正文體，孝欽后之意也。或仿制藝體，書其後，寓諧於莊，聲調諧暢。文云：「聖朝崇正學，國本不搖矣。夫文體，固與國體攸關者也，釐而正之，不綦要歟！且夫八股之學，創自有宋，盛於有明，至本朝而斐然可觀，燦然大備，固文章之極軌，郅治之鴻規也。乃自喜事之徒，鄙為無用，趨時之士，棄焉如遺。聖人有憂之，光復典章，釐正文體，煌煌珠諭，炳日星焉。君子曰：是之謂女中堯舜。夫人皆知廢八股腹八股之說之是非矣，曾亦知八股之文體，固何在乎？八股為孔教之真傳，待後守先，直延堯舜禹湯之一脈，點竄典謨之字，出入風雅之辭。語貴不離宗，願志士名流，唐宋以來書勿讀。八股為聖朝之定制，震今鑠古，直合文章經濟為一家，局則擬行世之文，調則效登科之稿，言之如有物。恐矜奇好異，朝廷從此法難寬，可勿正哉！論坐言起行之理，儒士精神虛耗，八股誠足以誤人，
似也，而不然也。彼則謂大而能通天之奧，小亦足包格致之精，苟能養到功深，儒將名臣，由此其選，所謂學有本原者視此也。彼習非所用之言，老成者早鄙為惑世之妄談矣。挽既倒瀾，不幾賴彤廷之釐剔乎？論拘文牽義之為，學子固執鮮通，八股或足以病國，似也，而不然也。彼則謂出雖無濟世之良才，處可為安貧之愿士，苟能讀書守分，人心風俗，即有所裨，所謂學無浮慕者視此也。觀民可使由之語，有國者早奉為馭才之妙術矣，作中流砥柱，不仰藉深宮之訂正乎？士習之衰不可回也。聲光化電，甘師巧藝之為；西地愛皮，競效橫行之字。棼棼泯泯，謬誇有用材焉，恨不能令讀八股耳。今得聖母當陽矣，講求正學，綸綍頻宣，語好新奇，功令有所必黜。吾知培閭左之佳子弟，蔚朝右之賢公卿，在此一舉也。列祖列宗，在天之靈，實式憑之已，聖治之隆之萬不替也。金陳章羅，頒為程式；譚林楊宋，在所誅鋤。穆穆皇皇，羣上無疆頌焉，何草非重視八股哉！今又懿旨下降矣，誥誡試官，稟承有自。鑒衡偶舛，磨勘之咎難辭，吾知保四千年中國之文明，壯四千萬士林之元氣，恃此一策也。周公、孔子，斯文未喪，保佑命之已，猗歟盛矣哉！文明以正，有道萬年，他邦人士，行將拭目俟之矣。」
子／類書／清稗類鈔／謙謹類／于次棠重視名器(P.3153)
于次棠重視名器
于次棠中丞蔭霖崇樸實，重理學。任皖藩時，與巡撫福少農中丞潤積不相能，撫署戈什哈皆有翎頂獎札，每見客時，侍立者皆煌煌然，于以名器所係，面斥之。
子／類書／清稗類鈔／明智類／白棉線知聊齋為憤世勸世之作(P.3363)
白棉線知聊齋為憤世勸世之作
白棉線，李氏女，泗水倡也。姿不甚都，善脩飾，以能周急濟困，由是名遂振，茶商、鹽販日造其門。所得纏頭資，買泗水田數十畝，賃隣境宅一區，將為終老計。亡何，病，田宅皆被人佔，或為之不平曰：「何不訟？」棉線從容言曰：「吾所得，皆不義財，聽之可也。」暇則聽人講說古事，聞忠孝節義則淚涔涔下，有身墮泥犁追悔莫及之慨。尤喜聽人說《聊齋誌異》，凡所合意，必請重宣以記之。客或詰之曰：「卿喜狐乎，喜鬼乎？」棉線笑曰：「煌煌宇宙，何狐何鬼，此蒲留仙憤世語也，勸世文也。蒲因君子道消，託言比興，何得以稗官野史而忽之耶？」客將更有問，棉線倦而倚几酣睡矣。
子／類書／清稗類鈔／飲食類／汪槐塘與宴於端華堂(P.6287)
汪槐塘與宴於端華堂
乾隆甲申，杭州有集里中同康熙甲申生者六人，宴於端華堂，錢塘汪槐塘上舍沆與焉。酒半，出順治紀元所製銀杯，命後甲申所誕哲嗣，奉以壽客，肇舉齊年之會，遠希會昌，元豐諸老之高風，甚盛事也。槐塘有詩，用以紀實，詩云：「枌榆五老衡宇鄰，過從步屧不隔旬。惟予穅秕玷後塵，柯山居士齒冠倫。一麾出守猶逡巡，諸公袞袞佩印紳。甘棠之碑樹嶙峋，政成遄歸狎釣輪。宰官偶現遨頭身，比部心戀鶴髮親。遺榮一疏蘭陔循，暇續八社羅眾賓。登堂拜母展華茵，小同揖客詞恂恂。問年先後齊甲申，改席擎出鑿落銀。紫芝煌煌爛若新，開國紀元第一春。良工製巧銘詞諄，觴行疾若下阪輪。插芳咀甘殽迭陳，笑言和懌音叩錞。竹溪人物遜此辰，方今聖治被八垠。緬酋行見隸僕臣，詠歌太平娛夕晨。山屏水鏡湖之濱，箯輿栗杖莫憚頻。歲寒令德保松筠，嘉會勿替耄耋臻。」
史／職官／天台治略／敘　六(P.1)..[清活字本]
舒菴戴老先生以江左偉人來治台邑政赫然有聲逈絕流輩其待人則如光風霽月處己則如嶽峙淵停治劇理煩案無畱牘自下車以來無日不以民生休戚為念刑淸政肅歌謳載塗而先生愈歉然若不足余私心竊計先生以文士出膺民社而敏練精覈雖老於吏治者不能及賢者誠不可測余以輇材彈鋏侯門者二十餘年所過都邑輒紀其政績殆靡有如先生者先生固廊廟重器適於用者素矣今奉
欽召入都從邑人龥請以天台治略付之剞劂屬余同韓子于豐編次夫以先生之經濟大略從此忼慷建樹黼黻
盛朝則烹鮮之治特其嚆矢而事業之巍巍煌煌充滿宇宙者正未有艾也特書其略於簡末以誌相知之雅云歸安費漢昭拜撰
史／職官／天台治略／卷之四　告示一／一件嚴禁奸棍違禁煎燒低潮以申　功令以除民害事(P.30)..[清活字本]
一件嚴禁奸棍違禁煎燒低潮以申　功令以除民害事
伏查新例內開凡用銅鐵錫鉛藥煮偽造騙人行使發覺為首者係民人在本地枷號两個月責四十板僉妻發往黑龍江給與窮披甲之人為奴為從及知情買使者亦在地方枷號一個月僉妻流三千里至配所杖一百折責四十板煌煌　功令炳如日星且現奉各　上憲三令五申嚴行飭禁莫不凜遵詎台邑有等不法奸棍利令智昏全無顧忌膽敢煎燒捧底插錫排鉛起龜柳葉劈開等項恣行欺騙入手宛若朱提轉眼卽成烏有致農工商賈終朝血汗幾許奔馳勞碌換來者一旦竟付東流言之眞堪髮指今本縣涖任方新誓必除此害民蟊賊但不教而殺又所不忍除現在密訪嚴孥外合行出示嚴禁為此示仰闔邑各餅匠知悉嗣後務宜痛改前非洗心滌慮九色以上方許傾銷兌換如敢陽奉陰違仍然煎燒前項低假潮銀騙害商民一經訪聞告發定照　新例通詳治罪本縣决不惜一家哭以貽一路哭也各宜猛省毋
致噬臍仍速具不違遵依甘結候查特示
史／職官／天台治略／卷之五　告示二／一件開誠勸諭及時完糧早淸　國課共樂昇平事(P.27)..[清活字本]
一件開誠勸諭及時完糧早淸　國課共樂昇平事
照得
聖朝新例最重錢糧官府以完欠定殿最百姓以完欠別良頑是故解不及分數自　院　司以至　府州縣分別罰俸降職完不及分數自紳衿以至庶人分別褫革究儗煌煌　功令炳如日星凜然可畏本縣冰蘗自持忠
君愛民乃平日讀書素志今承乏天台除授之日稔知此邦僻處山陬民貧地瘠兼遇今夏亢旱
爾民度日維艱一路出都刻刻以地方休戚為念長接人役一到卽以成災不成災是問幸邀
天心仁愛默佑我民本縣甫下車甘霖大沛雖然幸獲有秋然凋瘵之餘瘡痍未復且脂膏有限物力無多若新舊錢糧一旦遽行迫切追呼恐爾民難免仳之歎本縣痌瘝念切是以七月涖任以至八月其各年各項錢粮屢奉　上憲羽檄疊催總不忍開征甚至奉有催科乏術不職已極之嚴檄亦甘任受無辭無非為爾民計也奈今京協餉銀　大部行催急如星火而省倉兵米立等支放旁午軍需萬難遲悞此　上憲大聲疾呼催徵催解良非得已爾等分屬子民自宜以
朝廷正供為重及早輸將以赴定限若冥頑不靈抗不輸納喫緊錢粮將何湊解勢不得不按戸差拘按期追比到得此時錢糧究竟要完豈不徒遭鞭朴徒費閒錢諺云若要寬先完官爾等何不回頭一想今本縣因公在省所有各年錢糧已檄發捕衙比追外合行出示曉諭為此示仰合邑里民花戸人等知悉趂此收成之際速
將戸下新舊應完銀米依限照數淸完官省徵比之繁民免追呼之苦差胥不擾婦子無驚優遊化日豈非昇平樂事倘積頑成習仍然觀望不前定行按戸嚴比欠數少則枷責本人欠數多則幷拿家屬斯時情卽宜衿法無可恕本縣縱有父母斯民之念斷不能為不率教之子弟稍為寛假也至於紳衿士子平時讀書自愛將來出身加民自能仰體此意踊躍急公以為齊民表率諒無俟本縣之瑣瑣也特示
史／職官／天台治略／卷之六　告示三／一件嚴禁富戸掯找掯贖刁民告找告贖事(P.12)..[清活字本]
一件嚴禁富戸掯找掯贖刁民告找告贖事
照得大律開載凡告爭田產但係五年之上幷雖未及五年騐有出賣文契是實者不許再贖告詞立案不行至於找價一項現奉　撫憲通行飭令勒石永禁催取碑摹煌煌　功令炳若日星曷敢違抗但此一賣不容再贖一價不許再找廼據他處之契明價足者而言若在天台則有難以一例施行者天台田土交關有正必有找有賣契而無搗根不許推收過戸所以買
賣時立契成交買主故意畱難短少價值以存日後搗根地歩賣者急於求售姑且忍氣吞聲以為將來翻騰張本惡習相沿已久是從前大小一切田土買賣若不分已絕未絕概以不贖不找之法繩之在買者坐擁膏腴固志得而意滿在賣者剜肉無填嘔心無血能不喁喁然向隅而泣乎然天台百姓又最貪而最黠若一開斷贖斷找之門無論價未足根未搗而稅未過之活產皆紛紛抱牘前來卽賣經數十餘年搗找數番入戸辦糧之絕產亦投訟棍主維駕虛瀆控希圖朦混訟端蠭起案牘星繁深可痛恨合行出示嚴禁為此示仰縣屬四民人等知悉示後不計年月遠近如正契之外已有搗根票約而賣主掯不付稅者許買主速卽赴稟立押印收若止有正契果未經擣根者亦許賣主請同原經公人與買主議明遵循俗例照依時值足價呈騐契券印收完粮以斬葛藤敢有買主欺壓鄉愚恃横掯勒定按律照豪強吞併之罪罪之倘本無可處可找猶然平地風波違例刁瀆一經審出眞情必然重責枷示以儆奸頑决
不稍為寬假如邱三懦與吳金奴訐告一案榜樣具在毋得玩違後悔莫及也雖然凡買田富戸寬柔長厚者固多而刻薄寡恩者亦復不少司馬溫公有云積金與子孫子孫未必能用積田與子孫子孫未必能守不如積陰德于冥冥之中使子孫受用不盡此言良可三復蓋今日賣田之窮人是卽當年刻薄寡恩買田之富室子孫也本縣忝為一邑之長妄思易俗移風歸眞返樸故長言之不足又不憚反覆勸勉願我天台買田富戸其共勉之且共勸焉特示
史／職官／天台治略／卷之六　告示三／一件申嚴賭博之禁以遵　功令以靖盜源事(P.19)..[清活字本]
一件申嚴賭博之禁以遵　功令以靖盜源事
伏查定例開載凡賭博財物者不分民人營兵俱枷號两個月杖一百其開塲窩賭及放頭抽頭之人各枷號三個月杖一百或被旁人拿首或被同賭博之人出首審實者在塲銀錢一半給首人充賞一半入官總甲笞五十若以財物打馬弔鬬混江者仍照賭博例治罪其雖不賭錢止賭飲食者照不應重律治罪
新例煌煌誠以博徒暴客勢每相因人易類聚故立
法綦嚴所以重犯法也然凡民皆可化導獨至遊手好閒之徒一經流入賭博塲中自朝至暮自暮達旦總是魂消擲色夢想樗蒲父母不之顧妻子不之恤縱使苦口良言如風吹耳略無轉念自非大加懲創欲憑空言勸戒冀望頑石點頭勢所不能此與不待教而誅者相去無幾為此開明刑部現行則例大書曉諭仰地方鄉約黨總人等知悉凡有不肖棍徒在于該管處所開塲賭博者立刻鳴衆擒拏務要賭犯窩家幷賭具銀錢一同解縣審究得實按律盡法重懲斷不姑貸更有一種靑靑子矜羣居比匪不事詩書專精賭博雖云文魔潦倒痴興淸狂非設穽陷人者可比然而大犯
王章有乖名教速宜痛改自新如敢積習怙終仍然羣聚狂逞一經發覺定當指申　學憲遵照
新例治罪決不因身惹芹香遂爾罰寬布帽也愼之愼之特示
史／職官／天台治略／卷之九　雜著／两院條陳摺稿(P.1)..[清活字本]
两院條陳摺稿
卜子有云仕而優則學學而優則仕仕學一道也世之學者皆習於詞章佔嗶之末或優而仕焉亦利祿而已耳世之仕者皆急於刑名錢榖之圖或優而學焉亦技能而已耳未仕之前其學已如此旣仕之後其學又如彼本原經濟之不講也久矣卑縣為諸生時
朝廷律例地方利俱卽畱心雖不敢云以天下為己任然幼學壯行乃讀書素志丙戌徼倖釋褐蒙
皇恩欲授庶常因卑縣面奏而止當時廷臣均所稔悉若此者非敢辭高而就卑也蓋以縣令為親民之官地方有利可以詳請而興地方有可以詳請而剔因革損益懲勸激揚皆自縣始無他有父母斯民之責故耳身為民牧原非可竊位苟安因循塞責遽謂我事已畢也夫
聖朝功令最重貪汙故簠簋不飭暮夜投金處分甚重淸愼勤乃居官要事而淸尤居首然所謂淸者又非僅僅詞訟不要錢之謂也必也百務具舉事無廢弛土地闢田野治懦立頑廉風行草
偃此而一塵不染琴鶴相隨方謂之淸今之為宰者何如哉其貪墨營私者無論矣卽一二斤斤自守之士僅能詞訟不要錢便自謂淸遂以無事為福以姑息為能遇可為之事畏葸而不敢為有應言之事囁嚅而不敢言闒茸委靡依回可否利不能興不能剔長奸縱惡貽害地方是庸吏之悞事甚于貪吏卽使淸操自勵其于民生國計又何賴焉揆其不敢為與不敢言之隱衷無非患得患失之念結于中故得過且過已耳其如上負
朝廷且辜　憲德恭惟
皇上聖神文武以天地之心為心刻刻為小民求樂利又遇　憲臺虛公正直以聖賢之學為學時時為百姓計安全凡百有司苟有一長足錄莫不踊躍思奮揚眉吐氣激昂靑雲使際此可言之時遇此可言之人猶緘默不言今日有負　憲臺異日何以對揚
君父乎卑縣承乏天台僻處山陬民刁地瘠紳士負固不知禮義小民頑梗不知廉恥其長技則逋欠錢糧其生涯則逞刁健訟是豈風俗使然歟
抑向來教化未行積頑成習之故歟卑縣竊不自揣姑就台言台謹披瀝十事敢為　憲臺陳之伏祈垂鑒焉
一天台之義學宜興舉也夫嘉禾以培植為本人材以樂育為先我　憲臺崇儒重道敎化興行合省多士固已家敦孝弟戸習弦歌矣柰台邑離省窵遠鞭長莫及民不知詩書士不畏王法包粮健訟結黨成羣武斷鄉曲有大酒會小酒會之謠此皆平日漫無防檢以束其身心是以放佚至此急宜興舉義學遴選文行素優之士設帳公所實心課誦每月脩脯勉力捐俸按季給與資其膏火庶使美瑾得琢磨之功良材無廢棄之嘆向之放辟邪侈者咸入于規矩範圍之內將來德造兼優人文蔚起皆沐　憲臺壽考作人之宏恩矣
一天台之城垣宜修葺也夫一邑之內有民人焉有社稷焉易稱設險詩重維藩言備禦之宜周也我　憲臺玉節晉持為兩浙八閩之屏翰秉鉞吳山為全浙東西之保障甌江瀛海永息波濤白鹿金雞霅水鴛湖盡安耕鑿二全省人民無不各登衽席矣然晉陽之壘不新雖
絕繭絲無益况屢奉
大部行文催脩城垣何等嚴切今天台邑垣不但雉堞盡圮抑且闉闍不設走險如騖之軰得以昏暮長驅如入無人之境卑縣涖任日親自夜巡目擊情形殊覺駭異業在捐資鳩工庀材乘時繕修雖城門畢具城身已築可資防守然城堵全經坍塌為費浩大蚊力難支可否諭令在城有力紳士共輸未雨綢繆得以策糾羣力經營落成無致搔首于城闕庶屛藩鞏固捍禦有資一如　憲臺再造之深仁矣
一天台之田地宜淸理也任土作貢有產完粮
大律煌煌普天共凜我　憲臺撫恤窮黎痌瘝念切己溺己饑日廑于懷錢粮飭行滾單法至善也無如台邑詭寄成風隱漏是尙豪強有產而無粮孱懦有粮而無產甚至每年並無實征淸冊或一人而更數名或一戸而分數甲按其名則是核其實則非且並無魚鱗號細冊其所謂榜冊埧冊俱屬故明萬歷年間遺下老戸老冊人經數代事隔兩朝茫無頭緒經胥狼狽為奸地棍因而飛洒詭名詭姓滾單無從下手窒碍
不行錢粮歷年抗欠不淸職此之故是淸理田地迺天台第一急務玆值編審將届應請俯容卑職於農隙之時履畞淸查將從前隱漏詭寄田畞一一淸理造明實征細冊使窮民免賠粮富室無脫漏國賦以裕田畞以淸何莫非　憲臺剔除奸之盛舉也
一天台之儲米宜綂征也州縣額設錢粮各有欵項條分縷晰歸欵征解毋容混淆此
朝廷大例卑縣何敢遽為置喙惟是台邑在萬山之中產米絕少且馱載維艱是以每年額征軍儲米共二千八百七十餘石從前迄今俱解折色不解本色與地丁一體征銀祇緣分項開徵另僉經承經管另有差役行催相沿已久雖完銀完米總屬小民分內應完之正項但不征米而征銀地丁未楚米銀又催愚民無知竟認為額外之科斂况有不肖官役高下其手以解費為名每石征銀一兩三四錢不等甚至有一兩五錢一石者郞令移交墊解之欠數現在有據嗟此小民其何以堪卑職受事之後齊集多士校藝觀風策詢地方利據以軍儲等米請與漕
項月粮之例歸入條編與地丁一體滾催綂征分解官省零星征比之繁民免两次追呼之苦等語若從其請似亦省差便民之一法也
一天台之塩引壅滯宜變通也台府六縣惟天台為最窮食則藜藿不充衣則懸鶉百結居則茆茨傾頹全無墻壁土產絕少村落荒凉土著窮民賣塩為活然無大夥私梟類皆肩挑歩擔易米易粟以餬其口此軰實繁有徒不但誅之不可勝誅且觀此鳩鵠哀黎若嚴加禁止絕其衣食之源殊難存活恐挺而走險或有相率為不可知之事者况台邑山路崎嶇紆廻叢雜出沒無常深山窮谷之中一遇官役勢必以死相搏寥寥數捕力不能敵或致性命不保只得束手付之無可如何官引壅滯不銷因而有虧國課奉叅議處夫復何辭迺近奉　鹽院屢飭何故並無大夥私梟捉拿解究發籤提比靡有寕日官役交困實深今據紳士條陳紹興府新昌縣鹽課銀两歸入丁口今天台縣鹽課請照新昌之例亦歸入丁口在每丁每口不過完納釐毫輕而易舉在國課永無缺額小民各得自便等
語若從其請似亦官民均利之一法也
一台戥台銀之積宜痛除也民間交易其天平必以十三號為準其銀水縱不能毫釐足色亦必須以九五為率通行使用庶幾買賣兩不相虧今台邑天平一兩只有八錢五分銀水盡用煎餅有排鉛柳葉劈開龜背等項種種低潮自七成以至三成不等名曰台戥台銀有名無實持此台戥台銀完糧每两則竟至加四與加五矣持此台戥台銀買米每石則竟至一两五六錢矣然此猶為低潮者而言也甚至有攙和鉛鐵用藥煎燒入手宛若朱提轉眼卽為烏有農工商賈一遭毒手終年血汗盡付東流言之眞可痛恨皆由地方土豪結連奸棍不畏王章不循天理肆意煎燒兌換使用然其所以明目張膽横行無忌者又由貪庸縣令一年四季受其節規明知害民因貪其餘瀝隱忍而不禁卽禁亦不過虛應故事遂至錮相仍牢不可破小民吞聲飲恨莫可如何卑職受事之後嚴拿不法餅匠頭痛加責懲幷飭令在鄉煎燒低假潮銀各餅匠盡行改業押取遵依不惜一家之哭
以貽一路之哭但此禁利于窮民而不利于富戸恐卑職力綿不能為中流砥柱應請　憲臺威飭行本府勒石永禁亦易俗移風之善政也
一天台各役之工食宜復也
朝廷設立縣令以治民經制衙役以供事縣令給俸以養廉衙役給食以代耕而又慮其作奸也衙役有犯賍之條縣官有失察之例夫有祿以養之法以畏之是以雖死勿怨
聖朝立法何其盡善盡美也今各役工食奉行捐解矣准支給者無多幾項夫誰無父母誰無妻子一身旣入公門以奔走復無工食以代耕俯仰無資嗷嗷待哺則其畏法之心不勝其謀生之計受賕骩法勢不能免雖親受杖流徒絞之罪彼所不計卽本官失于覺察有降革調用之處分彼亦不顧且天台各役疲癃殘疾無復人形比之他邑更為窮苦是別縣之役食或可捐而天台之役食不可捐卽天台別項之役食尙可捐而民皂捕快等項之工食不可捐蓋旣欲自食其力又欲廉潔辦公彼何所樂而充此縣役
耶况查各衙門寫本薪水銀两以及繕書役食轅門役食現俱抽項捐解至于本道役食差役守提急如星火各復剜己肉以應之夫同一役也何以縣役共受其苦而　憲役獨蒙其利此縣役之不免于向隅而泣者也卑職目擊情形殊為可憫應請　憲臺將各役工食內擇其最苦者免其抽解似屬補偏救之一端也
一天台無抵之公捐請免派也天台錢粮額徵僅止二萬二千有奇火耗不過六分除去解費及
奏銷部費之外所盈寔屬無幾此外又絕無羡餘可得官斯土者兢兢自守飲冰茹蘗尙難支吾若再加無抵公捐遲之則有違　憲令司府絡繹催提牌籤不絕捐之則涓滴盡屬正供錢粮日積月累竟成巨浸不得不早為之慮也如架槁木植轅門火藥嘉秀營房等項不一而足卑職履任後每捧一檄未嘗不徬徨戰慄此等無抵欵項在他邑或可派而天台彈丸小邑實難照例分派與其重費　憲心于日後何如冒叩高厚于目前仰懇　憲臺格外垂慈俯鑒苦衷曲允所請恩免捐派不特卑職可免虧空之累
卽天邑將來之虧空亦可永杜矣
一天台之防兵宜更換也地方設有汛兵所以安內禦外民供賦以養兵兵出力以衛民故必勤操練守法令兵民輯和地方始有攸賴今天台駐防並無公廨其官或僦居民舍或寄住郡城與汛兵两相暌隔不能時加約束且係土著之人廁身行伍有司刑罰難以遽加有恃無恐不耕不織游手好閒習成驕悍紀律全無因而抗欠錢粮把持衙門好勇鬬狠一方側目甚至窩賭窩賊無惡不為雖有兵之名毫無兵之益此種積習在在皆然天台尤甚不但虛縻粮餉反致擾害地方卑縣職司守土烏容默默然欲請汰斥不敢也欲請募補不敢也應請　憲臺鴻裁將天台之兵移守別汛別汛之兵移守天台易地防守更番疊換庶有以杜其驕悍之風而收其捍衛之實其于國計民生不無小補也
一承追柯令虧空案內之民借俱係捏造也查前任柯令案內應追民借銀共四千五百七十四兩二錢零除實在民借銀五十七两九錢六分郞令已經追完外其餘並未開征卑職到任後
催准移交冊領前來傳喚經管經承查訊俱已物故卽案內曾有到官錄供之陳士藉亦歸烏有隨細查民借各領俱屬捏造詭名無從追征是郞令之欺
君欺　憲自悞以悞人亦以甚矣將來承追一年之限轉瞬卽届在卑職之處分固不足惜其如各
憲考成何理合稟請　憲臺或賜詳請　題明或飭本府承審衙門作何歸結以免無辜之叅罰者也　以上十條有卑縣分所當言者有分所
不當言者雖皆為國計民生起見但智巧遠慮之人俱默默養高而草茅新進之士獨喋喋陳詞狂愚之咎自問難免然當大君子正本澄源興利除之時尙有懷不吐廢棄自甘殊非　憲臺察納雅言諮諏善道之至意用是不辭罪戾冒昧瀆陳仰祈　憲臺明察暗訪如卑職不守官箴或貪或酷藉此為飾非張本卽立登白簡實所甘心如或言有可採伏祈　憲臺相卑職於牝牡驪黄之外俯賜　俞允批示俾卑職得以竭盡駑駘立見施行不徒托之空言百姓幸甚卑職幸甚
史／職官／天台治略／卷之九　雜著／親催紳衿完粮說(P.25)..[清活字本]
親催紳衿完粮說
聖朝新例最重錢粮解不及分數州縣有降革調用之處分完不及分數紳衿有褫革責枷之定典煌煌
功令炳若日星何天台生員貢監兠收抗欠習以成風目今新舊餉銀急如風火一任大聲疾呼總然褎如充耳本縣為諸生時雅慕宰牧敬禮斯文豈今日備官而忘諸然而淸斯濯纓濁斯濯足聖人言其自取此語正堪三復今查各都坊歷年額數細戸之粮較少而紳士之粮居多
豈所謂習俗移人賢者不免歟抑為之宰者不能易俗移風致成互鄉歟目下未完銀米奉　憲追征孔急萬難濡滯不前身列衣冠當必急公輸納以為齊民表率俾本縣得免督催之煩則相與有成之雅于賢紳士有厚望焉為此特與諸生約所有本名下錢糧除舊欠外本年地丁已届七分之數而儲米關係緊急軍糈不容升合掛欠綂限三日內按數淸完如三日不能至五日五日不能至七日若再不完是冥頑不靈終不肯完矣除拘拏家屬監比外定行通詳褫革按律究擬此爾等不知愛鼎自取其辱非本縣不加禮爾等也須知　國課為重定限綦嚴催科之法要非得已多士勉乎哉謹催
叢書／武英殿聚珍版叢書／欽定四庫全書考證／經部／卷十八／經典釋文唐陸德明撰／卷二十七(P.9-2)..[清乾隆敕刻武英殿聚珍本]
卷二十七
駢拇煌煌注火光也刊本火訛光據廣雅改
叢書／武英殿聚珍版叢書／欽定四庫全書考證／子部／卷五十六／說郛元陶宗儀撰／卷八十三上(P.40-1)..[清乾隆敕刻武英殿聚珍本]
予讀杜詩條堂堂太宗業案堂堂全唐詩作煌煌
叢書／武英殿聚珍版叢書／欽定四庫全書考證／子部／卷六十九／御定佩文韻府中／卷四十之一上聲２９(P.42-2)..[清乾隆敕刻武英殿聚珍本]
采韻薄采注思樂葛藟薄采其蕈刊本蕈訛簟據陸淸河集改又舍采注舎置采帛也刊本帛訛白據唐類函改又丹采注皓皓旰旰丹采煌煌刊本旰旰訛旴
旴據文選改又繢采注觜若丹砂曰赤觜烏刊本脫若字據水經注增又無采注芻豢所以悅口刊本豢訛蕘據陳思王集改又鏤采注刻香鏤采纖銀卷足刊本卷訛養據梁簡文帝集改又司采注司織掌織染刊本上織字訛職據北史改
叢書／武英殿聚珍版叢書／欽定四庫全書考證／集部／卷九十五／漢魏六朝百三家集中／卷三十八晉荀公曾集(P.6-2)..[清乾隆敕刻武英殿聚珍本]
晉四廂樂歌注被之金石刊本金訛今今改　又正旦大會行禮歌刊本缺正字　又於皇履端大享刊本端訛褚　又明明惠浹荒貊刊本荒貊二字互倒　又食舉樂東西廂歌煌煌煌煌七曜刊本缺曜字　又三后刊本后訛台並據宋書樂志改補
叢書／武英殿聚珍版叢書／欽定四庫全書考證／集部／卷九十五／漢魏六朝百三家集中／卷六十九(P.40-2)..[清乾隆敕刻武英殿聚珍本]
卷六十九
代陳思王京洛篇注玉臺作煌煌京洛行刊本缺行字據玉臺新咏及郭茂倩樂府補　又霜歌落塞鴻刊本歌訛高據古詩紀改
史／正史／明史／志　凡七十五卷／卷六十二　志第三十八／樂二　樂章一／洪武八年御製圜丘樂章(P.1521)..[底本：清武英殿本]
洪武八年御製圜丘樂章。
迎神：仰惟兮昊穹，臣率百職兮迓迎。幸來臨兮壇中，上下護衞兮景從。旌幢繚繞兮四維，重悅聖心兮民獲年豐。
奠玉帛：民依時兮用工，感帝德兮大化成功。臣將兮以奠，望納兮微衷。
進俎：庖人兮列鼎，殽羞兮以成。方俎兮再獻，願享兮以歆。
初獻：聖靈兮皇皇，穆嚴兮金牀。臣令樂舞兮景張，酒行初獻兮捧觴。
亞獻：載斟兮再將，百辟陪祀兮具張。感聖情兮無已，拜手稽首兮願享。
終獻：三獻兮樂舞揚，殽羞具納兮氣藹而芳。光朗朗兮上方，況日吉兮時良。
徹饌：粗陳菲薦兮神喜將，感聖心兮何以忘。民福留兮佳氣昂，臣拜手兮謝恩光。
送神：旌幢燁燁兮雲衢長，龍車鳳輦兮駕飛揚。遙瞻冉冉兮去上方，可見烝民兮永康。
望燎：進羅列兮詣燎方，炬焰發兮煌煌。神變化兮物全於上，感至恩兮無量。
史／正史／明史／志　凡七十五卷／卷六十二　志第三十八／樂二　樂章一／洪武八年御製方丘樂章(P.1523)..[底本：清武英殿本]
洪武八年御製方丘樂章。
迎神：仰皇祇兮駕來，川嶽從迎兮威靈備開，香烟繚繞兮神臨御街。漸升壇兮穆穆，靄瑞氣兮應結樓臺。以微衷兮率職，幸望聖悅兮心諧。但允臣兮固請，願嘉烝民兮永懷。
奠玉帛：臣奏兮以筐，玉帛是進兮歲奠以常。百辟陪祀兮珮聲琅琅。惟南薰兮解慍，映燎炎兮煌煌。
進俎：庖人兮淨湯，大烹牲兮氣靄而芳。以微衷兮獻上，曰享兮曰康。
初獻：初獻行兮捧觴，聖靈穆穆兮洋洋。為烝民兮永康，鑒豐年兮耿光。
亞獻：雜殽羞兮已張，法前王兮典章。臣固展兮情悃，用斟醴兮載觴。
終獻：爵三獻兮禮將終，臣心眷戀兮無窮。恐殽羞兮未具，將何報兮神功。
徹饌：俎豆徹兮神熙，鸞輿駕兮旋歸。百神翼翼兮雲衣，[一]百神翼翼兮雲衣　衣，嵇璜續文獻通考卷一一五作「依」，疑是。敬奉行兮弗敢違。
送神：祥風興兮悠悠，雲衢開兮民福留。歲樂烝民兮大有，想洋洋兮舉觴載酒。
望瘞：殽羞玉帛兮瘞坎中，遙瞻隱隱兮龍旗從。祀事成兮盡微衷，感厚德兮民福雍雍。
史／正史／明史／志　凡七十五卷／卷六十二　志第三十八／樂二　樂章一／嘉靖十五年孟春九廟特享樂章(P.1544)..[底本：清武英殿本]
嘉靖十五年孟春九廟特享樂章。
太祖廟。迎神，太和之曲：於皇於皇兮仰我聖祖，乃武乃文，攘夷正華，為天下大君。比隆於古，越彼放勛。肇造王業，佑啟予子孫。功德超邁，大室攸尊。首稱春祀，誠敬用申。維神格思，萬世如存。
初獻，壽和之曲：薦帛於篚，潔牲於俎，嘉我黍稷，酌我清酤。愚孫毖祀，奠獻初舉。翼翼精誠，對越我皇祖。居然顧歆，永錫純祜。
亞獻，豫和之曲：籥舞既薦，八音洋洋，工歌喤喤。醇醴載羞，齋明其將之。永佑於子孫，歲事其承之。俾嗣續克承，百世其保之。
終獻，寧和之曲：三爵既崇，禮秩有終。盈溢孚顒，顯相肅雍。惟皇祖格哉，以繹以融，申錫無窮。暨於臣民，萬福攸同。
徹饌，豫和之曲：禮畢樂成，神悅人宜。籩豆靜嘉，敬徹不遲。穆穆有容，秩秩其儀。益祗以嚴，矧敢斁於斯。
還宮，安和之曲：於皇我祖，陟降在天。清廟翼翼，禋祀首虔。明神既留，寢祏靜淵。[一五]寢祏靜淵　祏，原作「祐」，據明史稿志四四樂志、明會典卷八六改。介福綏祿，錫胤綿綿。[一六]錫胤綿綿　胤，原作「蔭」，據明史稿志四四樂志、明會典卷八六改。以惠我家邦，於萬斯年。
成祖廟。迎神，太和之曲：於惟文皇，重光是宣。克戡內難，轉坤旋乾。外讋百蠻，威行
八埏。貽典則於子孫，不忘不愆。聖德神功，格於皇天。作廟奕奕，百世不遷。祀事孔明，億萬斯年。
初獻、亞獻、終獻、徹饌、還宮，俱與太祖廟同。
仁宗廟。迎神，太和之曲：明明我祖，盛德天成。至治訏謨，遹駿有聲。專奠致享，惟古經是程。春祀有嚴，以迓聖靈。惟陟降在庭，以賚我思成。
初獻，壽和之曲：幣牲在陳，金石在懸。清酒方獻，百執事有虔。明神洋洋，降歆自天。俾我孝孫，德音孔宣。
亞獻，豫和之曲：中誠方殷，明神如存。醴齊孔醇，再舉罍尊。福祿穰穰，攸介攸臻。追遠報酬，罔極之恩。
終獻，寧和之曲：樂比聲歌，佾舞婆娑。稱彼玉爵，酒旨且多。獻享維終，神聽以和。孝孫在位，受福不那。
徹饌，雍和之曲：牷牲在俎，稷黍在簠。孝享多儀，格我皇祖。稱歌進徹，髦士膴膴。孝孫受福，以敷錫於下土。
還宮，安和之曲：犆享孔明，物備禮成。於昭在天，以莫不聽。神明即安，維華寢是憑。肇祀迄今，百世祗承。
宣廟、英廟、憲廟俱與仁廟同。
孝廟。迎神，太和之曲：列祖垂統，景運重熙。於惟孝皇，敬德允持。用光於大烈，化被烝黎。[一七]化被烝黎　被，原作「彼」，據明會典卷八六、嵇璜續文獻通考卷一一五改。專廟以享，經禮攸宜。俎豆式陳，庶幾來思。
初獻，壽和之曲：粢盛孔蠲，腯肥牲牷。考鼓鼘鼘，萬舞躚躚。清醑初酌，對越在天。明神居歆，式昭厥虔。
亞獻，豫和之曲：祀事孔勤，精意未分。樂感鳳儀，禮虔駿奔。醞齊挹清，載奠瑤尊。神其格思，福祿來臻。
終獻，寧和之曲：樂舞既成，獻享維終。明明對越，彌篤其恭。篤恭維何？明德是崇。神之聽之，萬福來同。
徹饌，雍和之曲：牲牢醴陳，我享我將。黍稷蘋藻，潔白馨香。徹以告成，降禧穰穰。神錫無疆，祐我萬方。
還宮，安和之曲：禮享既洽，神御聿興。廟寢煌煌，以憑以寧。維神匪遐，上下在庭。於寢孔安，永底我烝民之生。
武廟。迎神，太和之曲：[一八]迎神太和之曲　原脫「太和之曲」，據明會典卷八六、嵇璜續文獻通考卷一一五補。列祖垂統，景運重熙。於惟武皇，昭德敕威。用剪除奸兇，大業弗隳。專廟以享，經禮攸宜。俎豆式陳，庶幾來思。
初獻、亞獻、終獻及徹饌、還宮俱與孝廟同。
睿廟。迎神，太和之曲：於穆神皇，秉德凝道。仁厚積累，配於穹昊。流慶顯休，萃於眇躬。施於無窮，以似以續，以光紹我皇宗。惟茲氣始，俎豆是供。循厥典禮，式敬式崇。神其至止，以鑒愚衷。
初獻，壽和之曲：制帛牲牢，庶羞芬膫。玉戚朱干，協於韶簫。清醑在筵，中情纏綿。神之格思，儀形僾然。
亞獻，豫和之曲：瑤爵再陳，侑以工歌。籥舞蹌蹌，八音諧和。孝思肫肫，感格聖靈。致慤則存，如聞其聲。
終獻，寧和之曲：儀式弗踰，奠爵維三。樂舞雍容，以雅以南。仰仁源德澤，嶽崇海淵。願啟我子孫，緝熙光明，維兩儀是參。
徹饌，雍和之曲：嘉饌甘只，亦既歆只。登歌迅徹，敬終惟始。維神孔昭，賚永成於孝矣。
還宮，安和之曲：幽顯莫測，神之無方。祀事既成，神返諸帝鄉。申發休祥，俾胤嗣蕃昌。[一九]俾胤嗣蕃昌　原脫「俾」字，胤，原作「蔭」，據明史稿志四四樂志、明會典卷八六補改。宜君兮宜王，歷世無疆。
史／正史／明史／列傳　凡二百二十卷／卷二百四十一　列傳第一百二十九／張問達　陸夢龍　傅梅(P.6260)..[底本：清武英殿本]
四十三年五月讞問張差梃擊事。問達從員外郎陸夢龍言，令十三司會訊，詞連鄭貴妃宮監龐保、劉成。中外籍籍，疑貴妃弟國泰為之。問達等奏上差獄。帝見保、成名，留疏不
下。尋召方從哲、吳道南及問達等於慈寧宮，命並磔二人。甫還宮，帝意復變。及先戮差，令九卿三法司會訊保、成於文華門。保、成供原姓名曰鄭進、劉登雲，而不承罪。方鞫時，東宮傳諭曰：「張差情實風癲，誤入宮門，擊傷內侍，罪不赦。後招保、成係內官，欲謀害本宮。彼何益，當以讐誣，從輕擬罪。」問達以鞫審未盡，上疏曰：「奸人闖宮，事關宗社。今差已死，二囚易抵飾。文華門尊嚴之地，臣等不敢刑訊，何由得情？二囚偏詞，何足為據？差雖死，所供詞故在，其同謀馬三道等亦皆有詞在案，孰得而滅之？況慈寧召對，面諭並決。煌煌天語，通國共聞。若不付之外庭，會官嚴鞫，安肯輸情？既不輸情，安從正法？祖宗二百年來，未有罪囚不付法司，輒令擬罪者。且二人係內臣。法行自近，陛下尤當嚴其銜轡，而置之重辟。奈何任彼展辨，不與天下共棄之也。」帝以二囚涉鄭氏，付外庭，議益滋，乃潛斃之於內，言皆以創重身死。而馬三道等五人，命予輕比坐流配。其事遂止。是年解都察院事。久之，遷戶部尚書，督倉場。尋兼署刑部，拜左都御史。光宗疾大漸，同受顧命。
史／正史／明史／列傳　凡二百二十卷／卷二百四十四　列傳第一百三十二／楊漣(P.6319)..[底本：清武英殿本]
天啟二年起漣禮科都給事中，旋擢太常少卿。明年冬，拜左僉都御史。又明年春，進左副都御史。而是時魏忠賢已用事，羣小附之，憚眾正盈朝，不敢大肆。漣益與趙南星、左光斗、魏大中輩激揚諷議，務植善類，抑憸邪。忠賢及其黨銜次骨，遂興汪文言獄，將羅織諸人。事雖獲解，然正人勢日危。其年六月，漣遂抗疏劾忠賢，列其二十四大罪，言：
高皇帝定令，內官不許干預外事，祇供掖廷洒掃，違者法無赦。聖明在御，乃有肆無忌憚，濁亂朝常，如東廠太監魏忠賢者。敢列其罪狀，為陛下言之。
忠賢本市井無賴。中年淨身，夤入內地。初猶謬為小忠、小信以倖恩，繼乃敢為大奸、大惡以亂政。祖制，以擬旨專責閣臣。自忠賢擅權，多出傳奉，或徑自內批。壞祖宗二百餘年之政體，大罪一。
劉一燝、周嘉謨，顧命大臣也，忠賢令孫杰論去。急於翦己之忌，不容陛下不改父之臣，大罪二。
先帝賓天，實有隱恨。孫慎行、鄒元標以公義發憤，忠賢悉排去之。顧於黨護選侍之沈㴶，曲意綢繆，終加蟒玉。親亂賊而讐忠義，大罪三。
王紀、鍾羽正先年功在國本。及紀為司寇，執法如山；羽正為司空，清修如鶴。忠賢搆黨斥逐，必不容盛時有正色立朝之直臣，大罪四。
國家最重無如枚卜。忠賢一手握定，力阻首推之孫慎行、盛以弘，更為他辭以錮其出。豈真欲門生宰相乎？大罪五。
爵人於朝，莫重廷推。去歲南太宰、北少宰皆用陪推，致一時名賢不安其位。顛倒銓政，掉弄機權，大罪六。
聖政初新，正資忠直。乃滿朝薦、文震孟、熊德陽、江秉謙、徐大相、毛士龍、侯震暘等，抗論稍忤，立行貶黜，屢經恩典，竟阻賜環。長安謂天子之怒易解，忠賢之怒難調，大罪七。
然猶曰外廷臣子也。去歲南郊之日，傳聞宮中有一貴人，以德性貞靜，荷上寵注。忠賢恐其露己驕橫，託言急病，置之死地。是陛下不能保其貴幸矣，大罪八。
猶曰無名封也。裕妃以有姙傳封，中外方為慶幸。忠賢惡其不附己，矯旨勒令自盡。是陛下不能保其妃嬪矣，大罪九。
猶曰在妃嬪也。中宮有慶，已經成男，乃忽焉告殞，傳聞忠賢與奉聖夫人實有謀焉。是陛下且不能保其子矣，大罪十。
先帝青宮四十年，所與護持孤危者惟王安耳。即陛下倉卒受命，擁衞防維，安亦不可謂無勞。忠賢以私忿，矯旨殺於南苑。是不但仇王安，而實敢仇先帝之老奴，況
其他內臣無罪而擅殺擅逐者，又不知幾千百也，大罪十一。
今日奬賞，明日祠額，要挾無窮，王言屢褻。近又於河間毀人居屋，起建牌坊，鏤鳳雕龍，干雲插漢，又不止塋地僭擬陵寢而已，大罪十二。
今日廕中書，明日廕錦衣。金吾之堂口皆乳臭，誥敕之館目不識丁。如魏良弼、魏良材、魏良卿、魏希孔及其甥傅應星等，濫襲恩廕，褻越朝常，大罪十三。
用立枷之法，戚畹家人駢首畢命，意欲誣陷國戚，動搖中宮。若非閣臣力持，言官糾正，椒房之戚，又興大獄矣，大罪十四。
良鄉生員章士魁，坐爭煤窑，託言開礦而致之死。假令盜長陵一抔土，何以處之？趙高鹿可為馬，忠賢煤可為礦，大罪十五。
王思敬等牧地細事，責在有司。忠賢乃幽置檻阱，恣意搒掠，視士命如草菅，大罪十六。
給事中周士樸執糾織監，忠賢竟停其陞遷，使吏部不得專銓除，言官不敢司封駁，大罪十七。
北鎮撫劉僑不肯殺人媚人，忠賢以不善鍛鍊，遂致削籍。示大明之律令可以不守，而忠賢之律令不敢不遵，大罪十八。
給事中魏大中遵旨莅任，忽傳旨詰責。及大中回奏，臺省交章，又再褻王言。毋論玩言官於股掌，而煌煌天語，朝夕紛更，大罪十九。
東廠之設，原以緝奸。自忠賢受事，日以快私讐、行傾陷為事。縱野子傅應星、陳居恭、傅繼教輩，投匭設阱。片語稍違，駕帖立下，勢必興同文館獄而後已，大罪二十。
邊警未息，內外戒嚴，東廠訪緝何事？前奸細韓宗功潛入長安，實主忠賢司房之邸，事露始去。假令天不悔禍，宗功事成，未知九廟生靈安頓何地，大罪二十一。
祖制，不蓄內兵，原有深意。忠賢與奸相沈㴶創立內操，藪匿奸宄，安知無大盜、刺客為敵國窺伺者潛入其中。一旦變生肘腋，可為深慮，大罪二十二。
忠賢進香涿州，警蹕傳呼，清塵墊道，人以為大駕出幸。及其歸也，改駕四馬，羽幢青蓋，夾護環遮，儼然乘輿矣。其間入幕効謀，叩馬獻策者，實繁有徒。忠賢此時自視為何如人哉？大罪二十三。
夫寵極則驕，恩多成怨。聞今春忠賢走馬御前，陛下射殺其馬，貸以不死。忠賢不自伏罪，進有傲色，退有怨言，朝夕隄防，介介不釋。從來亂臣賊子，只爭一念，放肆遂至不可收拾，奈何養虎兕於肘腋間乎！此又寸臠忠賢，不足盡其辜者，大罪二十四。
凡此逆跡，昭然在人耳目。乃內廷畏禍而不敢言，外廷結舌而莫敢奏。間或奸狀
敗露，則又有奉聖夫人為之彌縫。甚至無恥之徒，攀附枝葉，依託門牆，更相表裏，迭為呼應。積威所劫，致掖廷之中，但知有忠賢，不知有陛下；都城之內，亦但知有忠賢，不知有陛下。即如前日，忠賢已往涿州，一切政務必星夜馳請，待其既旋，詔旨始下。天顏咫尺，忽慢至此，陛下之威靈尚尊於忠賢否耶？陛下春秋鼎盛，生殺予奪，豈不可以自主？何為受制幺䯢小醜，令中外大小惴惴莫必其命？伏乞大奮雷霆，集文武勳戚，敕刑部嚴訊，以正國法，幷出奉聖夫人於外，用消隱憂，臣死且不朽。
史／正史／明史／列傳　凡二百二十卷／卷二百五十五　列傳第一百四十三／黃道周　葉廷秀(P.6592)..[底本：清武英殿本]
道周以文章風節高天下，嚴冷方剛，不諧流俗，公卿多畏而忌之，乃藉不如鄤語為口實。其冬，擇東宮講官。體仁已罷，張至發當國，擯道周不與。其同官項煜、楊廷麟不平，上疏推讓道周。至發言：「鄤杖母，明旨煌煌，道周自謂不如，安可為元良輔導。」道周遂移疾乞休，不許。
史／政書／大清會典（雍正朝）／文職衙門四十八目／禮部　卷之五十七至卷之一百十一／卷之七十七　禮部二十一／儀制淸吏司二十一　鄉約／聖諭廣訓萬言諭／黜異端以崇正學(P.18-2)..[清雍正年間刻本]
黜異端以崇正學
朕惟欲厚風俗。先正人心。欲正人心。先端學術。夫人受天地之中以生。惟此倫常日用之道。爲智愚之所共由。索隱行怪。聖賢不取。易言蒙以養正。聖
功以之。書言無偏無陂。無反無側。王道以之。聖功王道。悉本正學。至於非聖之書。不經之典。驚世駭俗。紛紛籍籍。起而爲民物之蠧者。皆爲異端。所宜屏絶。凡爾兵民。愿謹淳樸者固多。間或迷於他岐。以無知而罹罪戾。朕甚憫之。自古三敎流傳。儒宗而外。厥有仙釋。朱子曰。釋氏之敎。都不管天地四方。只是理會一箇心。老氏之敎。只是要存得一箇神氣。此朱子持平之言。可知釋道之本指矣。自游食無藉之軰。陰竊其名以壞其術。大率假災祥禍福之事。以售其誕幻無稽之談。始則誘取貲財。以
圖肥己。漸至男女混淆。聚處爲燒香之會。農工廢業。相逢多語怪之人。又其甚者。奸回邪慝。竄伏其中。樹黨結盟。夜聚曉散。干名犯義。惑世誣民。及一旦發覺。徵捕株連。身陷囹圄。累及妻子。敎主已爲罪魁。福緣且爲禍本。如白蓮聞香等敎。皆前車之鑒也。又如西洋敎宗天主。亦屬不經。因其人通曉曆數。故國家用之。爾等不可不知也。夫左道惑衆。律所不宥。師巫邪術。邦有常刑。朝廷立法之意。無非禁民爲非。導民爲善。黜邪崇正。去危就安。爾兵民以父母之身。生太平無事之日。衣食有頼。俯仰
無憂。而顧昧恒性而卽匪彝。犯王章而干國憲。不亦愚之甚哉。我
聖祖仁皇帝漸民以仁。摩民以義。藝極陳常。煌煌大訓。所以爲世道人心計者。至深遠矣。爾兵民等宜仰體
聖心。祗遵
聖敎。擯斥異端。直如盗賊水火。且水火盗賊。害止及身。異端之害。害及人心。心之本體。有正無邪。苟有主持。自然不惑。將見品行端方。諸邪不能勝正。家庭和順。遇難可以成祥。事親孝。事君忠。盡人事者。卽
足以集天休。不求非分。不作非爲。敦本業者。卽可以迓神慶。爾服爾耕。爾講爾武。安布帛菽粟之常。遵蕩平正直之化。則異端不待驅而自息矣。
史／政書／大清會典（雍正朝）／文職衙門四十八目／禮部　卷之五十七至卷之一百十一／卷之七十七　禮部二十一／儀制淸吏司二十一　鄉約／聖諭廣訓萬言諭／息誣告以全善良(P.27-2)..[清雍正年間刻本]
息誣告以全善良
國家之立法。所以懲不善而儆無良。豈反爲奸民開訐告之路。而令善良受傾陷之害哉。夫人必有切膚之𡨚。非可以理遣情恕者。於是鳴於官以求申理。此告之所由來也。乃有奸宄不法之徒。好事舞文。陰謀肆毒。或捏虛以成實。或借徑以生波。或設計以報宿嫌。或移禍以卸己罪。顚倒是非。混淆曲直。往往飾沉𡨚負痛之詞。逞射影捕風之術。更有敎唆詞訟者。以刀筆爲生涯。視獄訟爲兒戲。深文以冀其巧中。搆釁而圖其重酬。鄉里畏之。名曰
訟師。因而朋比協謀。黨惡互證。有司或一時受蔽。致使善良之軰。不能自白。桁楊在前。箠楚在後。鍜煉之下。何求不得。縱至事明𡨚雪。而拖累困苦。小則廢時失業。大則蕩產破家。善良之被誣可憫。而兇頑之誣善良。尤可痛恨也。
聖祖仁皇帝矜恤下民。重懲其弊。
頒示訓諭。有曰息誣告以全善良。夫誣告有反坐之條。令甲煌煌。乃敢作奸犯科而不畏者。利慾薰心。詭薄成性。方且恣其含沙之毒。僥倖於法網之寛。殊不知無情之辭。一經審察。莫可逃避。造釁以傾人。
究之布阱以自陷。亦何利之有。嘗聞古人。或認牛而不辨。或奪禾而不爭。卒開愧悔之誠。翻成禮讓之美。若斯之風。誠可嘉尚。爾兵民所當景效焉。且尋繹
聖諭。不曰禁而曰息。謂與其治之以法。不如感之使自化也。蓋官吏之見聞或疎。疎則猶煩揣測。鄉鄰之耳目最近。近則素所稔知。爲之抉其根株。窮其黨類。出於無心者。緩語以曉之。成於有意者。危言以誡之。彼善良之家。素行足以質之里閈而無媿。而誣告之人。言辭旣非情實。廹於公論。則不敢誣。揆
諸本心。亦不忍誣。凡前此之陰謀秘計。一旦悚然改悔。如冰消霧釋。兵不誣兵。而兵之善良者全。民不誣民。而民之善良者全。兵民不相爲誣。而兵民舉全。不至赴官終訟。兩造俱傷。庶幾從風慕義。胥天下而歸於無訟。豈不休哉。尚其咸喻而凛遵焉。
史／政書／大清會典（雍正朝）／文職衙門四十八目／禮部　卷之五十七至卷之一百十一／卷之九十一　禮部三十五／祠祭淸吏司十四　羣祀二／先師孔子(P.1-1)..[清雍正年間刻本]
凡位次陳設祀事儀節。具列於後。
正殿
至聖先師孔子神位正中南向。
四配
復聖顏子
述聖子思子
在殿內東旁西向。
宗聖曾子
亞聖孟子
在殿內西旁東向。
十一哲
在殿內次東旁西向。
在殿內次西旁東向。
東廡
西廡
兩廡位次。闕里志所載。及順天府直省府州縣衞各學。俱照時代為序。茲據國子監分先賢先儒為序。而雍正二年。復祀增祀之制。亦依此列載焉。
一。
正位陳設。
禮神制帛一白色。　　　白磁爵三
牛一　　　　　　羊一
豕一　　　　　　登一
鉶二　　　　　　簠二
簋二　　　　　　籩十
豆十　　　　　　酒罇一
一。
四配位陳設。
每位
禮神制帛一白色。　　　白磁爵三
羊一　　　　　　豕一
鉶二　　　　　　簠二
簋二　　　　　　籩八
豆八　　　　　　酒罇一
一。
十一哲前陳設。
東五位五案。
又
朱子一位一案。
○陳設同。
禮神制帛一白色。　　　白磁爵各一
豕一　　　　　　鉶各一
簠各一　　　　　簋各一
籩各四　　　　　豆各四
豕首一
西五位五案。與東五位陳設同。　東西共酒罇一
一。東廡陳設。
禮神制帛一白色。　　　銅爵各一
豕首一豕肉二　　酒尊三
每案簠一　　　　簋一
籩四　　　　　　豆四
一。西廡陳設。與東廡同。
一。前期。太常寺題請遣
正殿承祭官一員。分獻官二員。
一。前期二日。太常寺官具補服。至犧牲所省牲。
一。前期二日。各衙門設齋戒牌。承祭官、分獻官、及滿洲蒙古漢軍文官三品以上、漢文官五品以上。滿漢武官二品以上。六科給事中。各在本家致齋二日。
一。前期二日。用白𥿄糊版、黃𥿄鑲邊、墨書祝文。太常寺官具補服。捧祝版。御仗一對前導。送至
文廟神庫黃案上安設。一跪三叩頭。退。
一。前期一日。承祭官率禮部、都察院、太常寺、光祿寺、國子監官。具朝服。上香。監視宰牲。併瘞毛血。
一。前期一日。
正殿承祭官上香。
一。前期一日。太常寺官舉祝案送至齋所。承祭官視畢。太常寺官至
前後殿安設。一跪三叩頭。退。
一。正祭日。分獻陪祀各官。入兩旁門序立。太常寺贊引官、對引官、導承祭官至盥洗處。盥手畢。
引至臺階下立。典儀唱樂舞生就位。執事官各司其事。分獻官、陪祀官、各就位。文舞生執羽籥引進。贊引官贊就位。承祭官就拜位立。分獻官隨後立。典儀唱迎
神。協律郎唱舉迎
神樂。奏咸平之章。樂作。贊引官贊跪。叩。興。承祭官、陪祀官、分獻官、俱行三跪九叩頭禮。興。樂止。典儀唱奠帛行初獻禮。協律郎唱舉初獻樂。奏寧平之章。樂作。贊引官贊陞
壇。導承祭官由東階上。進殿左門。贊引官贊詣
至聖先師孔子位前。承祭官至案前立。贊引官贊跪叩。興。承祭官行一跪一叩頭禮。興。贊引官贊奠帛。捧帛官捧帛跪進。承祭官受帛。拱舉。立獻。畢。贊引官贊獻爵。執爵官捧爵跪進。承祭官受爵。拱舉。立獻。畢。行一跪一叩頭禮。興。不贊。贊引官贊詣讀祝位。承祭官詣讀祝位立。讀祝官至祝案前。一跪三叩頭。捧祝版立於案左。樂止。贊引官贊跪。承祭官、讀祝官、分獻官、陪祀各官、俱跪。贊引官贊讀祝。讀祝官讀畢。捧祝版至
正位前案上。跪。安帛匣內。三叩頭退。樂作。贊引官贊
叩。興。承祭官及各官。行三叩頭禮。興。贊引官贊詣
復聖顏子位前。承祭官就案前立。贊引官贊跪。叩。興。承祭官一跪一叩頭。興。贊引官贊奠帛。捧帛官跪進於案左。承祭官受帛。拱舉。立獻案上。贊引官贊獻爵。執爵官跪進於案左。承祭官受爵。拱舉。立獻案上。行一跪一叩頭禮。興。不贊。贊詣
宗聖曾子位前。獻帛獻爵如前儀。贊詣
述聖子思子位前。獻帛獻爵如前儀。贊詣
亞聖孟子位前。獻帛獻爵如前儀。其
十一哲分獻官。翰林院派出。陞
壇奠帛。獻爵。俱照承祭官行禮。兩廡分獻官。國子監派出。亦照承祭官行禮。畢。贊引官贊復位。承祭官分獻官各復位立。樂止。典儀唱行亞獻禮。協律郎唱舉亞獻樂。奏安平之章。樂作。贊引官贊陞
壇。獻爵於左。如初獻儀。贊引官贊復位。承祭官、分獻官、各復位立。樂止。典儀唱行終獻禮。協律郎唱舉終獻樂。奏景平之章。樂作。贊引官贊陞
壇。獻爵於右。如亞獻儀。贊引官贊復位。承祭官、分獻官、各復位立。樂止。典儀唱飲福受胙。贊引官贊
詣受福胙位。承祭官至殿內立。捧酒胙官二員。捧酒胙至
正位案前拱舉。至飲福胙位右旁跪。接福胙官二員。在左旁跪。贊引官贊跪。承祭官跪。贊飲福酒。承祭官受爵。拱舉。授接爵官。贊受胙。承祭官受胙。拱舉。授接胙官。贊引官贊叩。興。承祭官三叩頭。興。贊復位。承祭官復位立。次行謝福胙禮。贊引官贊跪。叩。興。承祭官、分獻官、及陪祀各官。俱行三跪九叩頭禮。興。典儀唱徹𩜹。協律郎唱舉徹𩜹樂。奏咸平之章。樂作。徹訖。樂止。典儀唱送
神。協律郎唱舉送
神樂。奏咸平之章。樂作。贊引官贊跪。叩。興。承祭官、分獻官、及陪祀各官、皆行三跪九叩頭禮。興。樂止。典儀唱捧祝、帛、𩜹、各恭詣燎位。捧祝官、捧帛官。至各位前。一跪三叩頭。捧起。祝文在前。帛次之。捧𩜹官跪。不叩。捧起。在後。俱送至燎位。承祭官退至西旁立。候祝帛𩜹過。仍復位立。典儀唱望瘞。協律郎唱舉望瘞樂。咸平後闋。樂作。贊引官贊詣望瘞位。導承祭官至瘞位立。祝帛焚半。贊禮官贊禮畢。退。
祝文
維　　　　年歲次　　月　　日
皇帝遣　　　　致祭於
至聖先師孔子曰。惟
師德配
天地。道冠古今。删述六經。垂憲萬年。兹當仲春。秋。祗奉舊章。謹以牲帛酒果致祭。配以
復聖顏子
宗聖曾子
述聖子思子
亞聖孟子。尚
饗。
樂章
迎
神樂。奏咸平之章。
大哉至聖。　　　　　峻德弘功。
敷文衍化。　　　　　百王是崇。
典則有常。　　　　　昭兹辟雍。
有虔簠簋。　　　　　有嚴鼓鐘。
初獻樂。奏寧平之章。
覺我生民。　　　　　陶鑄前聖。
巍巍泰山。　　　　　實予景行。
禮備樂和。　　　　　豆籩惟靜。
旣述六經。　　　　　爰斟三正。
亞獻樂。奏安平之章。
至哉聖師。　　　　　天授明德。
木鐸萬世。　　　　　式是羣辟。
淸酒維醑。　　　　　言觀秉翟。
太和常流。　　　　　英材斯植。
終獻樂。奏景平之章。
猗歟素王。　　　　　示予物軌。
瞻之在前。　　　　　神其寧止。
酌彼金罍。　　　　　惟淸且旨。
登獻旣終。　　　　　弗遐有喜。
徹𩜹樂。奏咸平之章。
璧水淵淵。　　　　　崇牙嶪嶪。
旣歆宣聖。　　　　　亦儀十哲。
聲金振玉。　　　　　告兹將徹。
𩱛假有成。　　　　　羮牆靡愒。
送
神樂。奏咸平之章。
煌煌學宮。　　　　　四方來宗。
甄陶胄子。　　　　　曁予微躬。
思皇多士。　　　　　膚奏厥功。
佐予永淸。　　　　　三五是隆。
史／政書／大清會典（雍正朝）／文職衙門四十八目／內務府　卷之二百二十六至卷之二百三十二／卷之二百三十　內務府五　掌儀司下(P.1-1)..[清雍正年間刻本]
祫祭
奉先殿樂章
迎
神。樂奏太平之曲。
於赫列祖兮、受命斯皇。　文德覃敷兮、武功孔彰。
肇基式廓兮、衍祚靈長。　佑啓後人兮、撫馭八方。
嘉惠誕生兮、錫茲吉良。　永言謨烈兮、爰薦馨香。
雲景宛下兮、翠旌紛揚。　孝心翼翼兮、令儀煌煌。
奠帛行初獻禮。樂奏壽平之曲。
神戾止兮、筐篚聿陳。　　德幽崇兮、昭格曷申。
共制帛兮、敬將素純。　　憑玉几兮、冀享縞纁。
潔清尊兮、初酌芳醇。　　鑒嘉旨兮、俶感精禋。
磬筦設兮、用寫微忱。　　答景祐兮、肅肅駿奔。
亞獻。樂奏嘉平之曲。
孝饗薦兮、祀事肅雍。　　恭滌清兮、遐福斯通。
瓚載舉兮、黃流在中。　　籩式加兮、既潔且豐。
𣗳羽干兮、萬舞攸同。　　奏和聲兮、慶洽鼓鐘。
神愉愉兮、蒸衎有融。　　丕靈圖兮、景運龎鴻。
終獻。樂奏雍平之曲。
福洊臻兮、皇祖誕之。　　旨屢嘉兮、遹追孝思。
椒飶芬兮、粢盛孔時。　　清酤盈兮、尊斚薦禧。
四縣張兮、搏拊朱徽。　　百禮洽兮、秩序弗違。
神領和兮、燕喜遲遲。　　介繁祉兮、慶無不宜。
徹饌。樂奏景平之曲。
禮聿成兮、樂已愉。　　　孝武暢兮、具舉靡餘。
祼薦兮、神樂胥。　　　　遵終事兮、罔敢渝。
還宮。樂奏成平之曲。
珍錯既饗兮、箾磬既賡。　玉鑣弭節兮、翠葢燿乘。
神儀返景兮、隱隱鸞聲。　仰瞻榱桷兮、顧慕惟誠。
皇鑒睠存兮、詒我章程。　毓祥昌後兮、德音式承。
願錫純嘏兮、休烈昭明。　永懷長發兮、亶祐羣生。
史／政書／大清會典（雍正朝）／文職衙門四十八目／國子監　卷之二百四十四／御書立石(P.7-1)..[清雍正年間刻本]
聖祖仁皇帝御製
至聖先師孔子贊并序
蓋自三才建而天地不居其功。一中傳而聖人代宣其蘊。有行道之聖。得位以綏猷。有明道之聖。立言以垂憲。此正學所以常明。人心所以不冺也。粵稽往緒。仰遡前徽。堯舜禹湯文武。達而在上。兼君師之寄。行道之聖人也。孔子不得位。窮而在下。秉刪述之權。明道之聖人也。行道者勲業炳於一朝。明道者敎思周於百世。堯舜文武之後。不有孔子。則學術紛淆。仁義湮塞。斯道之失傳也久矣。後之人而欲探二帝三王
之心法。以為治國平天下之準。其奚所取衷焉。然則孔子之為萬古一人也審矣。朕巡省東國。謁祀闕里。景企滋深。敬摛筆而為之贊曰。
清濁有氣。剛柔有質。聖人參之。人極以立。行著習察。舍道莫由。惟皇建極。惟后綏猷。作君作師。垂統萬古。曰惟堯舜。禹湯文武。五百餘歲。至聖挺生。聲金振玉。集厥大成。序書刪詩。定禮正樂。既窮象繫。亦嚴筆削。上紹往緒。下示來型。道不終晦。秩然大經。百家紛紜。殊塗異趣。日月無踰。羮牆可晤。孔子之道。惟中與庸。此心此理。千聖所同。孔子之德。仁義中正。秉彝之好。
根本天性。庶幾夙夜。朂哉令圖。遡源洙泗。景躅唐虞。載歷庭除。式觀禮器。摛毫仰贊。心焉遐企。百世而上。以聖為歸。百世而下。以聖為師。非師夫子。惟師於道。統天御世。惟道為寶。泰山巖巖。東海泱泱。牆高萬仞。夫子之堂。孰窺其藩。孰窺其徑。道不遠人。克念作聖。
顏子贊
聖道早聞。天資獨粹。約禮博文。不遷不貳。一善服膺。萬德來萃。能化而齊。其樂一致。禮樂四代。治法兼備。用舍行藏。王佐之器。
曾子贊
洙泗之傳。魯以得之。一貫曰唯。聖學在兹。明德新民。止善為期。格致誠正。均平以推。至德要道。百行所基。纂承統緒。修明訓辭。
子思子贊
於穆天命。道之大原。靜養動察。庸德庸言。以育萬物。以贊乾坤。九經三重。大法是存。篤恭愼獨。成德之門。卷之藏密。擴之無垠。
孟子贊
哲人既萎。楊墨昌熾。子輿闢之。曰仁曰義。性善獨闡。知言養氣。道稱堯舜。學屏功利。煌煌七篇。並垂六藝。
孔學攸傳。禹功作配。
御製訓飭士子文
載禮部。
康熙三十七年平定朔漠告成碑文
惟
天盡所覆海內外、日月所出入之區。悉以𢌿予一人。自踐祚迄今。蚤夜殫思。休養生息。冀臻熙皥。以克副維皇大德好生之意。庶幾疆域無事。得以偃兵息民。廼厄魯特噶爾丹阻險北陲。困此一方人。既荼毒塞外。輙狡焉肆其凶逆。犯我邊鄙。虐我臣服。人用弗寧。夫蕩寇所以息民。攘外所以安內。邊寇不除。則吾民不安。此神人所共憤。天討所必加。豈憚一人之勞。弗貽天下之逸。於是斷自朕心。躬臨朔漠。欲使悔而革心。
故每許以不殺。彼怙終不悛。我師三出絕塞。朕皆親御以行。深入不毛。屢涉寒暑。勞苦艱難。與偏裨士卒共之。迨彼狂授首。脅從歸誠。荒外君長。來享闕下。西北萬里。灌燧銷烽。中外乂謐。惟朕不得已用兵以安民。既告厥成事。廼蠲釋𤯝災。潔事禋望。為億兆祈昇平之福。而廷臣請紀功太學。垂示來兹。朕勞心於邦本。嘗欲文德化成天下。顧兹武畧。廷臣僉謂所以建威消萌。宜昭斯績於有永也。朕不獲辭。攷之禮、王制有曰。天子將出征。受成於學。出征執有罪反。釋奠于學。以訊馘告。而泮宮之詩。亦曰。矯矯虎臣。在泮獻馘。
又禮。王師大獻。則奏愷樂。大司樂掌其事。則是古者文事武事為一。折衝之用。具在樽爼之間。故受成獻馘。一歸于學。此文武之盛制也。朕嚮意於三代。故斯舉也。出則告於神祇。歸而遣祀闕里。兹允廷臣之請。猶禮先師以告克之遺意。而於六經之指。為相符合也。爰取思樂泮水之義。為詩以銘之。以見取亂侮亡之師。在朕有不得已而用之之實。或者不戾於古帝王伐罪安民之意云爾。銘曰。
巍巍先聖。萬世之師。敬信愛人。治平所基。煌煌聖言。文武道一。禮樂征伐。自天子出朕臨域中。逾兹三紀。
嘗見羮墻。寤寐永矢。下念民瘼。上承帝謂。四海無外。盡隸侯尉。維彼兇醜。瀆亂典常。既梗聲敎。遂窺我疆。譬之於農。患在螟螣。秉𢌿不施。將害稼穡。度彼游魂。險遠是怙。震以德威。可往而取。朕志先定。龜筮其依。屬車萬乘。建以龍旂。祝融驂鸞。風伯戒途。宜暘而暘。利我樵蘇。大野水涸。川瀆効靈。泉忽自湧。其甘如𨤍。設為犄角。一出其西。一出其東。中自將之。絕域無人。獸羣受掩。五日窮追。彼狂走險。大殱於路。波血其孥。剪其黨孽。俘彼卒徒。眾烏晝號。單馬宵遁。恐久駐師。重為民困。愼固戍守。還轅於京。自夏徂冬。雨雪其零。
載馳載驅。我行至再。蠢兹窮寇。昏惑不悔。我邊我氓。以休以助。爰寧其居。爰復其賦。藩落老稚。斯恬斯嬉。歲晏來歸。春與之期。春風飄翩。揚我斾旓。我今于邁。如涉我郊。言秣我馬。狼居胥山。登高以眺。閔彼彈丸。天降兇罰。孤雛就羈。三駕三捷。封狼輿尸。既腊梟獍。既獮豺貙。大漠西北。解甲棄殳。振旅凱入。澤霈郊卜。明禋肆赦。用迓景福。昔我往矣。在泮飲酒。陳師鞠旅。誓屈羣醜。今我來思。在泮獻功。有赫頌聲。文軌來同。采芹采藻。頌興東魯。車攻馬同。亦鐫石鼓。師在安民。非出得已。古人有作。昭示此旨。緬維虞廷。誕敷文德。
聖如先師。戰愼必克。惟兵宜戢。惟德乃綏。億萬斯年。視此銘詞。
史／職官／得一錄／卷一／范氏義莊規條／後跋(P.6)..[清同治八年蘇城得見齋藏板]
後跋
語云莫為之前雖美弗章莫為之後雖盛弗傳觀于明祖所遺義庄益信矣義田為文正公不朽盛事尤得忠宣淸憲兩公條奏義庄規矩明宣德朝世孫原理續呈義庄規矩廵撫胡公飭府榜行故後先恪守弗替已而太僕申方公振頺廢于前少叅石公公捐千畝以廣義澤助修祠于後煌煌繼承輝映矣乃主事非其人廣義澤者徒滋中飽助修祠者任其頺剝雖賢不肖之相去良由義庄規矩申明乏其人奉行不恪也度與吾族懇伏菴公主之公于是淸義澤葺先祠時瀋陽忠貞公撫浙安定鶴鳴慕公藩吳善公之志各倡捐祠安度與一二族尊竭蹶襄事興釐一時稱盛焉續
申義庄規矩十則請諸當事飭榜先祠度亦與叅其說其中謹出納審互稽嚴罰規恤貧矜寡備荒勸學務潔己以律人正身以善族公之宰天下亦猶是規矣宜其蒲輪早賁玉署名高祖宗靈爽實式慿之天之報施象賢何如哉迨解組歸田再葺祖廟刊布續申規矩與吾族共守之殆心忠宣淸憲之心而繼述益遠矣度老不堪襄事惟念前賢世澤為之後者代有其人代申規矩故感而獲傳又感天報施象賢如是之不爽因跋一言以俟後之賢者
康熈己巳三月二十世郎中房孫提管安度謹跋
史／職官／得一錄／卷二／保嬰會規條／規條(P.2)..[清同治八年蘇城得見齋藏板]
溺女之風久成習慣雖有煌煌告示以禁之種種篇章以勸之而蚩蚩之氓旣不識字復不明理卽誡之深而言之切何能家
喻戶曉執塗人而告之惟有將古今溺女救溺彰彰報應編成俚語明白曉暢或說因果或唱道情於鄉村市鎮各處宣揚善可以感發惡可以懲創則愚夫愚婦聽之無不相悅以解而相沿之積習卽可漸移而默化能敎江湖朦叟習成此等歌詞旣可餬口又堪醒世一舉兩得功莫大焉
保嬰會局設於錫邑北門外靑城鄉蓮蓉道院自道光二十三年集衆捐貲立局舉行數年來全活頗多二十里內溺女之風亦漸稀少此其效之可憑可信者現在江邑靑暘等鎮及本邑陡門秦巷均有善士倣照倡行具見善有同心漸推漸廣惟此風吾省各州縣比比皆是所望信善君子互相傳勸俾各處聞風興起於以挽惡俗而全生命此則私心所禱祀而求者矣人命所關言之心惻敢贅數言用告同志梁溪同人謹識
史／職官／得一錄／卷十／粵東啟蒙義塾規條／粵東創建啟蒙義學引(P.1)..[清同治八年蘇城得見齋藏板]
粵東創建啟蒙義學引
今夫風俗至極敝之時非得有心人力圖挽救則敝俗之日甚一日者其流極將更不可問顧挽之於已成之後終不如挽之於未萌之先風俗之敝至閩粵間鬥毆一端可謂無以復加矣或微嫌細故卽啟争端意氣慿淩兩不相下輙至聚衆對壘併力鬥毆一閧之頃殺人盈野固已惨不忍言矣况乎官案株連厥費更鉅有家資累萬而轉眼傾盡者有争訟不勝抑鬱隕命者有牽涉波累革功名繫狴犴者甚至有以祭田千百頃賄賂買兇者種種貽害書不勝書事後悔生惜乎已晚局外者咸笑其愚局中者執迷不悟推原其故總由讀書者少氣質用事者多父兄之敎不先子弟之率不謹其所由來久矣此桂林相國所以隨處倡興義學以為治化之源也粵東義聞素著敵愾之餘人人思奮而鬥毆一端久成習俗尚難遽化有心人無不痛心疾首欲有以挽之惟挽之之方不有以淸其源必不能遏其流義學者息争化鬥之先着也何則蒙以養正聖功也蒙養之不講少成若性長大斷難驟變惟孤寒子弟無力從師自幼嬉遊習成獷悍以强為勝雖有循良子弟不久亦與俱化則義學之設非此日挽回敝俗之切務哉玆擬啟蒙義學規條一冊本桂林相國遺規稍加變通附以訓蒙詩歌彚成一帙付梓廣佈以為鄉閭矜式吾粤多好義士凡有善舉無不踴躍急公一揮而集惟兹義學尤為化俗導蒙急務吾知有心人
無不共願玉成也况今年欽奉
上諭有深明大義有勇知方由化導之神亦係天性之厚等語
天語煌煌所以嘉美粵民者亦已至極無加矣凡我粵民宜無不人人感泣自宜率其子弟互相敎育俾童年習知禮讓慷慨捐助略省浮靡之費作為有用之資各就鄉隅創設義學於以化羣蒙而成善俗庶不負
天子綸褒遠民之至意為
國家養人材卽為地方消戾氣俾千百年來極敝惡俗轉移一旦其造福於吾粤者豈有涯涘哉是為引
道光己酉嶺南吳氏書於長松草堂
史／職官／得一錄／卷十二／惜穀會條程／無錫縣憲吳金匱縣憲錢告示(P.1)..[清同治八年蘇城得見齋藏板]
無錫縣憲吳金匱縣憲錢告示
為諄勸惜穀以隆祈報以免天災事照得五穀為養命之源為上天所最重故狼籍不敬者往往干天之怒立降災殃雷電之警所在多有古人云粒米必惜富之源也惜穀之家其子孫必多富厚厯有明騐查雍正五年欽奉
上諭朕生平愛惜米穀每食之時雖粒米不肯拋棄若恣情縱欲暴殄天物則必上干
天怒水旱災祲之事皆所不免等因欽此
天語煌煌至今傳誦無如近世民間狼籍過甚拋零墮落觸目驚心甚至遺入糞厠傾棄穢溝日久月深忽不加察積諸罪過難免天災水火凶荒所由來也夫撮米入坑必遭雷震此婦豎所共知者况褻棄多多安得不釀成災禍耶自古春祈秋報禮有明文迄於今祈者不知所以為祈報者亦非所以為報循名核實古意何存本二縣忝為民牧願與爾民敦崇報本以求
天眷以迓康年况際此時勢艱危尤應惜福修善以弭災禍近時士林往往遵行惜字會洵為善舉惟字與穀並重而棄穀更多於棄字允宜仿照惜字會之例勸行惜穀善會一年兩舉卽藉以行春祈秋報之禮如能實力奉行惜福眞為無量除本二縣齋心默禱每逢朔望邑廟拈香為爾民祈福禳災並將惜穀章程按圖分發由董勸行外合行抄粘條約出示曉諭為此示仰闔邑軍民人等知悉爾等須知食乃民天分應敬惜自此以後凡有遺棄米穀各宜父詔兄勉率同合家大小婦子檢點廚竈內外務使格外收拾淨盡各修陰德至各米行典棧以及車坊礱坊碓坊各店舖作塲尤宜同業公議如何設法定章不致忽棄或另僱貧老男婦專司打掃米穀務使齊心敬惜以期格天心而消災刼庶幾年豐人壽共享昇平毋得仍前狼籍自取罪戾凛之愼之切切特示
史／職官／得一錄／卷十二／惜穀會條程／惜穀善會俗說(P.2)..[清同治八年蘇城得見齋藏板]
惜穀善會俗說
這箇善會名曰惜穀為啥緣故要惜穀呢只為五穀是天地所生的養命之寳我們家家戶戶男男女女都靠了他活命應該十分
敬重况且一到荒年一升半合尚且難借吃盡多少苦楚幾乎餓死大約皆輕賤五穀罪孽所以天降災殃若再不知敬惜五穀恐怕荒年又在目前了你們想想看倘有把一撮穀蹧蹋入坑必遭天雷打死可見得穀是上天最看重的古人說得好若要惜福米裏揀穀飯中穀吃了不化多雜糞坑又說道增福添祿路上掃穀收成時候路上拋棄麥穀最多一日可掃十數斤工食亦已夠足善有善報一定不差的所以奉勸世上善男信女各各發心敬惜各鄉村多舉惜穀會集保甲長都可為首每年兩次如惜字會例各家焚香齋戒帶了穀簍齊集一堂可祈求田財茂盛人口平安竭小百姓一點誠心求田祖神三分默佑奉勸大衆卽速奉行公修公德婆修婆德眞是極大好事雍正時奉上諭勸行惜穀大典煌煌百姓至今傳誦若能終身惜穀自然上天保佑免災發福了此不費錢好事有福人樂得做做
史／職官／得一錄／卷十四／呂氏鄉約／鄉約所攷(P.7)..[清同治八年蘇城得見齋藏板]
鄉約所攷采常熟縣志
攷周禮地官司徒掌邦國家之敎令分遣鄉師各掌所治之敎凡四時徵令有常者以木鐸狥於　朝歲時巡國及野黨正屬民讀邦法糾戒之此後世鄉約之制所由昉也明高帝製敎民榜六條設州縣鄉約所月吉有司臨蒞講所宣諭勸戒俾民圜觀而竦聽焉亦猶古讀法巡國之遺意也
國朝更定彝憲彰明六禮七敎而為十有六條其所以禁民惡迪民善者意深切矣越在下邑奉行之勤惟賢令長是賴否則循為具文輒舉而輒廢者有之矣今知縣楊振藻實心敎民正己化俗力舉講約之政慮鄉隅遼遠煌煌
聖謨未及周知爰擇神宮佛宇凡六十四處所定八卦以定八方每所各頒鐸書編列某所某號懸額以垂永久俾遐邇相率翕然從風
聖世之覺民與賢侯之善俗並有徵焉故詳列之如左
西北乾號鄉約所八　　　　正北坎號鄉約所八
東北艮號鄉約所八　　　　正東震號鄉約所八
東南巽號鄉約所八　　　　正南離號鄉約所八
西南坤號鄉約所八　　　　正西兌號鄉約所八
子／醫家／醫方類聚／卷五十四／傷寒門二十八／神巧萬全方二／四時傷寒并時氣令不相染諸(P.226)
四時傷寒并時氣令不相染諸方法
時氣病，覺有三人病，便須各為飲食，盞器等別具，不得與未病人同用，及多為方法以逼除之，兼預服藥為勝。養生方　導引法云：常以雞鳴時，存心念四海神名三遍，止百邪，令人不病。東海神名阿明，南海神名祝融，西海神名巨乘，北海神名禺強。又云：存念心氣赤、肝氣青、肺氣白、脾氣黃、腎氣黑，出周其身，又兼辟邪鬼。欲辟卻眾邪百鬼，常存心為炎火如斗，煌煌光明，則百邪不敢干之，可以入溫疫之中。又養生方云：封君達常乘青牛，魯女生常乘駮牛，孟子綽常乘駮馬，尹公度常乘青騾，時人莫知其名字為誰，故曰欲得不死，當問青牛道士，欲得比色，駮牛為上，青牛次之，駮馬又次也，三色者，順生之氣也。云：古之青牛者，乃柏木之精也；駮牛者，古之宗神之先也；駮馬者，乃神龍之祖也。云：道士乘此，以
行于路，百物之惡精，疫氣之厲鬼，將長揖之。
子／醫家／醫方類聚／卷六十三／傷寒門三十七／傷寒導引／巢氏病源／溫病候(P.495)
溫病候
養生方導引法云：常以雞鳴時，存心念四海神名三遍，辟百邪，止鬼，令人不病。
東海神名阿明，南海神名祝融，西海神名巨乘，北海神名禺強。
又云：存念心氣赤，肝氣青，肺氣白，脾氣黃，腎氣黑，出周其身，又兼辟邪鬼。欲辟卻眾邪百鬼，常存心為炎火如斗，煌煌光明，則百邪不敢干之，可以入溫疫之中。
子／醫家／醫方類聚／卷六十三／傷寒門三十七／傷寒導引／巢氏病源／疫癘病候(P.495)
疫癘病候
養生方云：封君達常乘青牛，魯女生常乘駮牛，孟子綽常乘駮馬，尹公度常乘青騾，時人莫知其名字為誰，故曰：欲得不死，當問青牛道士，欲得此色，駮牛為上，青牛次之，駮馬又次也。三色者，順生之氣也。云：古之青牛者，乃柏木之精也；駮牛者，古之神宗之先也；駮馬者，乃神龍之祖也。云：道士乘此，以行于路。百物之惡精，疫氣之癘鬼，將長揖之焉。延年之道，存念心氣赤，肝氣青，肺氣白，脾氣黃，腎氣黑，出周其身，又兼辟邪鬼。欲辟卻眾邪百鬼，常存心為炎火如斗，煌煌光明，則百邪不敢干之，可以入溫疫之中。
子／醫家／醫方類聚／卷二百／養性門二／修真秘訣二／神仙雜術(P.363)
仙經秘要：常存心中有氣，大如雞子，內赤外黃，既辟眾邪，又令人延年益壽，能臥起不忘，則久成真矣。經曰：常存心為炎火，如斗煌煌[三]煌：此下脫字，養性延命錄引仙經秘要作“則”。，□百邪不敢干之，可以入瘟疫中。
仙經曰：若目瞤耳鳴，心動面熱，意中陰憂者，必有憂患，當竊呼曰：司命通天真人，續某一命，以金繩使某一千秋無窮，三咒止。
每朝早起，啄齒并漱口，唾滿口咽之，縮鼻閉氣，以右手從頭上引左耳二七，復以左手從頭上引右耳二七，令人耳聰延年。
道林曰：人能常食玉泉，令人長年面有光色。玉泉者，口中唾也。雞鳴時、及早、朝、日出時、隅中時、日中時、晡時、黃昏時、夜半，一旦夕凡九食之，每一食，漱口咽之。
仙經曰：暮臥常存赤氣在外，白氣在內，以覆身，辟眾邪百鬼。
仙經曰：分形之道，常念如己身者，七人帶劍持斧行在前，止在後，坐在左，臥在右，形狀面貌皆如己也。常念不忘，不過百日當見，經年可使□日魂神，魂神能立置行廚次，心意所為，可以留魂為己，而己身登仙也。
子／醫家／醫方類聚／卷二百／養性門二／寶丹要訣一／易玄子詩一百首并序(P.383)
真鉛與世鉛，清濁地論天，若共灰沙雜，難教禮義全，迷應為下鬼，得者□高仙，儻問其形質，玄中又更玄。
歲月若易逾，人生合惜無，縱然堆白玉，未必勝玄珠，勉力尋三界，專心訪五符，一符如可契，有路□仙都。
無隘復無難，玄門大啟關，但知尋九鼎，自可到三山，妙在天交地，功能返與還，刀圭齋誡後，永謝鬢斑斑。
富貴與榮華，都來屬槿花，何妨霸王業，
不得到仙家，飽謾千鍾粟，靈須一粒砂，辛勤周後□，高跡訪雲涯。
往往見抽簪，仙方總未尋，何曾聞要妙，只是費光陰，山澤元非母，朱砂不屬金，若教言梗概，烏兔自相尋。
萬類稟陰陽，金丹味最長，循環諸帝位，封閉五神光，外抱□難色，中含不盡香，藥成開鼎後，輝輝焜煌煌。
姹女露妖容，秋蓮半吐紅，共因元化力，獨有可延功，悟即魚逢水，迷應鳥在籠，玉潭龍未出，烟霧靄濛濛。
何恨好兒郎，區區訊古方，例皆求玉液，不得到今鄉，但有三年苦，曾無一粒嘗，見余微露旨，遙想□顛狂。
子／醫家／醫方類聚／卷二百六十一／小兒門二十三／中惡附客忤／千金方／一物豬通浴湯(P.675)
治小兒中馬客忤而吐不止者方：
灸手心主間使、大都、隱白、三陰交各三壯，可用粉丸，如豉法，并用唾，唾而咒之，咒法如左：
咒客忤法：
咒曰：摩家公，摩家母，摩家子兒苦客忤，從我始，扁鵲雖良不如善唾良。咒訖，棄丸道中。千金翼方同。
又法：　取一刀橫著灶上，解兒衣，發其心腹訖，取刀持向兒咒之唾，輒以刀擬向心腹，啡啡曰：音非，出唾貌。煌煌日，出東方，背陰向陽，葛公葛千金翼方作母。公，不知何公，子來不視，去不顧，過與生人忤。梁上塵，天之神，戶下千金翼方作二。土，鬼所經，大刀鐶犀對灶君。二七唾客愈，兒驚唾啡啡。如此二七啡啡，每唾以刀擬之，咒當三遍乃畢。用豉丸如上法，五六遍訖，取此丸破視其中有毛，棄丸道中，客忤即愈矣。
史／地理／北游錄／記詠上／29煌煌京洛行(P.158)
29煌煌京洛行
瀍澗流清源。嵩少護天闕。日月當其中。光華自超越。南陽白水飛真龍。九鼎神靈啟辟雍。雲臺將相俱圖畫。更有羊裘不受封。丈夫致身苦不早。聖明在上毋輕老。桓榮白髮出橋門。一時天子隆師道。煌煌京洛冠百王。車馳馬驟尤椒房。昨傳口勑臨前殿。鵔鸃乘權擬尚方。觚稜金爵少月色。北邙螢爝皇塗仄。樓臺蛛網四無人。赤帝炎炎涼火德。
史／地理／北游錄／紀詠下／73旂鼓行(P.205)
73旂鼓行
煌煌開府建高牙。羽騎雲屯列正衙。霹靂先聞群縣記。星河長拱五侯家。神驚鬼懼不敢入。轅門小校頗相習。傳宣盡出旂鼓廳。筦鑰相通寄呼吸。前驅何人不避馬。晨昏駢踵伺堂下。微聞使君面發嗔。須臾刀俎難相假。叩頭陳謝效區區。十尺珊瑚徑寸珠。百萬黃金登計籍。三千貂錦掌私廚。嗟哉使君起家日。廝養得婦同趙卒。徒步公卿致布衣。從官旂鼓非常秩。
史／地理／北游錄／紀文／1 故宮賦(P.227)
1 故宮賦
朔風乍慄。飛沙漫漫。金臺弛策。薊丘解鞍。雲迷塞上。水咽桑乾。求荊高于市筑。溯騶衍之舌瀾。狗屠不再。碣石已殘。白虹流影。素琴解懽。徘徊起坐。仰天獨歎。于是二三友人。侈述長安。導以游娛之樂。申以鉅鹿之觀。僕未悉數。略奏其端。維天地壽。維日月明。昔者幽陵定鼎。涿鹿載平。驅斥遠漠。攸宅二京。左縈滄海。右拔太行。枕居庸而襟河濟。席磐石而勢建瓴。卜我郟鄏。重拓帝城。神木自效。燕石相迎。皇穹肇宇。鬼躍神營。模建康之隆構。法紫極之崇閎。羅楚蜀之枏梓。呈滇黔之丹青。曰廟曰社。朝門建衡。干樓矗矗。受捷告成。進為三殿。奉天朝正。奉天、華蓋、謹身三殿。
嘉靖間改皇極、中極、建極。二順二極。左順門改會極門。右順門改歸極門。更開華英。左文華殿。右武英殿。日精月華。乾清坤寧。坤寧宮左日精門。右月華門。在禮路寢。沉沉穆清。掖庭永巷。時百其名。弋獲古訓。動稟先型。端凝懋勤。昭仁弘德。并乾清宮內殿。敬天法祖。聲色恭默。鞀鐸怦怦。德隅抑抑。脫簪當熊。淑儀克翼。承乾翊坤。鍾粹兼飭。承乾、翊坤、鍾粹俱宮名。居貴妃等。聞雞鳴而交警。鄙羊車而不軾。寧慶為養尊之地。慈寧、慈慶、仁壽等宮。俱奉皇太后。興龍為儲教之祥。東宮。豳風示重農之旨。後苑豳風亭。太液分銀漢之光。西苑。津聯星布。薇垣蒼蒼。虹梁雲棟。藻榱碧當。瑤階琪樹。繚繞琳琅。罘罳靜御。屈戍嚴裝。秋霜零而柿獨豔。炎歊散而槐欲涼。大內長庚橋柿樹一株。內承運庫槐株。并茂密可愛。西苑邃靚。陋彼長揚。虎圈屏嗇夫之喋喋。雉場來南越之荒蔉。然而師禹之儉。戒秦之狂。大朝大饗。超越未央。金莖輟潤。露臺息壤。故明堂致頌。靈囿鳴鏘。才如子雲。不賦其校獵。地如樗杜。不騁其驌驦。奉琛球于無外。走梯航于萬方。嘗梟南越之首于北闕。組老上之頸于藁街。扶拔天祿。蹲伏廷階。貫胸鑿齒。靡遠不懷。鐘鼓赫濯。澤及枯荄。緬想全盛。終于山厓。聽之哽噎。置予殷霾。井桐如昨。宮梧猶陰。草根墜露。蛩際疎砧。牡箝設而不固。虡栒懸而失音。祀姑之幡久仆。爵鷇之炙奚尋。或問上皇于鸚鵡。或傳帛書于上林。忽忽今古。追恨何深。儀不司隸。歌不黍離。臺游麋鹿。苑茂蒺藜。月落空沼。霜侵彤帷。華鯨閉響。羽林罷圍。止輦思諫。垂堂慮危。煌煌廊廟。杳不可追。寒螿社燕。惘然無知。仍續芳泥于舊壘。發餘韵于遺墀。增悲加悼。情何能持。勉綴
其事。少忬疚思。屈宋過慨。班張靡□。嗟哉故宮。天或鑒之。
史／地理／北游錄／紀文／17壽胡太公序　代(P.243)
17壽胡太公序代
日者縣官修憲老之典。下郡國賓禮耆宿。蓋三代之教也。摩厲當世于齒讓。德莫先焉。竊計守若今虔奉尺一毋敢後。第或山澤之癯。以當于康衢擊壤。庶其人哉。萬一天子臨辟雍。引五更三老環橋門。拭目者無萬數。疇為任之。竊屈指豫計。則吾山陰胡太公毋或隃之者。何也。顏冉遺其年。松喬遺其秩。莊列遺其嗣。天之徵于人者。百不兼也。華之祝備矣。不曰貴。箕之疇尤備之矣。不曰
壽。非貴壽之相為避也。古之人亦曰造物閟此久矣。能析不能合。析之即景慶之值也。合之即齒角之全也。駢臻而輻輳。世不恆有。我太公不嘗佐縣事乎。百里之邑。代綰其綬。孑孑斯名。羯羠未均。更創殘彫瘵之餘。煦覆而齒息之。登其民于春臺之上。尋晉司城。輦轂浩穰。至不可窮詰。肅然而秋。盎然而春。桴鼓銷于衽席。聲徹都下。竟掛冠去之。時伯子方席木天。載筆禁近。應名士之運。經術譽望。煌煌哉聲聞于天。簡在倚毗。旦晚間謨謀密勿。以展我太公未究之蘊。胥天下待命焉。獨一邑一城之為僅僅也。然而太公抽其緒。猶江河之源也。導之無聯。注之無竟。演漾淪瀰。浩浩渾渾。走千萬里而莫之上。淵哉太公。其盛德蓋若斯之深且廣也。故自太史下。二惠兢爽。麟而趾。螽而羽。浙河以東。餘慶孰如太公。遐邇聞之。意太公必杖玉鳩。茹紫芝。齒髮非故。而太公春秋財四十有七。不啻少壯。得全全昌。天所私于太公者。豈其微哉。懸弧之日。在閏夏。太公方游淮上。某適南至。諸大夫授簡于某。因私幸橐德如太公。雖在縣尊。勝于二千石之官。雖在盛年。勝于數百載之筭。矧循此而往。日衍日裕。蒲車安輪。徵諸朝廷脩國老故事。至尊降割。乞言垂憲。以式都人士。繄太公是望。則今之日。直嚆矢云爾。故樂書之以開當代之盛。
史／地理／天童寺志／卷三／先覺攷／元／雲外岫禪師(P.35-1)..[清嘉慶間重刊本　　本書與法鼓文理學院合作製作]
雲外岫禪師
【廣畧】師俗系郡之昌國州爲人身材眇小精悍有餘
依直翁舉禪師得度舉嗣東谷光光嗣明極祚祚嗣自得暉暉嗣宏智覺師葢宏智六世孫究明曹洞宗旨盡其源底初住慈溪石門歷象山智門遷郡之天寧已而繼竺西坦席住天童說法巧譬旁引曲成後學至奔軼絕塵雖鶻眼龍睛亦難窺瞰生平不倨傲不貪積不私食得施利隨與人見後生敬之逾謹淸容居士袁桷寄以詩曰太白山高雪四圍孤峰翠織五銖衣誰言老子寒無力獨擁紅爐更下幃又答韻云太白峰高積翠明老禪的
的寄情相思沙礫惟懷璉獨立蒼苔近子卿舊業久荒松露滴浮名空眩槿朝榮定須結社修眞隱寒月燈了梵經笑隱訢禪師代諸方勸請師再住天童疏云太陽傳法立孤猶嬰杵之難辯才出山歸者如岐邠之衆信知在德不在力孰不有祖而有宗惟兹藐肰是可忍也和尚氣養沖澹語出渾成胸次廓其町畦高風激彼貪懦長空一碧煌煌東方之啟明諸峰四圍凜凜雪山之太白自有神龍呵護不爲尺蠖求申世路多岐可以南可
以北簡書相恤式如玉式如金更始重盟益敦舊好及示寂無餘貲禪者率錢具後事塔於東谷稱四十九代住持其法嗣大方聘獨木昇愚菴省無印證
【質誤】舊志列師于竺西之前且言法嗣雪竇證一人俱誤
史／地理／天童寺志／卷七／塔像攷／應菴華禪師塔(P.11-1)..[清嘉慶間重刊本　　本書與法鼓文理學院合作製作]
又祭師文維隆興元年六月十三日左承議郎太常丞兼權尚書吏部郎官李浩謹以香茶之奠致祭于故天童山應菴禪師和尚嗚呼師遂遷寂矣夫抑世諦流布也弗祭其弗來矣夫祭之果亦至也方其彷徨于水南周旋于江東西湖南北困頓于雲居章敎之久如求亡子如喪考妣兹其未悟矣夫抑未嘗不巍巍堂堂煒煒煌煌也已而獨踞道場一十有五說法如雷如風奔走衲
僧如鳳如麟兹其旣悟矣亦未嘗不跛跛挈挈百醜千拙也烹鍛諸佛其無功矣夫抑最上之功也呵咄列祖是無德矣夫亦無等等之德也走之于師爰自相視而笑授受兩忘昔不爲宿習淮江異出不爲阻儒釋異容不爲間時從杖履日瞻槌拂不爲親曠絕彌年元字脚不通不爲疎生而咨叩不爲敬不哭臨不爲慢善觀走于師者于一奠焉而觀之無餘蘊矣尚饗
史／地理／天童寺志／卷七／塔像攷／竺西坦禪師塔(P.24-2)..[清嘉慶間重刊本　　本書與法鼓文理學院合作製作]
竺西坦禪師塔　舊志載在中峰菴後
月江印題師像贊河目海口錦心繡腸汪汪吞太湖之氣量煌煌粲太白之光芒怒罵時海春育慈悲處烈日秋霜舉玄沙未徹語如眞淨驗寂音黃金百鍊之色拈洞山三頓棒類慈明發積翠丹砂九轉之香橫機莫莫有有陣堂堂夫是之謂中峯五世大樹之廕凉者也
史／地理／天童寺志／卷七／塔像攷／孚中信禪師髮爪塔(P.25-1)..[清嘉慶間重刊本　　本書與法鼓文理學院合作製作]
孚中信禪師髮爪塔補銘中峰枯禪禪師塔左夢堂禪師著師塔銘失傳師之舍利遺骨塟于金陵山中學士金華宋濂撰銘序曰孚中禪師信公示寂十年其弟子似桂謁濂于禁林合掌而白言曰先師之塔在金陵牛首山者則眞骨與舍利之所藏其別分髮爪而瘞之則四明太白山也太白之銘佛眞文懿大師國淸噩公實爲之而牛首乃師之全塔反有石而無詞甚闕典歟居士究內典海內尊宿多濬發其幽光豈宜于先師獨漠肰乎敢援例以請濂來江表聞師之道德人人不能殊則師誠有道之士也文辭固無益于道後之人欲求其行業將何所徵之哉因不欲讓而書之師諱懷信字孚中俗姓姜明之奉化人父某曾爲某縣校官母劉氏夢大星墮室中
有光如火亟取而吞之覺有孕及誕狀貌異凡性不妄動見沙門至必躍而親之長受三經于宋進士戴公表元經旨悉暢肰非其好也年十五離家從法華院子思執童子役祝髮爲大僧受具戒于鄞五臺寺聞延慶半嵓全公弘三觀之旨與之游久之歎曰敎相繁多浩如烟海苟欲竆之是誠筭沙徒自困耳卽棄去渡浙而西名山叢林輒往叅扣多弗契合竺西坦公居天童師隨質所疑坦見知爲法器厲色待之師羣疑愈熾一日上堂舉興化打克賔公案問師師擬曰俊哉師子兒也師自是依止不忍去就維那之職竺西入滅雲外岫公來繼席命司藏鑰文彩漸致彰露不可掩泰定丙寅宣政院請師出世明之觀音師策厲徒衆視分陰如尺璧天曆己巳遷住補陀洛迦山師出持一鉢丐食吳楚鎭南王具香花以迎至府中問道且出達磨像求贊師運筆無停辭旨淵邃王甚歎服宣讓王亦遣使奉檀香紫伽黎衣請示法要師隨其性質而導之二王雄藩之望首加崇禮諸侯
庶民無不瞻敬施資填委姑蘇產奇石師購善工造多寶佛塔載東海駙馬都尉高麗王繹而吉尼丞相撒敦以師行上聞詔賜廣慧妙悟智寶弘敎禪師之號及金襴法衣一襲至正壬午升主中天竺乙酉遷天童不半載間百廢具舉佛殿之役最鉅而更新之丹輝碧明照耀海濵師建塔中峯之祖庭慨肰有終焉之志己丑冬江表大龍翔寺虛席行御司臺奉疏迎師主之龍翔文宗潛邸及至踐祚建佛剎于其地棟宇之甲麗天下其秉住持事者若笑隱訢公曇芳忠公皆名德之士爲東南之楷則居亡何燬于火忠公新之惟海會堂未就而化僉謂繼忠公之躅非師不可往反者三始赴之升座提唱玄機自融大小驩肰師度衆誠感乃出衣盂之私補前未建之堂時戎馬紛紜寺事日見艱窘師處之裕如一旦晨興索湯沐浴更衣趺坐謂左右曰吾將矣汝等當以荷法自期厲精進行可也言畢瞑目侍者撼且呼曰和上去則去矣寧不畱是言以示人乎師復目叱之握筆書
偈曰平生爲人戾契七十八年漏洩今朝撒手便行萬里晴空片雪書畢復瞑時丁酉秋八月二十四日也停龕七日顏面如生作禮者名香炬蠟積如丘陵九月一日茶毘于聚寶山舍利如菽如麻五色燦爛隨烟所及顆顆晶瑩貯以寶瓶光發瓶外其弟子輩卽以牛首山麓營藏之師賦性恬澹未嘗以聲色忤人肰進修極勤自壯至耄默誦法華一部屢感蓮香滿院芬郁非世間者可比當大明兵下僧徒散去師獨結跏晏坐執兵者莫不擲杖而拜上常親幸寺中聽師說法佳師言行特改龍翔爲大天界寺寺之逋粮在民間者遣官徵之師之將告終前一日上綂兵駐江陰上當晝而寢夢師服褐色禪袍來見上問曰師胡爲乎來也曰將西故告別耳上還聞師遷化與夢中王同大悅詔出內府帛幣助其喪事且命堪輿家賀齊叔爲卜金藏舉龕之夕上親致奠送出都門之外其寵榮之加近代無與同者師有五會語錄行世其傳法弟子雙林致凱江心慧恩大慈寶定某剎賓
璋瑞巖文淵保福宗秩翠山志理淨土永顯妙智淨琚定光文摭某剎明晟天華士謙豐安至慶聖泉普彝福林道巽五峯普錫石門永泰霞嶼元良廣祐永瓌皆其人也惟昔天童坦公以一眞之學士承松源四葉之傳黑白趨慕儼如毛之有麟甲之有龜也師亦以眞承之故能樹精進幢持金剛劍入般若關巋肰爲一代人天師此無他眞則不妄不妄則近佛之道矣宜乎遭逢維新之朝簡帝心昭被殊渥至親枉乘輿而臨執之龍光赫奕絢耀吐吞至今山川尚有餘輝是當揭之崇碑明示方來使學佛者有所歆艶而起信焉系之銘曰乾竺之道貴乎一眞眞則非妄日趨精明煌煌松源其道孔熾正暢旁達非眞曷致惟廣慧師起于海東歷抵諸師罕契其逢太白諸峯上摩穹碧舉頭觸之堅如鐵壁一喝轟處豈直耳聾毫髮之端妙義俱融天高日晶森羅萬象不卽不離了明諸相五坐道塲大振其宗一音演法聞者心空此妙法華權實雙舉我受我持忘其寒暑天香何來鼻觀
先聞豈伊天女吐兹奇芬記謂靈通與道乖撝我尚不有亦何心故世緣已竭幡肰西夢寐潛通皇情爲怡烈火如輪煅兹玄魄設利燦肰逐烟而結存昔諸師何人不肰誕勝眞漓多隨物遷師我藩維師我干櫓舍我而逝有生孰度寵恩聯翩表自九天師則何憾名與道傳太史造銘建于牛首此山若移斯文方朽
史／地理／天童寺志／卷九／轄麗攷／二靈寺／題光明室詩　恕中慍(P.7-1)..[清嘉慶間重刊本　　本書與法鼓文理學院合作製作]
恕中慍題光明室詩一室煌煌邁今古爍迦羅眼猶難覩無光明處顯光明無門戶處開門戶是故光明不可量門戶廓落無邊方離之逾近卽逾遠弄他光影非吉祥道人屏叠淨躶躶明暗雙忘也須打龍潭難解善提持紙燈吹滅成話墮疎簾捲起春晝長披露萬象難遮藏客來有問不暇答笑指湖上山蒼蒼
史／別史／續通志／紀　凡七十卷／卷六十二　元紀六／成宗(P.3631-1)
欽定續通志卷六十二
元紀六
成宗一
成宗皇帝諱特穆爾世祖之孫太子珍戩第三子也母鴻吉哩氏至元二十二年太子薨二十五年世祖命帝討叛王哈坦削平遼左諸部三十年受皇太子寶撫軍北邊明年甲午春正月世祖崩諸王大臣遣使如軍中告哀夏四月壬午帝至上都左右部諸王畢會先是御史中丞崔彧得玉璽于故臣之家其文曰受命于天既壽永昌上之帝母鴻吉哩氏至是手授于帝案續通鑑綱目時穆呼哩曾孫碩迪已死而貧其妻出玉璽一鬻之或以告御史中丞崔彧召祕書監丞楊桓辨其文曰受命于天既壽永昌此歷代傳國璽也遂獻之故太子妃鴻吉哩氏出以遍示群臣丞相以下次第上壽慶曰神寶之出此天意屬于皇太孫也乃遣右丞張九思齎授之所載較本紀為詳伏讀通鑑輯覽　　御批秦璽已為煨燼昔人言之甚詳崔彧此舉或以皇孫尚在北邊恐上都宗室諸臣起滋異說欲假此以神道設教耳不然穆呼哩為元代世臣既有此璽安敢久匿不獻直待身後家貧出鬻耶　　聖訓煌煌允足訂訛徵信謹錄識之甲午即皇帝位大赦除大都上都兩路差稅一年其餘減丁地稅糧十之三追尊皇考曰皇帝尊母元妃曰皇太后庚子遣禮部侍郎李衎兵部郎中蕭泰登齎詔使安南己酉雲南行省以所定路府州縣來上上路二下路十一下州四十九中縣一下縣五十以金齒歸附官阿嚕為孟定路總管五月乙亥以扎實知樞密院事戊寅以阿爾婁為太師巴延為太傅伊徹察喇為太保六月庚辰朔日有食之壬辰以特穆爾復為平章政事以甘肅等處米價踴貴詔禁釀酒乙未以世祖皇后裕宗諡號播告天下免所在本年包銀俸鈔及內郡地稅江淮以南夏稅之半己亥以乳保勞封完顏巴延為冀國公妻何氏為冀國夫人辛丑浙西道提刑按察使鴻吉
勒岱鄂爾和受賂遇赦免復以為河西隴北道肅政廉訪使宋使家鉉翁安置河間年踰八十賜衣服遣還其家戊申以策凌巴鄂爾嘉勒為帝師賜玉印秋七月壬子禁內外諸司減官吏俸為宴飲費壬戌詔中外崇奉孔子戊辰行樞密院頁特密實程鵬飛各加平章政事辛未令右丞阿里執政如故癸酉以陜西行省平章博果密為中書平章政事甲戌立隨路民匠打捕鷹房納綿等戶總管府詔招諭暹國王敢木丁來朝或有故則令其子弟及陪臣入質詔阿爾婁守北邊八月戊子初祀社稷用堂上樂歲以為常己丑以大都留守段貞平章政事范文虎監浚通惠河令軍士復濬浙西太湖澱山湖溝港立新河運糧千戶所九月壬子聖誕節帝駐蹕三部落受諸王百官賀甲寅口授諸王傅昂哈布哈為丞相庚申以和囉羅及納顏之黨七百餘人隸同知樞密院事布琳濟達習水戰乙亥遣托噶特穆爾等使閣藍冬十月戊寅車駕還大都辛巳令江南佃民當輸田主者如所蠲今歲田租十之三壬午有事于太廟乙未金齒新附孟愛甸酋長遣其子來朝即其地立軍民總管府辛丑帝諭右丞阿里參政梁德珪曰中書職務卿等皆懷怠心又不約束吏曹使選人留滯僧格雖姦邪然僚屬憚其威政事無不立決卿等其約束曹屬有不事事者笞之仍以朕意諭右丞相諤勒哲壬寅緬國遣使貢馴象十十一月庚戌詔京師犯贓罪者三百人事無疑者准世祖所定十三等例決之壬子詔以軍民不相統壹罷湖廣江西行樞密院併入行省乙卯令河西僧人依舊助役丁巳以巴延徹爾參議中書省事罷呼雅克齊屯田總管府罷宣政院所刻河西藏經板甲
子詔禁作姦犯科者以湖南道宣慰司何偉為中書參知政事罷海北海南市舶提舉司癸酉詔改明年為元貞元年十二月丙戌罷遼河等處人匠正副達嚕噶齊戊戌禁侵擾農桑者庚子選各衛精兵千人命巴喇罕岱爾等將之戍和琳聽太師阿爾婁節度三年而更用帝師奏釋京師大辟三十人杖以下百人是月太傅知樞密院巴延卒
史／別史／續通志／紀　凡七十卷／卷七十　元紀十四／順帝二／至正二十八年(P.3698-3)
二十八年春正月壬申朔皇太子命關保固守晉寧總統諸軍以中書平章政事巴延特穆爾為御史大夫乙亥吳王朱元璋即皇帝位於建康國號曰明建元洪武是月明兵取建寧延平二路陳友定被執二月壬寅朔削庫庫特穆爾爵邑令圖嚕李思齊等討之按明史庫庫特穆爾傳順帝削庫庫太傅中書左丞相令以河南王就食邑汝南分其軍隸諸將庫庫既受詔即退軍駐澤州其部將關保亦叛歸于朝朝廷知庫庫勢孤乃詔李思齊等東出關合兵攻之庫庫憤甚引兵據太原盡殺朝廷所置官吏于是下詔盡削其官爵令諸軍四面討之元史本紀俱略之癸丑明兵取東昌路守將申榮王輔元死之丙辰庫庫特穆爾自澤州退守晉寧關保守澤潞二州與摩該軍合己未明兵取寶慶路甲子汀州路總管陳谷珍以城降于明丙寅明兵取棣州是月明兵至河南李思齊張良弼等解兵西還詔知樞密院事托和齊平章政事魏賽音布哈進攻晉寧興化泉漳潮四路皆降于明三月明兵取河南李思齊張良弼會兵駐潼關明兵攻入之思齊奔鳳翔明兵又取永惠二路夏四月辛丑朔取英德州戊申取廣州路又取嵩陜汝等州五月庚午朔取道州李克彝棄河南城奔陜西推李思齊為總兵駐兵岐山是月李思齊部將和琳台托克托張意據盩厔商暠據武功李克彝據岐山任從政據隴州六月癸丑明兵取全郴梧藤潯諸州貴象鬱林等郡及靜江路是月廣西諸郡縣皆附于明秋七月乙亥摩該關保以兵攻晉寧是月李思齊會
李克彝商暠張意圖魯卜等于鳳翔海南海北諸郡縣皆降于明閏月己亥朔庫庫特穆爾與摩該關保戰敗之擒關保摩該遣其斷事官以聞詔關保摩該閒諜搆兵可依軍法處治關保摩該皆被殺辛丑明兵取衛輝路癸卯取彰德路乙巳左江右江諸路皆降于明丁未明兵取廣平路丁巳罷大撫車院誅知大撫軍院事巴延特穆爾等詔復命庫庫特穆爾仍前河南王太傅中書左丞相統領見部軍馬由中道直抵彰德衛輝太保中書右丞相伊蘇統率大軍經由東道水陸並進少保陜西行省左丞相圖嚕統率關陜諸軍東出潼關攻取河洛太尉平章政事李思齊統率軍馬南出七盤金商克復汴洛四道進兵掎角剿捕毋分彼此秦國公平章知樞密院溫普平章索珠等軍東西布列乘機掃殄太尉遼陽左丞相額森布哈郡王知樞密院和遜等軍捍禦海口藩屏畿輔皇太子阿裕實哩達喇悉總天下兵馬裁決庶務具如前詔甲子庫庫特穆爾自晉寧退守冀寧明兵至通州知樞密院事巴延特穆爾力戰被擒死之左丞相實勒們傳詔令太常禮儀院使鄂勒歡等奉太廟列室神主與皇太子同北行乙丑始罷內府興造詔淮王特穆爾布哈監國慶通為中書左丞相同守京城丙寅帝御清寧殿集三宮后妃皇太子皇太子妃同議避兵北行左丞相實勒們及知樞密院事哈斯宦者趙巴延布哈等諫以為不可不聽巴延布哈慟哭曰天下者世祖之天下陛下當以死守柰何棄之臣等願率軍民及諸集賽台出城拒戰願陛下固守京城卒不聽夜半帝開健德門北去陳祖仁為亂軍所害八月庚午元史作庚申按明兵入京城鴻猷錄載係八月二日事以上文閏七月己亥朔推之應作庚午方與干支
合謹改明兵入京城元亡特穆爾布哈慶通丁敬可郭允中死之後一年帝駐於應昌府又一年四月丙戌殂年五十一太尉諤勒哲院使觀音努奉梓宮北葬五月癸卯明兵襲應昌府皇孫密廸哩巴拉及后妃并寶玉皆被獲太子阿裕實哩達喇從十數騎遁明主以帝知順天命退避而去特加號曰順帝封密廸哩巴拉為崇禮侯歷代建元考云順帝駐應昌一年而殂國人諡曰惠宗太子嗣立改元宣光凡十一年諡曰昭宗按高麗史云順帝北走駐應昌太子阿裕實哩達喇嗣立徙和琳改元宣光稱北元時洪武十年也明年斗察酬特穆爾立北元遣使告高麗繼又以改元天元告則繼順帝而建元者非止宣光矣　朔漠圖考云洪武元年八月明兵取燕都元主攜歷代傳國璽遁出塞三年殂于應昌太子阿裕實哩達喇稱帝于漠北傳位于子特古斯特穆爾後為其下伊蘇岱爾所弒其臣復立袞特穆爾為汗建文三年殂以果勒齊為汗永樂改元屢遣書招諭不服八年車駕親征至諤諾河十二年再征追至圖拉河二十年三征次殺虎原會部長阿嚕台弒其主布尼雅實哩而自立數侵塞上宣德九年為威喇特部所敗阿嚕台走死部落盡離散威喇特乃遣使入朝獻傳國璽伏讀通鑑輯覽　　御批云順帝出塞北去固未嘗失帝號而子孫相繼稱汗與明代相終始至我朝破察哈爾林丹汗而元始滅然史家于是年即大書元亡以其失統系而遠避正也　　聖訓煌煌允為史家圭臬謹錄識之
史／別史／續通志／略　凡百卷／卷一百十九　諡略上(P.3971-1)
欽定續通志卷一百十九
諡略上
臣等謹按諡以尊名名以徵實陳列行事所以別尊卑彰美惡周公敘諡法考行以受名其作諡之制則掌之太師賜諡之典則掌之太史小史樂記曰聞其諡知其行士冠禮曰生無爵死無諡明乎錫名之典非可倖邀者也考左氏內外傳及史記本紀世家年表所載周末之諡與立法之初巳有互殊周初天子稱天以諡諸侯以下賜諡其或不賜臣子不得私諡春秋以後諸侯之諡皆臣子為之非復天子所賜矣天子之元子士也士無諡故世子亦無諡世子之有諡也自晉恭世子始也厥後陳有悼太子東周有共太子焉士之有諡也自魯莊公之誄縣賁父始也厥後展禽諡惠黔婁諡康焉婦人無爵故無諡如衛夫人稱莊姜鄭夫人稱武姜皆蒙夫諡以為諡也其王后之特諡者周有穆后夫人之特諡者晉有穆嬴自魯有聲子成風衛有戴媯定姒齊有懿姬聲姬則妃娣皆有諡矣夫制定於周而即變於周其始各致其尊奉之辭其繼遂開為變通之例馴至漢唐以降諡法日增贈諡之例日寬子孫門吏皆得飾行狀以陳乞而考功太常三省諸臣不能無私愛憎復互舉一端之善惡以概平生於是定諡駮諡之文改諡奪諡追諡之請持論紛紜是非淆雜不可究詰矣鄭樵作諡略定上中下三諡分言其用復為前後諸論駮正前人著議之非具深考核臣等恭讀
御製詠諡法詩敬繹
按語詳引鄭樵諡略之論所謂成周初無惡諡者許為其論甚正并
指示史記後附諡法解一篇乃張守節所錄非司馬遷手筆逸周書係遷所未見
聖訓煌煌剴切詳至洵千古諡法之折衷昭然無遺蘊矣臣等續修諡略尋流溯源考古者論諡之書今多不傳逸周書諡法解雖屬後儒附會之詞然由來最久猶為諡書之祖故唐張守節錄入史記正義之後其文有增減蓋據別本也次則蔡邕獨斷帝諡次則蘇洵嘉祐諡法鄭樵云洵承詔編定取周公春秋廣諡沈約賀琛扈蒙之書斷然有所去取則沈賀諸書既逸猶賴蘇氏以存其概鄭志止列諡文全刪其義而于蘇氏外增取之字甚多高識卓論足以資參考而備逸遺今以諡法解冠首逐條疏証其史記正義蔡邕獨斷嘉祐諡法次第編載廣周書之所無志歷代以來用諡之流變明王圻諡法考所載明代諡法亦附採錄間有闕漏則以散見於史冊者補之其自周迄明每代詔書及名臣諡議之有關典法者按代分編統釐為三卷庶幾有可考見云
史／別史／續通志／略　凡百卷／卷一百四十九　刑法略六／歷代刑制六／明下(P.4145-1)
欽定續通志卷一百四十九
刑法略六
歷代刑制明下
英宗正統元年正月命自今各處姦徒以婦女殘疾老幼誣告平民者追坐壯丁又令重囚三覆奏畢仍請駕帖付錦衣衛監刑官領校尉詣法司取囚赴市臨決時囚有訴冤者直登聞鼓給事中取狀封進仍批校尉手馳赴市曹暫停刑二年九月令盜賊株連者勿捕三年三月令婦女非犯姦惡殺人及毀罵舅姑不孝等罪並毋提問四年八月敕令後法司論獄有妄援重律者以變亂成法罪之又定直省決遣之制徒流就彼決遣死罪以聞五年行在三法司言洪武定律時鈔貴物賤所以枉法贓至百二十貫者免絞充軍今鈔賤物貴若以物估鈔至百二十貫枉法贓俱發充軍則輕重失倫今後文職官吏人等受枉法贓比律該絞者估鈔八百貫以上俱發北方邊衛充軍其受贓不及前數者視見行例發落從之六年正月命六品以下官有犯聽分巡御史按察司並分司取問四月以災異頻見敕遣三法司官詳審天下疑獄時評事馬豫言臣奉敕審刑竊見各處捉獲強盜多因讐人指攀拷掠成獄不待詳報死傷甚多今後宜勿聽妄指果有贓證御史按察司會審方許論決若未審錄有傷死者毋得準例陞賞詔從之八年七月定竊盜巳刺遇赦再犯者依常例擬不論赦仍通具前後所犯以聞九年山東副使王裕言囚當會審而御史及三法司官或踰年一會囚多瘐死因命審例仍舊復如詳審例選按察司官一員與巡按御史同審失出者姑勿問涉贓私者究如律十二年命民以後妻
所攜前夫之女為子婦及以所攜前夫之子為婿者並依同父異母姊妹律減等科斷景帝景泰元年令問擬笞杖罪囚有力者納鈔笞十二百貫每十以二百貫遞加至笞五十為千貫杖六十千八百貫每十以三百貫遞加至杖百三千貫其官吏贓物亦視今例折鈔五年二月大理少卿薛瑄言法司發擬罪囚多加參語奏請變亂律意刑罰失中請敕自今法司問獄一依律令不許妄加參語從之英宗天順三年令每歲霜降後三法司同公侯伯會審重囚謂之朝審歷代遂遵行之五年令罪囚納鈔每笞十鈔二百貫餘四笞遞加百五十貫至杖六十增為千四百五十貫餘杖各遞加二百貫又戒法司凡錦衣衛所行事枉人者許與辯理時帝召李賢屏左右問時政得失賢因極論官校提人之害帝然其言陰察皆實又緝弋陽王事虛乃深戒之然是時指揮門達鎮撫逯杲怙寵賢亦數為羅織達遣旗校四出杲又立程督並以獲多為主千戶黃麟之廣西執御史吳禎至索獄具二百餘副天下朝覲官陷罪者甚眾杲死達兼治鎮撫司搆指揮使袁彬繫訊之五毒更下僅免朝官楊璡李蕃韓祺李觀包瑛張祚諫萬鍾輩皆銀鐺就逮冤號道路者不可勝記憲宗即位敕三法司中外文武群臣除贓罪外所犯罪名紀錄在官者悉與湔滌其後歲以為常成化二年令婦人犯法贖罪四年二月命分別賭博輕重等差時獲賭博者四十餘人命枷項示眾仍榜禁之巳而犯者復三十餘人有不勝苦至死者刑科給事中毛宏等奏其中情犯亦有輕重怙終之徒固不足惜愚民不知榜例一時誤犯致死可憫乞敕法司分為三等從之五年南大理評事張鈺言南京
法司多用嚴刑迫囚誣服其被糾者亦止改正而無罪甚非律意乃詔申大理寺參問刑部之制六年刑科給事中白昂言凡盜處決例於行劫所在梟首示眾其在京城關廂行劫則免然輦轂之下情犯尤為深重亦須梟首於京城百里外衝要處示眾庶令嚴知警部院議從之七年敕今後官司於軍民詞訟悉依律問擬毋許罰物十年都御史李賓言錦衣衛鎮撫司累獲妖書圖本皆誕妄不經之言小民無知輒被幻惑乞備錄其書名目榜示天下使知畏避免陷刑辟報可又當決囚冬至節近特命過節行刑既而給事中言冬至後行刑非時遂詔俟來年冬月山西巡撫何喬新劾奏遲延獄詞僉事尚敬劉源因言凡二司不決斷詞訟者半年之上悉宜奏請執問帝曰刑獄重事周書曰要囚服念五六日至於旬時特為未得其情者言耳苟得其情即宜決斷無罪拘幽往往瘐死是刑官殺之也故律特著淹禁罪囚之條其即以喬新所奏通行天下又定制凡盜賊贓仗未真人命死傷未經勘驗輒加重刑致死獄中者審勘有無故失明白不分軍民職官俱視酷刑事例為民十三年正月置西廠令官校刺事初成祖起北平剌探宮中事多以建文左右為耳目故即位後專倚宦官立東廠于東安門北令嬖暱者提督之至是時尚銘領東廠又別設西廠刺事以汪直督之自京師及天下旁午偵事雖王府不免伏讀　　御批通鑑輯覽曰自永樂設立東廠寄宦官以訪緝之任固巳作法於涼至憲宗信任汪直復為特置西廠其勢益橫甚且擅行逮問易置近臣其初不過因汪直舉發覃力明殺人事嘉其摘姦孰知此正若輩先為小忠小信以成其大不忠大不信之故智憲宗竟墮其術中深相倚毗自此廠衛乘時竊柄日漸恣肆以底危亡憲宗豈得辭作俑之咎　　聖訓煌煌可為萬世人君信任宦官者戒矣十四年增鑄北司印信一切刑獄毋關白本衛
即衛所行下亦徑自上請可否衛使毋得與聞故鎮撫職卑而其權日重又定諱盜罪例凡盜賊竊發所司隱匿一二次不報者停俸三次者戴罪俱捕盜如故若四次以上者奏請降等敘用十五年南京巡撫王恕言在京書坊刊行大明律後有會定見行律百有八條不知所起如兵律多支廩給刑律罵制使及罵本管長官條輕重失倫流傳四方有誤官守乞追板焚燬命即焚之有依此律出入人罪者以故論十七年命司禮太監一員會同三法司堂上官於大理寺審錄謂之大審南京則命內守備行之自此定例每五年輒大審案內官同法司錄囚始於正統六年命刑部侍郎何文淵大理卿王文審行在疑獄敕同內官典安巡撫侍郎周忱刑科給事中郭瑾往南京敕亦如之時雖未定五年大審之制而南北內官得與三法司刑獄矣成化八年命司禮太監王高少監宋文毅兩京會審而各省亦有恤刑之使至是命太監懷恩同法司錄囚嗣後五年一舉大審之例乃定凡大審錄齎敕張黃蓋於大理寺為三尺壇中坐三法司左右坐御史郎中以下捧牘立唯諾趨走惟謹三法司視成案有所出入輕重俱視中官意不敢違忤伏讀　　御批通鑑輯覽曰中涓錄囚濫觴於正統陵夷巳非一曰但熱審朝審之制自永樂以來守而不變何至憲宗竟盡改舊章而以會讞大典專任宦官廷臣遂無由過問紀綱倒置甚矣權勢既崇法司惟視其意指則其所寬者必其通苞苴者也不然必甚流離貧賤與彼無涉者也而其所嚴者必其有仇隙或受屬託而欲置之於死者也國法尚可問乎至九卿乃朝廷重職其於閹寺序次尊卑有關國體乃以刑餘醜豎竟令其張蓋倨中抑尚書以下使列坐亦竟無一人敢與抗爭駭觀聽而褻班聯更不可問　　聖訓昭垂可見為人君者始謀不善禍且不可勝言若英憲二宗者寧得辭作俑之咎耶十九年十月定竊盜三犯罪法例司以南京有三犯竊盜計贓至百貫者當絞斬罪雖係雜犯其情頗重三犯前罪即累惡不悛之人難準常例其不滿貫犯徒流以下罪者雖至三犯原情實輕宜依常例治之議上報可案定竊盜三犯罪例條實錄作成化十九年事刑志隸弘治十三年誤今據實錄改正孝宗弘治元年刑部尚書何喬新言舊制提人所在官司必驗精微批文與符號相合然後發遣近者中外提人止
憑駕帖既不用符真偽莫辨姦人矯命何以拒之請給批文如故命復行之時有呂梁山等四人坐竊盜殺人死遇赦都御史馬文升請宥死戍邊帝特命依律斬之又知州劉槩坐妖言罪斬以王恕爭得長繫六年五月令審錄錯誤者以失出入人論罪其受賄及任巳見者以故出入人論罪閏五月太常少卿李東陽言五刑最輕者笞杖今在外諸司笞杖之罪往往致死縱令事覺不過以因公還職以極輕之刑致之不可復生之地多者數十甚者數百積骸滿獄流血塗地可為傷心請凡拷訊輕罪即時致死累二十或三十人以上本律外仍議行降調或病死不實者並治其醫詔從之十二年正月巡撫彭禮言各府州縣預備倉糧凡遇查盤每石準開耗一升三年準三升三年之外不準開耗若虧折不及百石者從常論罪責償其侵盜等項虧折百石以上者從重論罪帝從之十三年二月刑部上言洪武未定大明律後又申明大誥有罪減等累朝遵用其法外遺姦列聖因時推廣之而有例例以輔律非以破律也乃中外巧法吏多引例以便巳私而律寖格不用於是命尚書白昂等會九卿議增歷年問刑條例經久可行者二百九十七條以聞帝從之十四年定贖罪折收銀錢之制例難的決人犯並婦人有力者每杖百應鈔二千二百五十貫折銀一兩每十以二百貫遞減至杖六十為銀六錢笞五十應減為鈔八百貫折銀五錢每十以百五十貫遞減至笞二十為銀二錢笞十應鈔二百貫折銀一錢十七年吏部尚書馬文升言會審重囚坐妖書惑眾者甚多與其誅於巳犯不若禁於未然乞敕榜諭有收藏者許半月內首告官司有私錄厥罪惟均從
之又定訐告原問官罪例先是成化間定議凡訐告原問官司者覈究得實然後逮問至是南京御史王良臣按指揮周愷等怙勢黷賄愷等遂訐良臣詔下南京法司逮繫會鞫侍郎楊守隨言此與舊章不合請今後官吏軍民奏訴牽緣別事摭拾原問官者立按不行所奏事仍令問結虛詐者擬罪原問官枉斷亦罪詔如所請十八年二月南京刑部奏決不待時者三人大理寺巳審允下法司議謂在京重囚間有決不待時者審允奏請至刑科三覆奏或蒙恩仍監候會審南京無覆奏例乞俟秋後審竟類奏定奪如有巨憝難依常例者更具奏處決請著為令從之武宗正德元年掌大理寺工部尚書楊守隨言每歲熱審事例行於北京而不行於南京五年一審事例行於在京而略於在外今宜通行南京凡審囚三法司皆會審其在外審錄亦依此例詔可又命邱聚領東廠復設西廠以命谷大用按成化十三年設立西廠行之數年大學士萬安奏請革去帝從之至是復設焉皆劉瑾黨也兩廠爭用事遣邏卒刺事四方於是無賴子乘機為姦天下皆重足立三年改惜薪司外薪廠為辦事廠榮府舊倉地為內辦事廠命劉瑾領之京師謂之內行廠雖東西廠皆在伺察中加酷烈焉且創例罪無輕重皆決杖永遠戍邊或枷項發遣枷重至百五十斤不數日輒死尚寶卿顧濬副使姚祥等俱不免瀕死而後謫戍御史柴文顯汪澄以微罪致凌遲官吏軍民非法死者數千五年瑾以謀反伏誅西廠內行廠俱革獨東廠如故時冤獄眾多大學士李東陽等因風霾上言請王府逃校窩主鄰右連累者乞釋放傾使假銀偽造印信舉放私債乞照本律問罪餘皆放免充軍正犯巳故無子婦人一應家屬
乞免遣死罪重訴三次者乞免加罪婦人無夫者乞免配邊軍凡犯罪家產除重罪外乞免入官兩京見監罪囚乞照熱審事例奏奪文武官罰米家貧者乞展限仍免倍納各處獲盜數多不無冤抑乞令研審毋得妄希升職免罪從之十年六月詔凡侵盜部解官物照侵盜倉庫科斷十六年十二月禁武臣濫刑御史姚謨言各將於所轄官軍除臨陣退縮許用軍法外其餘有犯只用常刑如酷用非刑致損人命聽撫按糾舉論罪世宗即位因日精門災疏理冤抑又革錦衣衛傳奉官十六汰旗校十五復諭緝事官校惟察不軌妖言人命強盜重事他詞訟及外州縣事毋得與嘉靖元年錦衣衛千戶白壽等齎駕帖詣科給事中劉濟謂當以御批原本送科使知其事兩人相爭並列上命檢成弘事例以聞濟復言自天順時例即如此帝入壽言責濟以狀對二年十月令決囚務於未刻前畢事凡決囚前期一日該科覆奏畢即給駕帖取囚赴市行刑限未刻前畢事如有鳴鼓訴冤許三覆奏前封進奏後無得輒受違者坐罪五年九月申明訴冤之例凡民人冤抑止許赴通政司或登聞鼓下投遞有擅入禁門叫訴及摭拾辱罵原問官及挾制官吏者並主使之人俱重治其罪六年侍郎張璁等言祖宗設三法司以糾官邪平獄訟設東廠錦衣衛以緝盜賊詰姦宄自今貪官冤獄仍責法司其有狥情曲法乃聽廠衛覺察盜賊姦宄仍責廠衛亦必送法司擬罪詔如議行又敕有司凡獄囚逮繫日月並巳竟未竟疾病死亡者各載文冊申報長吏較其結竟之遲速病故之多寡而黜陟之且命中外有用法深刻致戕民命者即斥為民雖才守可觀不得推薦凡內外
問刑官惟死罪竊盜重犯始用拷訊餘止鞭扑常刑酷吏輒用挺棍夾棍腦箍烙鐵及一封書鼠彈箏欄馬棍燕兒飛或灌鼻釘指用徑寸嬾杆不去稜節竹片或鞭脊背兩踝致傷以上者俱奏請罪至充軍七年罷官校提人之例詔偽造印信及竊盜三犯者不得用可矜例又刑部尚書胡世寧請編斷獄新例命止依律文及弘治十三年所欽定者八年詔今後官吏犯枉法贓者追贓入官仍問軍發遣酷刑致死人命雖因公亦照例為民其故禁故勘者論如律十年令每年熱審並五年審錄之期雜犯死罪準徒五年者皆減一年十五年時有以手足毆人傷重延至辜限外死者部議鬥毆殺人論絞大理寺執嘉靖四年例謂當以毆傷論笞部臣言兇器傷人雖平復例亦充軍豈有實毆人致死偶死限外遂不當一兇器傷人之罪乎請仍如條例詔依部議自今有犯辜限外人命者俱遵律例擬議奏請定奪二十二年定制文書以印信為重押字次之今後盜用印信即無押字俱坐杖流若止犯押字不必概用前律如有詐為衙門關防俱比各衙門印信擬罪凡盜用棄毀偽造悉與同科二十三年刑科羅崇奎言五六月間笞罪應釋放徒流應減等者亦宜如成化時欽恤枷號例暫與蠲免至六月終止南法司亦如之報可按熱審始於永樂二年止決遣輕罪命出獄聽候尋并寬及流徒以下成化時始有重罪矜疑輕罪減等枷號疏放諸例其例每年自小滿後十餘日司禮監傳旨下刑部即會都察院錦衣衛題請通行南京法司一體審擬具奏京師自命下之日始至六月終止南京自部移至日為始亦滿兩月而止正德二十八年刑部尚書喻茂堅言自弘治間定例垂五十年乞敕臣等會同三法司申明問刑條例及嘉靖元年後欽定事例永為遵守弘治十三年以後嘉靖元年以前事例雖奉詔革除
顧有因事條陳擬議精當可採者亦宜詳檢會茂堅去官詔尚書顧應祥等定議增至二百四十九條詔有任情妄引者重治二十九年定制凡軍民諸色人役及舍餘審有力者與文武官吏監生生員冠帶官知印承差陰陽生醫生老人舍人不分笞杖徒流雜犯死罪俱令運灰運炭運甎納米納料等項贖罪若官吏人等例應革去職役與軍民人等審無力者笞杖罪的決徒流雜犯死罪各做工擺站哨瞭發充儀從情重者煎鹽炒鐵死罪五年流罪四年徒按年限四十三年定坐贓不及百兩產絕者免監追穆宗隆慶二年敕買休賣休本屬姦條今後有犯非係姦情者不得引用五年定贓銀止十兩以上監久產絕或身故者熱審免追釋其家屬又命以大明律諸家注解折中定論纂輯成書參以續定事例附列條例之後刊布中外以明法守并敕中外有司及今科進士各熟讀之神宗萬歷二年罷歲遣清軍御史并於巡按民獲稍安又命法司定例奉特旨處發叛逆家屬子孫止於本犯親枝內勾補盡絕即與開轄若未經發遣而病故免其勾補其實犯死罪免死充軍者以著伍後所生子孫替役不許勾原籍子孫其他充軍及發口外者俱止終身三年命今後三營官軍有犯非命盜事情須關白總協大臣不許巡城御史竟自勾攝四年敕雜犯死罪準徒五年者並兩犯徒罪應總徒四年者各減一年其他徒流等罪俱減等五年敕有司有隱匿盜情反累失主者參奏重治六年詔京城內外錢法壅滯重困小民今再行申飭各地方有犯私鑄及倡言阻撓者除為首依律論死餘各問罪不貸七年改侵盜錢糧加侵盜海邊錢糧一倍者罪照邊海事例著
為令十二年嚴私行披剃之禁凡披剃第四十以下並無度牒者放歸農或遞還本籍或收入里戶私會者坐以左道惑眾之律十三年命刑部尚書舒化等輯嘉靖三十四年以後詔令及宗藩軍政條例捕盜條格漕運議單與刑名相關者律為正文例為附註凡三百八十二條刊布中外有申明刺字事例凡盜賊犯徒罪以下者不問贓數多寡並從刺字監守常人盜二條據律各載刺字之文而滿貫罪至斬絞者從無刺字之例敕今後除各盜犯該徒罪以下刺字外其雜犯斬絞準徒者俱照舊免刺十五年因御史吳時來言令在外兇惡至於殺父者御史單詳到院院寺單奏決單一到即時處決其死者下府州縣戮其屍熹宗天啟時魏忠賢以秉筆領廠事用衛使田爾耕鎮撫許顯純之徒專以酷虐鉗中外東廠之屬無專官掌刑千戶一理刑百戶一亦謂之貼刑皆衛官其隸役悉取給於衛最輕黠獧巧者乃撥充之每月旦廠役數百人掣簽庭中分瞰官府其視中府諸處會審大獄北鎮撫司考訊重犯者曰聽記他官府及各城門訪輯曰坐記某官行某事某城門得某姦胥吏疏白坐記者上之廠曰打事件至東華門雖夤夜投隙中以入即屏人達至尊以故事無大小天子皆得聞之衛之法亦如廠然須具疏乃得上聞愍帝即位誅魏忠賢而王體乾王永祚鄭之惠李承芳相繼領廠事告密之風仍未嘗息崇禎十一年冬以彗見停刑其事關封疆及錢糧勦寇者詔刑部五日具獄又諭兵部編遣事宜以千里為附近二千五百里為邊衛三千里外為邊遠其極邊煙瘴以四千里外為率拘本妻無妻則巳不許擅句親鄰如衰痼老疾準發口外為民十
四年刑部尚書劉澤深復請議定問刑條例帝以律應恪遵例有上下事同而二三其例者刪定畫一為是然時方急法有司救過不暇議未及行十五年御史楊仁愿極陳廠衛之害復切言緹騎不當遣帝諭東廠言所緝止謀逆亂倫其作姦犯科自有司存不宜緝并戒錦衣衛校尉之橫索者然帝倚廠衛益甚以訖於亡
史／別史／續通志／傳　凡四百六十卷／卷五百八十一　藝術傳二／宋一／周克明(P.6517-3)
周克明字昭文曾祖德扶唐司農卿祖傑開成中進士歷弘文館校書郎中和中僖宗在蜀傑上書言治亂萬餘言擢水部員外郎三遷司農少卿精歷算嘗以大衍歷數有差因敷衍其法著極衍二十四篇以究天地之數時天下方亂占嶺南可以避地乃遣其弟鼎求為封州錄事參軍天復中傑亦棄官攜家適嶺表劉隱素聞其名每令占候傑恥以星歷事僭偽謝病不出襲襲位彊起之令知司天監事問國祚修短傑以周易筮之得比之復曰卦有二士士數生於五成於十二五相比以歲言之當五百五十襲太喜襲以梁貞明三年僭號至開寶四年國滅止五十五年蓋傑舉成數以避害耳卒父茂元世傑之學事襲至司天少監歸宋授監丞而卒克明精於數術開寶中授司天六壬改臺主簿轉監丞
五遷春官正頗修詞藻喜藏書景德初嘗獻所著文十編召試中書賜同進士出身三年有大星出氐西眾莫能辨或言國皇妖星為兵凶之兆克明時使嶺表還請對語臣按天文錄荊州占其星名曰周伯其色黃其光煌煌然所見之國大昌是德星也願許文武稱慶以安天下心帝嘉之即從其請拜太子洗馬殿中丞兼翰林天文權判監事屬修兩朝國史命參天文律歷事大中祥符九年坐本監擇日差互例降為洗馬天禧元年卒克明久居司天之職頗勤慎奏對必據經盡言初諸僭國皆有纂錄獨嶺南關焉克明訪耆舊采碑誌孳孳著撰裁十數卷書未成而卒
史／詔令奏議／于山奏牘／卷之一／對粵西金撫臺問地方事宜議(P.5-1)..[清康熙二十二年刻本]
對粵西金撫臺問地方事宜議
問綠林草竊如何消弭逋誅逆獞如何擒緝山川地理之險要如何屯戍設防狑犽狼獞之驕悍如何撫綏馴制倒廢驛站如何興復如初森嚴　欽限如何依期完結土司漢彜交錯之地如何立法使邊陲藩籬鞏固相安錢糧關稅納污之藪如何釐剔使陋規火耗悉除殆盡何以淸刑獄使民無幽繫何以懲刁頑使民不徤訟何以招流移使開墾蓁蕪何以懲貪酷使澄淸仕途何以察芟衙蠧何以積儲備荒
議得敉寧地方之要莫若安民而安民之法必以肅清吏治為先務吏得其人而潔己愛民則弭盜固圉省刑息訟興利剔弊諸務畢舉雖在荒徼可漸次化理矣成龍書生寡昧荒裔下吏不識時務仰承憲問憂時遠慮上以為國下以為民敢不悉陳蒭見以佐末議今天下車書一統中外臣服粵西遠在南荒仗威底定巨寇無遺而未雨之綢繆時僅憲慮夫地方何盜盜卽民也民雖無知决不樂於為盜有廹之而為盜者責在有司淸淨寡慾先之以德教以端風俗繼之以保甲以防不虞勿民命勿剝民膚俾
各安室家各戀妻子此弭草竊之末議也粵西猺獞種類不一素號兇悍以殺戮為生兼之十數年來地方無主強兼弱衆暴寡無一淨地　天戈一指么魔屏跡彼已悉畏其威然未盡懷其德若疎一面之網多方招撫開誠布公消疑釋嫌逆獞雖愚亦必樂生惡死悉歸王化不煩弓矢而土宇寧謐此安逆獞之末議也山川地理或水或陸未歷其地難以懸擬大約粵西地險獞悍屯戍之兵不可不設而統兵之法不可不嚴兵以衞民亦有禍民者兵以防奸亦有作奸者屯戍設防寧簡無濫狑犽狼獞不事詩書
不諳禮法驕悍固其素習責在有司暫羈縻之漸教育之寬舒其手足約束其心思撫綏馴制寧猛無寬若夫驛站最為民苦當湯火初出或可徐議興復然煌煌　功令火牌勘合之外嚴禁私役需索等弊四季循環立簿查核有司實心奉行勿加譴責則民吏不受害而興復如初亦不難矣　欽限事件最為森嚴有司敢不殫竭心力勉副功令然粵西與腹裏不同猺獞不習書數吏役乏人一二經承兼理六房事繁人寡簿書堆案有司攢眉晝夜不停而案牘彌積如造由單造奏銷造會計造徵解冊籍繁多
毫釐不敢苟簡此係每年一定之成例又加以淸丈田畝編審戶口催造開墾無事不重且大以一二書役朝夕拮据心血嘔盡一不合式查駁再造而限期已逾此事之無可如何者也或有粵東善書算者投充彼明知工食盡裁必求里甲私幇赫赫　功令誰敢自罹法網是僉役土著苦無其人召募流役苦無其資書算者寡事必遲延則依期完結之法不能自為之解矣至於土司古昔設立土官撫其種類誠以人地相宜性情相近以彛治彛縻之以爵祿而為　朝廷用故無反側之憂今日彛漢錯處殘忍多
乖皆因土官左右無正人教導無良法以至於此若諭以輔導擇人循法奉公使彼內地和平輸納其貢稅而無復苛求自可相安於無事錢糧關稅國課攸關然今日粵西之百姓當兵火二十年財力俱竭目擊荒烟茅籬遍皆鳩形鵠面穀賤金貴幸而正賦蚤完已出望外况鹽引加派束手待斃萬無疏銷之術　國法難逃而陋規火耗雖甚不肖者或未必能行之茲土也刑獄者民命所係寧失出毋失入而好生之德自洽也詞訟者風俗所關禁止教唆嚴絕　赦前先審察原吿之詞色勿為濫准而刁頑之風
可息也殺戮之後人民逃散田地荒蕪但使遵行三年起科之實政吏靜民安流移可不招而自來也烟火輳集蓁蕪可漸次而開闢也貪酷者害民害政之本然蠻烟瘴雨地瘠民貧性命之念重富貴之心冷加以憲臺之嚴肅有司雖不肖或亦望風而畏罪之不暇殃民者莫若衙蠧芟之毋使濫充一歲必更察之毋使倖生而置辟不貸救荒者莫若積儲常平一倉萬古良法春發秋收與民便宜而緩急有濟他如土物之採買里甲之苛派新役之幇貼當此邊荒初甦之域未必如腹裏之事事可議也
史／詔令奏議／于山奏牘／卷之一／請復祀典詳文(P.25-1)..[清康熙二十二年刻本]
請復祀典詳文
為詳請　題復祀典以光盛治事照得一代之興首重祭祀之禮在外府州縣職司守土各有宜祀鬼神載在舊章萬世不刋一切香帛牲醴咸支用各處正賦錢糧纂入經費全書煌煌典制率土遵行如春秋丁日祭　至聖先師啟聖公梓潼帝君戊日祭社稷山川風雲雷雨城隍土地諸神三月初一日七月十五日十月初一日祭無祀孤魂或以崇文教或以敦祈報或以恤幽魂皆有祭享一定之期簡而不數豐而不儉是誠
聖天子百神來享之盛典也有司奉行罔敢怠忽成龍新任合州目覩地方荒殘招撫百姓為急務然當安輯之初必須培風化之源重衣食之本釋厲鬼之恫則　至聖先師為禮樂文物之祖社稷諸神為百穀生成之佑至於無主孤魂倍宜憫恤蜀土遭刼屠戮白骨滿地燐火遍野往時民人寂寥雖悲號夜月無能為祟茲流民漸歸烟火漸生則此等無主孤魂當人間祭祀之期必悽愴愈甚恩祀不及怨氣所激或為災或為妖孽必然之理以上諸祭祀皆宜急為修舉不可闕一者也曩因蜀中田地未闢賦稅
無多祭祀未舉遂為缺典間有有司捐俸舉行或派居民相助然未蒙
聖恩神鬼必不歆享且以如此重典而下為吏民捐助適所以羞　朝廷而輕大典矧今日車書一統富有四海一切祭祀舉無缺畧何獨靳毫末之費而俾蜀疆神鬼不得霑
聖天子之恩與伏乞憲臺裁奪　題請修復祀典豐儉之宜動支本處正賦錢糧銷算或開徵糧多者從豐開徵糧少者從儉俟田土成熟漸次如禮則蜀疆神鬼均受
皇恩而於一代之典制有光矣事關大典冐昧上陳
史／詔令奏議／于山奏牘／卷之二／籌廢藩及江淤地畝認糧議　附張撫臺復書(P.48-1)..[清康熙二十二年刻本]
籌廢藩及江淤地畝認糧議
清查田畝一案關係國計民生旣防欺隱又免包賠誠於目前籌餉之中為久遠善後之圖煌煌
天語培養根本積累功德豈微識淺謀所可幾及也成龍自奉清丈之檄查算黃屬田畝咸遵部頒全書起科原無缺額可省行丈滋擾厲民惟為國用計止有衞所地畝荒熟未清江湖崩淤小民爭訟請丈認課至於廢藩宅基園塘原無錢糧不在更名地畝之內曾條陳藩憲酌詳以清丈理頭緒總期不病　國不病民為籌餉涓滴之一助也成
龍准圻衞請丈出首蘆地報明前往而該衞已經查確出具印結申報毋容再丈因見圻城滿目荒草居屋晨星查係故明荊府諸王宗室廢基麒麟山下荊府正宮建立佛殿東宮建立關夫子廟四營兵葢屋居住蒼鷄山前德安府為已故王叅將修屋家眷居住東城應山府為現在李鄉紳領修街房鳳凰山底永福府已開為菜園有庠生願領為學堂一時人心鼓動爭認價求領有十數兩者有二三十兩者有四五十兩者合算有七百餘金而懇領尚未止息查更名地畝一案係載正賦錢糧在圻州全書額
內比時苦於承墾無人正賦缺額變價之說格格難行何暇議及廢基荒園也田地招人開墾納糧尚且難之城內之荒基招人建屋居住將誰應乎　國家三十餘年地方享承平之福雖數載氛密邇而人心鞏固咸為子孫之計願上價承業已建屋者無官基虛懸之慮甫認領者有創造日新之漸合乎人情似屬可行若編入更名地畝恐人心退避葢以地畝每年耕種納糧與屋基修葢居住之不同也但變價之說恐開後釁或易變價之名為上價領開廢基修屋居住以實城內之煙戶以壯金湯之氣色未
知可否伏候憲裁若夫淤地臨江舖與洲民相爭松楊舖與屯軍相爭屢懇丈立界限又羅湖洲李家嶺首報新淤三十五頃成龍親赴鴨蛋洲踏看除久淤已種熟者將新報之弓口畝數與老冊對查內有溢額照畝認納蘆課此無容議惟相爭者之地界尚在盈盈一水中先將竹纜量定丈數兩家舡水面插竹水底各立界限成龍均平分之鴨蛋洲量定四十九弓臨江舖自認一百三十二弓此地江流在上並草塌白沙之無跡不知相爭之意為何也成龍細加採訪據洲民崔雲從稱臨江舖界內占去伊今
年麥地葢以九十月之交水涸地出種麥至來年三四月間收麥任江水湧流如此之地似可免議留百姓以有餘無如各願認課永為己業祈免後來之葛藤松楊舖與屯地亦同此類至羅湖洲李家嶺據報三十五頃又報一十五頃係互控黃岡縣慿衆處明立約今丈明願承蘆課但西江之水雖淤而東江之水已崩似非永業將來包賠之苦在所不免但不認課而承業者終不安心觀者難禁指摘成龍仰體德意凡一切已崩者可否將新淤補還准賜印照以杜衆議庶可免賠已崩之糧而又認新淤之課
也又有葉家洲係大江流水溢入有淤無崩似可承課又查蘆政淤地五年一丈自康熙二年丈後迄今十有餘年值茲奉行丈定似可免將來部差之煩又有陽邏等處湖清水曰湖止水曰載蔴鐵乾魚正供長江流水業甲納府鈔正供江水崩淤不常凡有新淤水應歸長江業甲無如湖課業甲與兩岸居民每多私占取魚亦爭請丈且有舉首隱沒湖璫淤地成龍因案牘積久囘府料理伏乞憲裁可否併查如奉文查出田畝多寡有紀錄加級卽陞之例誠以鼓舞効力之法雖淸查為州縣職所當然但
成龍在圻在洲目覩州縣在烈日之中步行查丈揮汗如雨面顏頳黑為國盡心不憚勞瘁紀錄加級卽陞固屬酬庸之恩典然或邀一時之功名貽日後官民之苦累此成龍之本心所不安也又廣濟民首出王庄未知虛實可否行查首虛反坐合併敘明統乞憲裁或勅藩憲酌議萬全杜百姓之物議免大部之瘢索賜示以便遵行
史／詔令奏議／于山奏牘／卷之五／初至黃郡與友人書(P.14-1)..[清康熙二十二年刻本]
初至黃郡與友人書
天下有極苦之地居之久而不為苦者羅城合州是也天下有不苦之地入其境而即為苦者黃州是也羅城為蠻烟瘴雨之鄉其苦古今人共知之然久之而茅屋頺垣布衣蔬食裸體跣足長歌痛哭習以為常彼其心不在此也在乎欲全生歸家而已又久之而時和年豐盜息民安官民親睦在下易於見德在上易於見功日用之需費有限而一於儉上司禮節不行無所憎惡迨至合州人烟絶滅水陸衝煩苦矣其僕也挑水運柴其主也讀書飲酒民間
供應盡裁上司誅求亦寛往來仕客聞風而嘆惜以去夫役因之無擾在上則曰淸操毅敏又曰刻苦矯厲為良吏美之又加悲焉憫其窮也在下垂涕號泣無復官民禮此居極苦之地而不為苦者也若夫黃州則不然居郡丞之位履文物之邦署宇嚴肅役胥羅列士民聚觀耳目雜遝狐裘煌煌者同寅也衣裳楚楚者屬邑也蒞斯土者主尚可布衣而步行乎僕尚可挑水而運柴乎為之治其執事備其傘葢繁其交際咸借貸以應而冷署如冰下無以為德上無以為功五窮環至應接不暇如之奈何此居不苦
之地而適為苦者也八年十二月二十五日蚤舟中驟見小犬長者龎然幼者突然竟不識為誰家子徐聽其聲音抱頭痛哭此命數蹇阨父南子北者九年一旦見面肝膓欲碎者也頃捧手札數載隔絶如對芝眉灑淚痛懷始知老年伯奄忽仙遊猶記聶親翁覲旋寄有尊諭勉慰備至尚存笥中忽焉乘箕上天五內震悼此痛切而難已者也惟年兄以禮節情為時自玉積緒萬千書不盡意統希台照不次
史／詔令奏議／于山奏牘／卷之五／上康親王求罷夫啓二道(P.33-1)..[清康熙二十二年刻本]
再求罷草人夫啓
啓為敬陳國與民相倚之切仰祈睿鍳弘宣德意以恤殘黎以培國本事竊照國家之安危由於人心之得失而人心之得失在於用人行政識其順逆之情而已孟子曰得天下有道得其民斯得天下矣得其民有道得其心斯得民矣得其心有道所欲與之聚之所惡勿施爾也是國與
民相倚之切千古其不可誣也我　親王為國家之大宗實維城維翰之所攸賴因滇黔背德東南煽動皇上命將出師審浙閩為東南重鎭熟知　親王仁育義正可當大任授閫外之寄以平定東南是即
太祖
太宗
世祖章皇帝之所式也我　親王毅然受命簡師閱旅平復浙疆直入閩關醜類望風効順海逆遠遁救斯民於水火之中登之袵席之上神武不殺古之用兵無以逾也數
年以來小民歌頌戴高履厚莫知所報十七年海逆偶爾犯順旋即驅逐而小民獲有寧宇無非　親王愛養斯民之所致也爾來　京師地震　太和殿災
皇上憂勤惕厲下罪己求言之
詔惓惓以愛民察吏為念且北直江南山東河南處處告饑賑濟之
旨日頒豈不知滿漢兵馬從征日久勞於　王事軍需浩繁內帑告匱難於供給而愛民心切未常因之而少置也親王為朝廷宗臣鎭靜海邦地方寧謐
皇上少紓宵旰之憂者惟　親王是賴我　親王體
皇上之心敬
天畏災屢諭滿兵毋擾百姓煌煌　王言下痛民隱上徹
宸聰是又
太祖
太宗
世祖在天之靈所喜悅也職司成龍年逼桑榆受　親王知遇之恩無以報荅惟審人情順逆之故敬獻狂瞽之言乞　親王俯念　國與民相倚之切以一夫不獲曰予之辜
一吏不法曰予之咎為保邦致治之本為囘
天慰
祖之實以尊　朝廷以服海醜莫是過焉成龍章句腐儒不識治體冐昧凟陳伏乞　親王睿鍳施行
史／職官／新編文武金鏡律例指南／三卷　選名臣奏議　凡十二疏／治河全局疏(P.26-1)..[清康熙二十七年(1688)刻本]
博考古今治河之法。而權以時事之緩急。更復遍諏土人。周視形勢。其留心河務非一日矣故發而為奏議皆煌煌經　國訏謨為
國為民苦心如揭當懸為日月不刋之書天石
史／職官／新編文武金鏡律例指南／十四卷　選古今審語二／雜犯類　凡二十六首／群虎橫噬等事(P.55-1)..[清康熙二十七年(1688)刻本]
○群虎橫噬等事
楊澹音
審得勞遂成者。學霸而訟師者也見奉督憲訪拿四惡。禁令煌煌。卑職每於講約之期。未嘗不與師儒諄切告戒。兾其共敦古處。不意乃有遇事風生。武斷鄉曲劣衿。如勞遂成者。始借叔追賊死而酷同村之多金繼因借銀不遂而誣親家之一族其心其品。尚堪問乎。此不嚴懲。法律空懸矣。又有從旁慫之勞魁。扛幇濟惡。觀魁之兩至銅鼓坡村。而致遂成意也。又觀勞位勞日新。勞應科勞如生等之訴辨。皆不知情。
而被遂成與魁。妄揑其名。逓呈逓訴也。視編氓如几肉藐憲令若弁髦猶幸劉有尚理正詞強。不為強食。然即此以推。凡鄉愚之受其魚肉者不知凡幾矣除恐嚇取財未得。及誣告人輕罪不議外。凡豪強求索借貸所部內財物。並計賍。強者准枉法論。三十兩杖八十。徒二年。勞遂成借叔死為題。科同村人銀三十一兩過証確據。應照律擬城旦。勞魁扛幇杖懲。經役蔡新唐啟。追賍杖革餘不知情。相應請釋。勞遂成不服教官管束。雖教官難辭典守之責。而實遂成平日
梟獰成性於兹益著者也。仰候　憲臺轉詳。按律斥革。仍追原賍給主。庶棫樸之區。不致為叢惡之藪矣。
史／職官／新編文武金鏡律例指南／十五卷　選古今文告一／禁諭類　凡二十七事／嚴革歇蠧(P.22-1)..[清康熙二十七年(1688)刻本]
○嚴革歇蠧
王湯谷
為省歇積惡叢奸。病民蠧國。特申新　旨。一體正法。以除大弊事。照得浙省兵餉浩大。撥解繁多。一歲之賦。不足供應。司府縣官。經年叅罰。不得出頭。解役經承。圄繫箠比。接踵畢命。揆其由來。皆係省歇作弊。以致害官。浙屬州縣七十有六。此輩立有頂首用價買充以縣分之大小錢糧之多寡定售價之低昂有一人而買數縣。有數人而朋一府。父子相承。兄弟挨值。如攬本色赴司轉文。則牛角絲綿銅鐵油漆茶蠟等
項如攬上納。則南米漕糧豆料馬草等項甚至兠招官事。借口奔走。說謊走空。無所不至。歛通縣之金錢竭小民之膏血事事生端漁獵物物因公科其一縣纂編此輩若具細冊於胸中某項為急。某項為緩。急者完緩者侵一手握定巨細不遺以故錢糧到家先有傾銷之弊每千出水三十兩。傾銷既就又為講費指稱走批。掛號。赴庫。交收。秤收陋例。種種名目。任其誅求。不饜不已萬難逃出範圍至少亦大約每千八兩為率寧使正項且虧扣費必足此輩金錢在手。
遂至浪費花銷。求田問舍買妓尋花。直至月久歲長。窟漏深大。 乃思洗補批廻以多作少躭延時日那舊掩新設使該縣錢糧。源源應手。此輩尚可支吾。一旦後解不來立見水窮石現經承解役。守候經年。府縣掣批。追呼敲扑。到得催拏急迫。不過多方夤挽。以錢糧救錢糧以新餉掩舊餉愈救愈窮無有底止赴比則尫羸似鬼問餉則指東話西司府州縣議罰議調。不一而足。經承解役。拖累杖斃。奚啻十百。何物官役。一入其家竟如遇不刀鎗之強盗遭不風波之飄沒
本院備悉神奸。髯髮為竪。除將有名巨歇。嚴拿監禁。盡行革除。通遵依外。猶恐巨奸慣惡未肯釋手必至捏開飯店假寓朋謀傾銷攬解則有形之奸歇革拿有限無形之奸歇流毒無窮保歇與衙役同科。
新旨煌煌。剔除敢遺餘力。為此示仰軍民人等知悉。如有前項奸歇。借飯店名色。兠攬作弊者。許地方里鄰從實舉首。以慿按法嚴刑。立置重典。以除徹骨大害。容隱不舉。一併重治。
史／職官／新編文武金鏡律例指南／十六卷　選古今文告二／條約類　凡十種／通諭茶馬事宜(P.14-1)..[清康熙二十七年(1688)刻本]
○通諭茶馬事宜
茶馬廵按許青嶼諱之□武□人
茶馬之設。　國家綏柔荒服邊防寓焉非屑屑掺奇嬴爭市易炫利於采山恃馬之謂也顧利有所在。弊即叢生。若今時所為釐弊以集利者。何嘗不察及牛毛。而源不加濬流將自竭則柰何。商籍晨星。較之當日。僅什之一也。愍不畏死之徒。慿藉為奸。小吏莫敢過問而幅員既長。視同馬腹。疾呼不應。猶然慗置之耳也。課商而商日貧督奸而奸益肆羽檄紛馳。禁網周布。於是以居奇之業。而或為之褁足咨嗟。約法之
條。而或謂其吹毛苛細豈安內攘外。緝私疏公之至計乎。况乎事事迫急歲歲取盈泉竭自中勢將安底終歲之所朘削。培養數十年而不償。亦甚負此　簡書矣。本院入秦以來。周咨疾苦。務為　國家謀久遠不與商民爭旦夕凡所為休養而安全之者。至纎至悉也。便宜數則。平平無奇然行之終歲。而商賈樂趍。番彜稽首。　朝廷德意。宣播遐荒。綱舉目張。幸無弛廢。迫之而至不迫之而更速至其效亦畧可見矣。此無他。利散於人則事集於上私集於己則風清於下
硜硜寡用之夫。矢以夙夜。必誠必慤。惟此而已。倘謂消長之數。歲或不同。考成攸係。良可怵心。則從來茶馬原無定例。煌煌　令甲。不可信乎。若夫七監□政。隸於茶馬。而事岐為兩。求芻恤牧固無逾於秉心淵塞者矣爰載如左。願同事諸君子。交勉而勷其不逮。
史／職官／新編文武金鏡律例指南／十六卷　選古今文告二／條約類　凡十種／通諭茶馬事宜／杜訟源以專商業(P.20-2)..[清康熙二十七年(1688)刻本]
一杜訟源以專商業商人運茶。往往以發市稽延。貪
營速售。高擡價目。放借與人。奸徒投其虛嗜入手即休每至銷歸無影虧貲廢業接濟艱難訐訟繁興。有荒本務。夫商在今日。舊引未完。新引復至。萬分竭蹶。尚慮悞公。何堪以雀角之微。稽遲歲月。况奇嬴取利。且畫餅可以充饑。而有司究問被告。多漫無根蒂之人。徒費捕風捉影。惟嚴諸商。本業所在。務求實濟。無田甫田。以滋多莠。如或借端興訟。審問既虛。新例煌煌。豈容冐犯。至於小引諸商。違禁散茶。紛紛訐告。業有明條。各安本業。裕商裕
國。道無出於此也。
叢書／武英殿聚珍版叢書／御製詩文十全集／初定金川第一／卷二　文二首／平定金川吿成太學碑文(P.1-1)..[清乾隆敕刻武英殿聚珍本]
御製詩文十全集卷二
初定金川第一之二
文二首
平定金川吿成太學碑文
天𢌿我皇淸握乾符俯坤軸函括萬邦悉主悉臣
五后纘承創守佑啟亦惟是二三藎臣布德宣力予曰有先後予曰有禦侮用造我丕丕基罔有蘖芽罔不煦嫗長養游於大當粤有金川娑羅奔者居西蜀桃關以外界綽斯甲小金川之間向曾從征得受符檄與諸土
司齒顧恃其險遠夜郞自大搆釁鄰番各土司申訴封疆吏吏曰蔓之不圖豈其視爲甌脫乃請兵籌餉期掃其穴而司其事者或怯縮以老師或𤡑狡以蓄志軍無適從事用弗集予心𢢀然念邊徼之不寍或致增防置戍重勞吾民大學士忠勇公傅恆義同休戚毅然請肩斯任乃命以經略印益厚集諸路軍芻粟相繼閭閻不驚卜吉於戊辰十一月之三日
禡牙以指所征朕親御武帳賜經略酒以行天日和昶陽氣宣復都人士聽覩聳躍罔不忭喜謂露布之旦暮
至也乃厯燕晉驅秦隴赴劍閣絶川江凌桃關之巇徑天射之峻又日討軍實而教誡拊循之均其渴飲飢食同其曉征夜眠至於密贊機務親草奏章則又經略獨勤其勞而諸武臣有所不知有弗能共者恩威旣明士用益勵度番落如戸庭過部伍於袵席奸酋授首軍聲大振復以巨礮擊其碉堅碉以摧將俟諸軍之集搗其中堅而番酋騤瞿駾喙稽首請降經略臣以彼罪重惡極窮而乞生久或渝且偝焉慮不允所請朕惟
天地之德在好生彼蟻潰而鼠駭者毋寍赦而宥之且
求降而盡殲之不可謂武矧不足以污我斧也於是經略宣朕明旨登壇受降己巳二月之望日金川平定捷音至京是役也罙入數千里奏凱未七旬而振旅之師多有返自中途未究其用者昔之成功巴蜀如建武之定公孫江陵之降李勢皆在版圖之內無足比數廷臣舉
皇祖朔漠
皇考靑海成例請勒碑成均以示來許夫秉丹誠而運籌决勝永靖荒徼者經略大學士之功也商可否於帷
幄衝石矢於行陣者參贊大臣及諸將士力也朕何有焉惟是體
乾元之德凜佳兵之戒保大定功安民和眾庶幾可以垂則乎乃系之辭曰
維
天生人類聚羣分凡茲林林孰非我民有羈而縻有誨而諄豈伊異視遠近殊倫守在四夷稽古名言無已用之寓義於仁　蠢彼金夷恃其險阻蠶食豨張謂莫我拒不靖不庭侵厥鄰聚駭奔叫呶以干大咎匪棘匪紓
玁狁之故我張我伐玁狁之故　我師旣集賊亦相持匪敢相持懼誅自支兩易寒暑敉功稍稽賊益以狂怒臂當車罪臣旣誅以徇我師朕咨於恆汝往視之　朕咨於恆惟汝同德惟我庶士亦久于役將茲旗兵羽林神策其勇熊羆其心金石何敵弗摧何攻弗克濟以汝忠奏捷頃刻　恆拜稽首臣敢弗蘉旣禡旣宜師出于京師出于京時惟一陽未逾五旬乃壓其疆前旌獵獵有節煌煌羣番廼驚謂自天降　惟彼攸恃曰良爾吉以偵以諜如鬼如蜮其恃爰誅其類股慄紀律是明戎
兵是詰鑄礟攻碉其守以失惟是懼誅潛弗敢出　其潛弗出乃旦夕延將齊我軍披其中堅大鞣大膊期目之前彼乃窮蹙乞降悚虔惟命是從六事永遵除道築壇肉袒羊牽　赳赳鍾琪乃度之愬聿抵賊巢開誠以諭攜其二酋軍門親赴悔罪歸誠車塵馬足順斯撫之昭我王度昔也雷霆今也雨露　七縱諸葛單騎汾陽曰我相臣于前有光晉爵錫服黼黻龍章速歸黃閣左右贊襄休養生息惠鮮蜀邦我武旣揚無疆惟慶
叢書／武英殿聚珍版叢書／御製詩文十全集／再定準噶爾第三／卷六　詩四十三首／禡木特詩(P.20-1)..[清乾隆敕刻武英殿聚珍本]
禡木特詩
厄魯禡木特本其舊宰桑領眾扎哈沁扎哈沁者守邊界之人也所
職守邊疆昔奉其主命侵掠我駝羊事在雍正八年西鄙眾軍士羣知勇異常前歲三策凌都爾伯特策凌策凌烏巴什策凌孟克彼中謂之三策凌嚮化入相望禡木特親追闌進我卡塘弗及乃退出未敢肆猖狂維時予有命邊臣爾何恇時駐烏里雅蘇台防邊者爲副都統達靑阿卽以此事得罪今降爲侍衞詳見後隘界等無人不擒汝罪當邊臣聞乃懼誘致奏九閶予謂不明討計誘失斟量命釋禡木特薄責勵戎行阿睦爾撒納彼中久披猖禡木特與戰屢勝兵威揚撒納大窮蹙始決親來降侵尋彼大亂我師壓境强禡木特亦歸優眷加冠裳進兵命與議
造膝陳言良撒納今雖順其心乃豺狼不可命彼往往必爲厲殃予云不逆詐遣彼亦何妨使其顯背叛正罪往釡吭云何定伊犁亡何逆蹟彰譎賊謀夙定煽亂爲鴟張禡木特力寡勁敵歸途搪禡木特與將軍班第等同駐伊犁尋以養疴他適無兵衞比聞變將脫歸爲叛黨哈丹遮獲猶手刃三賊力盡馬亦僵被擒見撒納不屈氣更昂逆賊責之云衞拉天各方汝何心嚮內同類而相戕禡木特唾之理義人之綱舊主嗣早絕謂噶爾丹策凌匪我獨恝忘大君惟討逆信義昭煌煌擒我復捨之旣歸恩遇滂於恆尚應報起死可弗償嚮內非
獨我汝先沐寵光一死我弗懼騈誅汝立亡逆賊慙無言絞縊厥命傷伊犁重底定遊魂走踉蹌脅從以次擒生致明憲章問以禡木特畢知顚末詳烈士何處無未可分域鄕錄實櫽括辭千載流聲芳
叢書／武英殿聚珍版叢書／御製詩文十全集／平定臺灣第六／卷三十五　詩五首／平定臺灣聯句有序(P.3-1)..[清乾隆敕刻武英殿聚珍本]
御製最快生俘異道乾海寇始明林道乾與林爽文逆賊同姓而敗遁逋誅申明軍政多疎異於今日之鬯國威而崇實績也撇捩允資眾軍勇勤勞實藉兩人賢前此臺灣進剿之兵不爲不多特以領兵不得其人皆致懦怯自易將以來轉怯爲勇新調之兵更爲出力一鼓作氣聲勢倍增巴圖魯等首先摧陷克成大捷是役在事兵將均堪嘉奬而調度有方奮勇無敵則福康安海蘭察二人實爲功首愧無遑那築京觀
役弗淹誰阻瀨船並自侯封俾爵晉福康安海蘭察等至鹿仔港不俟貴州湖廣之兵到齊卽先鼓勇罙入諸羅圍困數月一朝而解城中數萬生靈慶獲更生自應厚加封賞二人本係侯爵福康安晉封一等嘉勇公海蘭察晉封三等超勇公以示寵異曡加勇號待功竣軍營兵弁中奮勇出力如梁朝桂袁國橫穆克登阿官福等二十餘人已節次　　賞給巴圖魯名號其餘二十員弁俟大功告竣再交福康安查奏交部優叙四團服采榮頒袞福康安海蘭察等攻克大里杙之信先據李侍堯探聞馳報當經奉　　旨將福康安海蘭察二人優奬並先賞給四團龍補褂紅寶石帽頂嗣福康安奏至卽加晉公爵　臣王懿修再暈冠翎寵珥蟬常靑初至郡城調度一切甚爲妥協柴大紀力捍圍城不辭勞瘁李侍堯孫士毅料理調派官兵及運送粮餉等事周妥迅速梁朝桂前在金川帶
兵奮勉此次剿捕逆匪復打仗出力竝先後蒙　　恩賞戴雙眼花翎以示嘉奬職領武文巡節莅現在逆匪蕩平地方彈壓及吏治戎行皆資整頓特奉　　諭旨令該省督撫及水陸兩提督每年輪值一人前往稽察著爲定例任需道府
御屏銓向來臺灣道府缺出俱由督撫奏調該督撫等因其地土豐饒每有瞻徇私情不問屬員才具能否率請調補俾得侵漁肥槖所調之員不以涉險爲虞轉以得調美缺爲喜於吏治大有關係現奉　　諭旨嗣後臺灣道府員缺均由吏部臨時請　　旨簡放仰見澄叙官方至意漳泉分籍田兮宅臺灣地方屢有奸民聚眾械鬥之案皆由彼處多係漳泉兩郡民人居住兩郡之民素有嫌隙其里居田土亙相錯處往往紛爭搆釁釀成事端前經奉　　諭預令福康安於辦理善後事宜時除各處義民隨同官兵打仗殺賊者毋庸遷徙外其賊匪庄田業經入官應召
募居民及與賊匪同住一莊民人雖無從逆實蹟而心持兩端者或趁此兵威酌爲遷移令籍隸漳泉之人各爲一庄俾免爭競　臣茅元銘郡縣增城石或甎臺灣郡縣城圍向用竹木編插不足以垂久遠康熙年間朱一貴滋事平定後總督滿保曾議及建城維時以其地處海外無城雖難於防守然失之易復之亦易是以未經建立以省煩費此次林爽文糾眾猝起攻刦彰化縣城究由莿竹不能防禦所致　　聖意以當日未及建城與其失而復取徒煩兵力曷若設城固守更爲有備無患曾　　諭令於事定後將郡城廳縣酌量建城以資保障或設立窰座用外磚內土之法如式砌造或就彼處開採石料以代磚工尤爲便易繡使罷差臺制改向例每三年一次奏派滿漢御史各一員巡視臺郡御史職任較小且由京派往未能備悉地方情形易爲欺蔽未免有名無實特奉　　諭停止冬卿銜
命土功涓　　上以工部侍郞德成諳練工程現在臺灣府廳縣應改城垣　　令其馳赴該處會同巡撫徐嗣曾勘估辦理牛區外界
詢前事雍正時總督滿保著有經畫疆里一書內稱臺灣地土廣饒糖穀利溥再過四五十年內山山後皆爲良田美産若劃定疆界不許往來耕種勢難禁止等語自近年楊景素議立界限之後將界外良田美産轉𢌿生番生番不事耕種內地無業游民竊渡偷墾地方官諉之界外不復稽察於是奸匪尤易藏匿因傳　　諭福康安李侍堯等取書內所論確中利弊之事不妨參酌採擇務使歸於盡善　臣錢棨蟫拂東征
鑒舊編　　上偶閱藍鼎元東征集於康熙年間平定逆匪朱一貴時謂諸羅地方遼濶應添設官弁以資防守至雍正二年始分設彰化縣　　上以該處迄今又閱六十年土地戸口日加增闢酌量
情形復應須添設文武員弁控制撫馭之處　　諭令福康安勦賊竣事後相度形勢會同李侍堯等籌酌竝查藍鼎元履厯仰見　　皇上好察邇言寸長必錄而　　幾餘披覽觸處貫穿非尋章摘句所能仰窺萬一
知徹微彰爻繫藴自臺灣用兵以來凡命將策兵籌餉蹙賊諸事皆由　　皇上乙夜精勤先事知幾故得大功耆定復念周易繫辭所云知微知彰知柔知剛之義平日用之內以正心外以勅政而更愼於用兵之際蓋文王於豫之卦辭有取於建侯行師而周公於六二爻辭則曰介於石不終日貞吉孔子繫辭曰見幾而作不俟終日三聖人義藴無所不通而行師之貴知幾尤爲明切　避暑山莊正殿後室　　　聖武題爲依淸曠者實上年　　籌機宣諭之地因於外簷額以四知書屋更於寄情山水之中有會於熙政詰戎之本闡義作記煌煌　　大文羲畫軒韜理通一貫
矣理徵遲速
典謨篇　　御製識事文詳述自逆匪滋事以及大功速蕆中間遲速之機莫不炳照幾先洞徹事後所謂遲在任事之外臣而速在籌策之予心二語與　　御製遲速論相爲引伸至維敬與明秉公去私爲用兵之本弗啻典謨矣希聞自古
機操劵臣嚴福
叢書／武英殿聚珍版叢書／御製詩文十全集／再定廓爾喀第十／卷五十　詩六首／洪範九五福之三曰康甯聯句有序(P.2-2)..[清乾隆敕刻武英殿聚珍本]
御製漳泉潮寓各安便臺灣多漳泉流寓兩郡民素隙里居田土交互紛爭搆訟因命福康安于辦善後事宜時除各處義民隨官兵殺賊者毋庸議徙外其賊匪莊田入官應行召佃至與賊同莊雖無從逆實跡而心持兩端者宜及此兵威酌爲遷移令籍隸漳泉人各爲一莊其廣東潮州客民亦不得與漳泉相錯俾免爭競以期耕鑿康甯　以上平定臺灣是爲武功之六孱王失政劬關請安南以陪臣鄭氏竊權阮姓藉辭伐鄭遂據黎城戊申六月故王嗣孫黎維祁播越在外其母妻並從人六十餘至斗奥隘河外籲救守關者見有兵尾追收入內地疆吏奏聞命優給廩餼妥爲安置疆督進兵復國延朕念黎氏世守恭順準以興繼之義豈忍坐視命督臣孫士毅率將士萬人出關申討未及兩旬迅奏大捷克復黎城黎維祁受封嗣國銅柱紀功命班旅黎維祁旣復國阮氏歸廣南去黎城二千餘里若更爲掃穴擒渠旣不值費中國之力亦恐乖知止之義且念黎氏近代不能自强或者　　天厭
其德朕亦惟順　　天而行是以命孫士毅班師成記一篇以示
丹符棄守合更絃阮光平再來黎城黎惟祁卽棄國奔逃幷新封之印而失之是我　　皇上謂　　　天厭其德如操左劵維祁棄王章隳祖業豈能復撫其國而安南舊俗自六朝以來曲氏皎氏吳氏丁氏皆土豪竊據更相吞噬若付之他人益難綏靖　　睿見高遠屢諭及之蓋前此則興滅繼絶後之則推亡固存因時制事具有至當權衡而維祁入朝後仍　　予世管佐領隸其所攜屬人尤爲　　仁至義盡畏
天關羾封囊籲阮光平旣至黎城自知罪大震讋屢遣叩關請罪乞降福康安再四駁斥繼遣親姪阮光顯齎表稟赴關哀籲福康安察其畏服求順情甚眞切始爲代奏考粵西與安南接壤東隸粵西龍州者曰鎭南關西隸安南諒山郡者曰畏　　　天關中爲交界昭
德臺承
錫土專　　皇上以安南黎氏旣爲　　　天人所厭因　　允阮光平悔罪求封之請命爲安南國王輯其民人　　旨到日阮光平親赴鎭南關外昭　　德臺叩接感幸萬分先令阮光顯等奉表貢赴京恭謝越雉肱車躬莫至阮光平以躬遇　　聖夀八旬懇入朝隨班叩祝商之奇肱飛車周之越裳馴雉僅遣使臣重譯各已王會侈陳孰若今絶域名王親身入侍乎　臣茅元銘金身珠目詔徒捐元曾諭安南國王陳日烜來朝如不能則積金代身兩珠代目後日烜進金人代己明朝莫登庸黎維潭兩次亦俱進代身金人貪財隳典令外夷輕中國此荒服所以不至也　　皇上八旬萬夀阮光平親覲感服親愛之誠不啻家人父子視金身珠目之詔殊堪鄙笑樂呈僸佅歡稱兕阮光平未入關之先恭撰祝　　嘏詞十
章令彼國樂工演習冀列太常效嵩呼是年七月在　避暑山莊及正朝獻　　夀奏樂如儀榮請衣冠
寵珥蟬　　皇上先已加　　恩賜阮光平黃鞓玉帶及瞻　　覲後籲遵　　天朝衣冠　　上鑒其誠悃因　　賜紅寶石頂三眼翎黃馬褂筵宴日依　皇子所用金黃色蟒袍四團龍褂　　賜示優寵幷令朝賀時仍用該國衣冠且念該藩爲一國臣民具瞻若竟薙髮遵中國服飾轉非　　聖意所嘉許詳悉宣　　諭恩義備至郡邸親藩介㝉右阮光平旣膺封爵　　皇上嘉其萬里瞻依　　特命朝會班在親王下郡王上又令　　御前行走用昭　　殊眷　臣達椿
宸章
御集照瀛壖阮光平歸降　　皇上以其誠心向化於己酉秋冬曾兩　　賜御筆詩章至庚戌七月阮光平至　避暑山莊陛見又　　賜御製七言律嗣　　嘉其乞遵天朝衣冠復　　成什書扇以賜又　　賜御書拱極歸誠扁十二言聯對長夀字大幅并因請頒　　御製詩文集淮與　　頒給俾新造藩邦咸仰文思奉爲世寶
賜遊
禁苑
仙莊仰阮光平陛見後　　命御前大臣等率同瞻仰　避暑山莊行宫各景隨　　蹕回京復　　賜遊　圓明園內各景以遂其瞻就之忱觀禮
廱祠
夕顥虔庚戌八月丁祭　文廟　　上命阮光平承祭　崇聖祠是月　夕月壇　　皇上以　　八旬聖夀於凡　中祀　　親詣行禮阮光平服本朝衣冠陪祀始末
兩書姚姒册恭讀　　御製書安南始末事記及再書始末事記闡明黎維祁失德　　　天厭及阮光平悔籲親覲允封以成息兵安眾之美孫士毅全師不致損國威重且述臨御以來屢經兵事每以危而復安視若失而乃得胥邀　　　天眷三致意焉　　聖訓煌煌實爲萬古不刊　臣陳崇本畫圖
六詠芑薇篇安南旣定　　皇上以克復黎城時帥臣軍士涉遠冒險攻堅破銳不可無圖紀績有　　御製補詠戰圖六什一爲嘉觀訶𧦈之戰二爲三異柱石之戰三爲夀昌江之戰四爲市求江之戰五爲富良江之戰六爲阮光平遣姪阮光顯入覲　　賜宴之圖　　命畫院諸臣繪册
以上平定安南是爲武功之七同時悔辠人來撣戊申年雲貴總督富綱奏緬甸國掌國事孟隕遣使款關懇貢　　皇上念伊悔罪投誠嘉其向化之心因　　允所請優加　　賞賚至庚戌孟隕復遣使恭祝　　八旬大慶幷乞封號卽　　封爲緬甸國王俾世守疆土按緬甸卽後漢書西南夷撣國唐爲驃國又曰朱波至宋始爲緬昔歲誅攜師下滇緬甸荒陬向未內屬昔年因酋長懵駁擾雲南永昌邊外土司不得已用兵己丑歲經畧大學士傅恆進剿於新街江裔連破賊壘計日蕆事賊勢窘迫遣頭目詣營乞降　　皇上念其地水土惡劣大兵難久駐因降　　旨解圍振旅懵駁之子贅角牙濟惡與懵駁之弟孟隕不睦孟隕藏身緬寺爲僧其國內訌屢搆至是國人舉孟隕掌國事自知伊兄父子得罪　　天朝遣使籲宥詳見　　御製誌事諸詩罷戰暹羅偕燕席先是緬甸與暹羅搆兵奪暹羅長本地後有鄭
昭鄭華父子收暹羅餘眾立國來貢請封　　恩封爲暹羅國王是年兩國貢使到京　　特頒諭旨以該二國向不睦今俱隸　　天朝應彼此修好永戢兵端同受　　大皇帝恩眷令各回告該　王敬遵臣王坦修
叢書／武英殿聚珍版叢書／御製詩文十全集／再定廓爾喀第十／卷五十二　詩三首／洪範九五福之四曰攸好德聯句有序(P.1-2)..[清乾隆敕刻武英殿聚珍本]
御製默消反側立生祠臺灣風俗刁悍若不示之威武必致事過卽忘無所懲儆因於林爽文就俘之後明降諭旨將福康安海蘭察及帶兵勇畧最著之舒亮等令於臺灣郡城建立生祠俾眾人怵目警心潛消反側未始非保民靖眾之良規也內山外海窮追剿當林爽文竄入內山之時福康安等四路窮追並派熟諳路徑之義民熟番等入山躧緝於是釡底游魂遂不能復圖兔脫至莊大田出
没之地距海甚近若情急入海遠颺更難追捕而福康安多方籌辦一面令巴圖魯等帶兵分隊自山梁排下其時水師兵船適因順風連檣齊至沿海密佈四面合圍罪人斯得人功告蕆蠧吏疲兵亦詰治臺地遠隔重洋土饒民裕向來官吏惟知牟利營私貪婪無藝多不以公事爲念以致奸民得以藉口滋事其武弁營兵亦惟以作奸漁利爲心並不操防有名無實遂致匪眾得以肆行無忌不可不嚴加懲治以爲貪墨殃民激變玩寇者戒故於大功吿成後合福康安籌定善後事宜整飭文武員弁以靖海疆而澄吏治庶可望永無事端耳嘉義安民縣名賜先是諸羅被賊攻圍日久饑困不支在城百姓等深知忠義同心固守迨福康安等渡臺後不俟兵齊卽先鼓勇罙入立解重圍城中數萬生靈得以存活聞之深爲憐惻降旨改諸羅縣名爲嘉義以奬合縣士民守城之苦彰其忠義自是民始獲袵席之安矣
褒忠表額里門剞廣東泉州義民隨同官兵殺賊接濟軍糧　　上嘉其深知大義各
頒額表其里門廣東義民曰褒忠泉州義民曰旌義鳩巢聚族分移樹漳泉兩郡之民僑居臺地里居土田錯處素有嫌隙往往紛爭釀成械鬬等案因　　諭福康安於辦理善後事宜時除各處義民毋庸遷徙其賊匪入官莊田新募居民及舊與賊匪同莊居民雖無從逆實蹟而心持兩端者酌爲遷移令籍隸漳泉之人各爲一莊俾免爭競鯨舶來朝共向葵生擒逆首林爽文莊大田時內山各社生番遵檄協擒頗爲踴躍旋經福康安奏各番目情願來京叩仰　　天顏　　上允所請於戊申冬屋鼇阿里山大武壠傀儡山四總社頭目各率所轄番目並通事社丁共四十二人渡海來京入　　覲以後諸番輪次朝正賦免連年跨溟渤　　上念臺灣遭賊匪滋擾先後　　命將全郡五十二三年應徵錢糧並應徵兵穀十九萬九百餘石耗羨租稅銀六萬九千餘兩粟一千八百餘石全行寛免其內地漳泉等府兵興所
過州縣亦量予蠲緩以示休養　臣吳省蘭社甘賞項迓旌麾逆首竄入內山官兵四路窮追並派熟識路徑之義民入山躧緝一面曉諭獅子頭社以北三貂蛤仔欄以南各生番懸賞協捕各社歡喜効命逆首逃竄無地遂以就獲成功鯤身鹿耳波眞帖二逆匪以么麽小醜敢肆跳梁未久卽先後生擒正法臺郡自此永獲敉甯鳶泊龍編國忽移安南自明時莫登庸篡奪後黎維潭藉其臣鄭檍之力驅莫復國嗣是鄭氏世執國政黎氏僅以守府至黎維𥚻而其國已有下移之勢阮鄭蝸爭原徧赭阮氏以伐鄭爲名侵擾國都與鄭氏日尋兵革者數年卒戕鄭棟又連年荒旱赤地千里勢益衰　臣瑚圖禮岳任蟻陣野塡骴阮岳兄弟旣破鄭棟據駐黎城以官民赴援退去而阮岳將阮任領兵再入肆行殘燬宮室蕩然人民塗炭我　　皇上字小仁懷不能不用兵以禁其暴五
圖寫戰成六順安南之事始以戰而終以不戰成功益信　　　昊蒼助順轉旋完善因　　命畫院分繪戰圖曰三異柱右之戰曰嘉觀訶𧦈之戰曰夀昌江之戰曰市球江之戰曰富良江之戰其第六圖則阮光平遣姪光顯歸順錫宴之事並　　補詠六律與前此平定伊犁烏什回部金川臺灣等戰圖共垂不朽
一記班師豫四知孫士毅旣爲黎維祁復國　　天朝興繼之義已全卽有　　旨令孫士毅班師　　御製班師記申明無佳兵之心理足辭宏煌煌昭示先是戊申歲　　上以臺灣成功取繫辭所云知微知彰知柔知剛四者之意於　山莊顔堂作　　記成什仰見　　大聖人誠精神應惟至公所以至明也土宇莫收吾舊也孫士毅初奏安南內訌時卽有乘此機會俟平定後收其土地民人之意卽黎維祁亦有與奪維　　上所命之言　　皇上大公至正
四海一家蕞爾一隅不啻太倉一粟安肯如前明小見乘人之危利其疆土收爲郡縣　　覆載爲心昭於萬古矣　臣童鳯三
金人安用代身爲阮光平復至黎城自知罪重屢具表文款關悔罪乞降表內詳敘黎阮搆衅委曲並不敢有抗拒　　天朝之心經福康安再四駁斥哀懇益殷先命伊姪阮光顯進京代躬朝貢至次年　　八旬大慶當親身入朝　　皇上鑒其誠悃赦罪准降視前明之黎利莫登庸黎維潭三次用代身金人入貢者尚幾幾不可必得矧其親身詣闕焉用代爲親朝親祝孚維意　　皇上以阮光平恭順肫誠畏　　威懷　　德卽加　　恩封爲安南國王撫其境土阮光平於庚戌八月至　避暑山莊陛見恭祝　　大慶眞所謂不戰而屈人猍遠之功孰大於是　　御製詩所謂孚意君臣事不難也爲
父爲
君感以慈阮光平感沐　　鴻慈淪肌浹髓其奏謝表內有爲　　君爲　　師爲　　父之語　　皇上念其具有天良肫誠所發不忍外之於　山莊錫宴之日因其懇遵　　天朝衣冠制度　　特命依　皇子所用章服幷　　賜之詩有詎曰一家覃父子之句息事粵人罷徵調方孫士毅之復黎城也籌造船隻辦運軍糧爲搗巢覆穴之計旣而孫永淸奏稱自黎城至廣南地方計二十餘程用兵萬人卽須運糧夫十萬　　上以勞費內地民力爲小邦計萬全於事體非宜且小邦興廢亦有　　　天命安能違之卽有班師之　　旨於是粵人免於徵調息事安民益徵樂利　臣那彥成
史／職官／總制浙閩文檄／卷一／申飭兩省文官(P.9)..[清康熙十一年刊本]
申飭兩省文官
為申飭文職屬員以勵官常事照得設官所以治民安民必先察吏則政治之隆替民生之休戚繄惟各官是賴本部院叨膺
簡命總制羣僚
陛見之時叠蒙
上諭諄切惟以除貪舉亷為要務煌煌
天語凛若鈇鉞是
皇上責成於本部院者旣嚴且專則本部院之厚望於百執庶僚者尤殷且切矣但今初蒞地方首當申言告誡在本部院可免不敎不戒之譏而各官亦有可式可遵之路從來官職雖别崇卑而責任咸有攸繫如司道為各屬綱領總理錢榖者要在弊絕風淸賦完餉裕總理刑名者要在執法明允懲暴安良管糧驛者要在國儲無悞郵政舉興司文敎者要在振起庠序丕變士風筦鹽法者則足課恤商是其職矣至知府原有師帥之任又歸併守巡理刑之責有司各官
民社攸關乳保是寄諸凡承流宣化弭盗固圉刑名錢榖之事於守令均係賴焉他如佐貳諸員凡總捕管糧淸軍水利等務各有分猷幕僚敎官雜職俱叨一命之榮宜盡職掌之業而其要惟在公以生明亷以生威勤能集事敏則有功而已若乃旅進旅退惟尸位以素餐患得患失置民瘼於度外甚且倚華膴為壟斷縱貪而貨賄是營結狐鼠為爪牙任酷而草菅人命道路騰怨謗之口閭閻皆愁嘆之聲毫無補於地方益水火之深熱於設官安民之義何取哉合行申飭為此示仰兩省文職各官并牌行司道府州轉行遵照本部院臨蒞兹土綂轄庻官於大小諸員悉秉虛公竝無成見其相勵也如彼果能潔己愛民政修事舉則操激揚之柄者自不靳特疏薦舉之典其相誡也如此有則改圖無則加勉如或好官自我笑罵由他民怨旣騰
國法難貸定以白簡從事彼時身名僇辱懊悔晚矣其各諦聽勿謂循套常談也
史／職官／總制浙閩文檄／卷一／申飭海汛愼防偷越(P.54)..[清康熙十一年刊本]
申飭海汛愼防偷越
為嚴飭海汛戒防以杜奸民偷越事照得浙省寧紹台温沿海一帶地方設汛分防毋容一人偷越不許片板下海凡有違犯者奸民梟示汛守弁兵地方印捕知情故縱賣放叢奸一併處斬疎虞無獲從重革職治罪煌煌
功令各宜凛遵凡汛守邉疆之弁員與坐臨濵海之守令功令所繫身命攸關在地方官員務當家諭戶曉設法稽查在汛守弁兵自應晝夜巡防竭力隄備今屢紹寧各屬報有奸民偷界情弊見在嚴查疎縱職名
題叅外誠恐守巡官弁仍前怠忽以致奸民乗機偷越甚有惟利是圖罔顧身命之弁卒通同縱放合再嚴飭為此牌行海道及該府該將照牌事理卽便轉行所屬沿海各處大書告示嚴飭居民各保首領不得故違并飭汛防官兵無分風雨晦冥之際嚴加防守將領仍不時躬親巡察一有奸民透越立刻追擒務獲萬毋刻遲如
或疎虞及有愍不畏死之徒通同縱放漁利或被别汛官兵拿獲或被旁人首告一經發覺立刻嚴拿審實羈候請
旨一併正法斷不寛假凛之愼之但不許借端陷害無辜及扳累良民審出官卽叅拿兵役處死不貸
史／職官／總制浙閩文檄／卷三／飭禁結社(P.42)..[清康熙十一年刊本]
飭禁結社
為嚴禁紏結社黨以息民害事照得棍徒紏黨結盟
新例立寘大法隣佑不舉連坐治罪
功令煌煌敢不凛愓詎閩省惡俗有等奸徒倡立社黨名色紏結百十餘人歃血盟誓凡民人衙役流棍訟師劣衿人等靡不入伍逐羶羣相附和其中推最黠者一人為首稱曰大哥諸事俱聽指揮朔望聚集伊家斂積銀錢以為公費凡屬武斷鄉曲紥詐良善之事生端尋釁百足不僵近而城市郊關遠而鄉居村鎮無不勒令投拜門下諸如生辰年節比戶科斂餽送稱賀又復探知鄉農家稍殷實者分帖請酒名曰義會或十兩五兩不等攫取無忌一有不從非搆隙黨掠卽挿告陷害至於鄉村人命盗情悉由操縱有錢者勒處調和眞命沉寃莫訴無錢者鹿馬混指無辜慘被株連以致小民畏懼此輩如虎如狼甚有一二不軌通盟作線擒人勒贖種種
弊害難以枚舉本部院甫入閩疆卽以公務抵泉未及確查兹聞此輩愍不畏死仍前肆橫除宻行細訪拿究外合行給示禁飭為此示仰地方士民諸色人等知悉自示之後速行解散各安本業本部院姑免追究嘉與維新如敢怙終不悛仍前紏結夥黨詐害鄉愚如前所指諸事或被害首告或别有訪聞定行嚴拿照依光棍
新例正法隣佑不舉一體連坐决不輕貸各宜猛省毋貽噬臍
史／職官／總制浙閩文檄／卷四／禁衿蠧抗糧(P.31)..[清康熙十一年刊本]
禁衿蠧抗糧
為嚴禁衿蠧抗糧以除積弊事照得紳衿士民應納錢糧凡屬惟正之供自當照額早輸無悞
國課今訪聞寧台温各郡縣有等積猾劣衿旣抗自己稅糧又庇他人戶産復又一種衙蠧光棍家無一畝之田日應比糧之役以致歷年錢糧掛欠不完包攬拖逋竟成錮弊案准
部咨為端敎化之源救抗糧之弊等事內開貢監廪增附生員有抗本身錢糧及非本身錢糧包攬别戶拖欠者俱黜革為民責四十板枷號三箇月衙役抗糧免差其宗族親戚包攬串通不完錢糧者一靣題叅一靣嚴拿解京送
刑部照悖
旨之例從重治罪奉有依議之
旨欽遵通行在案煌煌
功令何等森嚴尚有蠧棍劣衿扞法妄行愍不畏深可痛恨合行嚴禁為此示仰寧台温各府紳衿士民人等知悉嗣後凡係本戶應充里役務
須親身承值應納錢糧遵照額徵數目依限早完不許雇倩衿蠧包攬代當如有故違事發之日與受一併治罪各該印官務要不時稽查禁飭倘有劣衿蠧棍怙終不悛仍蹈前轍者許卽實揭報以憑叅拿從重究處决不姑貸各宜愼之毋貽後悔
子／筆記／蕉軒隨錄_續錄／隨錄／卷五／253擬籌積貯書(P.204)
253擬籌積貯書
管異之孝廉同有代人擬籌積貯書，是一篇絕大經世文字，非尋常紙上空談者也。書云：「臣聞京師者，天下之大本，積貯者，國家之大務。今海內飛芻輓粟，歲至京師，意京倉所積穀，多備數十年，少亦宜支數歲。而以臣所聞，不過僅支一歲而止。臣甚駭之，記曰：『國無六年之畜曰不足，無三年之畜曰急。』以國家之全盛，積貯止此，設不幸東南有水旱，漕不克繼，或淮、徐、兗、濟之間有大盜如王倫者阻於途，俾不得達，或畿輔倉卒有事，用穀倍常時，三者有一焉，雖有研、桑，不知計所從出矣。且夫一州一縣之大，倉庫空虛，則事至而無以辦，況於煌煌帝都，宗廟乘輿之所在者乎？以國家之威，皇上之仁聖，曩所云三患，固萬萬不當有，然而思患豫防，勢之所及也，患既至而後為之所，勢之所不及也。此臣之所以大憂也。臣竊惟國家富強，本踰前代。當乾隆中歲，京倉之粟，陳陳相因，以數計之，蓋可支二十餘歲。乾隆之去今時，既未遠加以數十年，內未闕一州，未損一縣，未加一官，未增一卒，何以曩者備二十歲而有餘，今則僅支一年而不足？論者皆謂邇年以來，苗賊迭起，水旱間作，高宗皇帝屢施豁免之恩，皇上數沛停徵之惠，坐
是積貯虧缺，不能復舊。臣以為是固然矣，而抑猶未盡。伏查京倉所放米，曰官俸，曰兵糧，二者去通漕不過十分之六，其一養工匠歲賜之粟，名曰匠米。匠米在當時去京倉百分之一，今則人數百倍於前，而米去京倉十分之一矣。其一國初定鼎，宗臣封親王者六，曰豫、睿、禮、鄭、肅、莊，封郡王者二，曰順承、克勤，世宗皇帝之弟封親王者一，曰怡賢。此九王者，皆世襲罔替。七親王之世子，世封親王，其他子則封公，公之子封鎮國將軍。二郡王之世子世封郡王，其他子亦封鎮國將軍。凡鎮國將軍之子封輔國將軍，輔國將軍之子封奉國將軍，奉國將軍之子封奉恩將軍。凡俸，親王萬斛，郡王五千，公一千，以次降，合而名曰恩米。夫九王之初封，其子孫不過數人，後則愈衍愈眾，至於今枝繁葉盛，蓋其人已數倍於前矣。而國家封爵賜米必一一如其人數，是以國初恩米去京倉不過百分之一，今則不啻十之三四矣。以通漕十分，官俸、兵糧去其六，匠米去其一，恩米去其三四，是故一歲之漕，僅敷一歲之用。漕一不足，則必抽舊積。舊者日絀，而新者無贏。然則京倉之粟，日減日虛，二十年而大變於前者，無足怪也。夫國家之大，所賴以辦事者官，所賴以捍患者兵。官俸、兵糧，勢不可減。而我朝於滿兵盡人而養之，自乾隆時論者已憂焉，無善計耳。至於工匠，則事不同矣。經曰『既廩稱事』，又曰『考其弓弩，以上下其食』，然則古之工匠，食稱其事，初無虛養之時。今之匠役，無事而食者蓋過眾。為今日計，莫若裁汰散遣，僅留其魁若干人。俟有興造，然後及時召募，計其工而賜之食。如此則下無游食之民，上無
虛縻之賜，而所謂匠米者可以復減如前矣。九王之子孫，爵祿豐厚，此自國家追念前勳，恩德至渥。然臣聞之，親親有殺，尊賢有等。以人臣之嗣，世同皇昆弟、皇子之封，其酬勳已至極，而其他子孫又人人食王公之祿，則待之毋乃過優乎？國家享祚億萬年，諸王子孫日眾，海內物力必有不給之時。人臣與國同休戚，主上匱乏，而私室豐盈，諸王之靈抑恐未安於地下也。為今日計，爵則仍之，祿則減之。彼其人果才賢，自可為國當官，別受在官之俸，而愚不肖者，不得濫叨厚賜。如此則宗室皆知奮勵，而所謂恩米者可以復減如前矣。夫匠米、恩米復減如前，則京倉所積歲已有餘，以數計之，蓋三年則可餘一年之食，九年則可餘三年之食，然則不出十年，而京倉之積貯已多矣。論者或謂匠米可減也，減恩米恐非聖世所宜行。臣請有以折之。昔周之初，大封同姓，而武王昆弟五叔乃無官，矧其子孫？豈容不辨別賢否，而概以王公之祿予之？宋相王安石議減宗室恩例，宗室伺其出群譁馬首，安石厲聲斥曰：『祖宗親盡則祧，何況賢輩！』諸人遂無辭而退。至哉言乎！不可以人廢也。臣愚以為此事也行，有五利焉：京師積穀有餘，一利也；匠民散於民間，畿輔穀賤，二利也；諸王子孫不驕惰，三利也；積穀有餘則徑可停運一二年，而用其間以大治河工，四利也；旗丁但予坐糧，則所云幫費者省，而州縣之虧空可彌矣，五利也。變一事而興五利，補救之謀無加於此。若夫興水利，議屯田，裁減滿兵糧額，事體重大非旦夕所可行，臣今未敢議焉。」
子／筆記／蕉軒隨錄_續錄／隨錄／卷六／257朱學士採訪遺書條奏(P.210)
257朱學士採訪遺書條奏
四庫館之開，始於安徽學政朱公筠條奏採訪遺書事宜一疏。余曾於邸報中檢出大學士劉公統勳等會議奏稿，慈全錄之，以徵昭代同文之盛。
「一，據稱：『漢、唐遺書，存者希矣。而遼、宋、金、元之經注、文集，藏書之家尚多有之。顧現無新刻，流布日少，其他九流、百家、子餘、史別，往往卷帙不過一二卷，而其書最精，宜首先購
取，官抄其副，給還原書，用廣前史藝文志之闕。』等語。查古今書籍，其梓印行世者固足廣資傳播，而名山著述或因未經剞劂，抄帙僅存，亦可備儲藏而供研討。伏讀原奉上諭：『在坊肆者，量為給價；家藏者，官為裝印；其有未經鐫刻，祇係鈔本存留，不妨繕錄副本，仍將原書給還。欽此！』欽遵通行在案，是抄本一項應與刻本一體蒐羅。聖訓煌煌，自無不恪遵辦理。現在各該督、撫等奏到書單內，於抄本書籍亦係兼為甄錄，果能實力從事，妥協訪求，將來裒集日多，則所稱遼、宋、金、元之經注、文集及九流、百家、子餘、史別等部，自當並歸收錄，不致有虞掛漏。至官抄其副，給還原書之處，久經欽奉諭旨，遵照辦理，不必另定章程。應將該學政所奏之處，毋庸再議。
一，據稱：『宋臣鄭樵以前代著錄陋闕，特作圖譜、金石二略以補其失。歐陽修、趙明誠則錄金石，聶崇義、呂大臨則錄圖譜，並為考古者所依據。請於收書之外，兼收圖譜一門，而直省所在現存鐘銘碑刻，悉宜拓取彙送。』等語。查自古左圖右史，經緯相資，原可互為訂證。其金石文字垂世最久，尤可藉以考古，而不失其真。惟阮孝緒作七錄，始不專列圖譜一門，而馬氏經籍考於諸經部內無不咸歸甄錄。自不便因其與諸書體製稍殊，竟致聽其淪軼。應如該學政所奏，令各該省於收書之外，凡有繪寫制度名物，如聶崇義三禮圖之類，均係圖譜專家，宜並為採輯。其有將古今金石源流裒敘成書，如歐陽修、趙明誠所著者，亦宜一體彙採。仍開入書目，先行奏明，以便甄擇取進。至古來金石刻文，現經流傳可考者固多，其有僻在山林荒寂之所，一時難以
搜尋者，若必令官為拓取，恐地方有司辦理不善，轉滋紛擾。所有該學政請將鐘銘碑刻悉宜拓取彙送之處，應毋庸議。
一，據稱：『漢臣劉向校書之例，外書可以廣中書，中書亦用以校外書。請先定中書目錄，宣示外廷，然後令各舉所未備以獻，則藏弆日廣。』等語。備查漢代藏書有中禁、外臺之別，又有太常、太史、中秘之分。品目本自紛歧，是以彼此必須互為校定。至我國家，稽古右文，表章經籍，凡十三經、廿四史、三通等部可以嘉惠藝林者，俱久經釐訂，頒行中外，無不周知，無庸另為宣示。至現今採訪遺書，業經奉旨令各督、撫等先行敘列目錄奏聞，俟彙齊後令臣等詳加檢覈，再行開單行知取進。如其中查係內府現有之書，臣等即可聲明扣除，不必列單移取。是該學政所奏先定書目宣示之處，毋庸再行置議。再該學政又稱：『前明永樂大典其書雖少倫次，然古書之全者具在，請擇取其中若干部，分別繕寫，各自為書，以備著錄。』等語。查永樂大典一書係明永樂初年所刊，凡二萬二千九百餘卷，共一萬一千九十五冊，最稱浩博，舊存皇史宬，復經移置翰林院典籍庫。收貯既久，卷冊又多，既官隸翰林者不得徧行檢閱，今該學政所奏亦祇係約略，大凡於原書未能悉其梗概。臣等因派員前往庫內逐一檢查，據稱此書移貯之初，本多缺失，現存在庫者共九千餘本，較原目數已懸殊。復令將原書目錄六十本取出，逐細閱看，其書大指係用韻以統字，用字以統事，將平上去入韻字為綱，依次編序，凡經史子集等部，或依其音，或從其
類，隨字收載，多係割裂碎。但查原書採取各種為數甚夥，其中凡現在流傳已少，不恆經見之書，於各卷中互相檢勘，有足裨補缺遺津逮後學者，亦間有之。若一概摒為陳冊，不為分別揀查，殊非採購遺書本義。惟是卷帙繁多，所載書籍又多散列各韻之中，非一時所能核定。相應奏明，容臣等就各館修書翰林等官內，酌量分派數員，令其陸續前往，將此書內逐一詳查。其中如有現在實無傳本，而各門湊合尚可集成全書者，通行摘出書名，開列清單，恭呈御覽，伏請訓示遵行。
一，據稱：『前代校書之官，如劉向、劉知幾、曾鞏等，並著專門之業，列代若七略、集賢書目、崇文總目，其書具有師法，請詔下儒臣，分任校書之選。每一書上，必校其得失，撮舉大旨，敘於本書卷首。伏查武英殿原設總裁，纂修、校對諸員，即擇其尤專長者俾充斯選。』等語。查古人校定書籍，必綴以篇題，詮釋大意。漢書藝文志所稱『條其篇目，撮其指意』者，所以論次得失，使讀者一覽了然，實為校讐良法。但現今書籍，較之古昔，日更繁多，況經欽奉明詔訪求，著錄者自必更為精博。若如該學政所奏，每一書上必撮舉大旨，敘於卷首，恐群書浩如淵海，難以一一概加題識。查宋王堯臣等崇文總目、晁公武讀書志皆就所有之書，編次目錄，另為一部，體裁最為簡當。應即倣其例，俟各省所採書籍全行進呈時，請敕令廷臣詳細校定，依經史子集四部名目，分類彙列，另編目錄一書，具載部分、卷數、撰人姓名，垂示永久，用昭策府大成，自軼唐、
宋而更上矣。以上各條，臣等謹就意見所及，逐加核議。是否有當，統候命下，交與禮部行知，各該督、撫、學政一體遵照。」乾隆三十八年二月初六日奉旨：「依議。欽此！」
子／筆記／蕉軒隨錄_續錄／隨錄／卷九／394三朝要典(P.344)
394三朝要典
沈歸愚先生詠三朝要典詩云：「熹廟御極頹乾綱，疏遠保傅親貂璫。茄花委鬼互虯結，薰天勢焰何披猖。守原、之問史貶斥，況令婦寺紊朝常？顧命老臣半誅戮，朝衣血裹投圜牆。清流白馬禍更慘，一綱盡矣空巖廊。顛倒是非著穢史，手翻三案詞侜張。詞云梃擊陷國戚，追論可灼誣先皇。移宮噦鸞肆迫脅，康妃八妹奔蒼黃。更云筆削繼孔聖，大書持書明王章。永為人臣不忠戒，冠以御製文煌煌。黨與秉筆亂忠佞，顧秉謙、黃立極、馮銓等。霾閉日月無精光。同文館獄書黨籍，元祐君子遭摧戕。二蔡二惇恣兒戲，竟使二帝幽窮荒。此書千古同繆戾，力鉏忠耿扶姦疆。從來事往有定論，青繩白璧終顯彰。刑餘死骨斷身後，正士祀典修烝嘗。所惜國本既剝喪，再傳宗社旋淪亡。小人勿用著聖訓，承家開國須周防。」按：明季梃擊、紅丸、移宮三案，夏允彝幸存錄持論最為平允。余官京師，曾於廠肆中購得要典一書，大致以梃擊歸罪於王之寀，紅丸歸罪於孫慎行，移宮歸罪於楊漣、左光斗等要結內侍王安。其書遵嘉靖時明倫大典例，以
年繫月，以月繫日。梃擊始萬曆乙卯五月，紅丸始泰昌庚申八月，移宮始庚申九月，迄天啟丙寅，每一奏疏議揭，後加史臣論斷。總裁為顧秉謙、黃立極、馮銓，副總裁為施鳳來、楊景辰、孟紹虞、曾楚卿，纂修為徐紹吉、謝啟光、余煌、朱繼祚、張翀、華琪芳、吳孔嘉、吳士元、楊世若，謄錄為喬煒、李桐、張載徵，收掌為張承爵、姜雲龍。首列熹宗御製序文云：「朕惟自古帝王，莫不有徽猷鉅訓，以迪眾庶而信來茲。矧綱常萬古為昭，故父慈子孝，君令臣共，其道光明，無纖芥可疑之隱，其事平實，無非常可喜之功，其行之為一時賞罰，定之為萬世是非，則確然直截，無依違可借之影響。循此則忠良，悖此則姦賊，獨奈何使姦賊得竊忠良之號哉？誠折紛而定論，當據事以直書，亦覲揚陟降之善物也。本朝家法，炳如日星。仰惟我皇祖神宗顯皇帝建元良以繫海寓之心，真慈夙注；我皇考光宗貞皇帝體先志而舒雲雨之澤，純孝丕彰。迨龍馭之上賓，肆沖人其纘緒，名正言順，猜忖曷庸。不意群姦巧于搆疑也，疑梃擊，則託護東宮者進矣；疑紅丸，則援不嘗藥者進矣；疑移宮，則造為垂簾者進矣。總三案之姦凶，皆一堂之衣鉢。將使皇祖、皇考抱疑不白，而朕躬亦幾陷于不孝，深用痛心。幸正論時聞，業已區分陟斥。猶慮遐方耳目，緣簧鼓而漸致淪胥；來禩汗青，雜狐疑而罔知斷案。又以事歷三朝，或多掛漏，特降手諭，俾史臣倣明倫大典故事，將前後明旨、章奏編緝成書。其總裁、副總裁及纂修等各官，俱朕慎簡，自茲歲丙寅春正月開館纂修，迄今編成，爰定其名為三朝要典，以其專為三朝慈孝作也。斯編行且頒
天下矣，朕復自序其首曰：嗟乎，小人之禍人國甚哉！指宮闈為攘功之地，則翼戴莫出其先；誣君父以不美之名，則定策肯居于後？且事極常而故張之，踪本杳而故文之，或十餘年，或五六年，幾成蜩螗沸羹之世宙。藉非皇祖、皇考默牖朕衷，則真是真非，其何結局之有？當我世宗肅皇帝時，慮統嗣混而不得尊其親，故其書主於定大統；在朕今日慮貞邪淆而將不免于誣其親，故是書主於剖大疑。令天下萬世，睹是書而悟曰：前星立矣，藩封遣矣，即有風癲，立付市曹，於國本無恙也，其無容疑者一。鼎湖之悼，實慕緣孝，篤疾以慕深，孰得以一月天子，掩其為千秋聖人哉？其無容疑者二。煢疚集蓼，此何時也？遺言未往，封號在心，宮自當移，寧俟逼而後移？其無容疑者三。雖朕中興之業，不敢望與世宗媲美，或庶幾可免於戾乎？然朕覽斯編，愈惕然于陰陽消長之際也。方三案之鳴也，其時邪與正互猗，今心術各揭於青編，斷案亦章於白日，詎非陽長陰消之一會？第邪雖芟而能保無伏莽？正雖顯而能保無遺珠？萬一倚伏貞勝之幾，稍不審而至於誤用，將奚以為先德光繼？自今尚賴爾諸臣，靖乃志以佐澄清，竭股肱而襄祗遹，庶在天之靈，於茲降格，而斯編亦不徒託諸空言矣。是為序。天啟六年六月十九日。」卷末則顧、黃、馮三序，而馮序中有云：「不特可以繼春秋之絕筆，而併可以繹孝經之微言。何者？春秋，刑書也，其德為夬，其道為權，故讀之而亂臣賊子懼。孝經，生理也，其德為萃，其道為恒，故讀之而忠臣孝子感。」尤為喪心病狂。嗚呼！門戶分而宵小遂得乘隙以肆其毒，盈庭聚訟，十餘年不
休，口舌未乾，社稷亦已丘墟矣。可勝道哉！
子／筆記／蕉軒隨錄_續錄／續錄／卷二／575華戎魯衛信錄(P.564)
575華戎魯衛信錄
宋元豐中神宗謂蘇頌曰：「欲修一書，非卿不可。以北虜通好八十餘年，盟誓聘使，禮幣儀式皆無可考據。朕欲成一書，但患邇來修書者遷延歲月，不肯早成。」頌曰：「恐須一二年可矣。」上喜曰：「果然。」及書成，賜名華戎魯衛信錄，奏篇上。上讀序引，大喜曰：「正類序卦之文。」謹按：我朝咸豐十年，與外洋通商，互換和約以來，案牘幾於等身。余在總理衙門時，文博川師相曾屬余檢視道光後文移奏稾，編成一書，名之曰洋務紀事本末。時公事尨雜，終日治官文書，數人分理，尚無暇晷。余惟於歸寓或留宿署中，執筆為之，分門別類，漸有頭緒，甫年餘而余外擢，此書聞迄未成帙，可惜也。趙飴山文集中原山考云：「學術日疏，文章掃地。本朝奉諭旨修一統志，六十年而不成，藉使酈道元者主之，胡渭佐之，于欽以上者為之繙閱奔走，則煌煌大觀，立見於盛世矣。」飴山之狂，固不可一世者，然今日而能留心時務，勤於筆硯，實不可多得。世有蘇子容其人乎？余日望之矣。
子／筆記／冷廬雜識／冷廬雜識／卷二／關帝諡(P.96)
關帝諡
關帝諡壯繆，人皆謂繆非美稱，獨綿竹黃州牧成章持論辨之，云：「昔關帝之諡壯繆也，陳壽以諡法『名與實爽曰繆』，傳謂帝剛而自用，戾以致敗也。又或謂『武功不成曰繆』，千載下卒無一人為帝表暴者，而不知皆非也。按：禮記大傳『以序昭穆』，古本作『繆』；左傳『穆』多作『繆』，若秦穆公，史皆稱『繆』，是穆與繆古文多通用。考諡法『布德執義曰穆』，『中情見貌曰穆』。夫布德執義、中情見貌，孰有過於帝者？諡曰壯繆，蓋傷帝之死國，與宋岳飛諡武穆同意。而壯穆作繆，亦猶秦穆、魯穆之或作繆也。今世俗以繆為橫戾之繆，以為惡諡而諱之，非情事也！」黃之論如此。余以為秦繆之諡，昔人嘗以為非美名矣。黃說雖辨，終不能舉歷久相沿者而易之也。伏讀乾隆四十一年七月上諭：「關帝在當時力扶炎漢，志節凜然，乃史書所諡，並非嘉名。陳壽於蜀漢有嫌，所撰三國志多存私見，遂不為之論定，豈得為公？從前世祖章皇帝曾降旨封為忠義
神武大帝，以褒揚盛烈。朕復於三十二年降旨加『靈佑』二字用示尊崇。夫以神之義烈忠誠，海內咸知敬祀，而正史猶存舊諡，隱寓譏評，非所以傳信萬世也。今當鈔錄四庫全書，不可相沿陋習，所有志內關帝之諡，應改為忠義。第本傳相沿已久，民間所行必廣，難於更易，著交武英殿，將此旨刊載傳末，用垂久遠。其官板及內府陳設書籍，並著改刊，此旨一體增入。欽此。」聖謨煌煌，洵足彰聖神之德，而垂示萬古矣。
子／筆記／冷廬雜識／冷廬雜識／卷四／葛壯節公(P.225)
葛壯節公
山陰葛壯節公雲飛，為定海總兵，以父憂去官。逾年，英夷陷定海，大府以書屬公墨絰從軍事。公方督耕田間，即趨歸白母，母張太夫人曰：金革無避，汝受國恩厚，行矣，勿復疑。」遂詣鎮海，請盡出勁兵扼金雞、招寶兩山間，又以計俘夷軍師安突得，夷大驚擾。公設計請乘機收復，巡撫烏不能用。已而有通市之議，大府命公率所部往收定海，而以壽春鎮總兵王錫朋、處州鎮總兵鄭國鴻帥師協守，時道光辛丑二月也。公以南道頭空曠，增築土門。又請自竹山門至摘箬山徧列礮，縣治後曉峰嶺築礮臺，以杜侵越；小竹山門下塞其江路，對土城諸島均置防守，使夷舟不得近，謂必如是則定海可固。督師裕謙以費辭，則請借三年俸廉興築，督師怒曰：「是挾我也！」堅不許。八月，夷再犯定海，眾二萬餘，我兵合三鎮僅四千。飛書大營請濟師，督師疑其張大，戒死守毋望援。公苦戰六晝夜，日僅啖數餅，耆老有煎葠以進者，公投諸水與眾共飲之，士卒皆感奮。戊戌，天大霧，夷全隊逼土城。公聞風帆海水聲，知夷艫將至，礮擊焚之。夷倐遁，分道攻曉峰、竹山，曉峰無礮，夷眾奪間道上，并攻破竹山門，遂下薄土城。時土城兵分守他所，麾下僅二百人。公率以拒敵，持短兵奮呼而進，殺戮無算。至竹山門方仰登，一酋長刀劈公面，去其半，血淋漓，徑登，酋駭，乃以礮背擊公，洞胸，穴如盌，前後四十餘創，遂卒。定海義勇徐保
夜跡公尸於竹山門，雨霽，月微明，見公半面宛然立崖石上，兩手握刀不釋，左一目睒睒如生。欲負之行，不能起，拜而祝曰：「盍歸見太夫人乎？」負之起，乘夜內渡。大吏護公喪還山陰，張太夫人一慟而止，曰：「吾有子矣。」時王、鄭二總兵皆死難，而公死尤烈。事聞，上悼甚，賞加提督銜，世廕騎都尉又一雲騎尉。賜長子以簡文舉人，次子以敦武舉人，予謚壯節，祔昭忠祠，且立專祠以祀。御製祭文云：「朕惟良臣蹇蹇，昭大義於匪躬；鉅典煌煌，沛鴻恩於賜。唯忠貞之克篤，斯褒予之重申。爾原任浙江定海鎮總兵提督銜葛雲飛，識邃韜鈐，律嫻步伐。初膺甲第，旋攝水師。薦牘屢登，不愧干城之選；崇階洊陟，疊邀綸綍之榮。邇以螳怒當車，蛙鳴自井。念兵戎之未靖，資驃騎之先驅。叱咤風雲，施壯士天山之箭；超騰矢石，帥丈人地水之師。同仇者一德一心，賈其餘勇；連戰於六晝六夜，誓不空還。軍鵝鸛而皆驚，賊鯨鯢而待掃。方謂金精氣壯，離披麾下之塵；何期石鼓聲沈，倉卒矛頭之慟。忠魂不返，毅魄猶馨。覽奏心傷，為之涕隕。畀殊恩更及其子，式煥新綸；命大吏常恤其家，重頒內帑。秩均一品，義設專祠。於戲！鼓鼙思將帥之臣，易名兩字；俎豆視功宗之禮，炳節千秋。靈如有知，尚其歆格。」天語褒忠，至優極渥。同時避敵倖生之臣，讀之當益滋愧矣。
子／筆記／冷廬雜識／冷廬雜識／卷四／程筠軒詩(P.235)
程筠軒詩
同邑程筠軒茂才拱寬工詩，晚歲精研醫理，求治者踵至。壽臻大耋，詩集散佚，偶於友人案頭見其殘稿二首，急錄之。將進酒云：「君飲酒，我歌詩，勸君頻舉金屈巵。醉鄉別有一天地，樂處不許凡人知。左手攜劉伶，右手招阮籍。空囊無一錢，杯中之物不可缺。吏部醉臥酒甕邊，翰林自稱酒中仙。古人曠達乃如此，肯與禮法之士相周旋？繁花滿林，倏焉委路。紅顏少年，傷心遲暮。人生有酒且須飲，美景良辰莫虛度。明星煌煌照西廂，錦筵銀燭添幽光。夜如何其
夜未央，清歌一曲累十觴，樽空舉瓢酌天漿。」遷居感賦云：「男兒的是可憐蟲，三十頭顱未送窮。虛向懷中藏故刺，誰從爨下賞焦桐？酒稱大戶千鍾少，詩號長城五字工。惆悵立錐無地可，滿天風雪響哀鴻。」
子／筆記／冷廬雜識／冷廬雜識／卷六／鴛水聯吟(P.347)
鴛水聯吟
道光戊戌秋，嘉興岳餘三茂才鴻慶與其友數輩結鴛湖詩社，每歲四集，分題後限期收卷，乞名流評定甲乙，前五名皆有酬贈。事歷三秋，編成十集，擇其尤者付梓，名曰鴛水聯吟。摘錄絕句數首，以當嘗鼎一臠。子夜冬歌云：「窗前種天竹，歡來發幾枝。采之當紅豆，一粒一相思。」海鹽黃韻珊憲清。「寄郎尺素書，呵凍字不成。更有模糊處，淚與墨交并。」平湖黃松孫。「憶郎去遠道，獨自高樓憑。郎意飛作雪，妾心結成冰。」秀水孫嘯巖瀜。十國春秋吳越雜事詩云：「褒功恩禮冠當時，試讀煌煌鐵券辭。孤負江東明大義，不曾一討五經兒。」秀水于秋洤源。「一字褒譏屬史官，橫征事合子虛看。廬陵千古如椽筆，尚覺文章公道難。」孫瀜夏日圃居雜興云：「紫茄白莧影參差，一徑濃陰月上時。竹榻夜涼詩夢醒，莎雞啼出豆花籬。」平湖賈敦艮。送燕云：「玉娘湖畔草萋萋，王、謝亭臺路已迷。惟有雕梁舊時月，隨君直度海雲西。」海鹽吳彥宜廷燮。
子／醫家／醫部全錄／黃帝素問／卷四十六／刺法論篇第七十二(P.880)
黃帝曰：余聞五疫之至，皆相染易，無問大小，病狀相似，不施救療，如何可得不相移易者？岐伯曰：不相染者，正氣存內，邪不可干，避其毒氣。天牝從來，復得其往。氣出於腦，即不邪干。氣出於腦，即室先想心如日。欲將入於疫室，先想青氣自肝而出，左行於東，化作林木；次想白氣自肺而出，右行於西，化作戈甲；次想赤氣自心而出，南行於上，化作焰明；次想黑氣自腎而出，北行於下，化作水；次想黃氣自脾而出，存于中央，化作土。五氣護身之畢以想頭上，如北斗之煌煌，然後可入於疫室。又一法於春分之日，日未出而吐之。又一法於雨水日後三浴，以藥泄汗。又一法小金丹方：辰砂二兩水磨，雄黃一兩，葉子雌黃一兩，紫金半兩，同入合中，外固，了地一尺，築地賓，不用爐，不須藥制，用火二十斤煅之也，七日終。候冷七日取，次日出合子埋藥地中。七日取出，順日研之。三日，煉白沙蜜為丸，如梧桐子大。每日望東吸日華氣，一口冰水下一丸，和氣嚥之，服十粒，無疫干也。
馬蒔曰：天牝者，鼻也，毒氣從鼻而來，可嚏之從鼻而出。想五氣畢後，另各可行一法。其一法於春分日用遠志去心，以水煎之，日未出飲二盞而吐，吐之不疫。其一法雨水後三浴，以藥泄汗，可以免疫。其一法用辰砂、紫金、雌雄二黃，俱為末制，用如後法。
子／醫家／醫部全錄／目門／卷一百四十一／古今醫統　明‧徐春甫／黃風(P.1152)
黃風
此證多因胃火太盛，上衝頭目。初病痛濇，久則昏花如霧漫天，紅焰煌煌，漸至失明。宜瀉胃散、決明散。
子／醫家／醫部全錄／瘟疫門／卷三百／導引(P.1848)
導引
《素問》刺法論入疫室辟傳染法。帝曰：余聞五疫之至，皆相染易，無問大小，病狀相似，不施救療，如何可得不相移易者？岐伯曰：不相染者，正氣存內，邪不可干，避其毒氣。天牝從來，復得其往。氣出於腦，即不干邗。氣出於腦，即先想心如日。欲將入於疫室，先想青氣自肝而出，左行於東，化作林木；次想白氣自肺而出，右行於西，化作戈甲；次想赤氣自心而出，南行於上，化作焰明；次想黑氣自腎而出，北行於下，化作水；次想黃氣自脾而出，存於中央，化作土。五氣護身之畢，以想頭上，如北斗之煌煌，然後可入於疫室。
子／醫家／醫部全錄／小兒諸卒申門／卷四百二十四／祝由(P.618)
祝由
孫思邈《千金方》曰：治小兒中馬客忤而吐不止者，灸手心主間使、大都、隱白、三陰交各合三壯，可用粉丸如豉法。并用唾，唾而咒之。咒曰：摩家公，摩家母，摩家子兒苦，客忤從我始。扁鵲雖良，不如善唾良。咒訖，棄丸道中。按《澄治準繩》用粉為丸如豉法，摩兒手足心頭、臍上下行轉摩之，而咒中客中人皆可用之。
又法：取一刀橫著竈上，解兒衣，發其心腹訖，取刀持向兒咒之，唾，輒以刀擬向心腹，啡啡曰：煌煌日，出東方，背陰向陽。葛公葛公，不知何公，子來不視，去去不顧，過於生人忤。梁上塵，天之神；戶下土，鬼所經。大刀鐶犀對竈君，二七唾客愈兒驚。唾啡啡。如此二七啡啡，以刀擬之，咒當三遍乃畢，用豉丸如上法五六遍訖，取此丸，破視其中有毛，棄丸道中，客忤即愈矣。
集／別集／四庫輯本別集拾遺／《四庫珍本叢書初集》所收四庫輯本別集六十一種拾遺／衞涇：《後樂集》二十卷／附錄／學生湯仕龍祭文(P.278)
學生湯仕龍祭文
嗚呼，文敷國華，炳炳璇魁。政貳國均，煌煌上台。光翊四朝，粹節瓌材。虞廷股肱，湯鼎鹽梅。時龍六飛，安否問裴。期咨黃髮，忠論天回。一鑑遽亡，帝曰傷哉。昕朝輟視，厥典恩該。鏤勳青琬，勒休蘭臺。憶昨桐郡，袞紱斯來。迎以綵衣，鈴閤徘徊。悲歡倏異，木壞山頹。嗚呼，丹旐揚兮素車推，蒼黎慘兮衷腸摧。玉棺飛兮遊鈞天，寶帶寒兮生曉埃。瞻靈綍兮莫攀泣，誄斐辭兮遙寫哀。
《永樂大典》卷一萬四千五十四「祭」字韻，頁九上引「衛後樂先生集」。(影印本第一百四十七冊)
集／別集／四庫輯本別集拾遺／《四庫珍本叢書初集》所收四庫輯本別集六十一種拾遺／程公許：《滄州塵缶編》十四卷／東川節度歌　并序(P.418)
東川節度歌并序
東川自唐以來，為征鎮重地。國朝以文治，不尚武功。擁旄殿邦者，皆當世妙選。春宮侍郎眉
山李公，以法從名流，開藩於茲。適潢池有警，公以德望，隱然為西州捍蔽。事變甫定，顧瞻環雉。謂牛頭巍峙城外，俯瞰萬井，於鎮守非便。乃請於朝，包括一峰，增築城堞。發千古之形勝，成曠代之偉績，非公不能辦此也。公許謹為賦《東川節度歌》一篇，以紀盛事。雖蕪詞不工，清朝採詩，或有取於此。嘉定十三年正月吉日，程公許謹序。
東川節度兵馬雄，我嘗聞之浣溪翁。五百年間人事紛變滅，惟有青山袞袞今古同。春官侍郎李太史，沃絲昔日來觀風。八年俛仰一炊黍，蔚藍臺上煙雨愁溟濛。棠郊蔽芾公所憇，還有竹騎馳兒童。是時北塵轉騷屑，綠林之寇紛內訌。洛波殷雷躍雙龍，遂也長公潼少公。少公赴鎮先十日，千夫煌煌飛旆紅。金城一面森戌削，賊戈自此不復鋒。三災之劫偶參會，天豈薄於遂而私於潼。屹然洚波之砥柱，艱哉安宅之集鴻。險夷一節貫金石，玉山對峙雙玲瓏。春風送客來，束書一短篷。恨無「春色浮山」之傑句，空有「帝鄉愁緒」之孤忠。舉頭山城新百雉，繚繞下與州城通。高如石首矗萬仞，堅並鐵瓮盤層穹。樓棚丹霞未為麗，形勢墨守何可攻。向來牛頭著亭處，晴煙萬井歷歷明雙瞳。徹桑未雨寧過計，路旁築屋難為功。侍郎憂國秉卓識，始謀肯使輕傷農。登登之築紛百堵一朝巀嶪如金墉。初疑化城為佛幻，又恐鬼役非人工。浣溪曩賦冬狩行，恨不回轡擒四戎。向令眼前見此事，奇偉大篇當復加舂容。腐儒自嗟才力窘，安得喚起詩老為我細琢礱。紫皇坐朝甘泉宮，四明不隔天九重。慨懷豹尾舊特橐，長安日遠身孤篷。起家小屈東川牧，驥足折旋縈蟻封。三年厭聽鞞鼓譟，甲兵何時一洗空。事不為難亦非易，所病滔滔皆發蒙。明堂只須一柱力，杗桷渠可令乏供。更須度外廣物色，納納萬頃雲夢
胸。我歌東川節度兵馬雄，歌聲激烈轟靈隆。先一州兮後天下，風雲呼吸龍虎從。畫圖麒麟銘鼎鐘，牛頭之城萬古長穹窿。
《永樂大典》卷一萬四千七百七「度」字韻，頁二十六下引《滄洲程公許集》。(影印本第一百五十九冊)
集／別集／四庫輯本別集拾遺／其它版本四庫輯本別集六十九種拾遺／陳杰：《自堂存稿》四卷／和彭教諭論詩(P.764)
和彭教諭論詩
平生於二南，百過在芣苡。不知孰舞蹈，但覺烏可已。煌煌古人心，豈與不傳死。天和本發中，世味或食耳。全明凋靡後，末造放蕩始。折楊紛皇荂，敗素正堪紫。斯文吾衰久，安得力任鄙。天河儻可挽，舉俗快一洗。不且尊杜黃，卿言尚予起。
《永樂大典》卷八百九十六「詩」字韻，頁十九下引「陳杰集」。(影印本第九冊)
集／別集／四庫輯本別集拾遺／其它版本四庫輯本別集六十九種拾遺／劉仁本：《羽庭集》六卷／漫成六首(P.793)
其三
城頭烏夜啼，鄰鷄號嘖嘖。起坐不能寐，仰觀長太息。眾星何煌煌，四繞環中極。銀河浪不生，旄頭泯無迹。天道垂耿光，象緯森羅織。云胡海宇間，干戈尚狼藉。真人坐法宮，明當驅鬼蜮。
叢書／正誼堂全書／學規類編／卷之十八／揚子(P.13-1)..[清康熙張伯行編同治左宗棠增刊本]
揚子
程子曰林希旹謂楊雄為祿隱楊雄後人只為見他著書便須要做他是怎生做得是因問如劇秦文莫不當作
曰或云非是美之乃譏之也然王莽將來族誅之亦未足道又何足譏譏之濟得甚事或云且以免死然己自不知明哲煌煌之義何足以保身作太元本要明易卻尤晦如易其實無益眞屋下架屋牀上曡牀他只是於易中得一數為之於厯法雖有合只是無益　漢儒之中吾必以揚子雲為賢然於出處之際不能無過也其言曰明哲煌煌㫄燭無疆孫於不虞以保天命孫於不虞則有之㫄燭無疆則未也光武之興使雄不死能免誅乎觀於朱泚之事可見矣古之所謂言遜者迫不得已如劇秦美新之類非得已者乎　揚子雲云明哲煌
煌㫄燭無疆悔其蹈亂無先知之明也其曰孫於不虞以保天命欲以苟容為全身之道也使彼知聖賢見幾而作其及是乎　世之議子雲者多疑其投閣之事以法言觀之蓋未必有又天祿閣世傳以為高百尺宜不可投然子雲之罪特不在此黽勉於莽賢之間畏死而不敢去是安得為大丈夫哉　揚子無自得者也故其言蔓衍而不斷優柔而不決其論性則曰人之性也善惡混修其善則為善人修其惡則為惡人荀子悖聖人者也故列孟子於十二子而謂人之性惡
叢書／正誼堂全書／學規類編／卷之二十／學古齋銘(P.10-1)..[清康熙張伯行編同治左宗棠增刊本]
學古齋銘
相古先民學以為己今也不然為人而已為己之學先誠其身君臣之義父子之仁聚辨居行無怠無忽至足之餘澤及萬物為人之學煥然春華誦數是力纂組是誇結駟懷金煌煌煒煒世俗之榮君子之鄙維是二者其端則微眇緜不察胡越其歸卓哉周侯克承先志日新此齋以迪來裔此齋何有有圖有書厥裔伊何衣冠進趨夜思晝行咨詢謀度絕今不為惟古是學先難後獲匪亟匪徐我則
銘之以警厥初
史／地理／靈谷禪林志／卷四　舊蹟／三絕碑歌　明釋性嘉(P.5-1)..[清光緖十二年重刻本　　本書與法鼓文理學院合作製作]
乾隆丁丑春
翠華幸寺進呈三賢碑搨本奉
旨重刊恭紀
國朝釋法守
來日苦無多去日良可惜浮生六十年忽忽此一日飢餐倦卽眠何者為佛力悟徹去來今卽是波羅密兩度覲
天顏幾世能修得一領破袈裟香氣
御爐襲峩峩三賢碑劫灰幾經厯一朝煥光彩
恩許重摹勒勝蹟豈常湮禪房畱
寶墨淨土指南字煌煌
聖人筆鳳舞而龍飛銀鉤兼鐵畫長此大光明不寂亦不滅
史／地理／靈谷禪林志／卷十一　雜著三／序／康熙間重修志序３盛宏邃(P.6-1)..[清光緖十二年重刻本　　本書與法鼓文理學院合作製作]
又
盛宏邃
靈谷舊志第編年耳天門叟重加釐定別類分卷蔚然大觀予覽之而慨然於天道有往復地運有盛衰人事有得失而廢興因之方靈谷之興也岑樓傑閣密竹深松交輝互映賜田繡錯贍僧千計其間厯代鑾輿之所臨幸公侯卿相履舄之所接跡與夫學士大夫山人羇客之所吟咏高僧耆談經樹拂之所提倡以及豐年歉歲旱澇祈禱之所感應按籍可攷世稱第一禪林良有以也今之靈谷非昔矣在易有之無平不陂無往不復廢興相循厥由人事靈谷之興其在曉公乎曉公侍其祖于南翁入山經營况瘁閱四十年廢者修墜者舉旣煥然改觀矣歲乙酉恭逢
皇上南巡江左
駕幸鍾山曉公奏對稱
旨錫以聯額煌煌
宸藻炳燿林壑固靈谷復興之兆抑亦曉公之勤修善行有以感之而然歟今戊子春偶客金陵晤曉公談及山志令其亟付雕開取舫翁所定原稿悉為校讐代募同人捐貲鏤版書成曉公請予為序余何言夫子家距靈谷不啻千里與曉公曾未謀面一見而懽若平生是書之刻實余為之權輿倘亦靈山曾受付囑抑三生石畔得無相眎而笑耶他時捧檄得近名山當力襄勝事俾第一禪林重振海內余之願也予何言
史／地理／靈谷禪林志／卷十三　雜著五／七律／御製賜僧淸濬詩欽和十二首　明劉三吾(P.3-1)..[清光緖十二年重刻本　　本書與法鼓文理學院合作製作]
御製賜僧淸濬詩欽和十二首
明劉三吾
水滿溪橋雲滿房山中人景兩相當已從天界諸禪定不用心齋得坐忘
松遇霜餘方鬱鬱菊經霜後尚煌煌嬾殘自有煨來芋服食甯資禹日糧
史／政書／大清會典（康熙朝）／禮部　卷之四十至卷之七十九／卷之五十五　禮部十六／祠祭清吏司一　祭祀通例等／郊祀一　圜丘(P.11-2)..[清康熙年間刻本]
康熙六年。冬至大祀
天於
圜丘。奉
世祖章皇帝配享。前期。遣官祭告
天地
宗廟
社稷。如常儀。至正祭日。
上親詣行禮。恭捧配享
神位。奉安於
上帝之左。
太祖高皇帝之次。一應致祭禮儀、俱與順治十四年同
○是年題准。每歲冬至。大祀
天於
圜丘。奉
太祖高皇帝
太宗文皇帝
世祖章皇帝配享。以
日
月
星辰
雲雨風雷。分四從壇。
上親詣行禮。或遣官恭代。從壇遣官四員分獻。禮部預期題請今由太常寺
一前期五日。
上親詣犧牲所視牲。或遣官視牲。如遣官恭代。卽承祭官代視。禮部預期題請今由太常寺
一齋戒前一日。禮部預行題知今由太常寺
一前期三日。禮部太常寺官、進齋戒牌銅人如常儀今由太常寺
上致齋三日。是日、各衙門俱設齋戒牌。陪祀王以下各官、齋戒如常儀詳載通例
一前期二日。遣禮部堂官一員省牲。禮部題請今由太常寺
一祝文。由內閣撰發。禮部恭寫。仍送內閣。恭塡
御名今由太常寺
一前期二日。禮部題請視祝版玉帛香。併𣲖讀祝官今由太常寺
一前期一日。禮部太常寺官、設黃案於
太和殿正中。奏請
皇上陞殿。視祝版玉帛香。禮部太常寺官、捧祝文在前。玉第二
上帝帛第三。
太祖帛第四。
太宗帛第五。
世祖帛第六。小香盒第七。大香盒第八。依次由中路進。至
太和殿內。安設黃案上。祝文在中。玉在東。
上帝帛在西。俱正設。
太祖帛在玉東旁設。
太宗帛在
上帝帛西旁設。
世祖帛在
太祖帛東旁設。香盒二、在祝版後設。
上陞殿。次第閱畢。禮部等官、捧置亭內。送至
天壇神庫案上安設今由太常寺。詳載通例
一前期一日。禮部、都察院、太常寺、光禄寺官、俱朝服。上香。監宰牲。並瘞毛血
一正壇第一成。奉安
皇天上帝神牌。正中南向。
太祖高皇帝神牌。東設西向。
太宗文皇帝神牌。西設東向。
世祖章皇帝神牌。次東設西向。各於天青幄次安設
一從壇第二成。奉安
大明神牌。在東一壇西向。
夜明神牌。在西一壇東向。
星辰神牌。在東二壇西向。曰北斗七星。曰木火土金水星。曰二十八㝛。曰周天星神
雲雨風雷神牌。在西二壇東向。各於天青幄次安設
一正壇陳設
上帝正位前
犢一　　　　　　　蒼璧一
郊祀制帛十二天青色　登一
簠二　　　　　　　簋二
籩十二　　　　　　豆十二
蒼玉爵三　　　　　酒鐏一
金爐一　　　　　　金燈四
燔牛一
太祖配位前
太宗配位前
世祖配位前
奉先制帛各一白色　金燈各二
供品與
上帝位前同不用玉
一四從壇陳設
大明位前
禮神制帛一赤色
牛一　　　　　　　登一
簠二　　　　　　　簋二
籩十　　　　　　　豆十
藍磁酒盞二十　　　藍磁爵三
酒鐏一　　　　　　爐一
燈四
夜明位前
禮神制帛一白色　　供品與
大明位前同
星辰位前
禮神制帛十一青色一　黃色一　赤色一黑色一　白色七
牛一　　　　　　　羊一
豖一
登一　　　　　　　鉶二
簠二　　　　　　　簋二
籩十　　　　　　　豆十
青磁酒盞三十　　　青磁爵三
酒鐏一　　　　　　爐一
燈四
雲雨風雷位前
禮神制帛四青色一　黃色一黑色一　白色一供品與
星辰位前同
一正祭日早。禮部太常寺官、詣
皇穹宇。恭請
上帝神牌。
太祖
太宗
世祖神牌。及
從壇神牌。於各香案前上香。一跪三叩頭。捧起。奉安龍亭內。一跪三叩頭。鑾儀衞校尉舉亭。
上帝神牌在前。次
太祖
太宗
世祖神牌。次
大明
夜明
星辰
雲雨風雷神牌。由北門入。轉至壇前堦下。各官於亭前。俱一跪三叩頭。正壇官、恭捧
上帝神牌。
太祖
太宗
世祖神牌。由中階上。跪安第一成壇各青幄內。一跪三叩頭。退。從壇官、恭捧
大明
星辰神牌。由東階上。恭捧
夜明
雲雨風雷神牌。由西階上。跪安第二成壇各青幄內。一跪三叩頭。退
一正祭日早。太常寺官一員。至
神庫祝版案前上香。一跪三叩頭。捧請祝版。排燈一對前導。送至壇內。安設祝案上。一跪三叩頭。退
一正祭日早。
上親詣行禮。陪祀各官、預於
昭亨門外齊集。鴻臚寺官引至櫺星門外。東西排立。從壇分獻官四員、於櫺星門西立。陪祀王以
下。入八分公以上。俱朝服。在
午門內金水橋。兩旁齊集。不陪祀王以下。文武各官。俱朝服。於
午門外分翼齊集。禮部太常寺官、奏請詣壇。
上御黃禮服。乘輦出宮。設鹵簿大駕。不作樂。
午門鳴鐘。陪祀王等、立候
駕過隨行。
午門外齊集王以下各官、俱跪送。
駕進西天門。至
昭亨門外。太常寺贊引官一員。對引官一員。提爐
官二員。於昭亨門外接。導
上至鋪棕薦處降輦。贊引官、對引官、提爐官、導
上入昭亨左門。進更衣幄次。更藍禮服。盥洗畢。贊引等官、導
上入櫺星左門。提爐官立階下。贊引官、對引官、導
上至二成黃幄次拜位前立。王等在三成階上排立。貝勒貝子公等、在階下排立。分獻官四員。進櫺星西門。在公後立。文武各官、在櫺星門外。分翼排立。典儀唱樂舞生就位。執事官各司其事。武舞生執干戚引進贊引官奏就位。
上就拜位正中北向立。典儀唱燔柴迎
帝神。爐內燔柴。恊律郎唱舉迎神樂。奏始平之章。樂作。贊引官奏陞壇。導
上詣第一成
上帝位香案前立。司香官捧香盒在西跪。贊引官奏跪。
上跪。奏上香。
上舉柱香上爐內。又三上塊香。興。贊引官導
上詣
太祖位前上香。次詣
太宗位前上香。次詣
世祖位前上香。其儀與
上帝位前同。正幄門兩旁香爐內。司香官二員、各跪上香畢。贊引官奏復位。
上復位立。樂止。贊引官奏跪。叩。興。傳贊官贊衆官俱跪。叩。興
上行三跪九叩頭禮。興。王以下文武各官及分獻官、俱隨行禮。典儀唱奠玉帛。恊律郎唱舉奠玉帛樂。奏景平之章。樂作。贊引官奏陞壇。導
上詣第一成
上帝位前立。贊引官奏跪。
上跪。捧玉帛官跪進於
上右。贊引官奏奠玉帛。
上受玉帛拱舉。獻於案上。興。贊引官導
上詣
太祖位前奠帛。次詣
太宗位前奠帛。次詣
世祖位前奠帛。其儀與
上帝位前同。奠畢。贊引官奏復位。
上復位立。樂止。典儀唱進爼。贊引官導
上轉立拜位東旁。進胙官等、引厨役舁胙牛。由中路進。至
上帝
太祖
太宗
世祖各案前陳設訖。
上復位立。恊律郎唱舉進爼樂。奏咸平之章。樂作。贊引官奏陞壇。導
上詣第一成
上帝位前立。奏跪。
上跪。奏進爼。
上拱舉畢。興。贊引官導
上詣
太祖位前進爼。次詣
太宗位前進爼。次詣
世祖位前進爼。其儀與
上帝位前同。進畢。贊引官奏復位。
上復位立。樂止。典儀唱行初獻禮。恊律郎唱舉初獻樂。奏壽平之章。樂作。贊引官奏陞壇。導
上詣第一成
上帝位前立。執爵官捧爵跪進於
上右。贊引官奏跪。
上跪。奏獻爵。
上受爵拱舉。獻案上正中。興。贊引官奏詣讀祝位。導
上詣讀祝位立。樂止。讀祝官至祝案前。一跪三叩頭。捧祝版立於案左。贊引官奏跪傳贊官贊衆官俱跪
上跪。王以下文武各官及讀祝官俱跪。贊引官贊讀祝。讀祝官讀畢。興。捧祝版跪安
上帝位前帛匣上。三叩頭。退。樂作。贊引官奏叩。興。
上行三叩頭禮。興。王以下文武各官、俱隨行禮。贊引官導
上詣
太祖位前。獻爵於正中。次詣
太宗位前。獻爵於正中。次詣
世祖位前。獻爵於正中。其儀與
上帝位前同。獻畢。贊引官奏復位。
上復位立。樂止。從壇分獻官。於
上陞壇時。各由東西階詣各
神位前。跪。上香。獻帛。獻爵。至讀祝時。亦於各位前跪。候讀畢。三叩頭。復位立武舞生叩頭退。文舞生執羽籥引進典儀唱行亞獻禮。恊律郎唱舉亞獻樂。奏嘉平之章。樂作。贊引官奏陞壇。導
上詣第一成
上帝位前。獻爵如初獻儀。不讀祝獻爵於案上之左。贊引官導
上詣
太祖位前。獻爵於左。次詣
太宗位前。獻爵於左。次詣
世祖位前。獻爵於左。如前儀。獻畢。贊引官奏復位。
上復位立。分獻官亦就各位前。捧爵跪獻。復位立。樂止。典儀唱行終獻禮。恊律郎唱舉終獻樂。奏雍平之章。樂作。贊引官奏陞壇。導
上詣第一成
上帝位前。獻爵如亞獻儀。獻爵於案上之右。贊引官導
上詣
太祖位前。獻爵於右。次詣
太宗位前。獻爵於右。次詣
世祖位前。獻爵於右。如前儀。獻畢。贊引官奏復位。
上復位立。分獻官亦就各位前。獻爵如亞獻儀。復位立。樂止。文舞生叩頭退太常寺官唱賜福胙。光祿寺捧爵官一員。捧胙官一員。自案上捧起。向
上帝位前拱舉。捧至受福胙處。贊引官奏詣受福胙位、
導
上至受福胙位立。捧福胙官二員。跪於
上右。接福胙侍衞二員。跪於
上左。贊引官奏跪。
上跪。奏飲福酒。
上受爵拱舉。授與左旁侍衞。奏受胙。
上受胙拱舉。授與左旁侍衞。各退。贊引官奏叩。興。
上行三叩頭禮。興。王等各官不隨叩贊引官奏復位。
上復位立。行謝福胙禮。贊引官奏跪。叩。興。傳贊官贊衆官俱跪。叩。興
上行三跪九叩頭禮。興。王以下各官、俱隨行禮。典儀唱徹饌。恊律郎唱舉徹饌樂。奏熙平之章。樂作。捧玉官至
上帝位前。一跪三叩頭。捧蒼璧退。樂止。典儀唱送
帝神。恊律郎唱舉送神樂。奏太平之章。樂作。贊引官奏跪。叩。興。傳贊官贊衆官俱跪。叩。興
上行三跪九叩頭禮。興。王以下各官俱隨行禮。樂止。典儀唱捧祝帛香饌各詣燎爐。贊引官導
上轉立拜位東旁。捧祝帛官、各詣案前。一跪三叩頭。捧起祝帛。司香捧饌官跪捧。不叩。祝在前。帛第
二。饌第三。香第四。依次捧送燎爐。
上復位立。典儀唱望燎。恊律郎唱舉望燎樂。奏安平之章。樂作。贊引官奏詣望燎位。提爐官二員前引。贊引官、對引官導
上詣望燎位立。從壇帛饌香俱捧起。下東西階。送至燎爐。祝帛焚半。贊引官奏禮畢。導
上由櫺星左門出。王貝勒貝子公等、隨後出。衆官兩旁排立候過。
上入更衣幄次。更黃禮服。贊引官、對引官、提爐官、導
上出昭亨左門外。
上乘輦。鹵簿大駕前導。作樂。還宮。奏祐平之章。王貝勒貝子公等。隨後行。各官出兩旁門。退。不陪祀王以下各官。仍於
午門外排班跪迎。
午門鳴鐘。諸王皆隨
駕入。候
上還宫。各退
一祭畢。禮部太常寺官、進至各
神位前。一跪三叩頭。捧
正壇神牌。由中階下。安龍亭內。捧
從壇神牌。由東西階下。安龍亭內。各一跪三叩頭。次第送詣
皇穹宇。至臺階下。停止。各官於亭前一跪三叩頭。捧各
神牌於各
神座。照舊安設。上香。一跪三叩頭。退今由太常寺
一遣官恭代。在三成階下行禮。升降俱由西階。讀祝時。在二成階下。跪讀祝畢。行三叩頭禮。復位。不行飲福受胙禮。送祝帛饌時。退立西旁。王以下。入八分公以上。不齋戒陪祀。其行禮供獻
俱同
一正祭日
上詣壇時。太常寺官、至
乾清門。於齋戒牌銅人案前。一跪三叩頭。捧齋戒牌銅人。至
午門外。置紅櫃內。排御仗一對。送太常寺庫收貯
一祝文
維康熙　　年歲次　　月　　日
嗣天子臣　敢昭告於
皇天上帝曰。時維冬至。六氣資始。敬遵典禮。謹率臣僚。
以玉帛犧齊。粢盛庻品。偹此禋燎。祗祀於
上帝。奉
太祖承天廣運聖德神功肇紀立極仁孝睿武弘文定業高皇帝
太宗應天興國弘德彰武寛溫仁聖睿孝隆道顯功文皇帝
世祖體天隆運英睿欽文大德弘功至仁純孝章皇帝配。尚饗如遣官恭代。改敢昭告於四字。爲恭遣官致祭於六字
一樂章
迎
帝神樂。奏始平之章。
敬承純祐兮於昭有融。　　時維永清兮四海攸同。
輸忱元祀兮從律調風。　　穆將景福兮乃眷微躬。
淵思高厚兮恐負鴻則。　　聿章彛序兮夙夜宣通。
雲軿鸞輅兮忽降中壇。　　翠旗紛裊兮列缺豐隆。
肅始和暢兮慶洽陶匏。　　百靈祗衞兮齊明辟公。
恭仰顥穹兮神來燕喜。　　恊昭慈惠兮逖鑒予衷。
奠玉帛樂。奏景平之章。
靈旗爰止兮奉玉筵。　　執事有恪兮駿奔前。
有美珪璧兮薦縞纖　　經緯獲理兮耀瑚璉
來格洋洋兮思儼然　　孔忱翼翼兮告中虔
進爼樂。奏咸平之章
昇肴珍錯兮列豆籩　　吉蠲爲饎兮格乾圜
九州美味兮薦膏鮮　　特牲潔敬兮苾芳筵
願𡸁降鑒兮駐雲軿　　錫嘉福兮億萬斯年
初獻樂。奏壽平之章
玉斚肅陳兮明光　　　桂漿初醖兮信芳
臣心廸惠兮捧觴　　　醴齊載德兮馨香
靈慈徽眷兮矞皇　　　勤仰止兮斯徜徉
亞獻樂。奏嘉平之章
考鐘拂舞兮再進瑤觴　　翼翼昭事兮次第肅將
睟顏容與兮蒼几輝煌　　穆穆居歆兮和氣洋洋
生民望澤兮仰睨玉房　　榮泉瑞露兮慶無疆
終獻樂。奏雍平之章
終獻兮玉斚清　　　　肅秬鬯兮薦微誠
磬管鏘鏘兮恊氣升　　盈盈旨酒兮勿替思成
尚其醉止兮懷嘉生　　八龍蜿蜒兮苞羽和鳴
徹饌樂。奏熙平之章
盥薦畢兮精白申　　　虞燕娭兮勞帝神
百辟肅雍兮傾罍尊　　福施下逮兮宜祐人民送
帝神樂。奏太平之章
嘉德夙成兮晻藹壇塲　　穆思廻盻兮雲駕洋洋
山河日月兮朗矅崇深　　青龍按節兮白虎低昻
洪鈞滌蕩兮妖孽潜消　　我求時惠兮感思馨香
鳴玉鏘金兮肅若有望　　紫壇嶻嶪兮赫赫煌煌
臣乘寶曆兮載須我輔　　願蒙愽産兮河岳鍾良
天施地育兮不可殫究　　殖我嘉師兮沐浴休光
望燎樂。奏安平之章
雷車電邁兮飛遠揚　　有䖍秉火兮炳越芳
繁會賁鏞兮奮龍旂　　俾爾昌熾兮降蕭光
烝民歌福兮富壽康　　予獲疇祉兮萬億斯皇
皇帝
郊祀還宫。導迎樂。作。奏祐平之章。
皇天有命。
列聖承之。我
后配德。文匡武綏。海隅寧謐。神靈宴娭。於萬斯年。流慶降釐
史／政書／大清會典（康熙朝）／禮部　卷之四十至卷之七十九／卷之六十四　禮部二十五／祠祭清吏司十　羣祀二／先師孔子(P.1-1)..[清康熙年間刻本]
一樂章
迎神樂奏咸平之章
大哉
至聖。峻德弘功。敷文衍化。百王是崇。典則有常。照茲辟雍。有䖍簠簋。有嚴鼓鍾。
初獻樂奏寧平之章
覺我生民。陶鑄前聖。巍巍泰山。實予景行。禮備樂和。豆籩惟靜。旣述六經。爰斟三正
亞獻樂奏安平之章
至哉
聖師。天授明德。木鐸萬世。式是羣辟。淸酒維醑。言觀秉翟。太和常流。英材斯植
終獻樂奏景平之章
猗歟
素王。示予物軌。瞻之在前。神其寧止。酌彼金罍。惟淸且旨。登獻旣終。弗遐有喜
徹饌樂奏咸平之章
璧水淵淵。崇牙嶪嶪。旣歆
宣聖。亦儀十哲。聲金振玉。告茲將徹。𩱛假有成。羮
牆靡愒
送神樂奏咸平之章
煌煌學宮。四方來宗。甄陶胄子。曁予微躬。思皇多士。膚奏厥功。佐予永淸。三五是隆
史／政書／大清會典（康熙朝）／內務府　卷之一百四十九至卷之一百五十四／卷之一百五十二　內務府四／掌儀司下／祫祭樂章(P.1-1)..[清康熙年間刻本]
大淸會典卷之一百五十二　　內務府四
掌儀司下
大祭樂、用
太廟四時享祭樂章。
祫祭樂章
迎神樂奏太平之曲
於赫列祖兮、受命斯皇。
文德覃敷兮、武功孔彰。
肇基式廓兮、衍祚靈長。
佑啟後人兮、撫馭八方。
嘉惠誕生兮、錫茲吉良。
永言謨烈兮、爰薦馨香。
雲景宛下兮、翠旌紛揚。
孝心翼翼兮、令儀煌煌。
奠帛行初獻禮樂奏壽平之曲
神戾止兮、筐篚聿陳。　德幽崇兮、昭格曷申。
共制帛兮、敬將素純。　慿玉几兮、兾享縞纁。
潔淸尊兮、初酌芳醇。　鑒嘉旨兮、俶感精禋。
磬筦設兮、用寫微忱。　答景祐兮、肅肅駿奔。
亞獻樂奏嘉平之曲
孝饗薦兮、祀事肅雍。　恭滌淸兮、遐福斯通。
瓚載舉兮、黃流在中。　籩式加兮、旣潔且豐。
樹羽干兮、萬舞攸同。　奏和聲兮、慶洽鼓鐘。
神愉愉兮、蒸衎有融。　丕靈圖兮、景運龎鴻。
終獻樂奏雍平之曲
福洊臻兮、皇祖誕之。　旨屢嘉兮、遹追孝思。
椒飶芬兮、粢盛孔時。　淸酤盈兮、尊斚薦禧。
四縣張兮、搏拊朱徽。　百禮洽兮、秩序弗違。
神領和兮、燕喜遲遲。　介繁祉兮、慶無不宜。
徹饌樂奏景平之曲
禮聿成兮、樂已愉。　　孝武𣈱兮、具舉靡餘。
祼薦兮、神樂胥。　　　遵終事兮、罔敢渝。
還宫樂奏成平之曲
珍錯旣饗兮、箾磬旣賡。
玉鑣弭節兮、翠葢燿乘。
神儀返景兮、隱隱鸞聲。
仰瞻榱桷兮、顧慕惟誠。
皇鑒睠存兮、詒我章程。
毓祥昌後兮、德音式承。
願錫純嘏兮、休烈昭明。
永懷長發兮、亶祐羣生。
史／載記／十國春秋／南唐　卷十五至三十四／卷第三十二　南唐十八　列傳／彭利用(P.5-2)..[清乾隆癸丑年昭文周氏此宜閣重校刊本]
彭利用
彭利用廣陵人也周師下淮南利用南奔僑居廬陵性朴鄙雖燕居對家人稚子必據書史斷章破句以代常譚俗謂之掉書袋因目為彭書袋時有問其姓者對曰
隴西之遺苗昌邑之餘胄又問其居處對曰生自廣陵長僑螺渚其僕夫常有過利用責之曰始我以為紀綱之僕人百其身賴爾同心同力左之右之今乃中道而廢侮慢自賢而今而後過而勿改予當循公滅私撻諸市朝任汝自西自東以遨以遊而已又利用喪父客過唁之對曰家君不幸短命諸子餬口四方歸見相如之壁空餘仲堪之棺實可痛心疾首不寒而慄遂大慟會鄰家火利用往救徐望之曰煌煌然赫赫然不可嚮邇自鑽燧而降未有若斯之盛其可撲滅乎又常偕賓客遠遊俄不告而返詰旦復至問之故利用曰忽思朱亥
之椎猶倚陳平之戶切恐數鈞之重轉傷六尺之孤其言類俳謔多如此利用雖舉進士坐是六上不第年六十一夕宴寢而卒利用故腐儒以其語涉俳笑姑依馬氏附談諧之末
史／載記／十國春秋／北漢　卷一百四至一百八／卷第一百八　北漢五　列傳／趙宏　李惲　楊夢申　王保衡　王景絕(P.2-2)..[清乾隆癸丑年昭文周氏此宜閣重校刊本]
李惲字孟深汴州陽武人乾祐初第進士客遊嵐州會世祖卽位署州從事擢知制誥翰林學士歷仕睿宗父
子累官至推誠佐命保祚功臣特進守尚書左僕射兼中書侍郞平章事上柱國隴西郡開國公食邑三千戶時母在鄉里惲不知存亡居常戚戚以奕碁沉飲為務政事多廢英武帝頗以為言惲殊不介意後方與僧奕帝命近侍直抵惲前取局焚之惲恬然徐詣謝英武帝因切責之明日別造新局奕碁如故宋太宗陷太原惲降命為殿中監始知母亡表求追服母喪不許出知廣州遷司農卿連知許盂二州以足疾求解授忠武軍行軍司馬端拱元年卒年七十有三惲性躁達善談名理年少時好滑稽及為相頗事持重初與王溥李昉同年
登第國亡相見敘舊情好益固論者美之子存誠仕宋駕部員外郎存信宋左侍禁閤門祇候又惲文詞駢麗見推流輩英武帝時天龍寺千佛樓成詔惲撰碑銘而命翰林令劉守淸王廷譽勒文於石一時無不歎絕其辭曰帝宅之西五里而遠羣山邃谷延■縈擁北自乾坎南距申酉蒼崖峭壁怪石靈泉薜蘿蔭乳竇以夏寒藂桂嚮晴暘而冬綠澗溜淸泚自激輕音蔓草艽茸本無毒螫洞穴窈窕煙■閇虧隔雲聞雞犬之聲度嶺■樵蘇之徑大哉氣通斗極崆峝帶多武之鄉地劃參墟■野樂深思之俗況乎刑政之經不紊霸王之器具存紀都邑卽天下之浩壤養士馬卽域中之精勇往者北齊啟國後魏興■雖未臻偃仰之■■咸■■■之位時或倦重城之宴■選而勝之良游各營避暑之宮用𢠾鳴鑾之駕亦猶秦之阿旁晉之虒祁楚之章華漢之未央上基摧搆往往存焉年歷寖遙率多改作葢以翼翼都會豪右富民因舊圖新增制惟錯於是乎金人塔廟
老氏宮觀星布子巖石矣懿哉坤維之上一舍之區羣木陰翳奇峯崷■土有平址東西僅五十步北倚石壁有彌勒閣內設石像侍立對峙容■溫■其鐫磨■■代不能及昔睿宗皇帝再加添飾功用宛然次東有池水甚潔■■凝碧■之恐聳國人儼其■宇偶其神位每角亢方中雷雨未施卽雩禱咸萃矣馴嶺西下■■約三百步有高寺榜曰天龍故易義云夫龍者潛卽勿用飛卽在上天龍之名固其宜矣今英武皇帝應千齡之運居九重之尊此自舞象執經齒冑學優於庠序■■■■■■■■■■■■■動叶咨詢行符典則負對日之辨似不能言■稱象之智果而勿伐肅肅然煌煌然偉量知幾深不可測立德在間平之右承家繼文武之基自非道濟艱危孝安宗社孰能與於此乎天會中睿宗皇帝以道■■■■■■■■出閣授檢校司徒歸義府都督時年尚幼沖躬親官次寡辭敏德務簡刑淸吏不敢欺府無留事嘗以公退休暇與叔季諸王方駕接軫禮謁精藍一歲之中■■■■■■■■■■■東序■觀音像一堂其內幡花鬘葢供飭之用靡不嚴潔於茲日新每具齋禱罔不乾乾惕惕潛發明誠所志者延鴻祚於邦家弭烖氛於區宇因心愛敬不忘
斯須■■甚嘉羣倫歸美攸是■■公府特恩加檢校太保授右金吾衛大將軍𠑽大內都點檢貞幹服勤中外嚴整宣威敬事動叶聖謨及帝踐阼加太師行太原尹階勳爵邑悉稱公台尋領侍衛親軍事未幾值倉卒之變震駭非常上獨執雄斷入平內難時戊辰秋九月嗣昇宸極立定傾危赫然大■■祐終古自■潔念恆切皈依每届良辰必親行幸至壬申歲十二月二十二日詔有司於大殿後正面造重樓五間洵遣良冶鑄賢刼自拘留孫如來以降鐵佛千尊■範金容光相圓明等無差別如是□分龕室各安上級時詔宣徽北院使永淸軍節度使檢校太保范超自始監修應期成就基砌柱礎廣檻飛甍丹采相■■■巍乎窗扉下瞰於雲端棟宇勃興於地表金爐曉炷惟聞蔔之香玉聲晨鳴不假蓮花之漏議者曰樹超世之果圖不朽之功必依惟睿之謀宜享終天之祿豈比夫望祭■■■■■禱之功駕騁瑤池徒縱盤游之樂者哉上御宇之八年乙亥歲天贊皇帝義敦天性禮叶彝章洎春來夏初累飛詔示必以備物典冊將加徽號鴻名■■君親之恩敬修迎受之禮至夏六月■十日果降貴近昭宣■容尋於正殿受英武皇帝兼頒龍衣御帶駟馬琱鞍別賜
神旗皷吹殊■異■衆心悅隨羣后稱慶寶函金簡揚命舜命禹之書馭朽持盈盡為子為臣之敬禮之大者帝載無窮先是英武皇帝以今歲攝提建月■■■■■■昇寒氣將退嚴整儀衛親率公卿駕蒼虬之騤騤衣赭袍之熠熠雲韶寅導■■■■■■■■届初禪之境臣幸陪天仗親奉德音旣成
■■■■之祐遽茲承詔俾誌勝緣將紀洪猷潛思祕祝所冀龍華會上■■■■之■星宿刼中徧覩靑蓮之相歡心有待謹作銘云覺皇遞興大教垂世成位有期壞空相繼大哉賢刼千佛重光六度萬行軌躅相望浩刼迢遙一念可攝勿謂難逢聲塵相接惟彼陶唐土列參墟莓莓沃野煌煌帝居天啟亨會神輸瑞圖英武之難后來其蘇一人有作撫寧邦域治民事天允釐庶績金像玉樓伊帝之力■■■■永奠皇極
史／職官／居官寡過錄／卷三／儆投充示　署永平守尤展成(P.48)..[青照堂叢書本]
儆投充示
署永平守尤展成諱侗
庶民投充旗下與在籍百姓總屬　朝廷赤子何一
入滿洲竟失本來面目叔姪兄弟視若仇讐鄰里鄉黨供為魚肉田房樹畜一筆全收拷掠鎻拏肆行無忌所恃者以有司莫可誰何耳不知爾曹有犯申解　大部訊鞠愈嚴煌煌　國法豈因投充寛假乎何不平心易氣共相和好而必欲倚勢凌人自投法綱也
史／職官／居官寡過錄／卷四／禁私販示　李含馨(P.24)..[青照堂叢書本]
禁私販示
李含馨
為嚴禁積販巨窩以肅鹺政事照得私鹽盛行則官鹽壅滯官鹽壅滯則　國課漸虧乃相因之勢也前
已屢經嚴禁緝拿　功令煌煌意謂若輩定知斂戢無如勢豪土棍愍不畏死寢食其中指塲竈為市易之源串巡快作聯絡之術貧竈止知苟且一時遂將煎鹽賤價私售以致商人赴塲買鹽徃徃指鹽交價及後倐歸烏有又復守候需時此塲竈之敢於私賣白鹽皆大囤積販有以使之然也淮揚私鹽在在有之而揚屬為甚揚屬州縣私鹽亦時時見告而高泰二州及興化縣邵伯鎮為尤甚或連滿載或驢駝車裝甚至勾通過徃糧座等船運發江廣賤買貴賣小徃大來此囤販之敢於蔑法公行又皆巡鹽快役坐享月利而不加緝捕之故也夫兩淮鹽課為　國計軍儲所闗豈容蠧役大憝縱私射利狼狽為奸似此蠧　國病商眞身外有胆而目中無法者矣深可痛恨除一面密訪嚴拿外合行飭禁為此示仰
史／職官／居官寡過錄／卷四／禁橫斂牌行某闗　失名(P.27)..[青照堂叢書本]
禁橫斂牌行某闗
失　名
為榷闗稅有定額科索　旨意甚嚴已經三令五申但未借一警百再行申飭以勵官方事照某年某月日伏讀
恩詔一款內開闗稅已經定額差去官員不許分外科索擾害商民其地方民事一槩不許干與違者併治煌煌
聖諭誰能充耳不聞卽本部院告誡諄諄亦幾舌枯頴禿乃聞邇來榷闗巡攔及庫櫃書役人等仍有蔑視法紀除勒索單錢使費俱加二加三外復有以輕秤驗貨每百觔秤出三十四觔指奉公完稅之商以納少帶多之弊無端坐罪有口難分陽稱以貨入官陰使調停納賄者被害之商不一而足卽使衙役作弊該闗豈盡不知此中情弊恐有不堪上聞者本部院確有所憑急欲為諸商請命姑念同事一方再加砥礪若便出示曉諭又慮奸商借口併正稅亦復留難故爾行牌密諭以期改過自新為此牌行某關云云以後徵收商稅俱照闗誌定額不得額外科求併
用輕秤驗貨云云
史／職官／平平言／卷二／勿令家丁穿華美衣服(P.22)..[清光緒十八年資州官廨刊本]
勿令家丁穿華美衣服
家人不可穿好衣服官不要錢則若輩出息有限除添補衣履之外尚須留有餘地以贍家屬若競尚華麗則所入
不敷所出勢必在外招搖妄冀非分正本清源則自本官節儉始官果自奉儉約則內而官親幕友家丁外而書差均崇節儉無錢者旣不恥衣不若人有錢者亦樂得省錢予生平不喜戴撒繐帽二十年來署中上下人等竟無一戴撒繐帽者是其明証又荊州稅關書差習尚奢華衣服尤都麗予權篆時書差尚知收斂不敢過於侈靡民間歌謠有書差狐裘煌煌都換了寒羊皮襖等句亦其驗也
史／職官／平平言／卷二／說官話(P.58)..[清光緒十八年資州官廨刊本]
說官話
審理詞訟須說官話若不說官話則問官雖說得有情有理百姓終茫然莫解同治初年襄陽縣丞某廣東人也奉檄權松滋縣事每逢審問案件滿口鄉音鈎輈磔格原告被告中證約保及書差人等均不通曉斷結之後亦不知誰勝誰負原被之狡黠者訟卽負亦自以為勝中證之偏袒者又各以所袒之人為勝眾人則以意揣度謂今日某人被責大約是某人審輸而已招房書辦不知本官如何吩諭無從錄寫堂判必賂本官之同鄉家丁始略得其大概家丁書差乘機舞弊以致民怨沸騰被參革職此不學官話之過也雍正年間
世宗憲皇帝以福建廣東兩省之人習為鄉音不可通曉諭令兩省督撫轉飭所屬府州縣及教官多方教導務期語言明白
聖訓煌煌具有深意茲特恭錄於左
雍正六年奉
上諭凡官員有蒞民之責其語言必使人人共曉然後可以通達民情熟悉地方事宜而辦理無悞是以古者有六書之制必使諧聲會意嫻習語音皆所以成遵道之風著同文之治也朕每引見大小臣工凡陳奏履厯之時惟有福建廣東兩省之人仍係鄉音不可通曉夫伊等以現登仕籍之人經赴部演禮之後其敷奏對揚尚有不可通曉之語則赴任他省又安能於宣讀訓諭審斷詞訟皆厯厯清楚使小民共知而共解乎官民上下語言不通必致吏胥從中代為傳達於是添飾假借百弊叢生而事理之貽悞者多矣且此兩省之人其語言旣皆不可通曉不但伊等厯任他省不能深悉下民之情卽伊等身為編氓亦必不能明白官府之意是上下之情捍格不通其為不便實甚但語音自幼習成驟難改易必其徐加訓導庶幾厯久可通應令福建廣東兩省督撫轉飭所屬各府州縣有司及教官遍為傳示多方教導務期語言明白使人通曉不得仍前習為鄉音則伊等將來引見殿陛奏對可得詳明而出仕地方民情亦易於通達矣特諭
史／職官／平平言／卷四／禁修建寺廟(P.50)..[清光緒十八年資州官廨刊本]
禁修建寺廟
建修廟宇無非耗費民財且廟宇太多往往藏垢必須嚴禁以省耗費而戢亂階律載寺觀庵院除現在處所謂先年所建者不許私自創建增置昔無今有謂之創建於原有之外添修房屋謂之增置違者僧道充軍尼僧女冠入官為奴例載民間有願創造寺觀神祠者呈明督撫具題奉
旨方許營建擅行興造者以違　制論同治六年東南肅清禮部奏請不列祀典之祠宇業經燒毀不准創議修建吏部處分則例內載民間創修廟宇州縣官不行查禁反給告示者罰俸一年　功令煌煌具有深意地方官不可不知
史／職官／盧鄉公牘／卷二／示諭嚴拿訟棍告文(P.28)..[靈皥室著錄本]
示諭嚴拿訟棍告文
為出示嚴拿訟棍以安民生事照得萊邑詞訟繁多民情刁玩每遇訟案無不有訟棍主使顚倒黑白淆亂是非迨至審訊全虛雖治以誣告之罪而被告受累早已力盡筋疲馴致纏訟不休廢時失業變賣房產典鬻妻子以償訟費者尤難悉數且不特被告受害即原告亦無不深受其累而訟棍獨於此衣食是賴惟恐一日無訟則一日無生財之所其架詞妄控多半空中樓閣變幻離奇批不勝批駁不勝駁然訟棍之敢於如是譸張者曰圖准不圖審包准不包贏是以一准即和旣和又告者相隨屬也本縣下車伊始訪聞此間惡習嚴辦訟棍不下數十起如劉雲起于紹堂劉德盛于紹南劉全甲劉黃雲夏朋兒王緒慶展正仁左裕昆左建章王即三崔顯俊程仁格呂云年崔成九劉東溪任煥文魯有宗隋蘭香蓋華廷劉培十鄭王氏張史氏等或立予枷號或從重責押以示懲創此外著名架訟之人尚未在本縣案下犯有實蹟者亦一一密識其人並將主唆夏崑夏崙爭繼案內之訟棍孫秀即孫四貨郞追繳功牌押候懲辦詳奉撫憲袁批示孫秀旣係著名訟棍為害閭閻應再研訊重辦以示懲儆功牌查銷等因各在案煌煌憲示各宜凜遵乃訪聞近日外來訟棍實繁有徒雖未被人告發然其暗中主唆架詞妄控者日有所睹焉能掩人耳目前已如此懲剏該訟棍尚不知改復將肆其鬼蜮伎倆傾陷善良朦聳官長言之實堪痛恨若不先時示禁將謂不教而誅為此示諭闔邑軍民人等知悉嗣後果有切己之事實在寃抑詞確理直告至當官無不力為伸理然切勿信聽訟棍主唆架詞妄控卒至虛實難以混淆徒罹法網自詒伊戚後悔何及除密拿訟棍
嚴拘集訊盡法懲治務須鎩其黨羽痛絕根株以安民生外自示之後該刁徒訟棍如再不悛改一經發覺即將該訟棍拏獲到案分別遵照孫秀案內詳奉撫憲批示按律從重究辦决不姑寬其各凜遵毋違特示
史／職官／盧鄉公牘／卷二／示諭嚴禁訟棍按畝歛錢上控條告文(P.35)..[靈皥室著錄本]
示諭嚴禁訟棍按畝歛錢上控條告文
為嚴禁按畝歛錢以安民生事照得按糧苛派有干例禁歛錢興訟尤犯刑章憲典煌煌豈容嘗試本縣訪聞縣屬毛家埠仙格莊村長龐永淸有藉控爭官荒為名在鄉按畝歛錢之事正在飭差查拿適奉本府憲批據該村長龐永淸上控史鴻玉等一案飭即傳集訊斷等因業經本縣訊明史鴻玉所填泥灣經雨塌落龐永淸疑伊復行私挖並因史鴻玉等不允歛錢是以將其指控史鴻玉所佔官荒早經退出塌落泥灣飭仍填平其餘靠近官荒四隣李永安等亦均愿將侵佔官荒分別退出立界取結附卷詳銷在案惟據龐永淸供明先後因訟按畝攤錢初次係按每畝一百二十五文歛派二次係按每畝九十五文歛派共歛大錢一百九十餘千均作盤費花用無存等語查該村長龐永淸因與史鴻玉挾有另案買賣塋地訟嫌輒借控爭官荒為名纏訟迄六年之久歛錢至逾貫之多兩經官斷抗不遵結其間無辜被累死亡逃徙已有數家及經本縣勘訊將史鴻玉責押退地辦理不可謂不公用心不可謂不恕乃該村長以有事為榮惟恐案結永無歛錢之日復敢砌詞上控甫經批囘又思在鄉借名歛費實屬頑惡好訟當將龐永淸從重笞責斷令革退村長押候悔過詳明府憲立案龐永兆蔡茂功等被龐永淸歛去錢文供稱愿不追索其餘未經到案之人攤錢若干概免傳質以省拖累惟該村鄉民屢被科歛復受訟累實為可憫本縣視民之財如己之財不忍爾等以田中所出之錢代他人償爭訟之費除諭令該村會首另舉公正人士接充村長並將官荒作為牧塲永遠不准開墾外合行出示嚴禁為此示仰該村居民人等知悉自示之後如有人以控
爭官荒為名向爾等按畝歛錢准爾等被害之家來案呈控本縣定卽執法嚴懲照贓科斷决不寬貸爾等鄉民各有生業切勿受人架唆再起爭端致受訟累本縣為息訟安民起見毋得視為具文自貽伊戚其各凜遵特示
史／職官／盧鄉公牘／卷二／教民門元福控追竊贓案呈批(P.41)..[靈皥室著錄本]
教民門元福控追竊贓案呈批
查定例竊贓在本犯名下照例追賠此乃一定不易之理前經爾疊次具呈請追均經先後提犯比追在案本縣辦事只知照例而行不能知比賊之有益無益也且獲賊至今半載有餘並未供及窩主隻字爾竟敢因竊賊赤貧無力賠贓節外生枝欲肆訛詐案外良民之計居心胆妄殊非安分之徒本應提案責懲示儆姑寬嚴加申飭要知本縣辦事一秉大公竊案旣破竊賊旣獲至原贓能否追出只有比賊一法所問追贓一事或行或止本縣亦惟有行乎其所不得不行止乎其所不得不止定例煌煌斷難曲徇爾請也呈粘爾之名片不合擲還特斥
子／筆記／浪跡叢談／浪跡叢談／卷一／西湖紀遊詩(P.2)
西湖紀遊詩
此番出門以游西湖為主名，既小住武林，得許芍友連日導游，游事亦頗暢，此平生第一勝踐，僉謂不可無詩，而余正以游事之忙，不暇為詩，且老而倦吟，成詩實亦不易，惟於事後追憶成五古二百四十言，不過有韻之游記云爾。其詞云：「西湖我曾到，一別三十年。中間屢經過，人事多牽纏。今茲挈家來，盡將俗慮捐。佳游非草草，莫嗤老來顛。吾徒許太守，分日排吟牋。吾友楊與甘，楊飛泉太守鶴書、甘小蒼邑侯鴻。供帳隨所便。張郎善導游，張仲甫中翰應昌。勝踐開必先。金、王兩尊宿，金亞伯廷尉應麟、王蘭沚觀察有壬。急急招湖舷。南山達北山，往還若飛仙。外湖溯裏
湖，六橋如梭穿。韜光最高頂，目極東海壖。更矜腰腳健，直躡丹臺巔。下山有餘興，齊尋古玉泉。纖鱗如不隔，濠上真悠然。煌煌表忠觀，屹立長隄邊。摩挲碑碣壯，照耀湖山偏。凡茲所歷區，恰能補從前。況復儕輩愜，少長雜群賢。逢、恭二兒皆侍游。嶽雲方再興，邂逅萍波圓。鄭仁圃太守瑞麒適北上過浙，同遊。白頭不期遇，猶記霓裳翩。隄上遇張靜軒同年鑒，時已七十九歲。山川古來美，時事難巧連。自非脫韁鎖，那能恣蹁躚。天教遲算身，酬此登眺緣。作詩聊紀實，非期後人傳。」按余之初游西湖，在乾隆五十九年，彼時詩膽甚麤，立成五言絕二十首雜紀之。至都門，伊墨卿先生知余新游西湖，索觀近作，即錄以應，先生不加批點，還之，且曰：「我生平不敢輕作紀游詩，君此後游事正盛，西湖當不止此一游，慎勿再作五言絕句也。」余為之愧赧者累日。此後屢過西湖，遂不敢再拈一字，惟此作藉以記事，本亦不敢言詩。回憶五十年前有道箴規，今老矣，而工夫不加進，曷勝悚然！記得癸辛雜識中載，江西有張秀才者，未始至杭州，胡存齋攜之而來，一日泛湖，問之曰：「西湖好否？」曰：「甚好。」曰：「何謂好？」曰：「青山四圍，中涵綠水，金碧樓臺相間，全似著色山水，獨東偏無山，乃有鱗鱗萬瓦，此天造地設好處也。」語雖粗淺，然能道西湖面目形勢，為可喜云云。今人為詩，少能似此之質而韻、簡而該者，則轉不如存拙矣。
子／筆記／浪跡叢談／浪跡叢談／卷五／開礦議(P.71)
開礦議
礦利之興古矣，周禮有人之職，即礦也，「掌金、玉、錫、石之地，而為之厲禁以守。若以時取之，則物其地圖而授之，巡其禁令。」此即後代廠稅之始。漢書地理志言朱提山、益州山皆出銀，後魏延昌中，有司奏長安驪山有銀礦，又恆州白登山有銀礦，唐貞觀初，侍御權萬紀奏宣、饒二州銀大發，采之歲可得數百萬，東漢劉承鈞國用日削，五臺山僧繼容募民鑿山，取礦烹銀以輸，劉氏賴以足用。宋太宗至道末，天下歲入銀十四萬餘兩，真宗天禧末，天下歲入銀八十八萬餘兩，神宗元豐初元，冶銀二十一萬餘兩，金世宗大定間，許民采銀，二十分取一為稅。明洪武間，陝西商縣有鳳凰山銀坑八所，福建尤溪縣有銀屏山坑冶八所，浙江溫、處等屬有銀場，永樂間福建浦城縣有馬鞍等銀坑三所，貴州有葛溪銀場，雲南(此下疑脫一「有」字)大理銀冶，萬曆間歲有進礦稅銀三百餘萬兩。今人無不言開礦有害者，大都鑒於前明之用宦官監收礦稅耳，不知委用宦官，則凡事皆有害，何獨開礦？我朝康熙五十二年，大學士、九卿議禁開礦，上諭曰：「天地
自然之利，當與民共之，不當以無用棄之，要在地方處置得宜，毋致生事。」又乾隆四年兩廣總督奏英德縣銅坑鍊出銀，該縣洪磜礦出銀過多，請封閉，上諭曰：「銀亦天地間自然之利，可以便民，何必封禁？」煌煌聖諭，仁義並行，固不欲興利以擾民，亦未嘗閉地而塞利。嘉慶年間，英煦齋師亦嘗抗疏云：「中國銀有日減，無日增，安得不短絀？則莫如取諸礦廠，或官為經理，或任富商經理，即使官吏難保侵漁，富商或飽囊橐，總係取棄置之物，以濟生民之用。且可養贍窮民，雖聚集多人，而多人即藉以謀生，未始無益。」皆通達政體之言，非迂儒所能識，斯固籌國用者所宜體察而施行也。
子／筆記／浪跡叢談／續談／卷四／小滄浪七友杯(P.311)
小滄浪七友杯
余初意欲仿製宮僚杯，以孫雨人之言而止，而溫州銀工極欲獻技，且言白質黑章，亦所優為，恭兒為請曰：「何不姑試之，仿其意製為小滄浪七友杯，亦傳家之一器也。」余諾之。蓋余為蘇藩時，與陶雲汀中丞師有小滄浪七友之集，皆壬戌同歲生，既合繪成長卷，又勒石於滄浪亭，諸同年皆張之以詩，其事益喧播人口，為江南佳話，且壽諸貞珉矣，今若鑄成銀杯，則金石之緣，更當傳之不朽，因與恭兒商量鑄式。宮僚杯係海棠樣，茲改為六角沓杯，間用烏絲花草，仍以酒戶之大小為序，各鐫名於杯底，首安化陶文毅公澍，元和吳棣華廷琛次之，涇縣朱蘭坡珔次之，
余又次之，寶應朱文定公士彥次之，吳縣顧南雅蒓次之，華陽卓海帆秉恬殿焉。小滄浪者，江蘇撫署東偏之池館也，七友畫卷藏余家，七友圖石在滄浪亭五百名賢祠之左廡壁。此集在道光戊子、己丑間，迄今已二十年，存者惟蘭坡、海帆及余三人而已，焉可以不記。杯既成，乃系以詩云：「我懷小滄浪，水石猶清妍。我憶七友集，當時半華顛。中天落落小聚星，盛事獨許江南偏。行藏出處不一致，天涯邂逅如飛仙。陶公偉軀最大戶，小飲亦如鯨吸川。祗今樹立重南國，文毅之謚非唐捐。棣華風雅軼流輩，能詩能飲情彌鮮。中間仕宦稍不達，詩詣已到三唐前。蘭坡慣以書下酒，酡顏自摩腹便便。我亦眷此杯中物，連牀談藝時渙然。詠齋南雅各志氣，飛騰酩酊常差肩。尚書風采肅朝右，學士疏草喧中邊。海帆獨不勝酒力，但矜瀟灑宗之年。人生聚散會逢適，摶沙放手亦可憐。匆匆廿載如電掣，七友俄剩三人焉。海帆相業在鐘鼎，蘭坡著述多巨編。獨我德功兩不立，主恩未報慚歸田。相望南北幸健在，相見何日團初筵。一杯聊似鴻爪印，遑計後來傳不傳。但比康熙之間『宮僚雅集』器，煌煌名榜後起何必輸前賢！」
集／別集／顏元集／存學編／卷一／明親(P.42)
秦漢以降，則著述講論之功多而實學實教之力少。宋儒惟胡子立經義、治事齋，雖分析已差而其事頗實矣；張子教人以禮而期行井田，雖未舉用而其志可尚矣。至於周子得二程而教之，二程得楊、謝
游、尹諸人而教之，朱子得蔡、黃、陳、徐諸人而教之，以主敬致知為宗旨，以靜坐讀書為工夫，以講論性命、天人為受，以釋經註傳、纂集書史為事業。嗣之者若真西山、許魯齋、薛敬軒、高梁溪，性地各有靜功，皆能著書立言，為一世宗。信乎為儒者，煌煌大觀，三代後所難得者矣！而問其學其教如命九官、十二牧之所為者乎？如周禮教民之禮明樂備者乎？如身教三千，今日習禮，明日習射，教人必以規矩，引而不發，不為拙工改廢繩墨者乎？此所以自謂得孔子真傳，天下後世亦皆以真傳歸之，而卒不能服陸、王之心者，原以表裏精粗，全體大用，誠不能無歉也。
集／別集／顏元集／存人編／卷四／闢念佛堂說(P.153)
然寺庵雖儼然立，僧尼雖公然行，而都鄙不寺不庵之地，閭閻不僧不尼之人，猶未有異名別號以倡邪說者。迨紅巾、白蓮始自元、明季世，焚香惑眾，種種異名，旋禁旋出，至今日若「皇天」，若「九門」、「十門」等會，莫可窮詰。家有不梵剎之寺庵，人成不削髮之僧尼，宅不奉無父無君之妖鬼者鮮矣，口不誦無父無君之邪號者鮮矣。風俗之壞，於此為極！猶幸國朝嚴擅建庵觀寺廟私度僧尼之禁；凌遲無生老母，屠夷新河妖人。煌煌顯律，凜凜王章，愚民猶有不辨邪正，不畏生死，相聚會佛者，仁人君子所以聽佛聲，未嘗不痛心疾首，淫淫淚下也。噫！
集／別集／顏元集／習齋記餘／卷九／擬展喜卻齊師(P.559)
周先王定鼎之後，篤念股肱，異姓之臣，太公為最，同姓之臣，周公為最，親如左右手，故一封營丘，一封曲阜，俾勿離也。仍賜之盟曰：『世世子孫無相害。』以君之仰奉先王，肯背其殷命乎！太公受履於先王，東至海，北至無棣，西至河，南至穆陵，咸許征之；而我先君禽父實陪翼其後。先後報政，親親、尚功，交映並芳，實為兄弟之國。桓公率由前烈，肆征不庭，南威強楚，九合諸侯，我先君僖公實陪翼其後；旦旦誓盟，葵丘著矣，煌煌南金，長府藏焉。君一朝而肆刃汶水之汭，使龜、蒙之下有赭艸焉，太公、桓公在天之神，得無愴乎！以君之繼述先休，必不其然也。且君將圖霸天下乎？抑侵漁鄰封，竊尺寸以自利乎？君將圖霸天下，則我寡君當小集兵甲，謹率戈徒，惟齊之旌旗所指而尾效焉，以修我禽、僖左右二公之舊；豈其聲義未振於遐陬，先行無罪之誅於比國，自翦其爪而斷其輔，知者不為也。若秦楚於斯三者，一何恤焉，此敝邑知君之不足懼者也。
叢書／正誼堂全書／二程語錄／遺書二先生語　凡八卷／卷之五　游定夫錄(P.1-1)..[清康熙張伯行編同治左宗棠增刊本]
二程語錄卷之五
遺書二先生語
游定夫錄
善言治天下者不患法度之不立而患人材之不成善修身一作善言人材者不患器質之不美而患師學之不明人材不成雖有良法美意孰與行之師學不明雖有受道之質孰與成之
行之失莫甚於惡則亦改之而已矣事之失莫甚於亂則亦治之而已矣苟非自暴自棄者孰不可與為君子
人有習他經旣而舍之習戴記問其故曰決科之利也先生曰汝之是心已不可入於堯舜之道矣夫子貢之高識曷嘗規規於貨利哉特於豐約之間不能無畱情耳且貧富有命彼乃畱情於其間多見其不信道也故聖人謂之不受命有志於道者要當去此心而後可語也一本云明道知扶溝縣事伊川侍行謝顯道將歸應擧伊川曰何不止試於太學顯道對曰蔡人鮮習禮記決科之利也先生云云顯道乃止是歲登第注云尹子言其詳如此
先生不好佛語或曰佛之道是也其迹非也曰所謂迹者果不出於道乎然吾所攻其迹耳其道則吾不知也使其道不合於先王固不願學也如其合於先王則求之
六經足矣奚必佛
漢儒之中吾必以揚子為賢然於出處之際不能無過也其言曰明哲煌煌㫄燭無疆孫於不虞以保天命孫於不虞則有之㫄燭無疆則未也光武之興使雄不死能免誅乎觀於朱泚之事可見矣古之所謂言遜者迫不得已如劇秦美新之類非得已者乎
天下之習皆緣世變秦以棄儒術而亡不旋踵故漢興頗知尊顯經術而天下厭之故有東晉之放曠
人有語導氣者問先生曰君亦有術乎曰吾嘗夏葛而冬裘飢食而渴飲節嗜欲定心氣如斯而已矣
世有以讀書為文為藝者曰為文謂之藝猶之可也讀書謂之藝則求諸書者淺矣
萬物本乎天人本乎祖故冬至祭天而祖配之以冬至者氣至之始故也萬物成形於地而人成形於父故以季秋享帝而父配之以季秋者物成之時故也
世之信道篤而不惑異端者洛之堯夫秦之子厚而已
孟子之時去先王為未遠其學比後世為尤詳又載籍未經秦火然而班爵祿之制已不聞其詳今之禮書皆掇拾於煨燼之餘而多出於漢儒一時之傅會奈何欲盡信而句為之解乎然則其事固不可一二追復矣明道
人必有仁義之心然後仁與義之氣晬然達於外故不得於心勿求於氣可也明道
君子之敎人或引之或拒之各因其所虧者成之而已孟子之不受曹交以交未嘗知道固在我而不在人也故使歸而求之
孟子論三代之學其名與王制所記不同恐漢儒所記未必是也
孟子言舜完廩浚井之說恐未必有此事論其理而已堯在上而使百官事舜於畎畝之中豈容象得以殺兄而使二嫂治其棲乎學孟子者以意逆志可也
或謂佛之理比孔子為徑曰天下果有徑理則仲尼豈欲使學者迂遠而難至乎故外仲尼之道而由徑則是冒險阻犯荊棘而已侍講
孟子曰事親若曾子可也吾以謂事君若周公可也蓋子之事父臣之事君聞有自知其不足者矣未聞其為有餘也周公之功固大矣然臣子之分所當為也安得獨用天子之禮乎其因襲之弊遂使季氏僭八佾三家僭雍徹故仲尼論而非之以謂周公其衰矣侍講
工尹商陽自謂朝不坐宴不與殺三人足以反命慢君莫甚焉安在為有禮夫君子立乎人之本朝則當引其君
於道志於仁而後已彼商陽者士卒耳惟當致力於君命而乃行私情於其間孔子蓋不與也所為殺人之中又有禮焉者疑記者謬
盟可用也要之則不可故孔子與蒲人盟而適衞者特行其本情耳蓋與之盟與未嘗盟同故孔子適衞無疑使要盟而可用則賣國背君亦可要矣
安定之門人往往知稽古愛民矣則於為政也何有
古者鄕田同井而民之出入相友故無爭鬬之獄今之郡邑之訟往往出於愚民以戾氣相搆善為政者勿聽焉可也又時取强暴而好譏侮者痛懲之則柔良者安鬬
訟可息矣昭遠本連上一段
君子之遇事無巨細一於敬而已𥳑細故以自崇非敬也飾私智以為奇非敬也要之無敢慢而已語曰居處恭執事敬事事離不得一敬字然則執事敬者固為仁之端也推是心而成之則篤恭而天下平矣
士之所難者在有諸己而已能有諸己則居之安資之深而美且大可以馴致矣徒知可欲之善而若存若亡而已則能不受變於俗者鮮矣
馮道更相數主皆其讎也安定以為當五代之季生民不至於肝腦塗地者道有力焉雖事讎無傷也荀彧佐曹
操誅伐而卒死於操君實以為東漢之衰彧與攸視天下無足與安劉氏者惟操為可依故俯首從之方是時未知操有他志也君子曰在道為不忠在彧為不知如以為事固有輕重之權吾方以天下為心未暇恤人議己也則枉己者未有能直人者也
世之議子雲者多疑其投閣之事以法言觀之蓋未必有又天祿閣世傳以為高百尺宜不可投然子雲之罪特不在此黽勉於莽賢之間畏死而不敢去是安得為大丈夫哉
道之外無物物之外無道是天地之間無適而非道也卽
父子而父子在所親卽君臣而君臣在所嚴一作敬以至為夫婦為長幼為朋友無所為而非道此道所以不可須臾離也然則毀人倫去四大者其分於道也遠矣故君子之於天下也無適也無莫也義之與比若有適有莫則於道為有間非天地之全也彼釋氏之學於敬以直內則有之矣義以方外則未之有也故滯固者入於枯槁疏通者歸於肆恣一作放肆此佛之敎所以為隘也吾道則不然率性而已斯理也聖人於易僃言之
乾聖人之分也可欲之善屬焉坤學者之分也有諸己之信屬焉
仲尼言仁未嘗兼義獨於易曰立人之道曰仁與義而孟子言仁必以義配蓋仁者體也義者用也知義之為用而不外焉可與語道矣世之所論於義者多外之不然則混而無別非知仁義之說者也
門人有曰吾與人居視其有過而不吿則於心有所不安吿之而不受則奈何曰與之處而不吿其過非忠也要使誠意之交通在於未言之前則言出而人信矣
剛毅木訥質之近乎仁也力行學之近乎仁也若夫至仁則天地為一身而天地之間品物萬形為四肢百體夫人豈有視四肢百體而不愛者哉聖人仁之至也獨能
體是心而已曷嘗支離多端而求之自外乎故能近取譬者仲尼所以示子貢以為仁之方也醫書有以手足風頑謂之四體不仁為其疾痛不以累其心故也夫手足在我而疾痛不與知焉非不仁而何世之忍心無恩者其自棄亦若是而已
一物不該非中也一事不為非中也一息不存非中也何哉為其偏而已矣故曰道也者不可須臾離也可離非道也修此道者戒愼乎其所不睹恐懼乎其所不聞而已由是而不息焉則上天之載無聲無臭可以馴致也
責善之道要使誠有餘而言不足則於人有益而在我者
無辱矣
侯官楊　浚雪滄總校
侯官陳鴻濤瀚秋覆校
侯官鄭葆常筱谷分校
侯官葉筠軒竹卿分校
二程語錄卷之五終
叢書／正誼堂全書／二程語錄／遺書伊川先生語　凡七卷／卷之十一　劉元承手編(P.1-1)..[清康熙張伯行編同治左宗棠增刊本]
二程語錄卷之十一
遺書伊川先生語
劉元承手編
問仁曰此在諸公自思之將聖賢所言仁處類聚觀之體認出來孟子曰惻隱之心仁也後人遂以愛為仁惻隱固是愛也愛自是情仁自是性豈可專以愛為仁孟子言惻隱為仁蓋為前已言惻隱之心仁之端也旣曰仁之端則不可便謂之仁退之言博愛之謂仁非也仁者固博愛然便以博愛為仁則不可
又問仁與聖何以異曰人只見孔子言何事於仁必也聖乎便謂仁小而聖大殊不知此言是孔子見子貢問博施濟眾問得來事大故曰何止於仁必也聖乎蓋仁可以通上下言之聖則其極也聖人人倫之至倫理也旣通人理之極更不可以有加若今人或一事是仁亦可謂之仁至於盡仁道亦謂之仁此通上下言之也如曰若聖與仁則吾豈敢此又卻仁與聖俱大也大抵盡仁道者卽是聖人非聖人則不能盡得仁道問曰人有言盡人道謂之仁盡天道謂之聖此語何如曰此語固無病然措意未是安有知人道而不知天道者乎道一也
豈人道自是人道天道自是天道中庸言盡己之性則能盡人之性能盡人之性則能盡物之性能盡物之性則可以贊天地之化育此言可見矣楊子曰通天地人曰儒通天地而不通人曰伎此亦不知道之言豈有通天地而不通人者哉如止云通天之文與地之理雖不能此何害於儒天地人只一道也纔通其一則餘皆通如後人解易言乾天道也坤地道也便是亂說論其體則天尊地卑如論其道豈有異哉
問孝弟為仁之本此是由孝弟可以至仁否曰非也謂行仁自孝弟始蓋孝弟是仁之一事謂之行仁之本則可
謂之是仁之本則不可蓋仁是性一作本也孝弟是用也性中只有仁義禮智四者幾曾有孝弟來趙本作幾曾有許多般數來仁主於愛愛孰大於愛親故曰孝弟也者其為仁之本歟
孔子未嘗許人以仁或曰稱管仲如其仁何也曰此聖人闡幽明微之道只為子路以子糾之死管仲不死為未仁此甚小卻管仲故孔子言其有仁之功此聖人言語抑揚處當自理會得
問克伐怨欲不行可以為仁曰人無克伐怨欲四者便是仁也只為原憲著一箇不行不免有此心但不行也故
孔子謂可以為難此孔子著意吿原憲處欲他有所啟發他承當不得不能再發問也孔門如子貢者便能曉得聖人意且如曰女以予為多學而識之歟對曰然便復問曰非歟孔子吿之曰非也予一以貫之原憲則不能也
問仁與心何異曰心是所主處仁是就事言曰若是則仁是心之用否曰固是若說仁者心之用則不可心譬如身四端如四支四支固是身所用只可謂身之四支四端固具於心然亦未可便謂之心之用或曰譬如五穀之種必待陽氣而生曰非是陽氣發處卻是情也心譬
如穀種生之性便是仁也
問四端不及信何也曰性中只有四端卻無信為有不信故有信字且如今東者自東西者自西何用信字只為有不信故有信字又問莫在四端之間曰不如此說若如此說時只說一箇義字亦得
問忠恕可貫道否曰忠恕固可以貫道但子思恐人難曉故復於中庸降一等言之曰忠恕違道不遠忠恕只是體用須要理會得又問恕字學者可用功否曰恕字甚大然恕不可獨用須得忠以為體不忠何以能恕看忠恕兩字自見相為用處孔子曰君子之道四丘未能一
焉恕字甚難孔子曰有一言可以終身行之者其恕乎
問人有以君子敬而無失與人為一句是否曰不可敬是持己恭是接人與人恭而有禮言接人當如此也近世淺薄以相歡狎為相與以無圭角為相歡愛如此者安能久若要久須是恭敬君臣朋友皆當以敬為主也比之上六曰比之无首凶象曰比之无首无所終也比之有首尚懼无終旣无首安得有終故曰无所終也比之道須當有首或曰君子淡以成小人甘以壞曰是也豈有甘而不壞者
問出門如見大賓使民如承大祭方其未出門未使民時
如何曰此儼若思之時也當出門時其敬如此未出門時可知也且見乎外者出乎中者也使民出門者事也非因是事上方有此敬蓋素敬也如人接物以誠人皆曰誠人蓋是素來誠非因接物而始有此誠也儼然正其衣冠尊其瞻視其中自有箇敬處雖曰無狀敬自可見
敬是閑邪之道閑邪存其誠雖是兩事然亦只是一事閑邪則誠自存矣天下有一箇善一箇惡去善卽是惡去惡卽是善譬如門不出便入豈出入外更别有一事也
義還因事而見否曰非也性中自有或曰無狀可見曰說
有便是見但人自不見昭昭然在天地之中也且如性何須待有物方指為性性自在也賢所言見者事某所言見者理如曰不見而彰是也
人多說某不敎人習擧業某何嘗不敎人習擧業也人若不習擧業而望及第卻是責天理而不修人事但擧業旣可以及第卽己若更去上面盡力求必得之道是惑也
人注擬差遣欲就主簿者問其故則曰責輕於尉某曰卻是尉責輕尉只是捕盜不能使民不為盜簿佐令以治一邑使民不為盜簿之責也豈得為輕或問簿佐令者
也簿所欲為令或不從奈何曰當以誠意動之今令與簿不和只是爭私意令是邑之長若能以事父兄之道事之過則歸己善則惟恐不歸於令積此誠意豈有不動得人問授司理如何曰甚善若能充其職可使一郡無寃民也幕官言事不合如之何曰必不得已有去而已須權量事之大小事大於去則當去事小於去亦不須去也事大於爭則當爭事小於爭則不須爭也今人只被以官為業如何去得
人有實無學而氣蓋人者其氣一作稟有剛柔也故强猛者當抑之畏縮者當充養之古人佩韋弦之戒正為此耳
然剛者易抑如子路初雖聖人亦被他□□來旣知學便卻移其剛來克己甚易畏縮者氣本柔須索勉强也
藻鑑人物自是人才有通悟處學不得也張子厚善鑑裁其弟天祺學之便錯
問學何以有至覺悟處曰莫先致知能致知則思一日愈明一日久而後有覺也學而無覺則何益矣又奚學為思曰睿睿作聖纔思便睿以至作聖亦是一箇思故曰勉强學問則聞見博而智益明又問莫致知與力行兼否曰為常人言纔知得非禮不可為須用勉强至於知穿窬不可為則不待勉强是知亦有深淺也古人言樂
循理之謂君子若勉强只是知循理非是樂也纔到樂時便是循理為樂不循理為不樂何苦而不循理自不須勉强也若夫聖人不勉而中不思而得此又上一等事
問張旭學草書見擔夫與公主爭道又公孫大娘舞劒而後悟筆法莫是心常思念至此而感發否曰然須是思方有感悟處若不思怎生得如此然可惜張旭畱心於書若移此心於道何所不至
思曰睿思慮久後睿自然生若於一事上思未得且別換一事思之不可專守著這一事蓋人之知識於這裏蔽
著雖强思亦不通也一本此下云或問思一事或汎及他事莫是心不專否曰心若專怎生解及別事
與學者語正如扶醉人東邊扶起卻倒向西邊西邊扶起卻倒向東邊終不能得他卓立中途
古之學者一今之學者三異端不與焉一曰文章之學二曰訓詁之學三曰儒者之學欲趨道舍儒者之學不可
今之學者有三弊一溺於文章二牽於訓詁三惑於異端苟無此三者則將何歸必趨於道矣
或曰人問某以學者當先識道之大本道之大本如何求某吿之以君臣父子夫婦兄弟朋友於此五者上行樂
處便是曰此固是然怎生地樂勉强樂不得須是知得了方能樂得故人力行先須要知非特行難知亦難也書曰知之非艱行之惟艱此固是也然知之亦自艱譬如人欲往京師必知是出那門行那路然後可往如不知雖有欲往之心其將何之自古非無美材能力行者然鮮能明道以此見知之亦難矣
問忠信進德之事固可勉强然致知甚難曰子以誠敬為可勉强且恁地說到底須是知了方行得若不知只是覰卻堯學他行事無堯許多聰明睿知怎生得如他動容周旋中禮有諸中必形諸外德容安可妄學如子所
言是篤信而固守之非固有之也且如中庸九經脩身也尊賢也親親也堯典克明峻德以親九族親親本合在尊賢上何故卻在下須是知所以親親之道方得未致知便欲誠意是躐等也學者固當勉强然不致知怎生行得勉强行者安能持久除非燭理明自然樂循理性本善循理而行是順理事本亦不難但為人不知旋安排著便道難也知有多少般數煞有深淺向親見一人曾為虎所傷因言及虎神色便變傍有數人見他說虎非不知虎之猛可畏然不如他說了有畏懼之色蓋眞知虎者也學者深知亦如此且如膾炙貴公子與野
人莫不皆知其美然貴人聞著便有欲嗜膾炙之色野人則不然學者須是眞知纔知得是便泰然行將去也某年二十時解釋經義與今無異然思今日覺得意味與少時自別
信有二般有信人者有自信者如七十子於仲尼得他言說便終身守之然未必知道這箇怎生是怎生非也此信於人者也學者須要自信旣自信怎生奪亦不得
或問進修之術何先曰莫先於正心誠意誠意在致知致知在格物格至也如祖考來格之格凡一物上有一理須是窮致其理窮理亦多端或讀書講明義理或論古
今人物別其是非或應事接物而處其當皆窮理也或問格物須物物格之還只格一物而萬理皆知曰怎生便會該通若只格一物便通眾理雖顏子亦不敢如此道須是今日格一件明日又格一件積習旣多然後脫然自有貫通處
涵養須用敬進學則在致知
問人有志於學然智識蔽固力量不至則如之何曰只是致知若致知則智識當自漸明不曾見人有一件事終思不到也智識明則力量自進問曰何以致知曰在明理或多識前言往行識之多則理明然人全在勉强也
士之於學也猶農夫之耕農夫不耕則無所食無所食則不得生士之於學也其可一日舍哉
學者言入乎耳必須著乎心見乎行事如只聽他人言卻似說他人事己無所與也
問學者須志於大如何曰志無大小且莫說道將第一等讓與別人且做第二等才如此說便是自棄雖與不能居仁由義者差等不同其自小一也言學便以道為志言人便以聖為志自謂不能者自賊者也謂其君不能者賊其君者也
或問人有恥不能之心如何曰人恥其不能而為之可也
恥其不能而揜藏之不可也問技藝之事恥己之不能如何曰技藝不能安足恥為士者當知道己不知道可恥也為士者當博學己不博學一本無知道己下至此十九字但云博學守約己不能之則可恥也恥之如何亦曰勉之而已又安可嫉人之能而諱己之不能也
學欲速不得然亦不可怠纔有欲速之心便不是學學是至廣大的事豈可以迫切之心為之
問敬還用意否曰其始安得不用意若能不用意卻是都無事了又問敬莫是靜否曰纔說靜便入於釋氏之說也不用靜字只用敬字纔說著靜字便是忘也孟子曰
必有事焉而勿正心勿忘勿助長也必有事焉便是心勿忘勿正便是勿助長
問至誠可以蹈水火有此理否曰有之曰列子言商丘開之事有乎曰此是聖人之道不明後莊列之徒各以私智探測至理而言也曰巫師亦能如此誠邪欺邪曰此輩往往有術常懷一箇欺人之心便那裏得誠來
或問獨處一室或行闇中多有驚懼何也曰只是燭理不明若能燭理則知所懼者妄又何懼焉有人雖如此然不免懼心者只是氣不充須是涵養久則氣充自然物動不得然有懼心亦是敬不足
問世言鬼神之事雖知其無然不能無疑懼何也曰此只是自疑爾曰如何可以曉悟其理曰理會得精氣為物游魂為變與原始要終之說便能知也須是於原字上用工夫或曰游魂為變是變化之變否曰旣是變則存者亡堅者腐更無物也鬼神之道只恁說與賢雖會得亦信不過須是自得也或曰何以得無恐懼曰須是氣定自然不惑氣未充要强不得因說與長老游山事
人語言緊急莫是氣不定否曰此亦當習習到言語自然緩時便是氣質變也學至氣質變方是有功人只是一箇習今觀儒臣自有一般氣象武臣自有一般氣象貴
戚自有一般氣象不成生來便如此只是習也某舊嘗進說於主上及太母欲令上於一日之中親賢士大夫之時多親宦官宮人之時少所以涵養氣質薰陶德性
或問人或倦怠豈志不立乎曰若是氣體勞後須倦若是志怎生倦得人只為氣勝志故多為氣所使如人少而勇老而怯少而廉老而貪此為氣所使者也若是志勝氣時志旣一定更不可易如曾子易簀之際其氣之微可知只為他志已定故雖死生許大事亦動他不得蓋有一絲髮氣在則志猶在也
問人之燕居形體怠惰心不慢可否曰安有箕踞而心不
慢者昔呂與叔六月中來緱氏閒居中某嘗窺之必見其儼然危坐可謂敦篤矣學者須恭敬但不可令拘迫拘迫則難久矣尹子曰嘗親聞此乃謂劉質夫也
昔呂與叔嘗問為思慮紛擾某答以但為心無主若主於敬則自然不紛擾譬如以一壺水投於水中壺中旣實雖江湖之水不能入矣曰若思慮果出於正亦無害否曰且如在宗廟則主敬朝廷主莊軍旅主嚴此是也如發不以時紛然無度雖正亦邪
問游宣德云人能戒愼恐懼於不覩不聞之時則無聲無臭之道可以馴致此說如何曰馴致漸進也然此亦大
綱說固是自小以致大自修身可以至於盡性至命然其間有多少般數其所以至之之道當如何荀子曰始乎為士終乎為聖人今人學者須讀書纔讀書便望為聖賢然中間至之之方更有多少荀子雖能如此說卻以禮義為偽性為不善他自情性尚理會不得怎生到得聖人大抵以堯所行者欲力行之以多聞多見取之其所學者皆外也
問人有日誦萬言或妙絶技藝此可學否曰不可大凡所受之才雖加勉强止可少進而鈍者不可使利也惟理可進除是積學旣久能變得氣質則愚必明柔必强蓋
大賢以下卽論才大賢以上更不論才聖人與天地合德日月合明六尺之軀能有多少技藝人有身須有才聖人忘已更不論才也
問人於議論多欲已直無含容之氣是氣不平否曰固是氣不平亦是量狹人量隨識長亦有人識高而量不長者是識實未至也大凡別事人都强得惟識量不可强今人有斗筲之量有釜斛之量有鍾鼎之量有江河之量江河之量亦大矣然有涯有涯亦有時而滿惟天地之量則無滿故聖人者天地之量也聖人之量道也常人之有量者天資也天資有量者須有限大抵六尺之
軀力量只如此雖欲不滿不可得且如人有得一薦而滿者有得一官而滿者有改京官而滿者有入兩府而滿者滿雖有先後然卒不免譬如器盛物初滿時尚可以蔽護更滿則必出此天資之量非知道者也昔王隨甚有器量仁廟賜飛白書曰王隨德行李淑文章當時以德行稱名望甚重及為相有一人求作三路轉運使王薄之出鄙言當時人皆驚怪到這裏位高後便動了人之量只如此古人亦有如此者多如鄧艾位三公年七十處得甚好及因下蜀有功便動了言姜維云云謝安聞謝元破符堅對客圍棋報至不喜及歸折屐齒强
終不得也更如人大醉後益恭謹者只益恭便是動了雖與放肆者不同其為酒所動一也又如貴公子位益高益卑謙只卑謙便是動了雖與驕傲者不同其為位所動一也然惟知道者量自然宏大不勉强而成今人有所見卑下者無他亦是識量不足也
人纔有意於為公便是私心昔有人典選其子弟繫磨勘皆不為理此乃是私心人多言古時用直不避嫌得後世用此不得自是無人豈是無時因言少師典擧明道薦才事
聖人作事甚宏裕今人不知義理者更不須說纔知義理便迫窄若聖人則綽綽有餘裕
問觀物察己還因見物反求諸身否曰不必如此說物我一理纔明彼卽曉此合內外之道也語其大至天地之高厚語其小至一物之所以然學者皆當理會又問致知先求之四端如何曰求之性情固是切於身然一草一木皆有理須是察
觀物理以察己旣能燭理則無往而不識
天下物皆可以理照有物必有則一物須有一理
窮理盡性至命只是一事才窮理便盡性才盡性便至命
聲色臭味四字虛實一般凡物有形必有此四者意言象數亦然
為人處世間得見事無可疑處多少快活
問學者不必同如仁義忠信之類只於一字上求之可否曰且如六經則各自有箇蹊轍及其造道一也仁義忠信只是一體事若於一事上得之其他皆通也然仁是本
問人之學有覺其難而有退志則如之何曰有兩般有思慮苦而志氣倦怠者有憚其難而止者向嘗為之說今人之學如登山麓方其易處莫不闊步及到難處便止人情是如此山高難登是有定形實難登也聖人之道不可形象非實難為也人弗為耳顏子言仰之彌高鑽
之彌堅此非是言聖人高遠實不可及堅固實不可入也此只是譬喩卻無事大意卻是在瞻之在前忽焉在後上又問人少有得而遂安者如何曰此實無所得也譬如以管窺天乍見星斗燦爛便謂有所見喜不自勝此終無所得若有大志者不以管見為得也
問家貧親老應擧求仕不免有得失之累何修可以免此曰此只是志不勝氣若志勝自無此累家貧親老須用祿仕然得之不得為有命曰在己固可為親奈何曰為己為親也只是一事若不得其如命何孔子曰不知命無以為君子人苟不知命見患難必避遇得喪必動見
利必趨其何以為君子然聖人言命蓋為中人以上者設非為上知者言也中人以上於得喪之際不能不惑故有命之說然後能安若上智之人更不言命惟安於義借使求則得之然非義則不求此樂天者之事也上智之人安於義中人以上安於命乃若聞命而不能安之者又其每下者也孟子曰求之有道得之有命求之雖有道奈何得之須有命
問前世所謂隱者或守一節或敦一行然不知有知道否曰若知道則不肯守一節一行也如此等人鮮明理多取古人一節事專行之孟子曰服堯之服行堯之行古人有殺一不義雖得天下不為則我亦殺一不義雖得
天下不為古人有高尚隱逸不肯就仕則我亦高尚隱逸不仕如此等則放效前人所為耳於道鮮自得也是以東漢尚名節有雖殺身不悔者只為不知道也
問方外之士有人來看他能先知者有諸因問王子眞事陳本注云伊川一日入嵩山王佺已候於松下問何以知之曰去年已有消息來矣蓋先生前一年嘗欲往以事而止曰有之向見嵩山董五經能如此問何以能爾曰只是心靜靜而後能照又問聖人肯為否曰何必聖賢使釋氏稍近道理者便不肯為釋氏常言庵中坐卻見庵外事莫是野狐精釋子猶不肯為況聖人乎
問神仙之說有諸曰不知如何若說白日飛昇之類則無
若言居山林間保形鍊氣以延年益壽則有之譬如一鑪火置之風中則易過置之密室則難過有此理也又問楊子言聖人不師仙厥術異也聖人能為此等事否曰此是天地間一賊若非竊造化之機安能延年使聖人肯為周孔為之久矣
問惡外物如何曰是不知道者也物安可惡釋氏之學便如此釋氏要屛事不問這事是合有邪合無邪若是合有又安可屛若是合無自然無了更屛什麼彼方外者苟且務靜乃遠迹山林之間蓋非理明者也世方以為高惑矣
釋氏有出家出世之說家本不可出卻為他不父其父不母其母自逃去固可也至於世則怎生出得旣道出世除是不戴皇天不履后土始得然又卻渴飲而飢食戴天而履地
問某嘗讀華嚴經第一眞空絕相觀第二事理無礙觀第三事事無礙觀譬如鏡鐙之類包含萬象無有窮盡此理如何曰只為釋氏要周遮一言以蔽之不過曰萬理歸於一理也又問未知所以破他處曰亦未得道他不是百家諸子箇箇談仁談義只為他歸㝛處不是只是箇自私為輪囘生死卻為釋氏之辭善遁纔窮著他便
道我不為這箇到了寫在策子上怎生遁且指他淺近處只燒一文香便道我有無窮福利懷卻這箇心怎生事神明
釋氏言成住壞空便是不知道只有成壞無住空且如草木初生旣成生盡便枯壞也他以謂如木之生生長旣足卻自住然後卻漸漸毀壞天下之物無有住者嬰兒一生長一日便是減一日何嘗得住然而氣體日漸長大長的自長減的自減自不相干也
問釋氏理障之說曰釋氏有此說謂旣明此理而又執持是理故為障此錯看了理字也天下只有一箇理旣明
此理夫復何障若以理為障則是己與理為二
今之學禪者平居高談性命之際至於世事往往直有都不曉者此只是實無所得也
問明道先生云昔之惑人也乘其迷暗今之入人也因其高明旣曰高明又何惑乎曰今之學釋氏者往往皆高明之人所謂知者過之也然所謂高明非中庸所謂極高明如知者過之若是聖人之知豈更有過
問世之學者多入於禪何也曰今人不學則已如學焉未有不歸於禪也卻為他求道未有所得思索旣窮乍見寬廣處其心便安於此曰是可反否曰深固者難反
問西銘何如曰此橫渠文之粹者也曰充得盡時如何曰聖人也橫渠能充盡否曰言有多端有有德之言有造道之言有德之言說自己事如聖人言聖人事也造道之言則知足以知此如賢人說聖人事也橫渠道儘高言儘醇自孟子後儒者都無他見識
問橫渠之書有迫切處否曰子厚謹嚴纔謹嚴便有迫切氣象無寬舒之氣孟子卻寬舒只是中間有些英氣纔有英氣便有圭角英氣甚害事如顏子便渾厚不同顏子去聖人只毫髮之間孟子大賢亞聖之次也或問英氣於甚處見曰但以孔子之言比之便見如冰與水精
非不光比之玉自是有溫潤含蓄氣象無許多光耀也
問邵堯夫能推數見物壽長短始終有此理否曰固有之又問或言人如壽得一百二十數是否曰固是此亦是大綱數不必如此馬牛得六十按皇極經世當作三十貓犬得十二燕雀得六年之類蓋亦有過不及又問還察形色還以生下日數推考曰形色亦可察須精方驗
邵堯夫數法出於李挺之至堯夫推數方及理
邵堯夫臨終時只是諧謔須臾而去以聖人觀之則亦未是蓋猶有意也比之常人甚縣絕矣他疾甚革某往視之因警之曰堯夫平日所學今日無事否他氣微不能
答次日見之卻有聲如絲髮來大答云你道生薑樹上生我亦只得依你說是時諸公都在廳上議後事各欲遷葬城中堯夫已自為塋他在房間便聞得令人喚大郞來云不得遷葬眾議始定又諸公恐喧他盡出外說話他皆聞得一人云有新報云云堯夫問有甚事曰有某事堯夫曰我將為收卻幽州也以他人觀之便以為怪此只是心虛而明故聽得問曰堯夫未病時不如此何也曰此只是病後氣將絕心無念慮不昏便如此又問釋氏臨終亦先知死何也曰只是一箇不動心釋氏平生只學這箇事將這箇做一件大事學者不必學他但燭理明自能之只如邵堯夫事他自如此
亦豈嘗學也孔子曰未知生焉知死人多言孔子不吿子路此乃深吿之也又曰原始要終故知死生之說人能原始知得生理一作所以生更能要終知得死理一作所以死若不明得便雖萬般安排著亦不濟事
張子厚罷禮官歸過洛陽相見某問云在禮院有甚職事曰多為禮房檢正所奪只定得數箇諡幷龍女衣冠問如何定龍女衣冠曰請依品秩曰若使某當是事必不如此處置曰如之何曰某當辯云大河之塞天地之靈宗廟之祐社稷之福與吏士之功不當歸功水獸龍獸也不可衣人衣冠子厚以為然
問荊公可謂得君乎曰後世謂之得君可也然荊公之智識亦自能知得如表云忠不足以信上故事必待於自明智不足以破姦故人與之為敵智不破姦此則未然若君臣深相知何待事事使之辯明也擧此一事便可見曰荊公勿使上知之語信乎曰須看他當時因甚事說此話且如作此事當如何更須詳審未要令上知之又如說一事未甚切當更須如何商量體察今且勿令上知若此類不成是欺君也凡事未見始末更切子細反復推究方可
人之有寤寐猶天之有晝夜陰陽動靜開闔之理也如寤
寐須順陰陽始得問人之寐何也曰人寐時血氣皆聚於內如血歸肝之類今人不睡者多損肝
問魂魄何也曰魂只是陽魄只是陰魂氣歸於天體魄歸於地是也如道家三魂七魄之說妄爾
或曰傳記有言太古之時人有牛首蛇身者莫無此理否曰固是旣謂之人安有此等事但有人形似鳥喙或牛首者耳荀子中自說問太古之時人還與物同生否曰同莫是純氣為人繁氣為蟲否曰然人乃五行之秀氣此是天地淸明純粹氣所生也或曰人初生時還以氣化否曰此必燭理當徐論之且如海上忽露出一沙島
便有草木生有土而生草木不足怪旣有草木自然禽獸生焉或曰先生語錄中云焉知海島上無氣化之人如何曰是近人處固無須是極遠處有亦不可知曰今天下未有無父母之人古有氣化今無氣化何也曰有兩般有全是氣化而生者若腐草化螢是也旣是氣化到合化時自化有氣化生之後而種生者且如人身上著新衣服過幾日便有蟣蝨生其間此氣化也氣旣化後更不化便以種生去此理甚明或問宋齊丘化書云有無情而化為有情者有有情而化為無情者無情而化為有情者若楓樹化為老人是也有情而化為無情
者如望夫化為石是也此語如何曰莫無此理楓木為老人形如老人也豈便變為老人川中有蟬化為花蚯蚓化為百合如石蠏石燕石人之類有之固有此理某在南中時聞有採石人因採石石陷遂在石中幸不死飢甚只取石膏食之不知幾年後因別人復來採石見此人在石中引之出漸覺身硬纔出風便化為石此無可怪蓋有此理也若望夫石只是臨江山有石如人形者今天下凡江邊有石立者皆呼為望夫石如呼馬鞍牛頭之類同天下同之
問上古人多壽後世不及古何也莫是氣否曰氣便是命也曰今人不若古人壽是盛衰之理歟曰盛衰之運卒
難理會且以厯代言之二帝三王為盛後世為衰一代言之文武成康為盛幽厲平桓為衰以一君言之開元為盛天寶為衰以一歲則春夏為盛秋冬為衰以一月則上旬為盛下旬為衰以一日則寅卯為盛戌亥為衰一時亦然如人生百年五十以前為盛五十以後為衰然有衰而復盛者有衰而不復反者若擧大運而言則三王不如五帝之盛兩漢不如三王之盛又其下不如漢之盛至其中間又有多少盛衰如三代衰而漢盛漢衰而魏盛此是衰而復盛之理譬如月旣晦則再生四時往復來也若論天地之大運擧其大體而言則有日
衰削之理如人生百年雖赤子才生一日便是減一日也形體日自長而數日自減不相害也
天下有多少才只為道不明於天下故不得有所成就且古者興於詩立於禮成於樂如今人怎生會得古人於詩如今人歌曲一般雖閭巷童稚皆習聞其說而曉其義故能興起於詩後世老師㝛儒尚不能曉其義怎生責得學者是不得興於詩也古禮旣廢人倫不明以至治家皆無法度是不得立於禮也古人有歌詠以養其性情聲音以養其耳舞蹈以養其血脈今皆無之是不得成於樂也古之成材也易今之成材也難
今習俗如此不美然人卻不至大故薄惡者只是為善在人心者不可忘也魏鄭公言使民澆漓不復返樸今當為鬼為魅此言甚是只為秉彝在人雖俗甚惡亦減不得
蘇季明問中之道與喜怒哀樂未發謂之中同否曰非也喜怒哀樂未發是言在中之義只一箇中字但用不同或曰喜怒哀樂未發之前求中可否曰不可旣思於喜怒哀樂未發之前求之又卻是思也旣思卽是已發思與喜怒哀樂一般纔發便謂之和不可謂之中也又問吕學士言當求於喜怒哀樂未發之前信斯言也恐無著莫如之
何而可曰看此語如何地下若言存養於喜怒哀樂未發之時則可若言求中於喜怒哀樂未發之前則不可又問學者於喜怒哀樂發時固當勉强裁抑於未發之前當如何用功曰於喜怒哀樂未發之時更怎生求只平日涵養便是涵養久則喜怒哀樂發自中節或曰有未發之中有旣發之中曰非也旣發時便是和矣發而中節固是得中時中之類只為將中和來分說便是和也
季明問先生說喜怒哀樂未發謂之中是在中之義不識何意曰只喜怒哀樂不發便是中也曰中莫無形體只是箇言道之題目否曰非也中有甚形體然旣謂之中
也須有箇形象曰當中之時耳無聞目無見否曰雖耳無聞目無見然見聞之理在始得曰中是有時而中否曰何時而不中以事言之則有時而中以道言之何時而不中曰固是所為皆中然而觀於四者未發之時靜時自有一般氣象及至接事時又自別何也曰善觀者不如此卻於喜怒哀樂已發之際觀之賢且說靜時如何曰謂之無物則不可然自有知覺處曰旣有知覺卻是動也怎生言靜人說復其見天地之心皆以謂至靜能見天地之心非也復之卦下面一畫便是動也安得謂之靜自古儒者皆言靜見天地之心惟某言動而見
天地之心或曰莫是於動上求靜否曰固是然最難釋氏多言定聖人便言止且如物之好須道是好物之惡須道是惡物自好惡關我這裏甚事若說道我只是定更無所為然物之好惡亦自在理故聖人只言止所謂止如人君止於仁人臣止於敬之類是也易之艮言止之義曰艮其止止其所也言隨其所止而止之人多不能止蓋人萬物皆僃遇事時各因其心之所重者更互而出纔見得這事重便有這事出若能物各付物便自不出來也或曰先生於喜怒哀樂未發之前下動字下靜字曰謂之靜則可然靜中須有物始得這裏便一作最
是難處學者莫若且先理會得敬能敬則自知此矣或曰敬何以用功曰莫若主一季明曰昞嘗患思慮不定或思一事未了他事如麻又生如何曰不可此不誠之本也須是習習能專一時便好不拘思慮與應事皆要求一或曰當靜坐時物之過乎前者還見不見曰看事如何若是大事如祭祀前旒蔽明黈纊充耳凡物之過者不見不聞也若無事時目須見耳須聞或曰當敬時雖見聞莫過焉而不畱否曰不說道非禮勿視勿聽勿者禁止之辭纔說弗字便不得也問雜說中以赤子之心為已發是否曰已發而去道未遠也曰大人不失赤
子之心若何曰取其純一近道也曰赤子之心與聖人之心若何曰聖人之心如鏡如止水
問日中所不欲為之事夜多見於夢此何故也曰只是心不定今人所夢見事豈特一日之間所有之事亦有數十年前之事夢見之者只為心中舊有此事平日忽有事與此事相感或氣相感然後發出來故雖白日所憎惡者亦有時見於夢也譬如水為風激而成浪風旣息浪猶洶湧未已也若存養久底人自不如此聖賢則無這箇夢只有朕兆便形於夢也人有氣淸無夢者亦有氣昏無夢者聖人無夢氣淸也若人困甚時更無夢只
是昏氣蔽隔夢不得也若孔子夢周公之事與常人夢別人於夢寐間亦可以卜自家所學之淺深如夢寐顚倒卽是心志不定操存不固如揚子江㝛浪
問人心所繫著之事則夜見於夢所著事善夜夢見之者莫不害否曰雖是善事心亦是動凡事有朕兆入夢者卻無害捨此皆是妄動或曰孔子嘗夢見周公當如何曰此聖人存誠處也聖人欲行周公之道故雖一夢寐不忘周公及旣衰知道之不可行故不復夢也然所謂夢見周公豈是夜夜與周公語也人心須要定使他思時方思乃是今人都由心曰心誰使之曰以心使心則
可人心自由便放去也
誠者自成如至誠事親則成人子至誠事君則成人臣不誠無物誠者物之終始猶俗說徹頭徹尾不誠更有甚物也其次致曲曲偏曲之謂非大道也曲能有誠就一事中用志不分亦能有誠且如技藝上可見養由基射之類是也誠則形誠後便有物如立則見其參於前在輿則見其倚於衡如有所立卓爾皆若有物可見如無形是見何物也形則著又著見也著則明是有光輝之時也明則動誠能動人也君子所過者化豈非動乎或曰變與化何別曰變如物方變而未化化則更無舊迹
自然之謂也莊子言變大於化非也
問命與遇何異張橫渠云行同報異猶難語命語遇可也先生曰人遇不遇卽是命也曰長平之戰四十萬人死豈命一乎曰是亦命也只遇著白起便是命當如此又況趙卒皆一國之人使是五湖四海之人同時而死亦是常事又問或當而王或為相而餓死或先貴後賤或先賤後貴此之類皆命乎曰莫非命也旣曰命便有此不同不足怪也
問人之形體有限量心有限量否曰論心之形則安得無限量又問心之妙用有限量否曰自是人有限量以有限之形有限之氣苟不通一作用之以道安得無限量孟
子曰盡其心知其性心卽性也在天為命在人為性論其所主為心其實只是一箇道苟能通之以道又豈有限量天下更無性外之物若云有限量除是性外有物始得
問心有善惡否曰在天為命在義為理在人為性主於身為心其實一也心本善發於思慮則有善有不善若旣發則可謂之情不可謂之心譬如水只謂之水至如流而為派或行於東或行於西卻謂之流也
問喜怒出於性否曰固是纔有生識便有性有性便有情無性安得情又問喜怒出於外如何曰非出於外感於
外而發於中也問性之有喜怒猶水之有波否曰然湛然平靜如鏡者水之性也及遇沙石或地勢不平便有湍激或風行其上便為波濤洶湧此豈水之性也哉人性中只有四端又豈有許多不善底事然無水安得波浪無性安得情也
問人性本明因何有蔽曰此須索理會也孟子言人性善是也雖荀揚亦不知性孟子所以獨出諸儒者以能明性也性無不善而有不善者才也性卽是理理則自堯舜至於途人一也才稟乎氣氣有淸濁稟其淸者為賢稟其濁者為愚又問愚可變否曰可孔子謂上智與下
愚不移然亦有可移之理惟自暴自棄者則不移也曰下愚所以自暴棄者才乎曰固是也然卻道他不可移不得性只一般豈不可移卻被他自暴自棄不肯去學故移不得使肯學時亦有可移之理
凡解文字但易其心自見理理只是人理甚分明如一條平坦底道路詩曰周道如砥其直如矢此之謂也且如隨卦言君子向晦入宴息解者多作遵養時晦之晦或問作甚晦字曰此只是隨時之大者向晦則宴息也更別有甚義或曰聖人之言恐不可以淺近看他曰聖人之言自有近處自有深遠處如近處怎生强要鑿敎深
遠得揚子曰聖人之言遠如天賢人之言近如地某與改之曰聖人之言其遠如天其近如地
學者不泥文義者又全背卻遠去理會文義者又滯泥不通如子濯孺子為將之事孟子只取其不背師之意人須就上面理會事君之道如何也又如萬章問舜完廩浚井事孟子只答他大意人須要理會浚井如何出得來完廩又怎生下得來若此之學徒費心力
問聖人之經旨如何能窮得曰以理義去推索可也學者先須讀論孟窮得論孟自有箇要約處以此觀他經甚省力論孟如丈尺權衡相似以此去量度事物自然見
得長短輕重某嘗語學者必先看論語孟子今人雖善問未必如當時人借使問如當時人聖人所答不過如此今人看論孟之書亦如見孔孟何異
孟子養氣一篇諸君宜潛心玩索須是實識得方可勿忘勿助長只是養氣之法如不識怎生養有物始言養無物又養箇甚麼浩然之氣須見是一箇物如顏子言如有所立卓爾孟子言躍如也卓如躍如分明見得方可持其志無暴其氣內外相養也
問必有事焉當用敬否曰敬只是涵養一事必有事焉須當集義只知用敬不知集義卻是都無事也又問義莫
是中理否曰中理在事義在心內苟不主義浩然之氣從何而生理只是發而見於外者且如恭敬幣之未將也恭敬雖因幣帛威儀而後發見於外然須心有此恭敬然後著見若心無恭敬何以能爾所謂德者得也須是得於己然後謂之德也幣之未將之時已有恭敬非因幣帛而後有恭敬也問敬義何別曰敬只是持己之道義便知有是有非順理而行是為義也若只守一箇敬不知集義卻是都無事也且如欲為孝不成只守著一箇孝字須是知所以為孝之道所以侍奉當如何溫凊當如何然後能盡孝道也又問義只在事上如何曰內外一理豈特事上求合
義也
問人敬以直內氣便能充塞天地否曰氣須是養集義所生積集旣久方能生浩然氣象人但看所養如何養得一分便有一分養得二分便有二分只將敬安能便到充塞天地處且氣自是氣體所充自是一件事敬自是敬怎生便合得如曰其為氣配義與道若說氣與義時自別怎生便能使氣與義合
性相近也習相遠也性一也何以言相近曰此只是言氣質之性如俗言性急性緩之類性安有緩急此言性者生之謂性也又問上智下愚不移是性否曰此是才須
理會得性與才所以分處又問中人以上可以語上中人以下不可以語上是才否曰固是然此只是大綱說言中人以上可以與之說近上話中人以下不可以與說近上話也生之謂性凡言性處須看他立意如何且如言人性善性之本也生之謂性論其所稟也孔子言性相近若論其本豈可言相近只論其所稟也吿子所云固是為孟子問他說便不是也
問出辭氣莫是於言語上用工夫否曰須是養乎中自然言語順理今人熟底事說得便分明若是生事便說得蹇歰須是涵養久便得自然若是愼言語不妄發此卻
可著力
孔子旣知宋桓魋不能害己又卻微服過宋舜旣見象之將殺己而又象憂亦憂象喜亦喜國祚長短自有命數人君何用汲汲求治禹稷救飢溺者過門不入非不知飢溺而死者自有命又卻救之如此其急數者之事何故如此須思量到道並行而不相悖處可也今且說聖人非不知命然於人事不得不盡此說未是
問聖人與天道何異曰無異聖人可殺否曰聖人智足以周身安可殺也只如今有智慮人已害他不得況於聖人曰昔瞽瞍使舜完廩浚井舜知其欲殺己而避之乎
曰本無此事此是萬章所傳聞孟子更不能理會這下事只且說舜心也如下文言琴朕干戈朕二使治朕棲堯為天子安有是事
問博我以文約我以禮曰此是顏子稱聖人最切當處聖人敎人只是如此旣博之以文而後約之以禮所謂博學而詳說之將以反說約也博與約相對聖人敎人只此兩字博是博學多識多聞多見之謂約只是使之知要也又問君子博學於文約之以禮亦可以弗畔矣夫與此同乎曰這箇只是淺近說言多聞見而約束以禮雖未能知道庶幾可以弗畔於道此言善人君子多識
前言往行而能不犯非禮者爾非顏子所以學於孔子之謂也又問此莫是小成否曰亦未是小成去知道甚遠如曰多聞擇其善者而從之多見而識之知之次也聞見與知之甚異此只是聞之者也又曰聖人之道知之莫甚難曰聖人之道安可以難易言聖人未嘗言易以驕人之志亦未嘗言難以阻人之進仲尼但曰未之思也夫何遠之有此言極有涵蓄意思孟子言夫道若大路然豈難知哉只下這一箇豈字便露筋骨聖人之言不如此如下面說人病不求耳子歸而求之有餘師這數句卻說得好孔孟言有異處亦須自識得
或問子畏於匡顏淵後子曰吾以女為死矣曰子在囘何敢死然設使孔子遇難顏淵有可死之理否曰無可死之理除非是鬬死然鬬死非顏子之事若云遇害又不當言敢不敢也又問使孔子遇害顏子死之否乎曰豈特顏子之於孔子也若二人同行遇難固可相死也又問親在則如之何曰且譬如二人捕虎一人力盡一人須當同去用力如執干戈衞社稷到急處便遁逃去之言我有親是大不義也當此時豈問有親無親但當豫先謂吾有親不可行則止豈到臨時卻自規避也且如常人為不可獨行也須結伴而出至如親在為親圖養
須出去亦須結伴同去便有患難相死之道昔有二人同在嵩山同出就店飲酒一人大醉臥在地下夜深歸不得一人又無力扶持尋常曠野中有虎豹盜賊此人遂只在傍直守到曉不成不顧了自歸也此義理所當然者也禮言親在不許友以死者此言亦在人用得蓋有親在可許友以死者有親不在不可許友以死者可許友以死如二人同行之類是也不可許友以死如戰國游俠為親不在乃為人復讎甚非禮也
問不遷怒不貳過何也語錄有怒甲不遷乙之說是否曰是曰若此則甚易何待顏氏而後能曰只被說得麤了
諸君便道易此莫是最難須是理會得因何不遷怒如舜之誅四凶怒在四凶舜何與焉蓋因是人有可怒之事而怒之聖人之心本無怒也譬如明鏡好物來時便見是好惡物來時便見是惡鏡何嘗有好惡也世之人固有怒於室而色於市且如怒一人對那人說話能無怒色否有能怒一人而不怒別人者能忍得如此已是煞知義理若聖人因物而未嘗有怒此莫是甚難君子役物小人役於物今人見有可喜可怒之事自家著一分陪奉他此亦勞矣聖人心如止水
問顏子勇乎曰孰勇於顏子觀其言曰舜何人也予何人
也有為者亦若是孰勇於顏子如有若無實若虛犯而不校之類抑可為大勇者矣
曾子傳聖人之道一作學只是一箇誠篤語曰參也魯如聖人之門子游子夏之言語子貢子張之才辯聰明者甚多卒傳聖人之道者乃質魯之人人只要一箇誠實聖人說忠信處極多曾子孔子在時甚少後來所學不可測且易簀之事非大賢以上作不得曾子之後有子思便可見
曾子執親之喪水漿不入口者七日不合禮何也曰曾子者過於厚者也聖人大中之道賢者必俯而就不肖者
必跂而及若曾子之過過於厚者也若眾人必當就禮法自大賢以上則看他如何不可以禮法拘也且守社稷者國君之職也太王則委而去之守宗廟者天子之職也堯舜則以天下與人如三聖賢則無害他人便不可然聖人所以敎人之道大抵使之循禮法而已
季明問君子時中莫是隨時否曰是也中字最難識須是默識心通且試言一廳則中央為中一家則廳中非中而堂為中言一國則堂非中而國之中為中推此類可見矣且如初寒時則薄裘為中如在盛寒而用初寒之裘則非中也更如三過其門不入在禹稷之世為中若
居陋巷則不中矣居陋巷在顏子之時為中若三過其門不入則非中也或曰男女不授受之類皆然曰是也男女不授受中也在喪祭則不如此矣
問孟子曰人之所以異於禽獸者幾希庶民去之君子存之且人與禽獸甚縣絶矣孟子言此者莫是只在去之存之上有不同處曰固是人只有箇天理卻不能存得更做甚人也泰山孫明復有詩云人亦天地一物爾飢食渴飲無休時若非道義充其腹何異鳥獸安鬚眉上面說人與萬物皆生於天地意思下面二句如此或曰退之雜說有云人有貌如牛首蛇形鳥喙而心不同焉
可謂之非人乎卽有顏如渥丹者其貌則人其心則禽獸又惡可謂之人也此意如何曰某不盡記其文然人只要存一箇天理
問守身如何曰守身守之本旣不能守身更說甚道義曰人說命者多不守身何也曰便是不知命孟子曰知命者不立巖牆之下或曰不說命者又不敢有為曰非特不敢為又有多少畏恐然二者皆不知命也
莫之為而為莫之致而致便是天理司馬遷以私意妄窺天道而論伯夷曰天道無親常與善人若伯夷者可謂善人非邪天道之大安可以一人之故妄意窺測如曰
顏何為而殀跖何為而壽皆指一人計較天理非知天也
問務民之義敬鬼神而遠之何以為知曰只此兩句說知亦盡且人多敬鬼神者只是惑遠者又不能敬能敬能遠可謂知矣又問莫是知鬼神之道然後能敬能遠否曰亦未說到如此深遠處且大綱說當敬不惑也問今人奉佛莫是惑否曰是也敬佛者必惑不敬者只是孟浪不信又問佛當敬否曰佛亦是西方之賢智者安可慢也至如陰陽卜筮擇日之事今人信者必惑不信者亦是孟浪不信如出行忌太白之類太白在西不可西
行有人在東方居不成都不得西行又卻初行日忌次日便不忌次日不成不衝太白也如使太白為一人為之則鬼神亦勞矣如行遇風雨之類則凡在行者皆遇之也大抵人多記其偶中耳
問伯夷不念舊惡何也曰此淸者之量伯夷之淸若推其所為須不容於世必負石赴河乃已然卻為他不念舊惡氣象甚宏裕此聖人深知伯夷處問伯夷叩馬諫武王義不食周粟有諸曰叩馬則不可知非武王誠有之也只此便是他隘處君尊臣卑天下之常理也伯夷知守常理而不知聖人之變故隘不食周粟只是不食其
祿非餓而不食也至如史記所載諫詞皆非也武王伐商卽位已十一一作二年矣安得父死不葬之語
問伐國不問仁人如何曰不知怎生地伐國如武王伐紂都是仁人如柳下惠之時則不可當時諸侯以土地之故糜爛其民皆不義之伐宜仁人不忍言也
問羊祜陸抗之事如何曰如送絹償禾之事甚好至抗飲祜藥則不可羊祜雖不是酖人底人然兩軍相向其所餉藥自不當飲
問用兵掩其不僃出其不意之事使王者之師當如此否曰固是用兵須要勝不成要敗旣要勝須識所以勝之
之道但湯武之兵自不煩如此罔有敵于我師自可見然湯亦嘗升自陑陑亦閒道且如兩軍相向必擇地可攻處攻之右實則攻左左實則攻右不成道我不用計也且如漢楚旣約分鴻溝乃復還襲之此則不可如韓信囊沙壅水之類何害他師眾非我敵決水使他一半不得渡自合如此有甚不得處又問間諜之事如何曰這箇不可也
問行不由徑徑是小路否曰只是不正當處如履田疇之類不必不由小路昔有一人因送葬囘不覺被僕者引自他道歸行數里方覺不是卻須要囘就大路上若此
非中理若使小路便於往來由之何害
問古者何以不修墓曰所以不修墓者欲初為墓時必使至堅固故須必誠必敬若不誠敬安能至久曰孔子為墓何以速崩如此邪曰非孔子也孔子先反修虞事使弟子治之弟子誠敬不至纔雨而墓崩其為之不堅固可知然修之亦何害聖人言不修者所以深責弟子也
問在邦無怨在家無怨不知怨在己在人曰在己曰旣在己舜何以有怨曰怨只是一箇怨但其用處不同舜自是怨如舜不怨卻不是也學須是通不得如此執泥如言仁者不憂又卻言作易者其有憂患須要知用處各
別也天下只有一箇憂字一箇怨字旣有此二字聖人安得無之如王通之言甚好但為後人附會亂卻如魏徵問聖人有憂乎曰天下皆憂吾獨得無憂問疑曰天下皆疑吾獨得無疑謂董常曰樂天知命吾何憂窮理盡性吾何疑如此自不相害說得極好至下面數句言心迹之判便不是此皆後人附會適所以為贅也
問大則不驕化則不吝此語何如曰若以大而化之解此則未是然大則不驕此句卻有意思只為小便驕也化則不吝化煞高不吝未足以言之驕與吝兩字正相對驕是氣盈吝是氣歉曰吝何如則是曰吝是吝嗇也且
於嗇上看便見得吝嗇止是一事且人若吝時於財上亦不足於事上亦不足凡百事皆不足必有歉歉之色也曰有周公之才之美使驕且吝其餘不足觀也已此莫是甚言驕吝之不可否曰是也若言周公之德則不可下吝驕字此言雖才如周公驕吝亦不可也
仲尼當周衰轍環天下顏子何以不仕曰此仲尼之任也使孔子得行其道顏子不仕可矣然孔子旣當此任則顏子足可閉戸為學也
孟子有功於聖人不可言如仲尼只說一箇仁字立人之道曰仁與義孟子開口便說仁義仲尼只說一箇志孟子便說許
多養氣出來只此二字其功甚多
未知道者如醉人方其醉時無所不至及至醒也莫不愧恥人之未知學者自視以為無缺及旣知學反思前日所為則駭且懼矣
聖人六經皆不得已而作如耒耜陶冶一不制則生人之用息後世之言無之不為缺有之徒為贅雖多何益也聖人言雖約無有含包不盡處
言貴𥳑言愈多於道未必明杜元凱卻有此語云言高則旨遠辭約則義微大率言語須是含蓄而有餘意所謂書不盡言言不盡意也
問坎之六四樽酒簋貳用缶納約自牖何義也曰坎險之時也此是聖人論大臣處險難之法樽酒簋貳用缶謂當險難之時更用甚得無非是用至誠也納約自牖言欲納約於君當自明處牖者開明之處也欲開悟於君若於君所蔽處何由入得如漢高帝欲易太子他人皆爭以嫡庶之分夫嫡庶之分高祖豈不知得分明直知不是了犯之此正是高祖所蔽處更豈能曉之獨畱侯招致四皓此正高祖所明處蓋高祖自匹夫有天下皆豪傑之力故憚之畱侯以四皓輔太子高祖知天下豪傑歸心於惠帝故更不易也昔秦伐趙欲以長安君為
質太后不可左師觸龍請見云云遂以長安君為質焉夫太后只知愛子更不察利害故左師以愛子之利害開悟之也
易八卦之位元不曾有人說先儒以謂乾位西北坤位西南然乾坤任六子而自處於無為之地此大故無義理風雷山澤之類便是天地之用豈天地外别有六子如人生六子則有各任以事而父母自閑風雷之類於天地間如人身之有耳目手足便是人之用也豈可謂手足耳目皆用而身無為乎
因見賣兔者曰聖人見河圖洛書而畫八卦然何必圖書
只看此兔亦可作八卦數便此中可起古聖人只取神物之至著者耳只如樹木亦可見數兔何以無尾有血無脂只是為陰物大抵陽物尾長陽盛者尾愈長如雉是盛陽之物故尾極長又其身文明今之行車者多植尾於車上以候雨晴如天將雨則尾先垂向下纔晴便直立
或問劉牧言上經言形器以上事下經言形器以下事曰非也上經言雲雷屯雲雷豈無形耶曰牧又謂上經是天地生萬物下經是男女生萬物曰天地中只是一箇生人之生於男女卽是天地之生安得為異曰牧又謂
乾坤與坎離男女同生曰非也譬如父母生男女豈男女與父母同生旣有乾坤方三索而得六子若曰乾坤生時六子生理同有則有此理謂乾坤坎離同生豈有此事旣是同生則何言六子耶
問劉牧以坎離得正性艮巽得偏性如何曰非也他據方位如此說如居中位便言得中氣其餘豈不得中氣也或曰五行是一氣曰人以為一物某道是五物旣謂之五行豈不是五物也五物僃然後能生且如五常誰不知是一箇道旣謂之五常安得混而為一也
問劉牧以下經四卦相交如何曰怎生地交若論相交豈
特四卦如屯蒙師比皆是相交一顚一倒卦之序皆有義理有相反者有相生者爻變則義變也下來卻似義起然亦是以爻也爻變則義變劉牧言兩卦相比上經二陰二陽相交下經四陽四陰相交是否曰八卦已相交了及重卦只取二象相交為義豈又於卦畫相交也易須是默識心通只如此窮文義徒費力
問莫見乎隱莫顯乎微何也曰人只以耳目所見聞者為顯見所不見聞者為隱微然不知理卻甚顯也且如昔人彈琴見螳螂捕蟬而聞者以為有殺聲殺在心而人聞其琴而知之豈非顯乎人有不善自謂人不知之然
天地之理甚著不可欺也曰如楊震四知然否曰亦是然而若說人與我固分得若說天地只是一箇知也且如水旱亦有所致如暴虐之政所感此人所共見者固是也然人有不善之心積之多者亦足以動天地之氣如疾疫之氣亦如此不可道事至目前可見然後為見也更如堯舜之民何故仁壽桀紂之民何故鄙天纔仁便壽纔鄙便夭壽夭乃是善惡之氣所致仁則善氣也所感者亦善善氣所生安得不壽鄙則惡氣也所感者亦惡惡氣所生安得不夭
問天地明察神明彰矣曰事天地之義事天地之誠旣明
察昭著則神明自彰矣問神明感格否曰感格固在其中矣孝弟之至通於神明神明孝弟不是兩般事只孝弟便是神明之理又問王祥孝感事是通神明否曰此亦是通神明一事此感格便是王祥誠中來非王祥孝於此而物來於彼也
問行狀云盡性至命必本於孝弟不識孝弟何以能盡性至命也曰後人便將性命別作一般事說了性命孝弟只是一統底事就孝弟中便可盡性至命至如灑埽應對與盡性至命亦是一統底事無有本末無有精麤卻被後來人言性命者別作一般高遠說故擧孝弟是於
人切近者言之然今時非無孝弟之人而不能盡性至命者由之而不知也
問窮神知化由通於禮樂何也曰此句須自家體認一作玩索人往往見禮壞樂崩便謂禮樂亡然不知禮樂未嘗亡也如國家一日存時尚有一日之禮樂蓋由有上下尊卑之别也除是禮樂亡盡然後國家始亡雖盜賊至所為不道者然亦有禮樂蓋必有總屬必相聽順乃能為盜不然則叛亂無統不能一日相聚而為盜也禮樂無處無之學者要須識得問明則有禮樂幽則有鬼神何也曰鬼神只是一箇造化天尊地卑乾坤定矣鼔之以
雷霆潤之以風雨是也
禮云禮云玉帛云乎哉樂云樂云鐘鼔云乎哉此固有禮樂不在玉帛鐘鼓先儒解者多引安上治下莫善於禮移風易俗莫善於樂此固是禮樂之大用也然推本而言禮只是一箇序樂只是一箇和只此兩字含蓄多少義理又問禮莫是天地之序樂莫是天地之和曰固是天下無一物無禮樂且置兩隻椅子纔不正便是無序無序便乖乖便不和又問如此則禮樂卻只是一事曰不然如天地陰陽其勢高下甚相背然必相須而為用也有陰便有陽有陽便有陰有一便有二纔有一二便
有一二之間便是三已往更無窮老子亦言三生萬物此是生生之謂易理自然如此維天之命於穆不已自是理自相續不已非是人為之如使可為雖使百萬般安排也須有息時只為無為故不息中庸言不見而彰不動而變無為而成天地之道可一言而盡也使釋氏千章萬句說得許大無限說話亦不能逃此三句只為聖人說得要故包含無盡釋氏空周遮說爾只是許多
思曰睿睿作聖致思如掘井初有渾水久後稍引動得淸者出來人思慮始皆溷濁久自明快
問召公何以疑周公曰召公何嘗疑周公曰書稱召公不
說何也曰請觀君奭一篇周公曾道召公疑他來否古今人不知書之甚書中分明說召公為保周公為師相成王為左右召公不說周公作君奭此已上是孔子說也且召公初陞為太保與周公並列其心不安故不說爾但看此一篇盡是周公畱召公之意豈有召公之賢而不知周公者乎詩中言周大夫刺朝廷之不知豈特周大夫當時之人雖甚愚者亦知周公刺朝廷之不知者為成王爾成王煞是中才如天大雷電以風而啟金縢之書成王無事而啟金縢之書作甚蓋召公道之如此欲成王悟周公爾近人亦錯看卻其詩云荀子書猶
非孟子召公心未說周公甚非也
又問金縢之書非周公欲以悟成王乎何旣禱之後藏其文於金縢也曰近世祝文或焚或埋必是古人未有焚埋之禮欲敬其事故存之金縢也然則周公不知命乎曰周公誠心只是欲代其兄更豈問命耶
問高宗得傅說於夢文王得太公於卜古之聖賢相遇多矣何不盡形於夢卜乎曰此是得賢之一事豈必盡然蓋高宗至誠思得賢相寤寐不忘故朕兆先見於夢如常人夢寐間事有先見者多矣亦不足怪至於卜筮亦然今有人懷誠心求卜有禱輒應此理之常然又問高
宗夢往求傅說耶傅說來入高宗夢耶曰高宗只是思得賢人如有賢人自然應他感亦非此往亦非彼來譬如縣鏡於此有物必照非鏡往照物亦非物來入鏡也大抵人心虛明善則必先知之不善必先知之有所感必有所應自然之理也又問或言高宗於傅說文王於太公蓋已素知之矣恐羣臣未信故託夢卜以神之曰此偽也聖人豈偽乎
問舜能化瞽象使不格姦何為不能化商均曰所謂不格姦者但能使之不害己與不至大惡也若商均則不然舜以天下授人欲得如己者商均非能如己爾亦未嘗
有大惡大抵五帝官天下故擇一人賢於天下者而授之三王家天下遂以與子論其至理治天下者當得天下最賢者一人加諸眾人之上則是至公之法後世旣難得人而爭奪興故以與子與子雖是私亦天下之公法但守法者有私心耳
納於大麓麓足也百物所聚故麓有大錄萬機之意若司馬遷謂納舜於山麓豈有試人而納於山麓耶此只是厯試舜也
放勳非堯號蓋史稱堯之道也謂三皇以上以神道設敎不言而化至堯方見於事功也後人以放勳為堯號故
記孟子者遂以堯曰為放勳曰也若以堯號放勳則皋陶當號允迪禹曰文命下言敷於四海有甚義
問詩如何學曰只在大序中求詩之大序分明是聖人作此以敎學者後人往往不知是聖人作自仲尼後一作漢以來更無人理會得詩如言后妃之德皆以為文王之后妃文王諸侯也豈有后妃又如樂得淑女以配君子憂在進賢不淫其色以為后妃之德如此配惟后妃可稱后妃自是配了更何別求淑女以為配淫其色乃男子事后妃怎生會淫其色此不難曉但將大序看數遍則可見矣或曰關雎是后妃之德當如此否樂得淑女之
類是作關雎詩人之意否曰是也大序言是以關雎樂得淑女以配君子憂在進賢不淫其色哀窈窕思賢才而無傷善之心焉是關雎之義也只著箇是以字便自有意思曰如言又當輔佐君子則可以歸安父母言能逮下之類皆為其德當如此否曰是也問詩小序何人作曰但看大序卽可見矣曰莫是國史作否曰序中分明言國史明乎得失之迹蓋國史得詩於採詩之官故知其得失之迹如非國史則何以知其所美所刺之人使當時無小序雖聖人亦辯不得曰聖人删詩時曾删改小序否曰有害義理處也須删改今之詩序卻煞錯
亂有後人附之者曰關雎之詩是何人所作曰周公作周公作此以風敎天下故曰用之鄕人焉用之邦國焉上以風化下下以風刺上故自天子至於庶人正家之道當如此也二南之詩多是周公所作如小雅六月所序之詩亦是周公作後人多言二南為文王之詩蓋其中有文王事也曰非也附文王詩於中者猶言古人有行之者文王是也
唐棣乃今郁李看此便可以見詩人興兄弟之意
問周禮有復仇事何也曰此非治世事然人情有不免者如親被人殺其子見之不及吿官遂逐殺之此復仇而
義者可以無罪其親旣被人殺不自訴官而他自謀殺之此則正其專殺之罪可也問避仇之法如何曰此因赦罪而獲免便使之避也
問周禮之書有訛缺否曰甚多周公致治之大法亦在其中須知道者觀之可決是非也又問司盟有詛萬民之不信者治世亦有此乎曰盛治之世固無此事然人情亦有此事為政者因人情而用之
問嚴父配天稱周公其人何不稱武王曰大抵周家制作皆周公為之故言禮者必歸之周公焉
趙盾弑君之事聖人不書趙穿何也曰此春秋大義也趙
穿手弑其君人誰不知若盾之罪非春秋書之更無人知也仲尼曰惜哉越境乃免此語要人會得若出境而反又不討賊也則不免除出境遂不反乃可免也
紀侯大去其國如梁亡鄭棄其師齊師殲于遂郭亡之類郭事實不明如上四者是一類事也國君守社稷雖死守之可也齊侯衞侯方遇於垂紀侯遂去其國豈齊之罪哉故聖人不言齊滅之者罪紀侯輕去社稷也紀侯大名也
問王通曰隱德君子也當時有些言語後來被人傅會不可謂全書若論其粹處殆非荀揚所及也若續經之類
皆非其作
揚雄去就不足觀如言明哲煌煌㫄燭無彊此甚悔恨不能先知遜於不虞以保天命則是只欲全身也若聖人先知必不至於此必不可奈何天命亦何足保耶問太元之作如何曰是亦贅矣必欲撰元不如明易邵堯夫之數似元而不同數只是一般一作數無窮但看人如何用之雖作十元亦可況一元乎
荀卿才高其過多揚雄才短其過少韓子稱其大醇非也若二子可謂大駁矣然韓子責人甚恕
韓退之頌伯夷甚好然只說得伯夷介處要知伯夷之心
須是聖人語曰不念舊惡怨是用希此甚說得伯夷心也
問退之讀墨篇如何曰此篇意亦甚好但言不謹嚴便有不是處且孟子言墨子愛其兄之子猶鄰之子墨子書中何嘗有如此等言但孟子拔本塞源知其流必至於此大凡儒者學道差之毫釐繆以千里楊朱本是學義墨子本是學仁但所學者稍偏故其流遂至於無父無君孟子欲正其本故推至此退之樂取人善之心可謂忠恕然持敎不知謹嚴故失之至若言孔子尚同兼愛與墨子同則甚不可也後之學者又不及楊墨楊墨本
學仁義後人乃不學仁義但楊墨之道被孟子指出後人無人指出故不見其過也
韓退之作羑里操云臣罪當誅兮天王聖明道得文王心出來此文王至德處也
退之晚來為文所得處甚多學本是修德有德然後有言退之卻倒學了因學文日求所未至遂有所得如曰軻之死不得其傳似此言語非是蹈襲前人又非鑿空撰得出必有所見若無所見不知言所傳者何事原性等文皆少時作
退之正在好名中
退之言漢儒補綴千瘡百孔漢儒所壞者不少安能補也
凡讀史不徒要記事迹須要識治亂安危興廢存亡之理且如讀高帝一紀便須識得漢家四百年終始治亂當如何是亦學也
問漢儒至有白首不能通一經者何也曰漢之經術安用只是以章句訓詁為事且如解堯典二字至三萬餘言是不知要也東漢則又不足道也東漢士人尚名節只為不明理若使明理卻皆是大賢也自漢以來惟有三人近儒者氣象大毛公董仲舒揚雄本朝經術最盛只近二三十年來議論專一使人更不致思
問陳平當王諸呂時何不極諫曰王陵爭之不從乃引去如陳平復諍未必不激呂氏之怒矣且高祖與羣臣只是以力相勝力强者居上非至誠樂願為之臣也如王諸呂時責他死節他豈肯死
周勃入北軍問曰為劉氏左袒為呂氏右袒旣知為劉氏又何必問若不知而問設或右袒當如之何已為將乃問士卒豈不謬哉當誅諸呂時非陳平為之謀亦不克成及迎文帝至霸橋曰願請閒此豈請閒時邪至於罷相就國每河東守行縣至絳必令家人被甲執兵而見此欲何為可謂至無能之人矣
王介甫詠張良詩最好曰漢業存亡俯仰中畱侯當此每從容人言高祖用張良非也張良用高祖爾秦滅韓張良為韓報仇故送高祖入關旣滅秦矣故辭去及高祖興義師誅項王則高祖之勢可以平天下故張良助之良豈願為高祖臣哉無其勢也及天下旣平乃從赤松子游是不願為其臣可知矣張良才識儘高若鴻溝旣分而勸漢王背約追之則無行也或問張良欲以鐵鎚擊殺秦王其計不已疏乎曰欲報君仇之急使當時若得以鐵鎚擊殺之亦足矣何暇自為謀耶
王通言諸葛無死禮樂其有興信乎曰諸葛近王佐才禮
樂興不興則未可知問曰亮本王佐才何為僻守一蜀而不能有為於天下曰孔明固言明年欲取魏幾年定天下其不及而死則命也某嘗謂孫覺曰諸葛武侯有儒者氣象孫覺曰不然聖賢行一不義殺一不辜雖得天下不為武侯區區保完一國不知殺了多少人耶某謂之曰行一不義殺一不辜以利一己則不可若以天下之力誅天下之賊殺戮雖多亦何害陳恆弑君孔子請討孔子豈保得討陳恆時不殺一人邪蓋誅天下之賊則有所不得顧爾曰三國之興孰為正曰蜀志在興復漢室則正也
漢文帝殺薄昭李德裕以為殺之不當溫公以為殺之當說皆未是據史不見他所以殺之之故須是權事勢輕重論之不知當時薄昭有罪漢使人治之因殺漢使也還是薄昭與漢使飲酒因忿怒而致殺之也漢文帝殺薄昭而太后不安奈何旣殺之太后不食而死奈何若漢治其罪而殺漢使太后雖不食不可免也須權他那箇輕那箇重然後論他殺得當與不當也論事須著用權古今多錯用權字纔說權便是變詐或權術不知權只是經所不及者權量輕重使之合義纔合義便是經也今人說權不是經便是經也權只是稱錘稱量輕重
孔子曰可與立未可與權
問第五倫視其子之疾與兄子之疾不同自謂之私如何曰不特安寢與不安寢只是不起與十起便是私也父子之愛本是公才著些心做便是私也又問視己子與兄子有間否曰聖人立法曰兄弟之子猶子也是欲視之猶子也又問天性自有輕重疑若有間然曰只為今人以私心看了孔子曰父子之道天性也此只就孝上說故言父子天性若君臣兄弟賓主朋友之類亦豈不是天性只為今人小看卻不推其本所由來故爾己之子與兄之子所爭幾何是同出於父者也只為兄弟異
形故以兄弟為手足人多以異形故親己之子異於兄弟之子甚不是也又問孔子以公冶長不及南容故以兄之子妻南容以己之子妻公冶長何也曰此亦以己之私心看聖人也凡人避嫌者皆內不足也聖人自是至公何更避嫌凡嫁女必量其才而求配或兄之子不甚美必擇其相稱者為之配己之子美必擇其才美者為之配豈更避嫌耶若孔子事或是年不相若或時有先後皆不可知以孔子為避嫌則大不是如避嫌事雖賢者且不為況聖人乎
陰符經非商末則周末人為之若是先王之時聖道旣明
人不敢為異說及周室下衰道不明於天下才智之士甚眾旣不知道所趨向故各自以私智窺測天地盜竊天地之機分明是大盜故用此以簧鼓天下故云天有五賊見之者昌云云豈非盜天地乎
問老子書若何曰老子書其言自不相入處如冰炭其初意欲談道之極元妙處後來卻入做權詐者上去如將欲取之必固與之之類然老子之後有申韓看申韓與老子道甚縣絕然其原乃自老子來蘇秦張儀則更是取道遠初秦儀學於鬼谷其術先揣摩其如何然後捭闔捭闔旣動然後用鈎鉗鈎其端然後鉗制之其學旣成辭鬼谷去
鬼谷試之為張儀說所動如入庵中說令出之然其學甚不近道人不甚惑之孟子時已有置而不足論也
問世傳成王幼周公攝政荀卿亦曰履天下之籍聽天下之斷周公果踐天子之位行天子之事乎曰非也周公位冢宰百官總己以聽之而已安得踐天子之位又問君薨百官聽於冢宰者三年爾周公至於七年何也曰三年謂嗣王居憂之時也七年為成王幼故也又問賜周公以天子之禮樂當否曰始亂周公之法度者是賜也人臣安得用天子之禮樂哉成王之賜伯禽之受皆不能無過一作罪記曰魯郊非禮也其周公之衰乎聖人
嘗譏之矣說者乃云周公有人臣不能為之功業因賜以人臣所不得用之禮樂則妄也人臣豈有不能為之功業哉借使功業有大於周公亦是人臣所當為爾人臣而不當為其誰為之豈不見孟子言事親若曾子可也曾子之孝亦大矣孟子纔言可也蓋曰子之事父其孝雖過於曾子畢竟是以父母之身做出來豈是分外事若曾子者僅可以免責爾臣之於君猶子之於父也臣之能立功業者以君之人民也以君之勢位也假如功業大於周公亦是以君之人民勢位做出來而謂人臣所不能為可乎使人臣恃功而懷怏怏之心者必此
言矣若唐高祖賜平陽公主葬以鼓吹則可蓋征戰之事實非婦人之所能為也故賜以婦人所不得用之禮樂若太宗卻不知此太宗佐父平天下論其功不過做得一功臣豈可奪元良之位太子之與功臣自不相干唐之紀綱自太宗亂之終唐之世無三綱者自太宗始也李光弻郭子儀之徒議者謂有人臣不能為之功非也
秦以暴虐焚詩書而亡漢興鑑其弊必尚寬德崇經術之士故儒者多儒者多雖未知聖人之學然宗經師古識義理者眾故王莽之亂多守節之士世祖繼起不得不
襃尚名節故東漢之士多名節知名節而不知節之以禮遂至於苦節故當時名節之士有視死如歸者苦節旣極故魏晉之士變而為曠蕩尚浮虛而亡禮法禮法旣亡闕三句必有英雄出而平之故隋唐混一天下隋不可謂有天下第能驅除爾唐有天下如貞觀開元間雖號治平然闕六字三綱不正無父子君臣夫婦其原始於太宗也故其後世子弟皆不可使元宗纔使肅宗便篡肅宗纔使永王璘便反君不君臣不臣故藩鎭不賓權臣跋扈陵夷有五代之亂漢之治過於唐漢大綱正唐萬目擧本朝大綱甚正然萬目亦未盡擧因問十世可知遂推此數
端
洪水滔天堯時亦無許多大洪水宜更思之漢武帝問禹湯水旱厥咎何由公孫弘對堯遭洪水使禹治之不聞禹之有水也更不答其所由公孫弘大是姦人
問東海殺孝婦而旱豈國人冤之所致邪曰國人冤固是然一人之意自足以感動得天地不可道殺孝婦不能致旱也或曰殺姑而雨是眾人怨釋否曰固是眾人冤釋然孝婦冤亦釋也其人雖亡然冤之之意自在不可道殺姑不能釋婦冤而致雨也
問人有不善霹靂震死莫是人懷不善之心聞霹靂震懼
而死否曰不然是雷震之也如是雷震之還有使之者否曰不然人之作惡有惡氣與天地之惡氣相擊搏遂以震死霹靂天地之怒氣也如人之怒固自有正然怒時必為之作惡是怒亦惡氣也怒氣與惡氣相感故爾且如今人種蕎麥自有畦隴霜降時殺麥或隔一畦麥有不殺者豈是此處無霜蓋氣就相合處去也曰雷所擊處必有火何也曰雷自有火如鑽木取火如使木中有火豈不燒了木蓋是動極則陽生自然之理不必木只如兩石相戛亦有火出惟鐵無火然戛之久必熱此亦是陽生也
鑽木取火人謂火生於木非也兩木相戛用力極則陽生今以石相軋便有火出非特木也蓋天地間無一物無陰陽
雨大冰上溫而下冷隕霜不殺草上冷而下溫
天火曰災人火曰火人火為害者亦曰災
問日月有定形還自氣散別自聚否曰此理甚難曉究其極則此二說歸於一也問月有定魄而日遠於月月受日光以人所見為有盈虧然否曰日月一也豈有日高於月之理月若無盈虧何以成歲蓋月一分光則是魄虧一分也
霜與露不同霜金氣星月之氣露亦星月之氣看感得甚氣卽為露甚氣卽為霜如言露結為霜非也
雹是陰陽相搏之氣乃是沴氣聖人在上無雹雖有不為災雖不為災沴氣自在
問鳳鳥不至河不出圖不知符瑞之事果有之否曰有之國家將興必有禎祥人有喜事氣見面目聖人不貴祥瑞者蓋因災異而修德則無損因祥瑞而自恃則有害也問五代多祥瑞何也曰亦有此理譬如盛冬時發出一朵花相似和氣致祥乖氣致異此常理也然出不以時則是異也如麟是太平和氣所生然後世有以麟駕
車者卻是怪也譬如水中物生於陸陸中物生於水豈非異乎又問漢文多災異漢宣多祥瑞何也曰且譬如小人多行不義人卻不說至君子未有一事便生議論此是一理也至白者易汙此是一理也詩中幽王大惡為小惡宣王小惡為大惡此是一理也又問日食有常數何治世少而亂世多豈人事乎曰理會此到極處煞燭理明也天人之際甚微宜更思索曰莫是天數人事看那邊勝否曰似之然未易言也又問魚躍於王舟火覆於王屋流為烏有之否曰魚與火則不可知若兆朕之先應亦有之
問十月何以謂之陽月曰十月謂之陽月者陽盡恐疑於無陽也故謂之陽月也然何時無陽如日有光之類蓋陰陽之氣有常存而不移者有消長而無窮者
問作文害道否曰害也凡為文不專意則不工若專意則志局於此又安能與天地同其大也書云玩物喪志為文亦玩物也呂與叔有詩云學如元凱方成癖文似相如始類俳獨立孔門無一事只輸一作□傳顏氏得心齋此詩甚好古之學者惟務養情性其他則不學今為文者專務章句悅人耳目旣務悅人非俳優而何曰古者學為文否曰人見六經便以為聖人亦作文不知聖人亦
一作只攄發胷中所蘊自成文耳一作章所謂有德者必有言也曰游夏稱文學何也曰游夏亦何嘗秉筆學為詞章也且如觀乎天文以察時變觀乎人文以化成天下此豈詞章之文也
或問詩可學否曰旣學時須是用功方合詩人格旣用功甚妨事古人詩云吟成五箇字用破一生心又謂可惜一生心用在五字上此言甚當先生嘗說王子眞曾寄藥來某無以答他某素不作詩亦非是禁止不作但不欲為此閒言語且如今言能詩無如杜甫如云穿花蛺蝶深深見點水蜻蜓款款飛如此閒言語道出做甚某
所以不嘗作詩今寄謝王子眞詩云至誠通化藥通神遠寄衰翁濟病身我亦有丹君信否用時還解壽斯民子眞所學只是獨善雖至誠潔行然大抵只是為長生久視之術止濟一身因有是句
問先生曾定六禮今已成未曰舊日作此已及七分後來被召入朝旣在朝廷則當行之朝廷不當為私書旣而遭憂又疾病數年今始無事更一二年可成也曰聞有五經解已成否曰惟易須親撰諸經則關中諸公分去以某說撰成之禮之名數陝西諸公删定已送與呂與叔與叔今死矣不知其書安在也然所定只禮之名數
若禮之文亦非親作不可也禮記之文亦删定未了蓋其中有聖人格言亦有俗儒乖謬之說乖謬之說本不能混格言只為學者不能辨別如珠玉之在泥沙泥沙豈能混珠玉只為無人識則不知孰為泥沙孰為珠玉也聖人文章自深與學為文者不同如繫辭之文後人決學不得譬之化工生物且如生出一枝花或有翦裁為之者或有繪畫為之者看時雖似相類然終不若化工所生自有一般生意
冠婚喪祭禮之大者今人都不以為事某嘗舊修六禮冠婚喪祭鄕相見將就後被召遂罷今更一二年可成家閒多戀
河北舊俗未能遽更易然大率漸使知義理一二年書成可皆如法禮從宜使從俗有大故害義禮者須當去每月朔必薦新如仲春薦含桃之類四時祭用仲月用仲月物成也古者天子諸侯於孟月者為首時也時祭之外更有三祭冬至祭始祖厥初生民之祖立春祭先祖季秋祭禰他則不祭冬至陽之始也立春者生物之始一作初也季秋者成物之始一作時也祭始祖無主用祝以妣配於廟中正位享之祭只一位者夫婦同享也祭先祖亦無主先祖者自始祖而下高祖之上非一人也故設二位祖妣異位一云二位異所者舅婦不同享也常祭止於高祖而下自父而推至於三而止者緣人情也㫄親有後者自為祭無後者祭之別位為叔伯父之後也如殤亦各祭凡配
止以正妻一人如諸侯用元妃是也或奉祀之人是再娶所生者卽以所生母配如葬亦惟元妃同穴後世或再娶皆同穴而葬甚瀆禮經但於左右附葬可也忌日必遷主出祭於正寢今正寢正堂也蓋廟中尊者所據又同室難以獨享也於正寢可以盡思慕之意家必有廟古者庶人祭於寢士大夫祭於廟庶人無廟可立影堂廟中異位祖居中左右以昭穆次序皆夫婦自相配為位舅婦不同坐也廟必有主旣祧當埋於所葬處如奉祀人之高祖而上卽當祧也其大略如此且如豺獺皆知報本今士大夫家多忽此厚於奉養而薄於祖先甚不可也凡事死之理當厚於奉生者至於嘗新必薦享後方可薦數則瀆必因吿朔而薦乃合宜人家能存得此等事數件雖幼者漸可使知禮義凡物知母
而不知父走獸是也知父而不知祖飛鳥是也惟人則能知祖若不嚴於祭祀殆與鳥獸無異矣
問祭酒用幾奠曰家中尋常用三奠祭法中卻用九奠以禮有九獻樂有九奏也又問旣奠之酒何以置之曰古者灌以降神故以茅縮酌謂求神於陰陽有無之間故酒必灌於地若謂奠酒則安置在此今人以澆在地上甚非也旣獻則徹去可也傾在他器
或問今拜埽之禮何據曰此理古無但緣習俗然不害義理古人直是誠質專一也葬只是藏體魄而神則必歸於廟旣葬則設木主旣除几筵則木主安於廟故古人惟
專精祀於廟今亦用拜埽之禮但𥳑於四時之祭也
木主必以栗何也曰周用栗土所產之木取其堅也今用栗從周制也若四方無栗亦不必用但取其木之堅者可也
凡祭必致齊齊之日思其居處思其笑語此孝子平日思親之心非齊也齊不容有思有思則非齊齊三日必見其所為齊者此非聖人之語齊者湛然純一方能與鬼神接然能事鬼神已是上一等人
古者男為男尸女為女尸自周以來女無可以為尸者故無女尸後世遂無尸能為尸者亦非尋常人
今無宗子法故朝廷無世臣若立宗子法則人知尊祖重本人旣重本則朝廷之勢自尊古者子弟從父兄今父兄從子弟子弟為强由不知本也且如漢高祖欲下沛時只是以帛書與沛父老其父老便能率子弟從之又如相如使蜀亦遺書責父老然後子弟皆聽其命而從之只有一箇尊卑上下之分然後順從而不亂也若無法以聯屬之安可且立宗子法亦是天理譬如木必從根直上一幹如大宗亦必有㫄枝又如水雖遠必有正源亦必有分派處自然之勢也然又有㫄枝達而為幹者故曰古者天子建國諸侯奪宗云
凡言宗者以祭祀為主言人宗於此而祭祀也別子為祖上不敢宗諸侯故不祭下亦無人宗之此無宗亦莫之宗也別子之嫡子卽繼祖為大宗此有大宗無小宗也別子之諸子祭其別子別子雖是祖然是諸子之禰繼禰者為小宗此有小宗而無大宗也有小宗而無大宗此句極難理會蓋本是大宗之祖別子之諸子稱之卻是禰也
今人多不知兄弟之愛且如閭閻小人得一食必先以食父母夫何故以父母之口重於己之口也得一衣必先以衣父母夫何故以父母之體重於己之體也至於犬
馬亦然待父母之犬馬必異乎己之犬馬也獨愛父母之子卻輕於己之子甚者至若讎敵擧世皆如此惑之甚矣
伯叔父之兄弟伯是長叔是少今人乃呼伯父叔父為伯叔大無義理呼為伯父叔父者言事之之禮與父同也
或曰事兄盡禮不得兄之懽心奈何曰但當起敬起孝盡至誠不求伸己可也曰接弟之道如何曰盡友愛之道而已
問妻可出乎曰妻不賢出之何害如子思亦嘗出妻今世俗乃以出妻為醜行遂不敢為古人不如此妻有不善
便當出也只為今人將此作一件大事隱忍不敢發或有隱惡為其陰持之以至縱恣養成不善豈不害事人修身家最急纔修身便到家上也又問古人出妻有以對姑叱狗棃蒸不熟者亦無甚惡而遽出之何也曰此古人忠厚之道也古之人絕交不出惡聲君子不忍以大惡出其妻而以微罪去之以此見其忠厚之至也且如叱狗於親前者亦有甚大故不是處只為他平日有故因此一事出之爾或曰彼以此細故見逐安能無辭兼他人不知是與不是則如之何曰彼必自知其罪但自己理直可矣何必更求他人知然有識者當自
知之也如必待彰暴其妻之不善使他人知之是亦淺丈夫而已君子不如此大凡人說話多欲令彼曲我直若君子自有一箇含容意思或曰古語有之出妻令其可嫁絕友令其可交乃此意否曰是也
問士未仕而昏用命服禮乎曰婚姻重禮重其禮者當盛其服況古亦有是士乘墨車之類今律亦許假借曰無此服而服之恐偽曰不然今之命服乃古之下士之服古者有其德則仕士未仕者也服之其宜也若農商則不可非其類也或曰不必用可否曰不得不可以為悅今得用而用之何害過期非也
婚禮不用樂幽陰之義此說非是婚禮豈是幽陰但古人重此大禮嚴肅其事不用樂也婚禮不賀人之序也此說卻是婦質明而見舅姑成婦也三日而後宴樂禮畢也宴不以夜禮也
問臣拜君必於堂下子拜父母如之何對曰君臣以義合有貴賤故拜於堂下父子主恩有尊卑無貴賤故拜於堂上若婦於舅姑亦是義合有貴賤故拜於堂下禮也
問叔古無服今有之何也曰禮記曰推而遠之也此說不是與叔且遠嫌姑與何嫌之有古之所以無服者只為無屬其夫屬於父道者妻皆母道也其夫屬乎子道者妻皆婦道也今上有父
有母下有子有婦叔父伯父父之屬也故叔母伯母之服與叔父伯父同兄弟之子子之屬也故兄弟之子之婦服與兄弟之子同若兄弟則己之屬也難以妻道屬其妻此古者所以無服以義理推不行也今之有服亦是豈有同居之親而無服者又問旣是同居之親古卻無服豈有兄弟之妻死而己恝然無事乎曰古者雖無服若哀戚之心自在且如鄰里之喪尚舂不相不巷歌匍匐救之況至親乎
服有正有義有從有報古者婦喪舅姑以期今以三年於義亦可但名未正此亦謂之從服從夫也蓋與夫同奉几筵而已不可獨無
服報服若姑之子為舅之子服是也異姓之服只推得一重若為母而推則及舅而止若為姑而推則可以及其子故舅之子無服卻為旣與姑之子為服姑之子須當報之也故姑之子舅之子其服同
八歲為下殤十四為中殤十九為上殤七歲以下為無服之殤無服之殤更不祭下殤之祭父母主之終父母之身中殤之祭兄弟主之終兄弟之身上殤之祭兄弟之子主之終兄弟之子之身若成人而無後者兄弟之孫主之亦終其身凡此皆以義起也
問女旣嫁而為父母服三年可乎曰不可旣歸夫家事他
舅姑安得伸己之私
問人子事親學醫如何曰最是大事今有璞玉於此必使玉人雕琢之蓋百工之事不可使一人兼之故使玉人雕琢之也若更有珍寶物須是自看卻必不肯任其自為也今人視父母疾乃一任醫者之手豈不害事必須識醫藥之道理別病是如何藥當如何故可任醫者也或曰己未能盡醫者之術或偏見不到適足害事奈何曰且如識圖畫人未必盡得如畫工然他卻識別得工拙如自己曾學令醫者說道理便自見得或己有所見亦可說與他商量陳本止此以下八段别本所增
上古之時自伏羲堯舜厯夏商以至於周或文或質因襲損益其變旣極其法旣詳於是孔子參酌其宜以為百王法度之中制此其所以春秋作也孫明復主以無王而作亦非是但顏淵問為邦聖人對之以行夏之時乘殷之輅服周之冕樂則韶舞則是大抵聖人以道不得用故考古驗今參取百王之中制斷之以義也
禘者魯僭天子之大祭也灌者祭之始也以其僭王之祭故自灌以往不欲觀之
凡觀書不可以相類泥其義不爾則字字相梗當觀其文勢上下之意如充實之謂美與詩之美不同
學者後來多耽莊子若謹禮者不透則是他須看莊子為他極有膠固纏縳則須求一放曠之說以自適譬之有人於此久困纏縳則須覓一箇出身處如東漢之末尚節行尚節行太甚須有東晉放曠其勢必然
冬至書雲亦有此理如周禮觀祲之義古太史旣有此職必有此事又如太史書不知周公一一曾與不曾看過但甚害義理則必去之矣如今靈臺之書須十去八九乃可行也今厯法甚好其他禁忌之書如葬埋婚嫁之類極有害
論語問同而答異者至多或因人材性或觀人之所問意
思而言及所到地位
極高明道中庸所以為民極極之為物中而能高者也
君子不成章不達易曰美在其中暢於四肢成章之謂也
侯官楊　浚雪滄總校
侯官陳鴻濤瀚秋覆校
閩縣楊承弻贊侯分校
福州單廷鈞公衡分校
二程語錄卷之十一終
叢書／正誼堂全書／二程語錄／遺書伊川先生語　凡七卷／卷之十二／遵道錄(P.1-1)..[清康熙張伯行編同治左宗棠增刊本]
二程語錄卷之十二
遺書伊川先生語
楊遵道錄
問格物是外物是性分中物曰不拘凡眼前無非是物物皆有理如火之所以熱水之所以寒至於君臣父子間皆是理又問只窮一物見此一物還便見得諸理否曰須是徧求雖顏子亦只能聞一知十若到後來達理了雖億萬亦可通又問如荊公窮物一部字解多是推五行生成如今窮理亦只如此著工夫如何曰荊公舊年
說話煞得後來卻自以為不是晚年盡支離了
問古之學者為己不知初設心時是要為己是要為人曰須先為己方能及人初學只是為己鄭宏中云學者先須要仁仁所以愛人正是顚倒說卻
問日新有進意抑只是無弊意曰有進意學者求有益須是日新
問有所忿懥恐懼憂患心不得其正是要無此數者心乃正乎曰非是謂無只是不以此動一本作累其心學者未到不動處須是執持其志
師出以律否臧凶律有二義有出師不以義者有行師而
無號令節制者皆失律也師出當以律不然雖臧亦凶今人用師惟務勝而已
易有百餘家難為徧觀如素未讀不曉文義且須看王弻胡先生荊公三家理會得文義且要熟讀然後卻有用心處
看易且要知時凡六爻人人有用聖人自有聖人用賢人自有賢人用眾人自有眾人用學者自有學者用君有君用臣有臣用無所不通因問坤卦是臣之事人君有用處否先生曰是何無用如厚德載物人君安可不用
陰為小人利為不善不可一槩論夫陰助陽以成物者君
子也其害陽者小人也夫利和義者善也其害義者不善也
謝師直為長安漕明道為鄠縣簿論易及春秋明道云運使春秋猶有所長易則全理會不得師直一日說與先生先生答云據某所見二公皆深知易者師直曰何故先生曰以運使能屈節問一主簿以一主簿敢言運使不知易非深知易道者不能
介甫以武王觀兵為九四大無義理兼觀兵之說亦自無此事如今日天命絕則今日便是獨夫豈容更畱之三年今日天命未絕便是君也為人臣子豈可以兵脅其
君安有此義又紂鷙狠若此太史公謂有七十萬眾未知是否然書亦自云紂之眾若林三年之中豈肯容武王如此便休得也只是大誓一篇前序云十有一年後面正經便說惟十有三年先儒誤妄遂轉為觀兵之說先王無觀兵之事不是前序一字錯卻便是後面正經三字錯卻
問瑩中嘗愛文中子或問學易子曰終日乾乾可也此語最盡文王所以聖亦只是箇不已先生曰凡說經義如只管節節推上去可知是盡夫終日乾乾未盡得易據此一句只做得九三使若謂乾乾是不已不已又是道
漸漸推去則自然是盡只是理不如此
問括囊事還做得在位使否先生曰六四位正在上然坤之六四卻是重陰故云賢人隱便做不得在位又問恐後人緣此謂有朝隱者先生曰安有此理向林希嘗有此說謂揚雄為祿隱揚雄後人只為見他著書便須要做他是怎生做得是因問如劇秦文莫不當作先生云或云非是美之乃譏之也然王莽將來族誅之亦未足道又何足譏譏之濟得甚事或云且以免死然已自不知明哲煌煌之義何足以保身作太元本要明易卻尤晦如易其實無益眞屋下架屋牀上曡牀他只是於易
中得一數為之於厯法雖有合只是無益今更於易中推出來做一百般太元亦得要尤難明亦得只是不濟事
孔子敎人各因其材有以政事入者有以言語入者有以德行入者
性出於天才出於氣氣淸則才淸氣濁則才濁譬猶木焉曲直者性也可以為棟梁可以為榱桷者才也才則有善與不善性則無不善惟上智與下愚不移非謂不可移也而有不移之理所以不移者只有兩般為自暴自棄不肯學也使其肯學不自暴自棄安不可移哉
揚雄韓愈說性正說著才也
問先生云性無不善才有善不善揚雄韓愈皆說著才然觀孟子意卻似才亦無有不善及言所以不善處只是云舍則失之不肯言初稟時有不善之才如云非天之降才爾殊是不善不在才但以遇凶歲陷溺之耳且觀牛山之木人見其濯濯也以為未嘗有才焉此豈山之性是山之性未嘗無才只為斧斤牛羊害之耳又云人見其禽獸也以為未嘗有才焉是豈人之情也哉所以無才者只為旦晝之所為又梏亡之耳又云乃若其情則可以為善矣乃所謂善若夫為不善非才之罪也則
是以情觀之而才未嘗不善觀此數處切疑才是一箇為善之資譬如作一器械須是有器械材料方可為也如云惻隱之心仁也云云故曰求則得之舍則失之或相倍蓰而無算者不能盡其才也則四端者便是為善之才所以不善者以不能盡此四端之才也觀孟子意似言性情才三者皆無不善亦不肯於所稟處說不善今謂才有善不善何也或云善之地便是性欲為善便是情能為善便是才如何先生云上智下愚便是才以堯為君而有象以瞽𥈟為父而有舜亦是才然孟子只云非才之罪者蓋公都子正問性善孟子且答他正意不
暇一一辨之又恐失其本意如萬章問象殺舜事夫堯已妻之二女迭為賓主當是時已自近君豈復有完廩浚井之事象欲使二㛮治棲當是時堯在上象還自度得道殺卻舜後取其二女堯便了得否必無此事然孟子未暇與辨且答這下意
生而知之學而知之亦是才問生而知之要學否先生曰生而知固不待學然聖人必須學
先生每與司馬君實說話不曾放過如范堯夫十件事只爭得三四件便已先生曰君實只為能受盡言儘人忤逆終不怒便是好處
君實嘗問先生云欲除一人給事中誰可為者願為光說一人先生曰相公何為若此言也如當初泛論人才卻可今旣如此某雖有其人何可言君實曰出於公口入於光耳又何害先生終不言
孔子弟子善問直窮到底如問鄕人皆好之何如曰未可也便又問鄕人皆惡之何如又說足食足兵民信之矣便問必不得已而去於斯三者何先纔說去兵便問不得已而去於斯二者何先自非聖人不能答便云去食自古皆有死民無信不立不是孔子弟子不能如此問不是聖人不能如此答
禮記儒行經解全不是因擧呂與叔解亦云儒行誇大之語非孔子之言然亦不害義理先生曰煞害義理恰恨易便只潔淨精微了卻詩便只溫柔敦厚了卻皆不是也
祭法如夏后氏郊鯀一片皆未可據
問聖人有為貧而仕者否曰孔子為乘田委吏是也又問或云乘田委吏非為貧為之兆也先生曰乘田委吏卻不是為兆為魯司寇便是為兆一本此下有十六字云有人云先生除國子監之命不受是固也先生因言近煞有人以此相勉某答云待飢餓不能出門戶時當別相度
荀楊性已不識更說甚道
鄧文孚問孟子還可為聖人否曰未敢便道他是聖人然學已到至處又問孟子書中有不是處否曰只是門人錄時錯一兩字如說大人則藐之夫君子無不敬如有心去藐他人便不是也更說夷惠處云皆古聖人須錯字若以夷惠為聖之淸聖之和則可便以為聖人則不可看孟子意必不以夷惠為聖人如伊尹又別初在畎畝湯使人問之曰我何以湯之幣聘為哉是不肯仕也及湯盡禮然後翻然而從之亦是聖之時如五就湯五就桀自是後來事蓋已出了則當以湯之心為心所以
五就桀不得不如此
荊公嘗與明道論事不合因謂明道曰公之學如上壁言難行也明道曰參政之學如捉風及後來逐不附己者獨不怨明道且曰此人雖未知道亦忠信人也
張戩嘗於政事堂與介甫爭辯事因擧經語引證介甫乃曰安石卻不會讀書賢卻會讀書戩不能答先生因云卻不向道只這箇便是不會讀書
謝良佐與張繹說某到山林中靜處便有喜意覺著此不是先生曰人每至神廟佛殿處便敬何也只是每常不敬見彼乃敬若還常敬則到佛殿廟宇亦只如此不知
在鬧處時此物安在直到靜處乃覺繹言伊云只有這些子已覺先生曰這囘比舊時煞長進這些子已覺固是若謂只有這些子卻未敢信胡本注云朱子權親見謝先生云某未嘗如此說恐傳錄之誤也
詩小序便是當時國史作如當時不作雖孔子亦不能知況子夏乎如大序則非聖人不能作
用之鄕人焉用之邦國焉如二南之詩及大雅小雅是當時通上下皆用底詩蓋是修身治家底事
陳平只是幸而成功當時順卻諸呂亦只是畏死漢之君臣當恁時豈有樸實頭為社稷者使後來少主在事變
卻時他也則隨卻如令周勃先入北軍陳平亦不是推功讓能底人只是占便宜令周勃先試難也其謀甚拙其後成功亦幸如人臣之義當以王陵為正
韓信初亡蕭何追之高祖如失左右手卻兩日不追及蕭何反問之曰何亡也曰臣非亡乃追亡者也當時高祖豈不知此二人乃肯放與項羽兩日不追邪乃是蕭何與高帝二人商量做來欲致韓信之死爾當時史官已被高祖瞞過後人又被史官瞞
惜乎韓信與項羽諸葛亮與司馬仲達不曾合戰更得這兩箇戰得幾陣不妨有可觀
先生每讀史到一半便掩卷思量料其成敗然後卻看有不合處又更精思其間多有幸而成不幸而敗今人只見成者便以為是敗者便以為非不知成者煞有不是敗者煞有是底
讀史須見聖賢所存治亂之機賢人君子出處進退便是格物今人只將他見成底事便做是使不知煞有誤人處
先生在講筵嘗無錢使諸公因問必是俸給大段不足後乃知到任不曾請俸諸公遂牒戶部問不支俸錢戶部索前任厯子先生云某起自草萊無前任厯子舊例初入京官
時用下狀出給料錢厯其意謂朝廷起我便當廩人繼粟庖人繼肉也遂令戶部自為出券厯戶部只欲與折支諸公又理會館閣尚請見錢豈有經筵官只請折支又檢例已無崇政殿說書多時戶部遂定已前未請者只與折支自後為始支見錢先生後自涪陵歸復官半年不曾請俸糧料院吏人忽來索請劵狀子先生云自來不會寫狀子受事人不去只令子弟錄與受官月日
先生在經筵時與趙侍郞范純甫同在後省行見曉示至節令命婦進表賀太皇及太后太妃趙范更問僃辦因問先生先生云某家無命婦二公愕然問何不敘封先
生曰某當時起自草萊三辭然後受命豈有今日乃為妻求封之理其夫人至今無封號問今人陳乞恩例義當然否人皆以為本分者不一作不以為害先生曰只為而今士大夫道得箇乞字慣卻動不動又是乞也因問陳乞封父祖如何先生曰此事體又別再三請益但云其說甚長待別時說
范堯夫為蜀漕成都帥死堯夫權府是時先生隨侍過成都堯夫出送先生已行二里急遣人追及之囘至門頭僧寺相見堯夫因問先生在此有何所聞先生曰聞公嘗言當使三軍之士知事帥君如事父母不知有此語
否堯夫愕然疑其言非是先生曰公果有此語一國之福也堯夫方喜先生卻云恐公未能使人如此堯夫再三問之先生曰只如前日公權府前帥方死便使他臣子張樂大排此事當時莫可罷堯夫云便是純仁當時不就席只令通判伴坐先生曰此尤不是堯夫驚愕卽應聲曰悔當初只合打散便是先生曰又更不是夫小人心中只得些物事時便喜不得便不足他旣不得物事卻歸去思量因甚不得此物元來是為帥君小人須是切己乃知思量若只與他物事他自歸去豈更知有思量堯夫乃嗟歎曰今日不出安得聞此言
先生云韓持國服義最不可得一日某與持國范夷叟汎舟於潁昌西湖須臾客將云有一官員上書謁見大資某將謂有甚急切公事乃是求知已某云大資居位卻不求人乃使人到來求已是甚道理夷叟云只為正叔一作姨夫太執求薦章常事也某云不然只為曾有不求者不與來求者與之遂致人如此持國便服
先生初受命便在假欲迤邐尋醫旣而供職門人尹焞深難之謂供職非是先生曰新君卽位首蒙大恩自二千里放囘亦無道理不受某在先朝則知某者也當時執政大臣皆相知故不當如此受今則皆無相知朝廷之
意只是憐其貧不使飢餓於我土地某須領他朝廷厚意與受一月料錢然官則某必做不得旣已受他誥卻不供職是與不受同且略與供職數日承順他朝廷善意了然後惟吾所欲
先生因言今日供職只第一件便做他底不得吏人押申轉運司狀某不曾簽國子監自係臺省臺省係朝廷官外司有事合行申狀豈有臺省倒申外司之理只為從前人只計較利害不計較事體直得恁地須看聖人欲正名處見得道名不正時便至禮樂不興自然住不得夫禮樂豈玉帛之交錯鐘鼓之鏗鏘哉今日第一件便
如此人不知一似好做作只這些子某便做他官不得若做他底時須一一與理會
謝某曾問涪州之行知其由來乃族子與故人耳族子謂程公孫故人謂邢恕先生答云族子至愚不足責故人至一作情厚不敢疑孟子旣知一作繫之天安用尤臧氏因問邢七雖為惡然必不到更傾先生也先生曰然邢七亦有書到某云屢於權宰處言之不知身為言官卻說此話未知傾與不傾只合救與不救便在其間又問邢七久從先生想都無知識後來極狼狽先生曰謂之全無知則不可只是義理不能勝利欲之心便至如此也
先生云某自十七八讀論語當時已曉文義讀之愈久但覺氣味深長論語有讀了後全無事者有讀了後其中得一兩句喜者有讀了後知好之者有讀了後不知手之舞之足之蹈之者
今人不會讀書如誦詩三百授之以政不達使於四方不能專對雖多亦奚以為須是未讀詩時授以政不達使四方不能專對旣讀詩後便達於政能專對四方始是讀詩人而不為周南召南其猶正牆面而立須是未讀周南召南一似面牆到讀了後便不面牆方是有驗大抵讀書只此便是法如讀論語舊時未讀是這箇人及
讀了後又只是這箇人便是不曾讀也
若要不學佛須是見得他小便自然不學
文中子本是一隱君子世人往往得其議論附會成書其間極有格言荀楊道不到處又有一件事半截好半截不好如魏徵問聖人有憂乎曰天下皆憂吾獨得不憂問疑曰天下皆疑吾獨得不疑徵退謂董常曰樂天知命吾何憂窮理盡性吾何疑此言極好下半截卻云徵所問者迹也吾吿汝者心也心迹之判久矣便亂道
文中子言封禪之費非古也其秦漢之侈心乎此言極好古者封禪非謂誇治平乃依本分祭天地後世便把來
做一件矜誇底事如周頌告成功乃是陳先王功德非謂誇自己功德
文中子續經甚謬恐無此如續書始於漢自漢已來制誥又何足記續詩之僃六代如晉宋後魏北齊後周隋之詩又何足采
韓退之言孟子醇乎醇此言極好非見得孟子意亦道不到其言荀揚大醇小疵則非也荀子極偏駮只一句性惡大本已失揚子雖小過然已自不識性更說甚道
韓退之言博愛之謂仁行而宜之之謂義由是而之焉之謂道足乎己無待於外之謂德此言卻好只云仁與義
為定名道與德為虛位便亂說只如原道一篇極好退之每有一兩處直是搏得親切直似知道然卻只是搏也
問文中子謂諸葛亮無死禮樂其有興乎諸葛亮可以當此否先生曰禮樂則未敢望他只是諸葛已近王佐又問如取劉璋事如何先生曰只有這一事大不是便是計較利害當時只為不得此則無以為資然豈有人特地出迎他卻於坐上執之大段害事只是箇為利君子則不然只一箇義不可便休豈可苟為又問如湯兼弱攻昧如何先生曰弱者兼之非謂幷兼取他只為助他
與之相兼也昧者乃攻亂者乃取亡者乃侮
五德之運卻有這道理凡事皆有此五般自小至大不可勝數一日言之便自有一日陰陽一時言之便自有一時陰陽一歲言之便自有一歲陰陽一紀言之便自有一紀陰陽氣運不息如王者一代又是一箇大陰陽也唐是土德便少河患本朝火德多水一作火災蓋亦有此理只是須於這上有道理如關朗卜百年事最好其間須言如此處之則吉不如此處之則凶每事如此蓋雖是天命可以人奪也如僊家養形以奪旣衰之年聖人有道以延已衰之命只為有這道理
或云尋常觀人出辭氣便可知人先生曰亦安可盡昔橫渠嘗以此觀人未嘗不中然某不與他如此後來其弟戩亦學他如此觀人皆不中此安可學
觀素問文字氣象只是戰國時人作謂之三墳書則非也道理卻總是想當時亦須有來厯其間只是氣運使不得錯不錯未說就使其法不錯亦用不得除是堯舜時十日一風五日一雨始用得且如說潦旱今年氣運當潦然有河北潦江南旱時此且做各有方氣不同又卻有一州一縣之中潦旱不同者怎生定得
學佛者多要忘是非是非安可忘得自有許多道理何事
忘為夫凡事外無心心外無事世人只被為物所役便覺苦事多若物各付物便役物也世人只為一齊在那昏惑迷暗海中拘滯執泥坑裏便事事轉動不得沒著身處
莊子齊物夫物本齊安俟汝齊凡物如此多般若要齊時別去甚處下腳手不過得推一箇理一也物未嘗不齊只是伱自家不齊不干物不齊也
先生在經筵聞禁中下後苑作坊取金水桶二隻因見潞公問之潞公言無彥博曾入禁中見只是朱紅無金為者某遂令取文字示潞公潞公始驚怪某當時便令問
欲理會卻聞得是長樂宮遂已當時恐是皇帝閣中某須理會
先生舊在講筵說論語南□□復白圭處內臣貼卻容字因問之內臣云是上□□先生講罷因說適來臣講書見內侍貼卻容字夫人主處天下之尊居億兆之上只嫌怕人尊奉過當便生驕心皆是左右近習之人養成之也嘗觀仁宗時宮嬪謂正月為始月蒸餠為炊餠皆此類請自後只諱正名不諱嫌名及舊名纔說了次日孫莘老講論語讀子畏於匡為正先生云且著箇地名也得子畏於正是甚義理又講君祭先飯處因說古人
飲食必祭食穀必思始耕者食菜必思始圃者先王無德不報如此夫為人臣者居其位食其祿必思何所得爵祿來處乃得於君也必思所以報其君凡勤勤盡忠者為報君也如人主所以有崇高之位者蓋得之於天與天下之人共戴也必思所以報民古之人君視民如傷若保赤子皆是報民也每講一處有以開導人主之心處便說始初內臣宮嬪皆攜筆在後鈔錄後來見說著佞人之類皆惡之呂微仲使人言今後且刻可傷觸人范堯夫云但不道著名字儘說不妨又講君祭以下莆田本添
或問橫渠言聖人無知因問有知先生曰纔說無知便不
堪是聖人當人不問時只與木石同也
先生云呂與叔守橫渠學甚固每橫渠無說處皆相從纔有說了便不肯囘
蘇昞錄橫渠語云和叔言香聲橫渠云香與聲猶是有形隨風往來可以斷續猶為麤耳不如淸水今以淸冷水置之銀器中隔外便見水珠曾何漏隙之可通此至淸之神也先生云此亦見不盡卻不說此是水之淸銀之淸若云是水因甚置瓷椀中不如此
叢書／武英殿聚珍版叢書／御選明臣奏議／卷三十七／地震陳言疏　天啟四年　畢自嚴(P.3-1)..[清乾隆敕刻武英殿聚珍本]
地震陳言疏天啟四年　　　　　畢自嚴
臣惟春秋地震必書誠重其事也微臣觸目陰陽之舛戾因縱觀時事之艱危豈容無說以處此東則製械造車憪然思逞西則陽順陰逆狡焉難憑則可虞在邊境遼餉加派在官雖徵其所不得不徵在民實應其所必不能應則可虞在窮民左藏空匱而沿邊之兵餉不能時給卽最急如榆關亦以海運暫停轉輸靡繼每懼裸體脫巾之呼或出風餐露宿之旅則可虞在卒伍軍興方殷飛芻輓粟固不容已然瀚海風濤而長年三老每葬身魚腹之中卽竭蹶芻牧而重趼繭足多困踣輪蹄
之下誰非赤子而茹苦至此極也則可虞又在運務凡此皆足兆異皆足鬱和臣自嚴濫竽督餉承乏撫方值灾異之洊臻思奉職之無狀所當痛自修省不遑寧處者也夫灾異之來天所以震懾人君而亦所以仁愛人君也人君應之以實則震懾實為休祥酬之以文則仁愛終為譴責故天之鑒下也洞見于幾微而君之囘天也轉移于呼吸卽今似有不容不亟為修省者如煌煌綸綍間由中旨之傳宣致令輔弼不得關其事萬舉萬當而一誤則救藥靡施將無啟煬竈而滋猜嫌乎是內
批當愼也如瑣瑣婦寺渥承延世之寵光致令樞筦不能守其法作威作福而一輕則勞臣解體將無嗟濫觴而叢指摘乎是恩澤宜節也乾坤之生才有限乃以骨鯁之大僚而一言擯斥以道學之名儒而投老巖穴以批鱗之直臣而長伏草莽棄騏驥于伏櫪舍楩梓于斷溝將無失算乎是人才宜惜也金吾之鞬櫜總屬朝家之扈蹕羽林之貔虎孰非王國之爪牙顧寄兵柄于貂璫幾同伏戎于肘腋旣糜大內之金錢且胎他日之隱禍將無非計乎是內操宜罷也以上四者均足為聖德
之虧損也伏望皇上亟圖修省次第舉行庶幾人心悅而天意得陰陽和而災變消矣　疏入帝不納
叢書／武英殿聚珍版叢書／御選明臣奏議／卷三十七／劾魏忠賢二十四大罪疏　天啟四年　楊漣(P.6-1)..[清乾隆敕刻武英殿聚珍本]
劾魏忠賢二十四大罪疏天啟四年楊　漣
臣竊惟高皇帝定令內官不許干預外事秖供掖廷洒掃違者法無赦聖明在御乃有肆無忌憚濁亂朝常如東廠太監魏忠賢者敢列其罪狀為陛下言之忠賢本市井無賴中年淨身夤入內地初猶謬為小忠小信以倖恩繼乃敢為大姧大惡以亂政祖制以擬旨專責閣臣自忠賢擅權多出傳奉或徑自內批壞祖宗二百餘年之政體大罪一劉一燝周嘉謨顧命大臣也忠賢令孫杰論去急于翦己之忌不容陛下不改父之臣大罪二先帝賓天實有隱恨孫愼行鄒元標以公義發憤忠
賢悉排去之顧于黨護選侍之沈曲意綢繆終加蟒玉親亂賊而讐忠義大罪三王紀鍾羽正先年功在國本及紀為司寇執法如山羽正為司空淸修如鶴忠賢搆黨斥逐必不容盛時有正色立朝之直臣大罪四國家最重無如枚卜忠賢一手握定力阻首推之孫愼行盛以宏更為他辭以錮其出豈眞欲門生宰相乎大罪五爵人于朝莫重廷推去歲南太宰北少宰皆用陪推致一時名賢不安其位顚倒銓政掉弄機權大罪六聖政初新正資忠直乃滿朝薦文震孟熊德陽江秉謙徐
大相毛士龍侯震暘等抗論稍忤立行貶黜屢經恩典竟阻賜環長安謂天子之怒易解忠賢之怒難調大罪七然猶曰外廷臣子也去歲南郊之日傳聞宮中有一貴人以德性貞靜荷上寵注忠賢恐其露己驕橫託言疾病置之死地是陛下不能保其貴幸矣大罪八猶曰無名封也裕妃以有姙傳封中外方為慶幸忠賢惡其不附己矯旨勒令自盡是陛下不能保其妃嬪矣大罪九猶曰在妃嬪也中宮有慶已經成男乃忽焉告殞傳聞忠賢與奉聖夫人實有謀焉是陛下且不能保其子
矣大罪十先帝靑宮四十年所與護持孤危者惟王安耳卽陛下倉卒受命擁衞防維安亦不可謂無勞忠賢以私忿矯旨殺于南苑是不但仇王安而實敢仇先帝之老奴況其他內臣無罪而擅殺擅逐者又不知幾千百也大罪十一今日奬賞明日祠額要挾無窮王言屢褻近又于河間毁人居屋起建牌坊鏤鳳雕龍干雲插漢又不止塋地僭擬陵寢而已大罪十二今日廕中書明日廕錦衣衞金吾之堂口皆乳臭誥敕之館目不識丁如魏良弼魏良材魏希孔及其甥傅應星等濫襲恩
廕褻越朝常大罪十三用立枷之法戚𡸥家人駢首畢命意欲誣陷國戚動搖中宮若非閣臣力持言官糾正椒房之戚又興大獄矣大罪十四良鄕生員章士魁坐爭煤窑託言開礦而致之死假令盜長陵一抔土何以處之趙高鹿可為馬忠賢煤可為礦大罪十五王思敬等牧地細事責在有司忠賢乃幽置檻阱恣意搒掠視士命如草菅大罪十六給事中周士樸執糾織監忠賢竟停其陞遷使吏部不得專銓除言官不敢司封駁大罪十七北鎮撫劉僑不肯殺人媚人忠賢以不善鍛鍊
遂致削籍示大明之律令可以不守而忠賢之律令不敢不遵大罪十八給事中魏大中遵旨涖任忽傳旨詰責及大中囘奏臺省交章又再褻王言毋論玩言官于股掌而煌煌天語朝夕紛更大罪十九東廠之設原以緝姧自忠賢任事日以快私讎行傾陷為事縱野子傅應星陳居恭傅繼教輩投匭設阱片語稍違駕帖立下勢必興同文館獄而後已大罪二十邊警未息內外戒嚴東厰訪緝何事前奸細韓宗功潛入長安實主忠賢司房之邸事露始去假令天不悔禍宗功事成未知九
廟生靈安頓何地大罪二十一祖制不蓄內兵原有深意忠賢與姧相沈創立內操藪匿姧宄安知無大盗刺客為敵國窺伺者潛入其中一旦變生肘腋可為深慮大罪二十二忠賢進香涿州警蹕傳呼淸塵墊道人以為大駕出幸及其歸也改駕四馬羽幢青葢夾護環遮儼然乘輿矣其間人幕効謀叩馬獻策者實繁有徒忠賢此時自視為何如人哉大罪二十三夫寵極則驕恩多成怨聞今春忠賢走馬御前陛下射殺其馬貸以不死忠賢不自伏罪進有傲色退有怨言朝夕隄防介
介不釋從來亂臣賊子只爭一念放肆遂至不可收拾奈何養虎兕于肘腋間乎此又寸臠忠賢不足盡其辜者大罪二十四凡此逆跡昭然在人耳目乃內廷畏禍而不敢言外廷結舌而莫敢奏間或姧狀敗露則又有奉聖夫人為之彌縫甚至無恥之徒攀附枝葉依託門牆更相表裏迭為呼應積威所劫致掖廷之中但知有忠賢而不知有陛下都城之內亦但知有忠賢而不知有陛下卽如前日忠賢已往涿州一切政務必星夜馳請待其旣旋詔旨始下天顔咫尺忽慢至此陛下之威
靈尚尊于忠賢否耶陛下春秋鼎盛生殺予奪豈不可以自主何為受制么䯢小醜令中外大小惴惴莫必其命伏乞大奮雷霆集文武勲戚敕刑部嚴訊以正國法並出奉聖夫人于外用消隱憂臣死且不朽　疏入忠賢黨魏廣微調旨切責自此忠賢日謀殺漣次年再興汪文言獄羅織下詔獄許顯純酷法拷訊遂于夜中斃之
叢書／武英殿聚珍版叢書／御選明臣奏議／卷三十九／直抉吏治病源疏　崇禎二年　范景文(P.16-1)..[清乾隆敕刻武英殿聚珍本]
直抉吏治病源疏崇禎二年　　　范景文
臣被命撫豫受事匝月懍奉簡書無日不以察吏安民為兢兢伏念今日吏治之病惟有一貪而對證之藥止為一廉然貪吏之日多廉吏之日少者其起于察吏者乎何也吏之能為貪必有才力可恃而吏之敢為貪又必有牆壁可倚者也其一段翹然自喜之氣旣已奕奕動人而工逢迎善彌縫又能偵上官意而巧中之相得旣深覺察不暇彼之志遂肆膽遂張為所欲為無復畏
忌且分其囊槖供作苞苴延譽多方虛名易起甚有畏其奥援假之羽翼而不敢動者以是薦剡日騰于上而怨怒日盈于下彈文所列不過一二庸碌悃愊無華之輩聊充故事而已嗟嗟撫按意向屬官之所奔走也撫按舉劾屬官之所轉移也而今若此世安得有吏治乎好官不過多得錢原屬昔人謔語今竟守為秘訣人見得錢旣多又復好官自我通神得力轉相效尤卓然自立者有幾卽謂吏之多貪上官實教之可矣又何誅焉若其潔己愛民者有顯庸剝民自肥者有重戮昭昭垂
示斷斷不假甄別嚴而賞罰當苟非病狂喪心誰不自愛其官所謂借其愛官之心以成愛百姓之心則風勵之善術也昔齊威王不過一霸主烹阿封墨齊國遂以大治正于風勵天下之術有合耳今皇上銳意太平將立致唐虞之業而海內未見向風誰司撫綏激揚無效臣每為痛心思一力破此□然地處暌絕權在受成無一事不需查議無一官不需開報而又不能為鉤距之術以耳目人所恃為耳目者惟司道府廳各官故責成亦宜先自各官始語曰大臣法小臣廉豈廉節止小臣
事哉所謂法者卽以廉為法也己不廉而求人之廉則無法以身教貪而以令責廉則無法所升者不廉而所黜者不貪則又無法果欲以廉為法則莫如斷絶饋遺夫饋遺者以交際為名而賄賂為實者也此徑一斷則情面自絶威望自肅上下綱紀相維職事相課了無黏帶而後眞是非乃出眞勸懲乃行豈不休哉行之歲月而吏治有不變民生有不安臣未之嘗聞故持一廉為對證不若拈一法字法乃祖宗以憲後世皇上以繩羣工者也律云官吏受財者計贓科斷追奪除名饋遺非
贓乎枉法者通算全科受饋遺而有曲庇非枉法乎臣特揭與諸臣約煌煌在上或無敢有越厥志臣若自言而自背之無所逃說謊之律諸臣而仍不囘心以相應臣請操三尺議其後則諸臣實負功令臣未嘗負諸臣卽負諸臣臣敢負功令哉伏惟天語申飭施行臣不勝激切待命之至　疏入得旨懲貪責成道府執法禁饋甚得申飭吏治之要該部卽與覆行
叢書／武英殿聚珍版叢書／詩倫／卷上／秦嘉／贈婦(P.10-2)..[清乾隆敕刻武英殿聚珍本]
贈婦
曖曖白日引曜西傾啾啾鷄雀羣飛赴楹皎皎明月煌煌列星嚴霜悽愴飛雪赴庭寂寂獨居寥寥空室飄飄桂帳熒熒華燭情景儼然爾不是居帷帳何施爾不是照華燭何為
厯代詩人贈婦之作多矣不如秦生□□不以汚斯集矣
叢書／武英殿聚珍版叢書／詩倫／卷下／楊維楨／宿瘤詞(P.35-1)..[清乾隆敕刻武英殿聚珍本]
楊維楨
宿瘤詞
采桑女項如甖叶汪受教采桑不受教觀大王大王聘之居中房舊衣不換新衣裳采桑女項如甖宮中掩口笑
喤喤堯舜桀紂陳興亡宫中笑口慙且惶知慙惶亦難得服后服正后宮叶光卑宮室親蠶桑減弋獵斥優倡見之施行諸侯玉帛走東方王上帝號聲煌煌
齊王不好色而好德故宿瘤采桑女邂逅一言可採遂以陋質正位中宮佐成伯業不然老死井臼間賢聲何由暴著哉
叢書／武英殿聚珍版叢書／詩倫／卷下／戴良／題貞夀堂(P.49-2)..[清乾隆敕刻武英殿聚珍本]
戴良
題貞夀堂
吳門盡西垂中有楊母堂龍煤鋪作榜嘉名偉煌煌亦旣榮祿養婆娑夀而康問胡能致之惟貞神所相是行一不然萬事易乃常不賡眉夀詩卻咏棘心章
貞則夀而榮不貞則夀而辱榮辱所關在貞不在夀君子謂是詩也善頌善禱
史／目錄／四庫全書總目提要／史部／卷八十八　史部四十四／史評類／欽定古今儲貳金鑑六卷(P.1842)
【欽定古今儲貳金鑑六卷】　乾隆四十八年。特命諸皇子。同軍機大臣。上書房總師傅等。取歷代冊立太子事蹟。有關鑑戒者。按代纂輯。自周訖於前明。得三十有三事。又附見五事。而自春秋以後。諸侯王建立世子事。非儲貳可比者。間敍其概於案語中。而不入正條。其他偏據竊位。無關統緒之正。並略而不論。若宋之太弟。明之太孫。尤足為萬世炯鑑。則備論之。紀事取之正史。論斷衷諸資治通鑑綱目御批。及通鑑輯覽御批。卷首恭載節奉諭旨。如羣書之有綱要焉。伏見我國家萬年垂統。睿慮深長。家法相承。不事建儲冊立。皇上準今酌古。備覽前代覆轍。灼知建儲一事。斷不可行。屢頒宸諭。深切著明。伏讀御製職官表聯句詩注。於詹事府條下云。自古書生拘迂之見。動以建儲為國本。其實皆自為日後身家之計。無裨國是。誠以立儲之後。宵小乘間伺釁。釀為亂階。其弊有不可勝言者。朕於此往復熟籌。知之甚審。我子孫當敬凜此訓。奉為萬年法守。聖訓煌煌。日星昭揭。證以是編所載往蹟。既曉然於前事之當懲。益以知聖朝詒謀宏遠。實為綿福祚而基萬年之要道也。
史／目錄／四庫全書總目提要／集部／卷一百七十三　集部二十六／別集類二十六／二希堂文集十二卷(P.3723)
【二希堂文集十二卷】福建巡撫採進本　國朝蔡世遠撰。世遠字聞之。漳浦人。康熙己丑進士。官至禮部侍郎。諡文勤。是編乃其所作雜文。冠以耕籍賦。聖主親詣太學頌。青海平定詩序。日月合璧五星連珠頌。河清頌。樂善堂文鈔序。共六篇。為卷首。志榮遇也。其餘序四卷。記一卷。傳一卷。論說書共二卷。墓表誌銘行狀共一卷。祝文祭文共一卷。雜著一卷。目錄之後。有其門人寧化雷鋐附跋。稱其堂所以名二希者。世遠嘗自作記。言學問未敢望朱文公。庶幾其真希元乎。事業未敢望諸葛武侯。庶幾其范希文乎。其務以古賢自期。見於是矣。前有雍正庚戌。皇上在藩邸時親製序一篇。稱其講學鼇峯。教人以忠信孝弟仁義。發明濂洛關閩淵源有自也。及立朝而風采議論。嘉言讜議。足以為千百世治世之良規。則又國家棟梁之任也。今觀其文。溯源於六經。闡發周程張朱之理。而運以韓柳歐蘇之法度。所謂蘊之為德行。行之為事業。發之為文章者。吾於先生見之。煌煌天語。載在簡端。睿鑒品題。昭示中外。非惟一時之恩遇。實亦千古之定論矣。迨我皇上龍飛御極。於甘盤舊學。篤念彌深。乾隆己卯。諭正文體。舉世遠之文為標準。癸巳詔編纂四庫全書。世遠著作。又蒙襃錄。且絲綸宣示。均字而不名。寵禮儒臣。於斯為極。今讀其集。大抵理醇詞正。具有本原。仰見遭際聖時。契合非偶。其上邀知遇。固不僅在文字間矣。
史／地理／水經注疏／卷一／河水一(P.1)
屈從其東南流，入于渤海。戴刪于字。守敬按：《通典》引有于字。《海內西經》作西南入渤海，此變稱東南耳。然《山海經》所云渤海，即指蒲昌海。《水經》既從《山海經》敘河入勃海後，復從《漢書‧西域傳》敘蔥嶺于闐河注蒲昌海，是為大錯。酈氏此下及敘辛頭河之入南海，恆水之入東海，《經》、《注》實不相應也。
《山海經》曰：南守敬按：昆侖虛南也。即從極之淵也，孫星衍曰：酈君說從極之淵，不知卻在何處，反駁陽紆秦數之說，謬矣。一曰中極之淵，守敬按：《山海經》作忠極，忠、中古通。深三百仞，守敬按：《海內西經》亦云昆侖南淵，深三百仞。惟馮夷都焉。趙云：按《山海經》本作冰夷，郭璞《注》，冰夷，馮夷也，即河伯也。守敬按：《莊子》[《太宗師》]云，馮夷得之以游大川。《釋文》引司馬彪云，《清泠傳》曰，馮夷，華陰潼鄉隄首人也。服八石，得水仙，是為河伯。一云，以八月庚子浴於河而溺死。《括地圖》曰：馮夷恒乘雲車，駕二龍。戴云：按此十三字當亦是《注》內之小《注》，故雜
在所引《山海經》之閒。守敬按：《山海經》，冰夷人面，乘兩龍。郭《注》，畫四面各乘靈車，駕二龍。《御覽》六十一引作雲車。是郭本《括地圖》。河水又出于陽紆。凌門之山，朱陵作凌，趙同，戴作陵。守敬按：《山海經》，陽紆之山，河出其中，凌門之山，河出其中。郭《注》云，皆河之枝源所出之處也。《類聚》八引《山海經》，作陵門。而注于馮逸之山。守敬按：此句當亦《海內北經》逸文。
《穆天子傳》一曰：天子西征，至陽紆之山，河伯馮夷之所都居，趙云：按《穆天子傳》本作無夷。《注》，無夷，馮夷也。是惟河宗氏。天子乃沈珪璧禮焉。河伯乃與天子披圖視典，以觀天子之寶器，玉果、璿珠、戴璿改璇。守敬按：郭璞《注》，璿音旋。燭銀、金膏等物。守敬按：以上《穆天子傳》文。皆《河圖》所載，河伯以禮穆王。守敬按：二句郭《注》文。視圖，方乃導以西邁矣。守敬按：此句約《穆天子傳》文。粵在伏羲，受龍馬圖于河，八卦是也。守敬按：《周易正義序》、孔安國、馬融、王肅、姚信等並云，伏犧得《河圖》而作《易》。《禮記‧禮運‧疏》引《中候‧注》，[原脫注字。]伏羲氏有天下，龍馬負圖出於河，遂法之，畫八卦。故《命歷序》曰：《河圖》，帝王之階，圖載江河山川州界之分野。後堯壇于河，受《龍圖》，守敬按：《路史餘論》六引孫氏《瑞圖》云，帝堯即位，坐河渚，神龍赤色，負圖而至，備載山澤河海之形，國土之分域。亦見《洛水》篇。作《握河記》。守敬按：《初學記》九引《帝王世紀》云，堯率諸侯群臣沈璧于洛河，受
圖書。今《尚書中侯握河紀》之篇是也。《文選‧王元長〈曲水詩序〉‧注》引《世紀》作《握河記》，與此同考《詩》、《周禮》、《禮記》三《疏》及《路史》，並稱《握河記》。
逮虞舜、夏、商咸亦受焉。守敬按：並見《洛水》篇。李尤守敬按：李尤見《後漢書‧文苑傳》。《盟津銘》：洋洋河水，朝宗于海。徑自中州，《龍圖》所在。守敬按：《類聚》八引此銘，朝作赴，徑作經。《淮南子》曰：昔禹治洪水，身禱陽紆。朱身作具，趙、戴同。守敬按：《脩務訓》，禹之為水，以身解於陽眄之河。高誘《注》，為治水解禱，以身為質。又《蜀志‧卻正傳‧注》引作以身請於陽盱之河。《文選‧應休璉〈與廣川長岑文瑜書〉‧注》引作以身解於陽盱之河。據諸書稱身，則此具禱確為身禱之誤。原書眄與紆聲不近，乃盱之誤，《蜀志‧注》作盱，可證。《文選‧注》作旴，又以形近錯出。酈以陽盱即陽紆，故直引作陽紆。蓋于此也。高誘以為陽紆，秦藪，非也。守敬按：《脩務訓》高《注》，陽盱河蓋在秦地。又《墬形訓》，九藪，一曰秦之陽紆，《注》，蓋在馮翊池陽。是高以為陽紆秦藪也。酈氏蓋據《山海經》、《穆天子傳》，謂陽紆去秦甚遠，故駁秦藪之說，而郝懿行斥其謬。「而郝懿行斥其謬」　按：見郝氏《山海經箋疏》第十二，云：「地當在秦」。
釋氏《西域志》曰：戴志改記，下同。守敬按：《類聚》七十六引釋道安《西域志》三條，《御覽》七百九十七引釋道安《西域志》六條。《通典》一百九十一云，諸家纂西域事。多引道安《西域志》等書。又一百九十三云，諸家紀天竺事，多錄諸僧法明、道安之流。此《注》屢引釋氏《西域志》，即道安之書無疑。然則本當作志，《注》下文或作記，又作傳，乃變文耳。戴不惟改傳作記，並盡改志作記，失考甚矣。又按《高僧釋
道安傳》，初，魏、晉沙門，依師為姓，故姓各不同。安以為大師之本，莫尊釋迦，乃以釋命氏。後獲《增一阿含》，果稱四河入海，無復河名，四姓為沙門，皆稱釋種。既懸與經符，遂為永式。然則中國以釋為姓者，自道安始。加以道安名重，人共知之，故《注》引其說，只稱釋氏，後文論崑崙條，且只稱釋云焉。朱氏不察，謂釋云當是僧名，誤矣。阿耨達太山，趙作大山。
其上有大淵水，會貞按：《大唐西域記》一，阿那婆答多池，唐言無熱惱池，舊曰阿耨達「舊曰阿耨達」　按：「達」下脫「池」字，訂補。《注》曰：「阿耨達太山，其上有大淵水……即崑崙山也。」池在山上，故得其名，不可省。下文池「在香山之南，大雪山之北，周八百里，金、銀、璃、頗胝(即玻璃)，飾其岸焉。」山何有岸，池乃有岸。又下文《疏》云：「因池在山，故亦有阿耨達大山之名」，熊氏亦誤。「阿耨達」譯為「無熱惱」，山名「無熱惱大山」，池名「無熱惱池」，非「無熱惱大山池」。今訂補「池」字，刪去此行「大山」二字。池，訛也。在香山之南，大雪山之北，周八百里。金、銀、璃、頗胝，飾其岸焉。金沙彌漫，清波皎鏡，大地菩薩「大地菩薩。」　按：日本《大正大藏經》，「大地」作「八地」。以願力故，化為龍王，於中潛宅，出清泠水。是以池東面銀牛口，流出殑伽河，繞池一，入東南海。池南面金象口，流出信度河，繞池一，入西南海。池西面璃馬口，流出縛芻河，繞池一，入西北海。北面頗胝師子口，流出徙多河，繞池一，入東北海。或曰潛流地下，出積石山，即徙多河之流，為中國之河源。阿耨達池，蓋即此大淵水。因池在山上，故亦有阿耨達之名。下文新頭河，即信度河，恆水即殑伽河，下卷出蔥嶺西流之水，即縛芻河，出于闐南山之水，即徙多河。酈氏敘四大水與《西域記》合。此不接言山出四大水，而言出六大水者，因山即崑崙山，而以《山海經》崑崙所出之水為說也。宮殿樓觀甚大焉，山即崑崙山也。守敬按：康泰《扶南傳》謂阿耨達山即崑崙山，引見後。《括地志》，阿耨達山亦名建末達山，亦名崑崙山。
《穆天子傳》二曰：天子升于崑崙之丘，以觀黃帝之宮，而封豐隆之葬。「天子升於崑崙觀黃帝之宮而封豐隆之葬」　按：戴據《傳》文增，朱《箋》所據本脫誤。戴校語中所謂原書，即《大典》本《水經注》，其云近刻本則指朱謀瑋所據本，全書視此。《大典》本作「天子升崑崙，封豐隆之葬」。《穆天子傳》原文作「天子升於崑崙之丘，以觀黃帝之宮而豐□隆之葬。」戴氏約「之丘」及「以」字。 朱作天子升崑崙，封豐隆之葬，趙同，戴依原書增。守敬按：今本《穆天子傳》作而豐口隆之葬，然《西山經》郭《注》引《傳》，與此文
合，此足以正今本之脫誤。全云，吳中沈氏本，葬作莽，謂雷師不應有葬地也。豐隆，雷公也。守敬按：郭《注》，豐隆筮御雲，得大壯卦，遂為雷師。《初學記》，雷神曰雷公。雷電龍朱《箋》曰：三字誤。趙云：按三字句截，龍即壟字，古通用。《沔水注》，龍下，地名也，有邱郭墳墟。即是此義。戴改作黃帝宮。即阿耨達宮也。其山出六大水。山西有大水，名新頭河。會貞按：《海內西經》，昆崙之虛，赤水出東南隅，河水出東北隅，洋水、黑水出西北隅，弱水、青水出西南隅。蓋即《注》所云六大水，而《注》不出水名，隨言山西有大水名新頭河，下又言山西南有恆水，蓋隱隱以新頭河、恆水為六水之二水，而不直言二水為《山海經》何水，此酈氏之慎也。
郭義恭《廣志》曰：甘水也。在西域之東，名曰新陶水。山在天竺國西，水甘，故曰甘水。有石鹽，白如水精，會貞按：《書鈔》一百四十六引《吳時外國傳》，天竺國有新陶水，水甘美，下有石鹽，白如水精。與《廣志》合。而《梁書‧海南諸國傳》云，恆水甘美，下有真鹽，色白如水精。以新陶水文混入恆水。非也。《御覽》五十九引《南州異物志》，恆水一號新陶水，水特甘香，下有真鹽，混恆水、新陶二水為一。尤非也。大段則破而用之。朱《箋》曰：大段當作火。全、趙依改，戴謂朱說非。康泰曰：守敬按：此注下文稱康泰《扶南傳》，《隋志》不著錄，而《御覽》亦屢引之。又《御覽》三百五十九引康泰《吳時外國傳》，據《梁書‧海南諸國傳》吳孫權遣宣化從事朱應、中郎康泰通諸國，其所經及傳聞，則有百數十國，因立記傳。然則《吳時外國
傳》，其總名，《扶南傳》又其書之一種。此言安息等國，當《吳時外國傳》文也。安息、月支、戴支作氏。守敬按：二字古通。安息、月氏，並詳下卷。天竺、守敬按：《通典》，天竺，後漢通焉，即前漢身毒國，在蔥嶺之南，去月氏東南數千里，地方三萬餘里。其中分為五天竺，一曰中天竺，二曰東天竺，三曰南天竺，四曰西天竺，五曰北天竺。地各數千里，城邑數百。南天竺際大海，北天竺距雪山，東天竺東際大海，與扶南、林邑接，但隔小海，西天竺與罽賓、波斯接，中天竺據四天竺之閒。至伽那調洲，朱洲作御，趙、戴同。會貞按：後文引康泰《扶南傳》曰，從伽那調洲西南入大灣。即此所指也，則御乃洲之誤。皆仰此鹽。會貞按：《書鈔》一百四十六引《南州異物志》，鹽水，萬國畢仰。
釋法顯曰：度蔥嶺已，入北天竺境。于此順嶺，西南行十五日，其道艱阻，朱作岨，《箋》曰：一作阻。趙仍，戴改。崖岸險絕，其山惟石，壁立千仞，臨之目眩，欲進則投足無所。下有水，名新頭河。昔人有鑿石通路施倚梯者，朱倚作傍，趙據黃本改，戴作倚。守敬按：《大典》本、明抄本並作倚。凡度七百梯。度已，朱下度字作渡，在梯上，趙改乙，戴改乙同，躡懸過河，朱懸作縣，趙同，戴作懸。守敬按：慧琳《法顯傳音義》改作緪，云古恒反。《說文》，緪，大索也，從糸，恒聲。《傳》作，音桓，非，亦傳寫脫去心也。河兩岸相去咸八十步。守敬按：《佛國記》作減八十步，後文又稱減由旬，《左傳‧昭十四年》，叔魚之罪，不為末減。服
虔讀減為咸，蓋古字通。九譯所絕，朱作九驛，《箋》曰：《法顯傳》作九驛所記。謝兆申云，驛當作譯。趙改譯，云：按謝說是。《溫水注》引《林邑記》曰，重九譯而來。《舊唐書‧張仲武傳》，李德裕銘云，萬里昆夷，九譯而通。李商隱詩，還期九譯通。九譯所絕，道路險遠，無人行跡也。絕字義長。戴改譯同。
漢之張騫、甘英皆不至也。會貞按：以上《佛國記》文。據《注》下文，謂法顯所指在罽賓之境，即縣度也。《漢書‧西域傳》，武帝始通罽賓。又云，元帝放罽賓使者於縣度。則罽賓往來經縣度明矣。《張騫傳》，騫至大夏還，並南山。大夏即塞王君罽賓者也。騫自罽賓還，非道縣度而何？《後漢書‧西域傳》，都護班超遣甘英使大秦，抵條支，臨大海，雖不言過縣度，然《班超傳》云，超踰蔥嶺，迄縣度。英隨超在西域，亦未必非出其途也。法顯欲誇己之至，而謂騫、英皆不至，未足據也。余診諸史傳，即所謂罽賓之境，有磐石之，守敬按：《漢書》作盤石阪。徐松曰，《西域記》，咀叉始羅國東南行二百餘里，度大石門。道狹尺餘，行者騎步相持，橋相引，守敬按：《漢書》作繩索相引。二十許里，趙據《漢書‧西域傳》十改千，戴謂千字誤，當以十為正，與齊召南說同。守敬按：《唐西域記》，烏刺尸國，東南登山履險，度鐵橋行千餘里，至迦濕彌羅國，即罽賓也。是合度橋及以後所行，共千餘里至罽賓。罽賓尚在縣度之西，足徵盤石無二千餘里矣。方到縣度。朱作縣渡，下同。趙渡改度，戴改同，縣作懸。守敬按：明抄本、黃本並作懸。阻險危害，不可勝言。守敬按：自盤石
句至此，《漢書‧西域傳》罽賓國下文。
郭義恭曰：烏秅之西，守敬按：《漢書‧西域傳》，烏秅國治烏秅城，東北至都護治所[治詳下卷烏壘下。]四千八百九十二里，北與子合、蒲犁，西與難兜接。後魏為權於摩國。《清通考》，當今巴達克山地，在蔥嶺西。有懸度之國，守敬按：《漢書‧西域傳》，縣度去都護治所五千二百里，合烏秅去都護治所計之，是縣度在烏秅西一百二十八里。又《後漢書》，德若國下云，自皮山西南經烏秅，涉縣度，歷罽賓，則縣度在烏秅、罽賓閒。山溪不通，引繩而度，故國得其名也。守敬按：《漢書‧西域傳》，烏秅西有縣度，縣度者，石山也，谿谷不通，以繩索相引而度。為郭所本。其人山居，佃于石壁閒，守敬按：《漢書》作山居田石閒。累石為室，民接手而飲，所謂飲也。守敬按：《漢書‧西域傳》無所謂飲也句。師古云，如之為，此當是《漢書》古注語，故酈氏得引之，師古盜襲而沒其名耳。例見余《漢書古注輯存》。有白草、朱草訛作羊，趙、戴改。小步馬。趙依《漢書》小上補出字。守敬按：無出字亦通，酈氏抄略《漢書》文，不必補也。有驢無牛。是其懸度乎？守敬按：自山居以下至有驢無牛，皆《漢書‧西域傳》敘烏秅文。酈氏惟閒以飲句耳。至縣度事則傳接敘於後，此概屬之縣度，與《漢書》不合。
釋法顯又言：度河守敬按：謂新頭河也。便到烏長國。「便到烏萇國」　戴校云，近刻作「萇」，改「長」。　按：《佛國記》作「萇」，《大典》本作「長」。《注》文引法顯，當依作「萇」。「長」、「萇」俱音譯，不能為訛字。戴泥《大典》本，不必改者亦校改，黃太所謂「毛舉無所發明」也。(「萇」，今已據臺北本改「長」。) 朱長作萇，下同。趙、戴改長。守敬按：《大典》本、黃本並作長。《佛國記》，法顯自子合南行四日，入蔥嶺山，到於麾國[於上當有權字。]，又行二十五日，到竭國，又西行一月，度蔥嶺，
又西南行十五日，渡河到烏萇國。《北史》，權於摩國，故烏秅國也。後復載烏萇國，是烏萇與烏秅為二國，相去絕遠。而《唐書》云，烏茶者，一名烏仗那，一名烏萇，西距罽賓四百里。《唐書》因萇、茶音近，以烏萇為烏茶，或因茶、秅音同，遂混烏茶、烏秅為一。不知《漢書‧西域傳》云，罽賓東至烏秅二千二百五十里，何止距四百里乎？烏長國即是北天竺，守敬按：《佛國記》文。《伽藍記》，烏場國北接蔥嶺，南連天竺，土氣和，地方數千里。佛所到國也。佛遺足跡于此，其跡長短在人心念，至今猶爾。守敬按：《佛國記》文。《洛陽伽藍記》，烏場國，王城北八十里，有如來履石之跡，起塔籠之。履石之處，若水踐泥，量之不足，或長或短。及曬衣石尚在。守敬按：《佛國記》，石高丈四，闊二丈許，一邊平。《伽藍記》，宋雲出烏場國城外，尋如來教蹟，水東有佛曬衣處。初如來在烏場國行化，龍王瞋怒，「龍王瞋怒」　按：《伽藍記》及《大典》本均作「龍王」，據改。興大風雨。佛僧伽黎「佛僧伽衣」　按：「衣」字衍，據《伽藍記》刪。表裏通溼。雨止，佛在石下東面而坐，曬袈裟。年歲雖久，彪炳若新「年歲彪炳若新」　按：「年歲」下抄脫「雖久」二字，訂補。，非直條縫明見，至於細縷亦新。乍往觀之，如似未徹，假令刮削，其文轉明。佛坐處及曬衣所，並有塔記。
新頭河又西南流，屈而東南流，逕中天竺國。守敬按：中天竺詳上。兩岸平地，有國名毗荼，佛法興盛。守敬按：《佛國記》，南度小雪山至羅夷國，南下行十日，到跋那國。從此東行三日，復渡新頭河，兩岸皆平地，過河有國名毗荼，佛法興盛。又逕蒲那般河，朱無般字，《箋》曰：蒲，《法顯傳》作捕。趙改捕，據黃本校增般字，戴仍蒲，增同。河邊左右，有二十僧伽藍。守敬按：二
句，《佛國記》文。玄應《大集日藏分經音義》曰，僧伽藍，舊譯云村，此應訛也。正言僧伽羅磨，此云眾園也。《繙譯名義集》七稱《僧史略》云，為眾人園圃。園圃，生殖之所，佛弟子則生殖道芽聖果也。此水流逕摩頭羅國，朱訛作逕流，趙刪逕字，戴刪流逕二字。守敬按：《佛國記》，從毗荼國東南行，減八十由延。到一國，名摩頭羅，又經捕那河。以摩頭羅、捕那河連敘，則捕那河流逕摩頭羅審矣。而下合新頭河。自河以西，守敬按：《佛國記》於敘捕那河下云，凡沙河已西，天竺諸國，國王皆篤信佛法。據記前敘度沙河，在燉煌、鄯善閒，酈氏嫌其太遠，改作自河以西，蓋即指捕那河，下從是以南，亦謂捕那河南也。天竺諸國，自是以南，皆為中國，人民殷富。守敬按：《佛國記》作殷樂。《後漢書‧西域傳論‧注》引《天竺國記》，亦云中天竺人殷樂。
中國者，服食與中國同，故名之為中國也。守敬按：《佛國記》，烏萇國是正北天竺，盡作中天竺語。中天竺所謂中國，俗人衣服飲食亦與中國同。是謂北天竺語既與中天竺同，服食亦與中天竺同。此中國即指中天竺，非指諸夏之中國也。若注所解，是謂服食與諸夏同矣，非《佛國記》之意。中天竺詳上。泥洹已來，聖眾所行威儀法則，相承不絕。自新頭河會貞按：《佛國記》，渡新頭河便到烏萇國。又云，復渡新頭河，有國名毗荼。故下言自渡新頭河至南天竺，即承上渡新頭河為說。《注》引其辭，但作自新頭河，省渡字，則不知指何處。蓋新頭河源流數千里，繞天竺北西兩面，安得泛云自新頭河，至南天竺乎？此酈氏刪節之過。
至南天竺國，會貞按：南天竺詳下。迄于南海，四萬里也。朱四下有五字，趙同，戴無。自泥洹已來以下，並《佛國記》文。《釋氏西域記》曰：新頭河，經罽賓，罽賓詳上。犍越、會貞按：下卷敘蔥嶺西流之水，兩稱犍陀越。
摩訶剌諸國，朱訶訛作河。趙改，戴改同。守敬按：摩訶刺，《唐西域記》十一作摩訶刺佗，云南印度境，都城西臨大河，周三十餘里。《佛祖統紀》、《五印圖》作摩訶吒。而入南海，是也。董祐誠曰：新頭河《注》引郭義恭《廣志》曰，甘水在西域之東，名曰新陶水，釋典亦作辛頭河，《大唐西域記》作信度河，《梁史‧諸夷傳》謂新陶河總曰恆水，非也。今痕都斯坦有河，東西二源，俱出北境，西南流折而東南流，至痕都斯坦所居阿噶拉城北而合。南流逕城東，又西南流，右合二水。又東南流，逕得懇部落東，又逕斯布部落南，入南海。通為札馬訥必拉。必拉，譯言河，疑即新頭河也。會貞按：下文移恒水末引釋氏《西域記》，即新頭河也，曰，恒水東流入東海，蓋二水所注，自為東西也，二水謂新頭河、恒水。恒水在東，新頭河在西。二水皆入南海。此稱新頭河入南海，而恒水入海在新頭河之東，故變稱入東海也。
阿耨達山西南，有水名遙奴。山西南小東，有水名薩罕，小東，有水名恆伽。守敬按：明抄本恒作恒，下並同，足徵據宋本。此三水同出一山，俱入恆水。守敬按：玄應《瑜伽師地論音義》曰，殑伽河譯云天堂來。以彼外書，見高處出，謂從天來也。按佛經，此河從無熱惱池東面出，流入東海，舊云恆河，亦言恆伽河，或作恆迦河，皆訛也。是恆伽當作殑伽，即恆水。此注
稱遙奴、薩罕、恆伽三水，俱入恆水，敘次稍差。豈恆伽為恆水之源，別有遙奴、薩罕二水入焉，合為恆水也。康泰《扶南傳》曰：恆水之源，乃極西北，出崑崙山中，有五大源。會貞按：前云，崑崙山出六大水，此云，出崑崙山有五大源，酈氏蓋各據舊文書之，不能詳也。而《梁書‧海南諸國傳》云，中天竺國臨大江，名新陶，源出崑崙，分為五江，總名曰恆水。既誤恆水為新陶，又謂分為五江，總名恆水，亦非。據後引釋氏稱崑崙山出五水，與此同，足徵五大源指崑崙四面分出之水，非專指恆水也。諸水分流，皆由此五大源。枝扈黎大江出山，句。西北流，句。東南注大海。枝扈黎即恆水也。全云：《通典》，恆河一名迦毗黎河。守敬按：《史記‧大宛傳‧正義》，引《括地志》作拔扈利水。
故釋氏《西域志》有恆曲之目。守敬按：故字承上言，恆水先西北流，後東南注海，所以釋氏《西域志》稱為恆曲也。恆北有四國，最西頭恆曲中者是也。會貞按：四國字疑誤。此拘夷那竭國，即釋氏《西域志》恆曲之一國。後又引釋氏《西域志》曰，恆曲中次東，有申迦扇柰揭城。又引釋氏《西域記》曰，恆曲次東，有瞻婆國。合之只三國，然則四國當作三國。且《佛國記》謂瞻婆國在恆水南岸，與恆北之說異。有拘夷那褐國。朱褐作竭，下同，全改喝，趙同。戴作褐。會貞按：玄應《如來記法住經音義》曰，拘尸，舊經中或作拘夷那竭，又作究施那城者，以梵言那伽羅，此云城也。釋言上茅城者，多有好茅故也。《唐西域記》又稱，拘尸那揭羅國，中印度境。
《法顯傳》曰：恆水東南流，
逕拘夷那竭國南，城北雙樹閒，會貞按：《翻譯名義集》三引《大經》云，東方雙者，喻常無常，南方雙者，喻樂無樂，西方雙者，喻我無我，北方雙者，喻淨不淨。四方各雙，故名雙樹，方面皆悉一枯一榮。有希連禪河，朱《箋》曰：《觀佛三昧經》作熙連河，《佛國記》作希連禪河，《佛本行經》作尼連禪河，《法顯傳》無禪字。會貞按：希、熙音同，希、尼音近。玄應《勝天王般若經音義》曰，尼連禪，應云尼連禪那，或云熙連禪，此譯云尼者，不也。連禪那者，樂著也，名不樂著河也。玄應又於《大般涅槃經》之《阿利羅跋提河》，以為即熙連河。《翻譯名義集》三稱章安曰，跋提大，熙連小，熙連在城北，跋提在城南，相去百里。河邊，朱邊上無河字，《箋》曰：謝兆申云，疑有河字。趙、戴增。世尊于此北首般泥洹，朱洹作涅，《箋》曰：《佛國記》作北首般泥洹。遠法師《不敬王者論》云，冥神絕境，謂之泥洹。舊作泥涅，誤。各本皆改作洹，下同。守敬按：鍾、譚本、項絪本、黃晟本，載此條《箋》引《佛國記》文，訛為泥恒，改末句為舊作泥涅誤，而不標朱《箋》之名。王氏未見朱氏原本，依各本所載，直題作朱《箋》曰，冤矣。王書如此者甚多，今悉還朱《箋》之舊。分舍利處。會貞按：《翻譯名義集》五，舍利，新云室利羅，或設利羅，此云骨身，又云靈骨，即所遺骨分，通名舍利。
支僧載《外國事》曰：佛泥洹後，天人以新白裹佛，以香花供養，滿七日，盛以金棺，守敬按：《釋迦譜》四，以新劫貝「以新劫貝」　按：「劫貝」即「吉貝」，見第三四頁。周纏身，內身金棺。送出王宮，度一小水，水名醯蘭那，去王宮可三里許，在宮北，以栴檀木為薪，朱無檀字，《箋》曰：脫檀字。《中阿含經》云，諸樹香以赤栴檀為第一。《智度論》云，一切木香中，牛
頭栴檀為第一。天人各以火燒薪，薪了不然。會貞按：《唐西域記》二，天竺之葬，其儀有三，一曰火葬，積薪焚燎；二曰水葬，沈流漂散；三曰野葬，棄林飼獸。大迦葉從流沙還，守敬按：《隋志》，大迦葉，釋迦弟子。《翻譯名義集》二，釋者佛弟子中，「釋者佛弟子中」　按：據《翻譯名義集》二原文作「若約事釋者」云云，熊氏省略，失其句讀，「釋者」二字不必引，今刪。(「釋者」，今據臺北本保留。)多名迦葉，如十力三迦葉等，於同姓中，尊者最長，故標大以簡之。不勝悲號，感動天地。從是之後，他薪不燒而自然也。王歛舍利，用金作斗，量得八斛四斗。諸國王、天、龍，神王，各得少許，會貞按：《唐西域記》六，八王分舍利處，建石柱刻記其事。佛入涅槃後，八國王備四兵至拘尸，請分舍利，即時均量，欲作八分。帝釋謂諸王曰。天當有分，勿特力競。阿那婆答多龍王、文龍王、醫那呾羅龍王，復作是議，即作三分，一諸天，二龍眾，三留人閒，八國重分。齎還本國，以造佛寺。會貞按：《類聚》七十六、《御覽》七百九十七引支僧載《外國事》止此，與《注》互有詳略異同。
阿育王起浮屠于佛泥洹處，雙樹及塔，今無復有也。會貞按：玄應《如來記法住經音義》曰，阿輸迦，此云無憂，或言阿育者，訛略也，是阿闍世王孫也。《妙法蓮華經音義》曰，寶塔，諸經論中，或作藪斗波，或作塔婆，或云兜婆，或言偷婆，或言蘇偷婆，或言支帝浮都，亦言支提浮圖，皆訛略也，正言窣覩波，塔字諸書所無，唯葛洪《字苑》云，塔，佛堂也。按《金光明經》云，佛生迦維衛，成道摩竭提，說法波羅柰，入滅俱尸那，故此四處皆建窣堵波。此則建於俱尸那者也。《佛國記》云塔今現在。此言今無復有，異。此樹名娑羅樹，朱娑作婆，戴改，趙改同。會貞按：《大典》本、明抄本並作娑羅。慧苑《新譯大方廣佛華嚴經音義》曰，
娑羅，此云高遠，以其林木森竦，出於餘林之上也。舊翻云堅固者，誤。其樹華名娑羅佉也。朱佉訛作法，趙改云，佉是梵音。戴改同。此花色白如霜雪，香無比也。竺芝《扶南記》曰：朱芝作枝，《箋》曰：一作芝。趙改芝，戴以芝為訛。守敬按：《御覽》七百八十八及七百九十兩引竺芝《扶南記》，「竺芝《扶南記》」　按：楊《疏》引《御覽》七百八十八及七百九十均引《竺芝扶南記》，楊氏所謂兩引竺芝《扶南記》也。鈔本奪八十八上「七百」及「七百九十」六字，據補。則芝字是也。酈書本篇此卷，兩見黃本作枝，下卷一見，《溫水》篇兩見，黃並作芝，枝、芝錯出，似兩存之。然此卷《大典》本作芝，則作枝者傳抄之誤也。各本皆前後枝、芝雜見，戴本俱作枝，尤非。趙俱作芝，得之。
林楊國，去金陳國步道二千里，守敬按：《文選‧吳都賦》、《南史‧扶南傳》作金鄰。《御覽》八百十二引《異物志》及《通典》、《寰宇記》作金，鄰、同。《溫水注》引《晉功臣表》，金潾清逕。張籍詩行人幾日到金潾，遴潾又之變文。《御覽》十一引《扶南日南傳》作金陳，又七百九十引《異物志》，金一名金陳，並引《外國傳》作金陳。而《類聚》二引《扶南傳》作金障，即金陳之誤。此引竺芝《扶南記》，亦作金陳，、陳形聲並近，當是紀錄錯出已久。《異物志》謂金一名金陳，非也。《外國傳》稱，從扶南西去二千餘里到金陳。林楊則在扶南西七千餘里，[見下。]是金陳在扶南之西，林陽又在金陳之西也。車馬行，無水道，舉國事佛。會貞按：《御覽》七百八十七引康泰《扶南土俗》曰，扶南之西南有林楊國，「扶南之西南有林楊國」　按：《御覽》引《扶南土俗記》及《南州異物志》均作「林陽」。去扶南七千里，土地奉佛，有數千沙門。又引《南州異物志》，林楊在扶南西七千餘里，地皆平博，民十餘萬家，男女行仁善，皆事佛。有一道人命過，燒葬，燒之數千束樵，故坐火中，乃更著石室中，從來六十餘年，尸如故不朽，竺
芝目見之。朱目訛作自，趙據孫潛校改。戴作目。夫金剛常住，是明永存。守敬按：《晉起居注》云，武帝十三年，燉煌有人獻金剛寶，生於金中，色如紫石英，狀如蕎麥，百鍊不消。舍利刹見，朱刹作利，《箋》曰：一作刹。趙、戴改刹。畢天不朽，所謂智空罔窮，大覺難測者矣。會貞按：上因近恆水有拘夷那褐國引《法顯傳》及《外國事》，敘佛泥洹事，又因佛事有燒薪之文，類及《扶南記》述林楊道人燒葬事耳。林楊國去恆水甚遠也。
其水亂流注于恒。朱脫注字，趙、戴增。恆水又東逕毗舍利城北。朱利作離，戴改利，趙同。會貞按：《大典》本、黃本並作利。《維摩詰所說經》作毗耶離。玄應《音義》曰，或作毗舍離，或言維耶離，亦云鞞奢隸夜，皆梵語訛轉也。正言吠舍釐，在恆河南，中天竺界上，與此言恆水東逕城北合，而《唐西域記》七云，東北渡殑伽河，行百四五十里，至吠舍釐國。又云，自吠舍釐國南渡殑伽河，至摩揭陀國，則以此國在恆水北。釋氏《西域志》曰：毗舍利，維邪離國也。會貞按：《唐西域記》七，吠舍釐國，舊曰毗舍利國。訛也。離、利一聲之轉，據玄應毗舍離，維耶離並舉，是毗舍利即維耶離也。支僧載《外國事》曰：維邪離國，去王舍城五十由旬。朱十訛作千。趙改云：當作五十。十六里為一由旬，五千由旬，得八萬里矣。相距不應如是之遠也。戴改同。守敬按：《類聚》七十六、《御覽》七百九十七引《外國事》，並作五十。王舍城即羅閱祇國，詳後。由旬亦詳後。城周圓三由旬。守敬按：《唐西域記》，城已甚傾頹，「城已傾頹」　按：「已」字下鈔脫「甚」字，當補。其故基趾，周六七十里。維
摩詰「維摩詰」　按：《大典》本、朱《箋》及全、趙、戴皆脫「摩」字。《西域記》作「毗摩羅詰」，且云，舊曰：「維摩詰，訛略也。」足證有「摩」字，楊氏校補，是。 朱無摩字，戴、趙同。守敬按：《類聚》、《御覽》引《外國事》，並有摩字，今增。後秦釋僧肇注《維摩詰經》一，「什曰維摩詰經一」　按：(「什曰維摩詰」句上)鈔重七字，衍文，刪。什曰維摩詰，秦言淨名，即五百童子之一也。肇曰，秦言淨名，法身大士也。玄應《維摩詰經音義》曰，或言毗摩羅詰，亦言鼻磨羅雞利帝，此譯云無垢稱，稱者，名稱也，或為淨名，其義一也。亦足徵無維詰之目矣。家在大城裏，宮之南，去宮七里許，屋宇壞盡，惟見處所爾。守敬按：《類聚》引《外國事》，基井尚存。又《維摩詰經》二，毗耶離大城中，有長者名維摩詰，已曾供養無量諸佛。《唐西域記》七，吠舍釐宮城周四五里。宮城西北五六里，至一伽藍，伽藍東北三四里有窣堵波，是毗摩羅詰故宅基趾，多有靈異。據《唐西域記》，則維摩詰家在宮之西北。
釋法顯云：城北有大林重閣，佛住于此，本菴婆羅女家施佛起塔也。戴菴作奄，會貞按：《佛國記》本作菴，又徧考釋典，或稱菴羅，或稱菴摩[一作磨。]羅，或稱菴沒羅，或稱菴婆羅。慧琳《大乘頂王經音義》，且明引文字典說，從草，奄聲。則菴字是也。作奄者省廾耳。僧肇注《維摩詰經》曰，菴羅，果樹名也。其果似桃而非桃。《大般涅槃經》菴羅女，釋雲公《音義》曰，菴羅果其形似柰。《溫室經》云，柰女者，是也。依花以孕質，故號濕生，即頻婆娑羅王之貴妃，良毉耆婆之母也。《繙譯名義集》七引《闡義》云，此樹開花，華生一女，國人歎異，以園封之。園既屬女，女人守護，故言菴羅樹園。宿善冥熏，見佛歡喜，以園奉佛，佛即受之，而為所住。城之西北三里，塔名放弓仗，恆水上流，有一國，國王小夫人朱作有一國王，王小夫人。戴上王字作國下屬。趙同。守敬按：戴從《大典》本[明抄本同。]是也。
蓋上句但言國，下句方言國王，於義為長。趙同戴而不言所出，蓋校刻者襲戴。觀趙但言王上依黃本增國字，而黃上句作國王不辨其非，則趙原未見及也。生一肉胎。大夫人妒之，言汝之生，不祥之徵。即盛以木函，擲恆水中。下流有國王遊觀，見水上木函，開看，見千小兒，端正殊好。朱作特，趙據黃本改好，戴作好。王取養之，遂長大，甚勇健，所往征伐，無不摧服。朱作伏，趙同，戴改作服。守敬按：《大典》本、明抄本、黃本並作服。次欲伐父王本國，王大愁憂。小夫人問何故愁憂？王曰：彼國王有千子，勇健無比，欲來伐吾國，是以愁爾。小夫人言勿愁，但于城西作高樓，朱西訛作東，趙據黃本改。言上出城之西北三里，塔名放弓仗，西字是也。戴改作西。
賊來時，置我樓上，戴時下有上字，置我作我置。守敬按：《佛國記》本作置我。樓上四字，最明了，戴作上我置樓上，反費解。則我能卻之。王如是言。賊到，小夫人于樓上語賊云：汝是我子，何故反作逆事？賊曰：汝是何人，云是我母？小夫人曰：汝等若不信者，盡張口仰向。小夫人即以兩手捋乳，朱捋作將，《箋》曰：《佛國記》作兩手搆乳。按《大集月藏經》云，牛乳時，出醇淨乳，亦讀若搆，互相為用。趙據孫潛校改將言。《詩詁》云，以指歷取也，本作，音律。《說文》，五指捋也，從爪，從又，從一。一者，物也。《佛國記》之搆乳，義本難通，朱氏又引《大集月藏經》，乳讀若搆解之，失之愈遠。
將、捋字形相似，捋字是也。戴改將同。乳作五百道，俱墜千子口中。賊知是母，即放弓仗。二父王作是思惟戴改二父王作父母。「戴改二父王作父母」　按：《大典》本與黃省曾本均作「父母」，楊氏據《佛國記》原文訂正，仍作「二父王」，是。戴蓋依《大典》本改，全、趙則依黃本，楊校訂于義為長。守敬按：《佛國記》作二父王，一是其生父本國王，一是其收養國王也。皆得辟支佛。守敬按：慧苑《新譯大方廣佛華嚴經音義》曰，辟支，梵言具云畢勒支底迦，此言各各獨行。佛者，覺也，舊翻為獨覺，正得其意。今二塔猶在。戴二作其。守敬按：《佛國記》本作二。
後世尊成道，守敬按：《繙繹名義集》一，路迦那他。[句]《大論》云，繙世尊。《成道論》云，具上九號，為物欽重，故曰世尊，天上人閒所共尊故。此十號義若總略釋，無虛妄名如來，良福田名應供，知法界名正徧知，具三明名明行足，不還來名善逝，知眾生國土名世間解，無與等名無上士，調他心名調御丈夫，為眾生眼名天人師，知三聚名佛。具茲十德，名世閒尊。告諸弟子，是吾昔時放弓仗處，後人得知，于此處立塔，故以名焉。千小兒者，即賢劫千佛也。守敬按：以上《佛國記》文。釋氏《西域志》曰：恆曲中次東，有申迦扇柰揭城，趙據下文引《法顯傳》，恆水東南流逕僧迦施國南，改申為僧，戴改同。守敬按：釋氏《西域志》自作申迦扇，不必與《法顯傳》文同，如上文釋氏言毗舍利，法顯作毗舍離是也。此不當改。一作僧迦舍，《唐西域志》四，劫比他國，舊謂僧迦舍國，中印度境，周二千餘里，國大都城，周二十餘里。即佛下三道寶階國也。朱即作也，屬上，脫道字，《箋》曰：也疑當作即。趙改即，依下文增道字。戴刪也字，增同。
《法顯傳》曰：恆水東南流，逕僧迦施國南。守敬按：《佛國記》，經捕那河，東南行十八由延，有國名僧迦施。佛自忉利天東下三道寶階，為母說法處。守敬按：《佛國記》先敘佛上忉利天，後敘下三道寶階。據《佛昇忉利天為母說法經》，佛在忉利天三月安居，為母摩耶說法。天帝釋知佛當下，使鬼神作三道寶階。佛下躡寶階，為《佛國記》所本。酈氏先言下三道寶階，後言為母說法，嫌倒置。慧苑《新譯大方廣佛華嚴經音義》曰，忉利天，梵言正云怛唎耶怛利奢，言怛唎耶者，此云三也。怛利奢者，三十也，謂須彌山頂，四方各有八天城，當中有一大城，帝釋所居，總數有三十三處，故從處立名也。《唐西域記》，劫比他國，城東二十餘里，有大枷藍，大垣內有三寶階，「大垣內有寶階」　據《大藏》本，「寶階」上有「三」字，據補。南北列，東西下，是如來自三十三天降還也。數百年前，猶有階級。
寶階既沒，阿育王于寶階處作塔，後作石柱，柱上作師子像，外道少信，師子為吼，怖效心誠。朱作怖懼心伏，《箋》曰：舊作怖效心誠。《佛國記》，師子乃大嗚吼見證，於是外道怖懼，心伏而退。趙云：按朱氏所引舊本，即黃本也。何焯曰：外道怖懼，乃效誠伏之心，何苦改之？全云：黃本自通。吳本改而朱本從之，以其與《佛國記》合也。然古人之文，不必盡同。戴從舊本。恆水又東逕罽繞夷城，城南接恆水。「城南接恆水」　按：《佛國記》無「南」字，疑是酈氏據下文「恆水北岸」增。 朱作罽賓饒夷城南，全饒改繞，引孫潛以吳本作饒為誤。又南接上增城字。戴、趙同。戴刪上南字。守敬按：黃本作繞，知《注》原是繞字也。《佛國記》原作饒，不得以饒為誤。惟《佛國記》稱，從僧迦施國東南行七由延，到罽饒夷城，無賓字。各本有賓字，非也。此城在中天竺，去罽賓甚遠，不得牽混。城之西北六七里，
守敬按：《佛國記》無北字。恆水北岸，佛為諸弟子說法處。恆水又東南逕沙祗國北。朱《箋》曰：《法顯傳》，祗下有大字。守敬按：《佛國記》，從罽饒夷城度恆水，南行三由延，到一林名呵梨。從此東南行十由延，到沙祗大國。《括地志》，沙祗大國即舍衛國。誤。舍衛乃別一地也。出沙祗城南門道東，佛嚼楊枝刺土中，生長七尺，不增不減，今猶尚在。恆水又東南，逕迦維羅衛城北，守敬按：《佛國記》，從沙祗大國南行八由延，到拘薩羅國舍衛城，從舍衛城東南行十二由延，到一邑，名那毗伽，從此北行減一由延，到一邑，又東行減一由延，到迦維羅衛城。《唐西域記》六，劫比羅伐窣堵國，舊曰迦毗羅衛國，訛也。中印度境，國周四千餘里，王城頹圮，其內宮城周十四五里，壘而成，基址峻固。故白淨王宮也。朱白作曰，各本同。戴刪。「朱白作曰，各本同，戴刪。」　按：熊氏訂正注文大字作「白淨」。《佛國記》作「白」，「曰」傳鈔字誤。戴不讀佛書，故刪去「曰」字，淨王宮，不辭。熊訂是。會貞按：《佛國記》作白。《十二遊經》云，菩薩父名白淨王，則此曰為白之誤。各本相沿，失於不考。戴以為衍而刪之，尤鹵莽矣。《翻譯名義集》三，首圖馱那，或名閱頭檀，此云淨飯，或翻真淨，或云白淨。
城東五十里有王園，會貞按：《佛國記》園名論民。園有池水，夫人入池洗浴，會貞按：《唐西域記》六，臘伐尼林，有釋種浴池，澄清皎鏡，雜華彌漫。出北岸二十步，朱出下有池字，趙同，戴無。會貞按：《佛國記》本有池字，《唐西域記》作二十四五步。東向舉手扳樹，生太子。朱板作攀。下同，趙、戴作扳。會貞按：《大典》本、黃本並作扳。太子墮地，行七步，會貞按：《大善權經》云，菩薩行地七步，亦不八步，是為正
士應七覺，意覺不覺也。二龍吐水浴太子，遂成井池，眾僧所汲養也。太子與難陀等撲象角力，射箭入地。今有泉水，行旅所資飲也。會貞按：《十二遊經》，白淨王有二子，小子名難陀。《唐西域記》六，劫比羅伐窣堵國，城南門有窣堵波，是太子與諸釋捔力擲象之處。淨飯大王，懷慶將返，僕夫馭象，方欲出城。提婆達多素負強力，引象，批其顙，蹴其臆，僵仆塞路。難陀後至，即曳之僻路。太子至，乃舉象高擲，度越。其象墮地，為大深坈，土俗相傳為墮坈。城南門路左有窣堵波，是太子與諸釋捔藝射鐵鼓。從此東南三十餘里，有小窣堵波，其側有泉，泉流澄鏡，是太子與諸釋引強校能，弦矢既分，穿鼓過表，至地沒羽，「至地沒羽」　按：宋藏本作「地」，大正藏本作「池」。涌清流，時俗謂之箭泉。以上抄略《佛國記》文。釋氏《西域志》曰：朱《箋》曰：記，宋本作志。守敬按：志字是也，見前。
城北三里，朱無城字，《箋》曰：宋本作城北。戴、趙增。恆水上父王迎佛處，作浮圖，作父抱佛像。朱父作佛，《箋》曰：疑當作父。全、趙、戴改父。趙、戴改。守敬按：《大典》本、明抄本並作父。《外國事》曰：迦維羅越國，戴云：按羅衛、羅越，互相通稱。會貞按：猶下卷犍陀衛國，亦稱犍陀越同。今無復王也。城池荒穢，惟有空處。有優婆塞，會貞按：釋僧肇注《維摩詰經》曰，優婆塞，義名信士男也。玄應《大菩薩藏經音義》曰，鄔波索迦，或言優波娑迦，近侍也。言優婆塞者，訛也。此云近善男，亦云近宿男，謂近三寶而住宿也。或言清信士，善宿男者，義譯也。姓釋，可二十餘家，會貞按：《佛國記》，迦維羅衛城中，都無王民，甚如
坵荒，只有眾僧民戶數十家而已。是白淨王之苗裔，朱白作昔，戴、趙同。守敬按：《類聚》七十六引支僧載《外國事》曰，是白淨王之苗裔。此昔為白之誤。故為四姓，朱《箋》曰：詳見《摩登伽經》。會貞按：《摩登經》云，世有四姓，皆從梵生。婆羅門者，從梵口生，刹利肩生，毗舍臍生，首陀足生。以是義故，婆羅門者，最為尊貴，得畜四妻。刹利三妻，毗舍二妻，首陀一妻。《唐西域記》，族姓殊者有四流焉。一婆羅門，淨行也，守道居貞，潔白其操。二刹帝利，[舊曰刹利，略也。]王種也，奕世君臨，仁恕為志。三吠奢，[舊曰首陀，訛也。]農人也，肆力疇壠，勤身稼穡。
住在故城中為優婆塞。故尚精進，會貞按：《御覽》七百九十七引支僧載《外國事》，作今尚精進。猶有古風。彼曰浮圖壞盡，條王彌更脩治。一浮圖，私訶條王會貞按：《御覽》九百三十二、七百九十七，引《外國事》各條，亦作私訶條，又七百一引作斯訶調，又八百十二引作私呵調。呵、訶音近，斯私、調條音同。《書鈔》一百三十二引斯訶調作和訶調，《類聚》七十六、《御覽》七百九十七引和訶調國，在大海之中，地方二萬里。和並私之誤。孔廣陶校《書鈔》，不知和為誤字，反謂《御覽》作和，與《書鈔》合，疏矣。本篇下卷引竺芝《扶南記》作私訶條，亦一證。送物助成。朱送訛作迸。趙據孫潛引柳僉本改，戴作送。今有十二道人住其中。太子始生時，妙后所扳樹，樹名須訶。朱《箋》曰：須字之下，原缺一字。《因果經》云，樹名無憂，即此樹乎？全云：《史記‧正義》引《浮圖經》曰，太子生處。名祇洹精舍，長者須達所起。有阿輸迦樹，夫人所攀。《翻譯名義集》，阿輸迦之翻曰無憂。《後漢》法本內傳，亦名波羅樹，然則所脫
即迦字也，輸與須通。趙增迦字，戴增訶字。會貞按：《大典》本作須訶。阿育王以青石作后扳生太子像。昔樹無復有，後諸沙門會貞按：釋雲公《大般涅槃經音義》曰，沙門，梵語也，此云勤勞，內道外道之總名也，皆據出家為言耳。古經為桑門，或為婆門，羅什法師以言非便，改為沙門也。
取昔樹栽種之，展轉相承，到今樹枝如昔，尚蔭石像。又太子見行七步足跡，今日文理見存。阿育王以青石挾足跡兩邊，復以一長青石覆上。國人今日恆以香花供養，尚見足七形，文理分明。今雖有石覆無異。或人復以數重吉貝，朱訛作古具，《箋》曰：具，鈔本作貝。趙、戴改吉貝。會貞按：《宋書‧夷蠻傳》，呵羅丹國，元嘉七年，遣使獻天竺國白疊古貝，葉波國古貝。古貝亦吉貝之誤。《南史‧海南諸國傳》，林邑出古貝。古貝者，樹名也，其花成時，如鵝毳，抽其緒，紡之以作布。又《四分律》作劫貝。劫、吉音近。玄應《音義》云，或言劫波育，或言劫婆娑，正言迦波羅，此譯云，樹花名也。罽賓以南，大者成樹，以北形小，狀如土葵，有殼剖以出花，如柳絮，可紉以為布，用之為衣。《繙譯名義集》七，即木棉也。重覆貼著石上，逾更明也。太子生時，以龍王夾太子左右，吐水浴太子，見一龍吐水煖，一龍吐水冷，守敬按：《類聚》七十六引支僧載《外國事》，昔太子生時，有二龍王，一吐冷水，一吐煖水。與此所引辭稍異。而《御覽》七百九十七引作一吐水，一吐火，誤。《史記‧大宛傳‧正義》引《浮屠經》，有二龍王，夾左右吐水，一龍水
暖，一龍水冷。可證。遂成二池，今尚一冷一煖矣。太子未出家前十日，出往王田閻浮樹下坐。守敬按：《佛國記》，城東北數里有王田，太子樹下觀耕者處。《唐西域記》六，城東北四十餘里有窣堵波，太子坐樹陰，觀耕田於此。「觀耕田於此」　按：《西域記》原文作「於此習定而得離欲」，「於此」二字屬下讀，楊氏引之，改屬上，文便，亦通，但與原文句讀有異，或者遂譏楊氏為不明句讀，苛矣。閻浮樹即贍部樹，詳後。
樹神以七寶奉太子，守敬按：《翻譯名義集》三，佛教七寶，凡有二種，一、七種珍寶，二、七種王寶。七種珠寶者，一、金，二、銀，三、吠琉璃，四、頗胝迦，五、牟呼婆羯洛婆，當硨磲也，六、遏濕摩揭婆，當瑪瑙，七、赤真珠。七種王寶者，一、金輪寶，名勝自在，二、象寶，名青山，三、紺馬寶，名勇疾風，四、神珠寶、名光藏雲，五、主藏臣寶，名大財，六、玉女寶，名淨妙德，七、主兵臣寶，名離垢眼。按，此所云七寶，則珠寶也。太子不受。于是思維，欲出家也。王田去宮一據。朱田作曰，《箋》曰：當作田，各本皆改。據者，朱一據下作「據左一據據右六字，《箋》曰：右當作者。戴、趙改。戴刪據左一據四字。晉言十里也。太子以三月十五日夜出家，會貞按：《唐西域記》六或言，菩薩以吠舍佉月後半八日，踰城出家，當此三月八日。或云，以吠舍佉月後半十五日，當此三月十五日。四天王來迎，各捧馬足。會貞按：《釋迦譜》一，車匿牽馬而來，於是諸天捧馬四足。
爾時諸神天人，側塞空中，散天香花。此時以至河南摩強水，即于此水邊作沙門。河南摩強水在迦維羅越北，相去十由旬。此水在羅閱祗瓶沙國，會貞按：瓶沙二字當衍，國下當脫南字。據下文閱祗瓶沙相
去甚遠，不得統言水與閱祗瓶沙相去三十由旬，蓋因貝多樹在閱祗。此特先提出閱祗國，故知衍瓶沙二字也。上言摩強水在迦維羅越北，是菩薩北行也。下言過瓶沙宿白山，山北去瓶沙十里，言詣貝多樹，樹在閱祗北，是菩薩仍北行，故知水在閱祗國南，當脫南字也。且文句亦當有南字，與上北對舉。玄應《四分律音義》曰，羅者言王，閱者言舍。《十二遊經》，此言王舍城是也，正言羅閱，義是料理，以王代之，謂能料理人民也。相去三十由旬。菩薩于是暫過瓶沙，會貞按：瓶沙一作萍沙，詳後。
王出見菩薩。菩薩于瓶沙隨樓那果園中住一日。日暮便去半達愁宿。半達，晉言白也，愁，晉言山也。白山北去「自山北去」　按：朱作「白山此去」，《箋》云：「此當作白。」作「白」是，誤鈔為「自」。「此」為「北」之誤，《疏》漏注。瓶沙國十里，明旦便去。暮宿曇蘭山，去白山六由旬。于是徑詣貝多樹。守敬按：玄應《廣百論音義》曰，多羅樹，形似櫚，直而高聳，大者數圍，生經百年，方有華果。舊言貝多，訛也。《翻譯名義集》三，仍謂多羅舊名貝多。按慧琳《仁王護國陀羅尼經音義》曰，貝多，西國樹名也。其葉可以裁為梵夾，書寫墳籍。此葉粗厚，硬而難用。若書，多以刀畫為文，然後寘墨，「然後寘墨」　按：原有「為葉厚故也」五字，此奪，省文轉不明晰。不如多羅樹葉，薄耎光滑，白淨細好，全勝貝多。是多羅、貝多，截然兩種矣。貝多樹在閱祗北，朱在下有貝多二字，趙同，戴刪。去曇蘭山二十里。太子年二十九出家，三十五得道，此言與經異，故記所不同。朱《箋》曰：《普曜經》云，菩薩於樹下坐，明星出時，豁然大悟。年十九出家，三十成道。又《增一、中、雜、長四阿含和須密論》並云，二十九出家。《佛祖統記》定為二十五出家。《梵網》、《無相三昧寶藏》等《經》皆云，三十成道。《唐西域記》六八，或云年十
九出家，或曰二十九。成道等正覺時年三十，或曰年三十五，兩存其說。
竺法維守敬按：《寰宇記》一百八十三兩引竺法維《佛國記》，此《注》敘西域諸國，屢引竺法維說，其為法維之《佛國記》無疑。考《高僧傳》，無竺法維其人，《歷代三寶記》亦無竺法維之書，惟《釋迦方志》稱法維，法表之徒云云。而《高僧傳》有竺法雅，河間人。《佛圖澄傳》，法雅為澄弟子。又稱中山竺雅。雅、維形近，未知是一是二。曰：迦維國，全維作衛字，引孫潛曰：衛當作維。趙、戴維下增衛字。守敬按：佛經多稱迦維衛國。考《梁書‧海南諸國傳》，但稱嘉維，《翻譯名義集》三，或云迦夷。嘉、迦音同，夷、維音近，此或省稱迦維，與下摩竭提國亦稱摩竭國同。
佛所生天竺國也。三千日月萬二千天地之中央也。朱《箋》曰：萬，一本作宮。趙云：按萬字不誤。《因果經》云，太子身黃金色，三十二相，放大光明，普照三千大千世界。迦維衛國三千日月萬二千天地之中央也。釋道世《法苑珠林》，便有一百萬億日月四百萬億三千者，略舉其要，故知華戎之判，非易而詳。《海內經》云，身毒之國，是軒轅氏居之。郭氏云，天竺國也。以此而言，天地中央未為甚濫。據此則朱氏誤矣。會貞按：迦維衛國三千日月萬二千天地之中央三句，見《修行太起經》及《瑞應本起經》。《因果經》無此文。《法苑珠林》引《因果經》接載此文，而趙氏遂沿之。又趙引《珠林》四百萬億下，脫天下二字。按釋雲公《大般涅槃經音義》曰，一四天下，一日月照臨，名一世界。即此千世界名一小千，一千小千名一中千，一千中千名一大千，故云三千大千也。又曰，此三千大千世界之內，合有百億。依經說，億有三種，數法不同。若依十萬為億，計有萬億。若依萬萬為億，只有十億。今依《華嚴經》一百洛叉為一億，故有百億。余考《翻譯名義集》三，億分四等，一以十萬為億，二以
百萬為億，三以千萬為億，四以萬萬為億。從十萬為億，則是萬億日月為一大千地。[法雲從此說。]從萬萬為億，則是十億日月為一大千也，十萬為洛叉，一百洛叉為千萬，從千萬為億，則是百億日月為一大千也。此云一百萬億日月，則非以十萬、千萬、萬萬計億，亦非以百萬計億矣。然一百萬億為四百萬億四分之一，三千亦萬二千四分之一，侈言之有一百萬億日月，四百萬億天下，略言之則三千日月萬二千，緣一四天下，一日月照臨也。
康泰《扶南傳》曰：昔范旃時，有嘾楊國人家翔梨，嘗從其本國到天竺，展轉流賈，至扶南，為旃說天竺土俗，道法流通，金寶委積，朱委作安，《箋》曰：當作委。趙、戴改。山川饒沃，恣其所欲，戴刪其字。左右大國，世尊重之。旃問云：朱云作之，同。趙、戴改。今去何時可到，幾年可回？梨言：天竺去此可三萬餘里，往還可三年踰，及行，四年方返，以為天地之中也。朱地訛作竺。趙改云：《梁書‧天竺國傳》作天地之中。戴改同。守敬按：《梁書》，吳時，扶南王范旃，遣親人蘇物使天竺，天竺王遣陳、宋等二人報旃，積四年方至。其時吳遣中郎康泰使扶南，及見陳、宋等，具問天竺土俗。云，佛道所興國也。人民敦厖，土地饒沃，水陸通流，百賈交會，奇玩珍瑋，恣心所欲。左右嘉維、舍衛等十六大國，去天竺或二三千里，共尊奉之，以為在天地之中也。蓋即《扶南傳》所記之事，而傳聞異辭，正可據以訂此《注》之誤。此家翔梨當即二人之一。宋、家形近錯出，未能定為孰是？山川當作土地，恣其當作恣心，天地之中句當移於世尊重之下。又《史記‧大宛傳‧正義》引萬震《南州志》，天竺國地方三萬里，左右諸大國皆共奉
之，以天地之中也。亦天地之中句當移在尊重句下之證。
恆水又東逕藍莫塔。會貞按：《佛國記》從佛生處東行五由延，有國名藍莫。此國王得佛一分舍利，還歸起塔，即名舍利塔。《唐西域記》六，藍摩國，中印度境。故城東南有窣堵波，高減百尺。塔邊有池，池中龍守護之。阿育王欲破塔作八萬四千塔，悟龍王所供，知非世有，遂止。會貞按：《佛國記》，阿育王欲破八塔作八萬四千塔，破七塔已，次欲破此塔，此塔龍便現身，持阿育王入其宮中，觀諸供養具已，語王言，汝供若能勝是，便可壞之持去，吾不與汝爭。阿育王知其供養具非世之有，於是遂還。酈氏過於刪節，詞意便不明了。此中空荒無人，「荒蕪無人」　按：《大典》本、朱本正文脫「此中」二字，而《箋》云：「此中無人灑掃」，亦引《佛國記》。全、戴據增「此中」二字，改「荒蕪」為「空荒」，趙改同。(「荒蕪」，今據臺北本改「空荒」。) 朱無此中二字，趙同，戴增，又空荒作荒蕪。會貞按：《大典》本、明抄本、黃本並作空荒。群象以鼻取水洒地，會貞按：自藍莫塔以下，《佛國記》文。若蒼梧、會稽象耕鳥耘矣。會貞按：《越絕書》，舜葬蒼梧，象為之耕。禹葬會稽，鳥為之耘。《御覽》八十一引《帝王世紀》舜，葬倉梧九疑山之陽，今營道縣下，有群象為之耕。又八十二引云，禹葬會稽山陰「禹葬山陰縣」　按：原文作「禹葬會稽山陰」。之南，今山下有群鳥耘田。
恆水又東至五河口，朱河下有合字，趙同，戴刪。何焯曰：沈本無合字。守敬按：《佛國記》有合字。《大典》本、明抄本、黃本並無合字。「沈本東至五河合口」　「何焯校曰：沈本無合字」　按：當是吳中沈氏本，「東至五河合口」。(今據臺北本已刪上述文。) 蓋五水所會，非所詳矣。阿難守敬按：《十二遊經》云，菩薩叔父名甘露淨王，有二子，小子名阿難。從摩竭國向毗舍離戴、趙離改利。會貞按：不必改，見前。欲般泥洹，諸天告阿闍世王，會貞按：《翻譯
名義集》三，阿闍世，此云未生怨。妙樂云，母懷之日，已有惡心於瓶沙王未生已惡，故因為名。王追至河上，毗舍離諸梨車戴以毗舍離諸四字為衍文，刪之。守敬按：《佛國記》有此四字，蓋諸梨車乃毗舍離人，故稱毗舍離諸犁車。毗舍離三字非衍。又《佛國記》上言東南行到諸犁車，欲逐佛般泥洹處，則此諸犁車承上言，不得因下但稱犁車，而謂此衍諸字，戴刪四字，失之。《金光明最勝王經》有梨車毗童子。慧琳《音義》曰，梵語訛也。正梵音栗毗，唐云，貴族公子也。聞阿難來，亦復來迎，俱到河上。阿難思維，前則阿闍世王致恨，卻則梨車復怨，即于中河入火光三昧，燒具兩般泥洹。朱具兩作身而，趙同，戴改。會貞按：《大典》本、明抄本、黃本並作具兩。身二分，分各在一岸。二王各持半舍利還，起二塔。渡河南下一由巡，朱作延，趙同，戴改。會貞按：《大典》本、明抄本、黃本並作巡，由巡，詳後。
到摩竭提國會貞按：《御覽》七百九十七引支僧載《外國事》，摩竭提國，在迦維羅城之南，相去三十由旬。《唐西域記》七，摩揭陀國，舊曰摩伽，又曰摩竭提，皆訛也。中印度境。玄應《大方廣佛華嚴經音義》曰，此譯云善勝國，或云無害國。巴連弗邑，朱弗作佛，下同。趙、戴改。會貞按：玄應《阿毗達磨順正理論音義》，波吒釐，亦云波吒梨耶，舊言巴連弗，訛也。是一華樹名，因此華樹以目城也。邑即是阿育王所治之城。會貞按：《唐西域記》八，城在殑伽河南。如來涅槃之後，第一百年，有阿輸迦王者，[舊曰阿育王。]頻毗娑羅王之曾孫
也。自王舍城遷都波吒釐，重築外郭，周於故城，年代漫遠，唯餘故基。城中宮殿，皆起牆闕，雕文刻鏤，累大石作山。山下作石室，長三丈，廣二丈，高丈餘。有大乘婆羅門子，會貞按：玄應《雜阿毗曇心論音義》，婆羅門，此言訛略也，具云婆囉賀拏，義云，承習梵天法者。其人種類，自云從梵天口生，四姓中勝，故獨取梵名。釋雲公《大般涅槃經音義》曰，《善見律》云，常修淨行，博學多聞，高貴人也。名羅汰私婆，亦名文殊師利，會貞按：慧苑《新譯大方廣佛華嚴經音義》曰，文殊師利，正云曼殊室利。言曼殊者，此云妙也，室利，德之也。《唐西域記》，曼殊室利，唐言妙吉祥。
住此城裏，爽悟多智，事無不達，以清淨自居。國王宗敬師事之，賴此一人，宏宣佛法，外不能陵。朱《箋》曰：當云外道不能陵。守敬按：《佛國記》，外道不能得加陵，本有道字。凡諸中國，戴中國改國中。守敬按：《佛國記》作中國。中天竺所謂中國，蓋中天竺之國，稱中國者甚多，故言凡諸中國也。戴乙作國中，誤矣。惟此城為大。守敬按：《唐西域記》八，城周七十餘里，荒蕪雖久，基趾尚有。民人富盛，競行仁義。阿育王壞七塔作八萬四千塔，最初作大塔，在城南二里餘。朱二作三，《箋》曰：三一作二。趙云：黃慎中本作二。戴改二。守敬按：《大典》本、黃本並作二。此塔前有佛跡，起精舍，守敬按：《翻譯名義集》七，《釋迦譜》云，息心所栖，故曰精舍。靈裕寺誥曰，非麤暴者所居，故云精舍。《藝文類》云，非由其舍精妙，良由
精練行者所居也。北戶向塔。朱北戶作戶北，趙同。戴改北戶。守敬按：《大典》本、明抄本、黃本並作北戶。塔南有石柱，大四五圍，朱作圍大四五。趙同，戴改。守敬按：《大典》本、明抄本、黃本並作大四五圍。高三丈餘。上有銘題云：阿育王以閻浮提布施四方僧，守敬按：《唐西域記》一，南贍部洲，舊曰閻浮提洲，又曰剡浮洲，訛也。慧苑《新譯大方廣佛華嚴經音義》曰，閻浮提，正云贍部提。贍部，樹名也，提此云洲，謂香山上阿耨池南，有一大樹，名為贍部，其葉上闊下狹，此南洲似彼，故取為名。慧琳《大般若波羅蜜多經音義》曰，贍部洲，正梵音云謨。《立世阿毗曇論》云，有贍部樹，生此洲北邊，泥民陀羅河南岸，正當洲之中心，北臨水上，樹下水底有贍部南金，古名閻浮檀金，樹因金得名，洲因樹立號。閻浮檀，《大方廣佛華嚴經》作閻浮提，然則此以金布施四方僧也。還以錢贖塔。塔北三百步，「塔北三四百步」　按：朱《箋》本，《大典》本奪下「塔」字。趙云：「于文當重一『塔』字。」全、戴增同。(「四」，今據臺北本刪。) 朱脫一塔字，戴、趙增。又三下有四字，趙同，戴刪。
阿育王于此作泥犁城。朱《箋》曰：《翻苑》云，梵稱泥犁，秦言無有，言更無赦處，是地獄名也。會貞按：玄應《妙法蓮華經音義》曰，地獄，梵言泥黎耶，或言泥囉夜，或云那落迦，此云不可樂，亦云非行，謂非法行處也。或在山間，或大海邊，非止地下。言地獄者，一義翻也。城中有石柱，朱中上無城字，趙同，戴增。守敬按：黃本有城字。亦高三丈餘。上有師子柱，有銘，記作泥犁城因緣及年數日月。恆水又東南，逕小孤石山。守敬按：《佛國記》，從巴連弗邑東南行九由延，至一小孤石山。山頭有石室，石室南向，佛昔坐其中，天帝釋以四十二事問佛，佛一一以指
畫石，朱不重佛字。趙云：按孫氏潛用趙清常三校本，旁注佛以三指畫石。愚意，古書凡重文皆作二，此句之首，應有佛字，與上佛字重。後人傳鈔，遂析為一一，趙本三字，疑亦妄增爾。戴增佛字作一一。守敬按：《括地志》亦作佛一一以指畫石。畫跡故在。守敬按：《唐西域記》九摩揭陀國下，因羅勢羅窶訶山，唐言帝釋窟也。嶺有兩峰，岌然特起。西峰南巖間有石室，廣而不高。昔如來常於中止，時天帝釋以四十二疑事，畫石請問，佛為演釋，其跡猶在。
恆水又西逕王舍新城，守敬按：《佛國記》，從小孤山西行一由延，到王舍新城。李光廷《西域圖考》曰，今恆水無西流者，此及下西逕迦那城南，西疑當東之誤。《佛國記》所稱順恆水而東西，祇記遊跡，不關水道。守敬按：李說似是實非也。酈氏正因《佛國記》言西行，即以為恆水西逕，其致誤之由，蓋未見《西域圖》，而但據書為說也。是阿闍世王所造。守敬按：《唐西域記》九摩揭陀國下，曷羅闍姞利哂城，唐言王舍，周二十餘里，初，頻毗娑羅王都在上茆宮城，頻遭火害，遷於寒林。時吠舍釐王聞頻毗娑羅王野處寒林，欲襲不虞，邊候以聞，乃建城邑，以王先舍於此，故稱王舍城也。或云，至未生怨王，乃築此城。未生怨太子既嗣王位，遂都之，迨無憂王遷都波吒釐城，以王舍城施婆羅門。守敬按：此王舍新城即王舍城，對下舊城言，故稱新城，謂是阿闍世王所造，則未生怨王築此城之說也。出城南四里入谷，至五山裏。五山周圍，狀若城郭，即是蓱沙王舊城也。朱作蓱沙，《箋》曰：前云瓶沙，此云蓱沙，不知是一是二。戴、趙作蓱沙，戴云：按瓶沙、蓱沙，互相通用。會貞按：玄應《四分律音義》曰，瓶沙王，此言訛也，正言頻婆娑羅，此云形牢，是摩
伽陀國王也。《阿毗達磨俱舍論音義》曰，頻毗娑羅，或言頻婆娑羅，亦云蓱沙王，一也。此瓶沙、蓱沙為一之證。又《放光般若經》作洴沙，《釋迦氏略譜》亦作洴沙，蓱乃汫之省文。《唐西域記》九，矩奢揭羅補羅城，唐言上茅宮城，摩竭陀國之正中，古先君王之所都。蓋此所謂蓱沙王舊城也。東西五六里，南北七八里。阿闍世王始欲害佛處。會貞按：《佛國記》，阿闍世王酒飲黑象，欲害佛處。其城空荒，又無人徑。會貞按：此四字，《佛國記》作無人住。入谷傅山，朱傅作搏，戴、趙改。
東南上十五里，到耆闍崛山。未至頂三里有石窟，南向，佛坐禪處。會貞按：《唐西域記》九，南山崖側有大石室，如來昔於此入定。西北三十步，朱《箋》曰：三一作四。趙云：按黃本作四，戴改。會貞按：《佛國記》作三。復有一石窟，阿難坐禪處。天魔波旬化作雕鷲，恐阿難。戴以天為訛，改作夭，「戴以天為訛，改作夭」　按：《大典》本誤鈔為「夭」，戴泥《大典》本而改。云夭、妖通。會貞按：戴說大誤。諸經皆作天魔，無作夭魔者，良由戴氏未涉獵釋典，此卷凡所刪改，但憑胸臆，故一往多誤，此其一也。《翻譯名義集》二稱《大論》云，魔有四種，其一天子魔，即天魔。慧苑《新譯大方廣佛華嚴經音義》曰，天魔波旬，具云提婆魔囉播裨，言提婆者，此云天也，魔囉，障也，播裨，罪惡也。謂此類報生天宮，性好勸人造惡退善，令不得出離欲界也。玄應《攝大乘論音義》「玄應《對法論音義》」　按：是「《攝大乘論音義》」，熊失檢。曰，波旬即釋迦佛出世魔王名。《廣雅》，鷲，鵰也。《玉篇》，雕，鷲也。鷲一作就。顏師古《漢書‧匈奴傳‧注》，就，大雕，黃頭赤目，其羽可為箭，是鷲即雕，故此直稱化作雕鷲。佛以神力，隔
石舒手，摩阿難肩，怖即得止。鳥跡、手孔悉存，故曰雕鷲窟也。其山峰秀端嚴，是五山之最高也。會貞按：自恆水又東至此，亦《佛國記》文。
釋氏《西域記》云：耆闍崛山在阿耨達王舍城東北。西望其山，朱《箋》曰：舊本此處錯簡，吳本亦誤。今據謝耳伯所藏宋本改正。戴云：下有兩峰雙立。雙字起至方石上東向坐向字止，黃省曾刻訛在後，即是佛外祖國也祖字下，國字上，原本不誤。「原本不誤」　按：此處錯簡四百二十字，朱《箋》據謝兆中說改正，謝據宋本，全、趙依改。戴校但言原本不誤，原本即《大典》本。舊本即黃省曾，不言據宋本，當以《大典》本亦鈔宋本。守敬按：明抄本不誤。有兩峰雙立，相去二三里，中道，鷲鳥常居其嶺，土人號曰耆闍崛山，山名耆闍，鷲也。守敬按：此處不誤，蓋承上句言土人名山為耆闍，即中國所謂鷲也。戴氏不悟下條有脫文，移胡語二字於此，而刪去山名二字。不思上句土人即指胡言，安得上句既云土人號曰耆闍，此又云胡語耆闍乎？又竺法維云：王舍城，胡語云羅閱祇國，朱無王舍城三字及云字，趙同。會貞按：下文稱靈鷲山胡語云耆闍崛山，此言胡云羅閱祇國，不先言何國，當有脫文。據《十二遊經》羅閱祇者，晉言王舍城，則此當作王舍城，胡語云羅閱祇國，與下文對。傳刻脫王舍城及云字耳。《括地志》作王舍國，胡語云羅悅祇國，可證。戴不知有脫漏，反移胡語二字於上文，失之。有靈鷲山，胡語云耆闍崛山，山是青石，頭似鷲鳥。朱不重石字，趙同，戴增。守敬按：明抄本重石字。《括地志》同。阿育王使人鑿石，假安兩翼兩腳，鑿治其身，今見存。遠望似鷲鳥形，故曰靈鷲山也。數說不同，
遠邇亦異。會貞按：《佛國記》言，天魔波旬化作雕鷲，釋氏《西域記》言鷲鳥居嶺，竺法維言石似鷲鳥，是山之得名不同。《佛國記》謂山在王舍城東南十餘里，釋氏《西域記》謂在王舍城東北，方位亦異。
今以法顯親宿其山，誦《首楞嚴》，香華供養，會貞按：《佛國記》，法顯於王舍新城中，買香華油燈，倩二舊比丘送法顯上耆闍崛山，香華供養。然燈續明，慨然悲傷，收淚而言，佛昔於此住，說《首楞嚴》，法顯生不值佛，但見遺跡處所而已。即於石窟前誦《首楞嚴》，停止一宿，還向新城。聞見之宗也。會貞按：玄奘亦親遊天竺者，其《西域記》云，宮城東北行十四五里，至姞栗陀羅矩吒山，唐言鷲峰，亦謂鷲臺，舊曰耆闍崛山，訛也。山孤標特起，既棲鷲鳥，又類高臺。與釋氏《西域記》略同。又云，佛石室西北石室前，有大盤石，尊者阿難於此入定。魔王化作鷲鳥，據石以怖尊者。如來申手安慰，通過石壁，摩阿難頂，阿難心安。石上鳥跡，崖中通穴，歲月雖久，于今尚在。則法顯之說也。而玄應《妙法蓮華經音義》則本玄奘前說。慧琳《三藏聖教序音義》亦云，此山高峻，鷲鳥所居。《翻譯名義集》三既引大論云，耆闍名鷲，崛名頭，是山頂似鷲，與竺法維合。又引玄奘前說，兩存其辭，則終未有定論也。又西逕伽耶城朱《箋》曰：耶一作那。戴、趙改迦那。守敬按：《佛國記》云，出蓱沙舊城北東下三里，又西行四由延到伽耶城。又《唐西域記》八，渡尼連禪河至伽耶，城甚險固，城西南五六里，至伽耶山，溪谷杳冥，峰巖危險，印度國俗，稱曰靈山。是城因迦耶山得名。
南二十里，趙云：按黃本二作三。戴改三。守敬按：《佛國記》云，南行二十里。《翻譯名義集》三，
伽耶城去菩提到場約二十里。亦作二之證。又趙以南字屬上為句，全、戴以此四字並屬上為句，誤。到佛苦行六年坐樹處，有林木。朱坐作其，《箋》曰：一作坐。《佛國記》作本苦行六年處，處有林木。全作六年樹，云六年下一本有其字，一本有坐字，而《佛國記》又脫去樹字，皆失之。西行三里，到佛入水洗浴，天王按樹枝得扳出池處。又北行二里，得彌家女奉佛乳糜處。守敬按：《大寶積經》，彌家作彌迦。慧琳《音義》曰，佛初成道，來獻乳糜牧牛女名。其《法顯傳音義》曰，乳糜，以牛乳粥也。稠如糜，俗號乳糜，非典語。從此北行二里，佛于一大樹下石上東向坐、食糜處。樹石悉在，廣長六尺，守敬按：《佛國記》作石可廣長六尺。高減二尺。守敬按：《佛國記》作高二尺許。
國中寒暑均調，樹木或數千歲，乃至萬歲。從此東北行二十里，會貞按：《佛國記》作行半由延，酈氏改作行二十里。以四十里為一由延也。到一石窟，菩薩入中，西向結跏趺坐。會貞按：慧琳《大般若波羅蜜多經音義》曰，跏趺，皆俗字也。正體作加跗。鄭注《儀禮》云，跗，足上也。顧野王云，足面上也。按《金剛頂》及《毗盧遮那》等《經》，「金剛頂及毗盧遮那等經」　按：熊氏引佛經二百四十七字，其內容皆以明佛教徒威儀深意，牽涉迷信無稽之談，無益於理解酈《注》。熊譏戴氏不讀佛書，以此衒博，可以從略。坐法差別非一，今略舉二三，明四威儀，皆有深意。結跏趺坐，略有二種，一曰吉祥，二曰降魔。凡坐皆先以右趾押左股，後以左趾押右股，此即左押，右手亦左居上，名曰降魔坐，諸禪宗多傳此坐。若依持明藏教瑜伽法門，即傳吉祥為上，降魔坐有時而用。其吉祥坐，先以左趾押右股，後以右趾押左股，令二足掌仰於二股之上，手亦右押左仰，安伽趺之上，名為吉祥坐。如來昔在菩提樹下成正覺時，身安吉
祥之坐，手作降魔之印。是故如來常安此坐，轉妙法輪。若依祕密瑜伽，身語意業，舉動威儀，無非密印，坐法差別，並須師授。或曰半加，或名賢坐，或象輪壬，或住調伏，與此法相應，即授此坐，皆佛密意有所示也。心念若我成道。當有神驗，石壁上即有佛影見，長三尺許，今猶明亮。時天地大動，諸天在空言：此非過去當來諸佛成道處，去此西南行減半由旬，朱作延，《箋》曰：古本作減半由旬。《佛國記》作減半由延。按《毗曇論》云，四肘為一弓，五百弓為一拘盧舍，今之二里也。八拘盧舍為一由旬，今十六里也。又云，梵眾天身長半由延，梵福樓天身長一由延，而不言由延之數，疑與由旬同義而字殊耳。趙云：按由旬亦作由巡，又因巡轉為延也。戴並作旬。會貞按：《大典》本、黃本並作旬。由旬有六萬四千弓、九千六百弓、四千弓、八十里、六十里、五十里、四十里、三十二里、三十里、十七里餘、十六里之別，詳見俞正燮《癸巳類稿》九。今考《類聚》七十六引支僧載《外國事》曰，由旬者，晉言四十里。《佛祖統紀》三十二曰，一由旬四十里。注上文從此東北行二十里句，改《佛國記》半由旬作二十里，是酈氏亦以一由旬為四十里也。
貝多樹下，是過去當來諸佛成道處。諸天導引，菩薩起行。離樹三十步，天授吉祥草，會貞按：《唐西域記》九，矩奢揭羅補羅城，唐言上茅宮城，多出勝上吉祥香茅，是吉祥草即茅也。菩薩受之。復行十五步，五百青雀飛來，繞菩薩三西去。朱西作而，趙據黃本改，戴改同。守敬按：《大典》本、黃本並作西。菩薩前到貝多樹下，敷吉祥草，東向而坐。「東向而坐」　按：黃本、《大典》本皆訛作「西坐」，趙誤從之，全、戴作「而」。實則「東向西坐」亦不辭。朱《箋》本不誤。 趙據黃省曾本改而作西。守敬按：亦非
也，《佛國記》作而。戴作而。時魔王遣三玉女從北來試，菩薩朱無菩薩二字。「朱試下增菩薩二字」　按：此楊未檢朱《箋》而誤記，朱《箋》本無此二字。全、戴本有之。趙從朱《箋》。戴校云：「案近刻無此二字」，近刻指朱《箋》言，它處同。《大典》本有此二字，戴依《大典》本增。(「朱試下增」，今已據臺北本改「朱無」。)趙同，戴有。守敬按：明抄本有此二字。魔王自從南來試。朱《箋》曰：一本無試字，趙仍，戴刪。守敬按：明抄本無試字。菩薩以足指按地，魔兵卻散，三女變為老姥，不自服。朱《箋》曰：《佛國記》作魔兵退散，三女變老。自上，又不字上，疑脫一莫字。趙增莫字。守敬按：非也。《瑞應本起經》作不能自復，《釋迦譜》一亦屢言不能自復。此謂不能自復為女也，當增能字，改服作復。
佛于尼拘律樹下方石上，東向坐。守敬按：慧苑《新譯大方廣佛華嚴經音義》曰，尼拘律樹，其葉如此方柿葉，子似枇杷子，其種類耐老，諸樹中最能高大。互見下。梵天來詣佛處，朱詣作諸，《箋》曰：疑作詣。趙、戴改。四天王捧處皆立塔。守敬按：《唐西域記》八，尼拘律樹側，窣堵波傍，有精舍，中作佛坐像。昔如來初證佛果，大梵天王於此勸轉妙法輪。又云，佛在樹下坐，未有所食，二商主各持行資蜜奉上，世尊思以何器受之，時四天王從四方來，各奉金，世尊不受。四天王捨金，奉銀，乃至頗胝、璃、馬腦、車渠、真珠等，世尊皆不受。四天王乃奉石。世尊斷彼此故而總受之，次第重疊，按為一。其處有窣堵波。《外國事》曰：毗婆梨，會貞按：《類聚》七十三引支僧載《外國事》，摩竭提國在迦維越之南，相去四十由旬。貝多樹去摩竭提三十里，一名毗波梨。佛在此一樹下六年。長者女會貞按：《釋迦譜》每言長者某，玄應《維摩詰經音義》曰，天竺國俗，多以商估為業，彌積年歲，必獲珍異，上者奉王，餘皆入
己，財盈一億，德行又高，便稱長者，為主輔佐。則此謂長者之女也。以金盛乳糜上佛。會貞按：《翻譯名義集》七，多羅，此云應器。發軫云，應法之器也。謂體色量三皆須應法。體者大要有二，泥及鐵也。色者，熏作黑赤色，或孔雀咽色，鴿色。量者，大受三斗，小受斗半，中品可知。
佛得乳糜，往尼連禪河浴，朱作住足尼連河浴，《箋》曰：按《法苑珠林》引《佛本行經》云，往尼連禪河浴，是住足尼連當作往尼連禪。守敬按：《類聚》七十三引支僧載《外國事》本，作往尼連禪河浴。戴增禪字而仍住足之文，失之。浴竟于河邊噉糜竟，擲水中，逆流百步，沒河中，朱沒訛作投，趙、戴及黃本作沒。守敬按：《類聚》七十三引支僧載《外國事》作復流河中，誤。迦梨郊龍王守敬按：《類聚》引支僧載《外國事》，迦作架，誤。郊作。接取，在宮供養，先三佛亦見。佛于河傍，坐摩訶菩提樹守敬按：《唐西域記》八，菩提樹，即畢羅樹也。昔佛在世，高數百尺，屢經殘伐，猶高四五丈。僧坐其下，成等正覺，因謂之菩提樹。每至如來涅槃之日，葉皆凋落，頃之復故。摩訶菩提樹去貝多樹二里，守敬按：貝多樹詳前。于此樹下，七日思惟道成。守敬按：《佛祖統紀》，摩竭提中天竺境，王舍城在國中。西南度尼連禪河，即伽邪城，城西六里至伽邪山，俗呼靈山。西南菩提樹，佛成道處。魔兵試佛。全云：按下有脫文。釋氏《西域記》曰：尼連水南注恆水，朱作南流，趙流下增注字。戴流改注。水西有佛樹，佛于此苦行，日食麻米六年。朱作
日食糜，全、趙、戴同。會貞按：《菩薩處胎經》云，於尼連河邊六年苦行，日食一麻一米。《釋迦譜》，諸天奉獻麻米，太子淨心守戒，日食一麻一米。或曰，食一麻，或日食一米，或復二日至七日食一麻米，是釋氏《西域記》當作日食麻米。此合麻米二字為一糜字，乃涉上下文而誤。戴、趙皆未見及，今訂。
西去城五里許，樹東河上，即佛入水浴處。東上岸尼衢立樹下坐脩，全改衢立作拘律，戴、趙同。會貞按：上引《佛國記》作尼拘律樹，蓋全所據。然釋氏《西域記》不必與《佛國記》同，當仍原文為是。考《阿毗達磨俱舍論》作諾瞿陀，玄應《音義》，舊言尼俱陀樹，或作尼俱律，或云尼俱類。亦言尼拘屢，亦云尼拘盧，皆一也。是此樹之名歧出矣，亦豈能盡改耶。舍女上糜于此。于是西度水，于六年樹南貝多樹下坐，朱《箋》曰：于字疑衍。趙云：按不當衍。降魔得佛也。佛圖調守敬按：佛圖調詳後。曰：佛樹中枯，其來時更生枝葉。竺法維曰：六年樹去佛樹五里，書其異也。法顯從此東南行，還巴連弗邑，守敬按：《佛國記》，法顯從雞足山還，向巴連弗邑，無東南行等字，此酈氏以意增。但就《佛國記》所敘方位言，自巴連弗邑東南行九由延，至小孤石山，又西南行一由延，到那羅聚落，又西行一由延，到王舍新城，又南行四里，到蓱沙舊城，又出舊城北東下三里，又西行四由延，到伽耶城，又南行二十里，又西行三里，又北行二里，又北行二里，又東北行半由延，又西南行減半由延，到貝多樹下，又南行三里，到雞足山。法顯於是還向巴達弗邑。綜上觀之，雞足山在巴連弗邑之西南，則從雞足山還向巴連弗邑，乃東北行，非東南
行，此南為北之誤。
順恆水西下，守敬按：《佛國記》云，十由延。得一精舍，名曠野，佛所住處。復順恆水西下，守敬按：《佛國記》云，十二由延。到迦尸國波羅柰城。守敬按：慧苑《新譯大方廣佛華嚴經音義》曰，迦尸者，西域竹名也。其竹堪為箭笴。國出此竹，故立斯名，其國即在中天竺境，憍薩羅國之北鄰，乃十六大國之一也。自法顯從此以下，《佛國記》文。竺法維曰：波羅柰國，在迦維羅衛國南千二百里，中閒有恆水，東南流。守敬按：《通典》、《寰宇記》一百八十三並引竺法維《佛國記》云，波羅柰國在伽維羅越國南千四百八十里，與此千二百里異。《唐西域記》，婆羅痆斯國，舊曰婆羅柰國，訛也。中印度境，周四千餘里。國大都城，西臨殑伽河。佛轉法輪處，在國北二十里。守敬按：《御覽》七百九十七引釋道安《西域志》曰，波羅柰斯國，佛轉法輪處在其國。《唐西域記》，婆羅痆斯國，東北行十餘里，至鹿野伽藍。大垣中有精舍，精舍西南有石窣堵波，是如來成正覺已，初轉法輪處也。《翻譯名義集》五文句云，轉佛心中化他之法，度入他心，名轉法輪。樹名春浮，維摩所處也。法顯曰：城之東北十里許，即鹿野苑，本辟支佛住此，常有野鹿栖宿，故以名焉。守敬按：玄應《善見律音義》曰，鹿野在波羅柰國。昔日如來與提婆達多俱為鹿王，各領五百餘鹿，在此林中。時王出獵，盡欲煞之。中有雌鹿懷子垂產，菩薩欲以身代之。王感仁慈，盡免其命，即以此林用施諸鹿。鹿野之號，自此興焉。法顯從此還居巴
連弗邑。守敬按：《佛國記》，法顯從波羅捺國東行，還到巴連弗邑。
又順恆水東行，其南岸有瞻婆大國。守敬按：《佛國記》，順恆水東下十八由延，其南岸有瞻波大國。「瞻婆大國」　按：《大典》本「瞻」作「贍」，與《佛國記》同。《新唐書‧南蠻傳》，瞻博，或曰瞻婆，北距兢伽河。《唐西域記》十，瞻波國，中印度境，周四千餘里，都城北背殑河，周四十餘里。釋氏《西域記》曰：恆曲次東，有瞻婆國，城南有卜佉蘭池，朱作有佉下蘭池，《箋》曰：舊本作有卜佉下蘭池。趙據孫潛校，衍下字。戴同。守敬按：《唐西域記》，瞻波城東百四五十里，兢伽河南，鑿崖為室，引流成沼，非此池也。恆水在北，朱訛作池水恆在北，趙同，戴改。守敬按：上既云城南有池，不得又云池在北。據《佛國記》稱，恆水南岸有瞻婆國，則恆水在北，戴改是也。佛下說戒處也。朱下作不。趙據孫潛本校改，戴改同。守敬按：《佛國記》，佛清舍經行處及四佛坐處，悉起塔。
恆水又逕波麗國，即是佛外祖朱《箋》曰：元本此下接兩峰雙立，今移於前。國也。守敬按：《十二遊經》云，菩薩外家，去迦維羅越城八百里，姓瞿曇氏，作小王，主百萬戶，名一億王。《御覽》七百九十七引釋道安《西域志》，羅衛國東南四百里，至波麗越國，即佛外祖國也。《梁書‧海南諸國傳》，婆利國王姓憍陳如，自古未通中國，白淨王夫人，即其國女也。惟傳謂在廣州東南海中，《瀛環志略》遂以為即今蘇門答剌，則非，以去恆水甚遠也。法顯曰：恆水又東到多摩梨帝國，趙梨帝作梨靬，云：《漢書‧西域傳》作梨靬，《史記》作梨軒。戴亦改梨靬。會貞按：《佛國記》從瞻波大國東行，近五十由延，到多摩梨帝國，則梨帝不誤。《唐西域記》十作耽摩栗底。云東印度境，濱近海垂。
正法顯所謂海口。俞浩《西域考古錄》以為今孟加剌部之古里噶達，是也。若大秦即古羅馬，為今意大利，去印度絕遠。酈氏以多摩梨帝牽引梨靬，已為曼衍。趙、戴以梨帝當梨靬。改以應下。尤謬。即是海口也。釋氏《西域記》曰：大秦一名梨靬，朱訛作梨帝，戴、趙改。會貞按：《後漢書‧西域傳》，大秦一名犁鞬，即梨靬也。詳見下卷。
康泰《扶南傳》曰：從迦那調洲西南入大灣，可七八里，乃到枝扈黎大江口，度江逕西行，極大秦也。會貞按：《青鈔》一百三十八、《御覽》七百七十一引《吳時外國傳》，從加調州乘大船，張七帆，時風，一月餘日，乃入大秦國。枝扈黎大江即恆水，見前。又云：發拘利口入大灣中，正西北入，可一年餘，得天竺江口，守敬按：《通典》一百八十八，拘利國一云九離。扶南度金大灣，南行三千里，有拘利國。《梁書‧海南諸國傳》，吳時，扶南王范旃，遣親人蘇物使中天竺，從扶南發，投拘利口，循海大灣中，正西北入，歷灣邊數國，可一年餘，到天竺江口。逆水行七千里乃至焉。與此《注》所引略同。蓋亦本《扶南傳》，而拘利上衍投字，《南史》亦衍投字。《寰宇記‧南蠻》二、《南蠻》四，並無投字。
名恆水。江口有國，號擔袟，朱作袂，下同，戴作袟。會貞按，明抄本作袟。屬天竺，遣黃門字興為擔袂王。釋氏《西域記》曰：恆水東流入東海，蓋二水所注，兩海所納，自為東西也。趙云：周氏嬰《巵林》曰，崑崙墟，河出東北陬，恆水出西北隅，恆繞西域，達于大秦。河入中國，注于東海。沔流小渚，絕不通
波。善長敘恆于河之下，蓋因崑崙而及之乎？若其括地脈川，紬奇甄異，六合之外，宛在目中，三竺之流，如瀠足下，神州地志，斯為最矣。然皆躡法顯之行蹤，想恆流之洄洑，其閒，水陸未辨，道里難明，計所差池，厥類亦眾，予為兩兩較之。《法顯傳》云，渡新頭河至毗荼國，東南行八十由延，到摩頭羅，從此東南行十八由延，到僧迦施國，又東南行七由延，到罽賓饒夷城。城接恆水。渡恆水南行三由延，到呵梨林，又東南行十由延，到沙祗，又南行八由延，到舍衛城，又東南行十二由延，到那毗迦，又東北行減二由延，到迦維羅衛，又東行五由延，到藍莫，又東行十九由延，到拘夷那竭，又東行五由延，到毗舍利，又東行四由延，到五河合口，渡河南下一由延，到巴連弗邑。從此東南行九由延，到小孤石山，又西行二由延，到王舍新城。從此西行四由延，到迦耶城，復南行二十里，到六年樹，從此還向巴連弗邑，此皆顯踰原越隰，瞻曦晷以遐徂，尋途投扉，觸風塵而備歷者也。《水經注》因之，乃云，新頭河逕中天竺毗荼國，又逕摩頭羅，渾流恆水。恆水東南流逕拘夷那竭國，又東，逕毗舍利城，又東南流逕僧迦施，又東，逕罽賓饒夷，又東南，逕沙祗。恆水又東南逕迦維羅衛北，又東逕藍莫。恆水又東至五河谷口，渡河南下一由延，到巴連弗邑。恆水又東南，逕小孤石山。又西，逕王舍新城，又西逕迦耶城南二十里，到六年樹。法顯從此東南行，還向巴連弗邑。皆以原野之遄征，為波流之所屆焉。且拘夷毗舍在藍莫左，《水經注》乃居伽施之西。舍衛毗伽去伽維北劣一由延，恆水若南，必逕茲土，而善長遺之。度雪山，過沙河，經烏萇佛足跡曬衣石，即得陀衛尸羅國。《水經注》乃置蔥嶺之東，黃河之所逕。凡此俱與《法顯傳》大致相違。若夫顯東西跋涉，所約各幾由延者，其中定多瑰異，直為不能具述，善長亦失網羅，都無補綴。但改云恆水東
南流耳。恆水又東，逕耳佳麗僧城，敘多支複。空荒夷野，事極寂寥，千里而遙，一言便畢，不令好古之士恨作者之疏乎？又法顯從六年樹還巴連弗，順恆水西下，至曠野、波羅柰，蓋循西岸行也。又還巴連弗，順恆水東行，得瞻婆梨帝，蓋沿東滸去也。此邑，恆水下流左右諸國盡此矣。《水經注》乃先于巴連弗處云，恆水又東南逕小孤石山，又西逕王舍、伽耶，廣袤計之，安得有兩恆河乎？是知縱翰略記者，忘準之地道，快意成書者，罔研乎舊史。予今證其諸長，拾其一短，俾知積璧崑圃，一片是衛武之圭，濯錦江流，數尺乃楚邱之服。若曰，鴻致自有所指歸，細趣不足以擊難立言之旨，吾亦烏乎測之哉？全稱，黃宗羲曰，《河水》篇首，咸引恒曲不根之說，其於川瀆何當？按善長好奇，周氏不好奇，與以詰難，不若黃說之正當也。守敬按：周所指摘，頗中酈氏之失，而全若以為多事，余今就各條詳解，似為之推波助瀾者，不知後人見之，更作何語。然亦因注為疏耳，悠悠之口，非所計也。董祐誠曰，恆水之名，釋典最著。《大唐西域記》謂之殑伽河。東岸秣底補羅國，中印度境。北至媻羅吸摩補羅國，北印度境。北大雪山中有蘇伐剌挐瞿呾邏國，東接土番，北接于闐，是今後藏西境，已為北天竺、中天竺諸國、阿耨達山，即今後藏西境阿里部落北之岡底斯山，為諸山之大脊，東西緜亙。康泰《扶南傳》所稱山出五大水，諸水皆由此分流，當即指檳榔、怒江、瀾滄、金沙諸水之源。今岡底斯山南瑪帕木達賴池，西通朗噶池，又西曰狼楚河，逕阿里城極西，拉楚河出僧格巴喀布山，西流，折南流來會。又南折東流，逕阿里城南。瑪楚河出阿里北山，南流逕城東來會。通為岡噶江。東南流逕外夷達噶部落西，又東南入南海，疑即此《注》之恆水。按輿圖，南海于岡噶、札馬訥二水入處，海水皆北溢，東西相望，與《西域記》所稱兩海
所納，自為東西，亦適相合也。
釋氏論：佛圖調列《山海經》曰：朱脫調字。趙據吳本增，戴增同。守敬按：《高僧傳》，竺佛調，未詳氏族，或云天竺人。有記云，此竺佛調譯出《法鏡經》及《十慧》等。按釋道安《經錄》，漢靈帝光和中，有沙門嚴佛調，共安玄都尉，譯出《法鏡經》及《十慧》等，而此竺佛調乃東晉中代時人，見名字同，便謂為一，謬矣。今按《歷代三寶記》，嚴佛調，臨清人。此《注》上文引《佛國調》曰，佛樹中枯，其來時更生枝葉，則為天竺人。《高僧傳》，釋道安、佛國調，俱事佛國澄為師，則道安著書，蓋以調道所逕見，近取其說。西海之南，流沙之濱，赤水之後，黑水之前，有大山，名曰崑崙。守敬按：《大荒西經》文。又曰：鍾山西六百里有崑崙山，所出五水。守敬按：《西次三經》文。鍾山西百八十里曰泰器之山，又西三百二十里曰槐江之山，西南四百里曰昆崙之丘。是崑崙在鍾山之西九百里，又《經》：昆侖所出為河水，赤水，洋水，黑水，只四水。祖以佛圖調《傳》也。朱祖作粗，趙據孫潛校改，戴改同。又近推得康泰《扶南傳》，傳崑崙山，正與調合。如《傳》，自交州至天竺最近，泰《傳》亦知阿耨達山是崑崙山。守敬按：《釋迦方志》引《扶南傳》，阿耨達山即崑崙山。
釋云：賴得調《傳》，豁然為解，乃宣為《西域圖》，以語法汰。守敬按：《高僧傳》，竺法汰，東莞人。法汰以常見怪，謂漢來諸名人，不應河在敦煌南數千里，朱河作何，《箋》
曰：疑作向。趙改河，云何乃河字之誤。全、戴改同。敦煌在今敦煌縣東南。而不知崑崙所在也。釋復書曰：朱釋下有云字，曰作日，《箋》曰：此疑無云字。又曰：釋云，當是僧名。趙、戴云改曰。守敬按：《高僧釋道安傳》，與同學竺法汰俱憩飛龍山。又云，令法汰詣揚州。《法汰傳》，少與道安同學。又云，與道安避難，行至新野，安命汰下京。是釋道安與法汰善，此蓋其別後書札往來之辭，則釋指道安，云字衍文，朱氏疑無云字，是也。而又謂釋云當是僧名，失之。按《穆天子傳》三：穆王于崑崙側瑤池上，觴西王母。守敬按：《穆天子傳》卷三，天子觴西王母於瑤池之上。不言崑崙側。卷一云，河伯詔穆王至于崑崙之丘。卷二云，天子宿於崑崙之阿。又云，升於崑崙之丘，以觀黃帝之宮。又云，天子□崑崙以守黃帝之宮。又云，濟於洋水，至於黑水。二水皆出崑崙西北隅，則因至崑崙而遊崑崙旁之地。此瑤池亦與崑崙近。故酈氏承《傳》上文，言穆王于崑崙側瑤池上觴西王母耳。云，去宗周瀍萬有一千一百里。守敬按：《穆天子傳》四，自宗周瀍水以西，至于河宗之邦，陽紆之山，三千有四百里。自陽紆西至于西夏氏，二千又五百里，自西夏至于珠余氏及河首，千又五百里，自河首襄山以西南至于舂山、珠澤、昆侖之丘，七百里。自舂山以西至于赤烏氏舂山，三百里。東北還至于群玉之山，截舂山以北，自群玉之山以西，至于西王母之邦，三千里。通計萬有一千四百里，此云萬一千一百，蓋除舂山還至群玉之三百里不數也。
何得不如調言？子今見泰《傳》，非為前人不知也。而今以後，乃知崑崙山為無熱丘，何云乃胡國外乎？守敬按：《海內東經》，昆侖
山在西胡西。余考釋氏之言，未為佳證。《穆天子》、《竹書》及《山海經》，皆埋縕歲久，編韋稀絕，書策落次，難以緝綴。後人假合，多差遠意。朱《箋》曰：謝兆申云，遠當作違。謂當作意多差違。趙云：按依本文自通，紛紛臆說，終屬辭費。至欲訪地脈川，朱欲作若，《箋》曰：古本作欲。趙云：古本即黃本，作欲亦非，不如仍舊。戴改作欲。會貞按：黃本作欲，趙說非也。不與經符，驗程準途，故自無會。釋氏不復根其眾歸之鴻致，朱眾作艱。趙同。全云：施廷樞曰，根其艱三字，疑。戴改艱作眾。會貞按：明抄本作眾。陳其細趣，以辨其非，非所安也。今按《山海經》曰：崑崙墟在西北，帝之下都。崑崙之墟，方八百里，高萬仞，守敬按：二句前已引。上有木禾。面有九井，以玉為檻。面有九門，門有開明獸守之，百神之所在。守敬按：《海內西經》文。郭璞曰：此自別有小崑崙也。守敬按：《山海經》，海內昆侖之虛句，郭《注》，言海內者，明海外復有昆侖山。無小昆侖之說。郝氏《山海經箋疏》據此《注》，疑今本郭《注》脫此句。考《博物志》一漢使張騫渡西海至大秦，西海之濱，有小崑崙，高萬仞，方八百里。與此《經》所稱之崑崙方八百里高萬仞者合。郭蓋本以為說。至《史記‧相如傳‧正義》所指肅州之小崑崙，則又一小崑崙也。又按淮南之書，《墬形訓》「《淮南》之書《墬形訓》」　按：《墬形訓》三字是《疏》語，當依例作小字，此誤鈔作大字。 崑崙之上，有木禾、珠樹、玉樹、璇樹，朱璇作瓊，趙同，戴改。
不死樹在其西，朱無在其西三字。趙據原書增，戴增同。沙棠、琅玕
在其東，絳樹在其南，碧樹、瑤樹在其北。旁有四百四十門，門閒四里，里閒九純，純丈五尺。旁有九井，玉橫維其西北隅。北門開以納不周之風。守敬按：《西次三經》不周之山，郭《注》，此山形有缺不周處，因名。西北不周風，自此山出。傾宮、旋室。朱《箋》云：舊本作掖室。趙云：按《淮南子》正作旋室，不得據誤本以改古書。縣圃、涼風、朱《箋》曰：古本作閬。守敬按：原書作。「守敬按《淮南子》作涼」　按：朱《箋》已有，「守敬按」三字刪去。(「《淮南子》」，今已據臺北本改「原書」)。 樊桐，在崑崙閶闔之中，是其疏圃，疏圃之池，浸之黃水。黃水三周復其原，朱作原，趙據黃本改源，戴改同。守敬按：《大典》本、明抄本並作原。是謂丹水，飲之不死。守敬按：王念孫曰，《淮南子》丹水本作白水，此後人妄改之也。《水經注》引此作丹水，亦後人依俗本改之。《楚辭‧離騷》，朝吾將濟於白水兮，王《注》，《淮南》言白水出崑崙之原，飲之不死。《文選‧思玄賦》，白水以為槳。李善即引王《注》。《御覽》地部亦引《淮南子》曰，白水出崑崙之原，飲之不死，則舊本皆作白水，明矣。河水出其東北陬，赤水出其東南陬，洋水出其西北陬，沈炳巽曰：本文河水出其東北陬，赤水出其東南陬，弱水出自窮石，至于合黎，洋水出其西北陬，故曰四水。今節去弱水句則三水矣。趙於洋水句下，增弱水出自窮石至于合黎十字。守敬按：非也。河水、赤水、洋水皆出崑崙陬，弱水則出窮石，故酈氏刪之不引，而隱以丹水備四水之數。沈謂節弱水僅三水，趙徑增弱水十字，毋乃失酈意歟？
凡此四水，帝之神泉，
以和百藥，以潤萬物。崑崙之邱，或上倍之，是謂風之山，朱《箋》曰：古本作浪風。登之而不死。或上倍之，是謂玄圃之山，「玄圃之山」　按：沈炳巽云：「《淮南子》『玄圃』是『縣圃』，無『之山』二字。」 守敬按：原書玄作縣，同上。登之乃靈，能使風雨。或上倍之，乃維上天，登之乃神，是謂太帝之居。禹乃以息土填鴻水，以為名山，掘崑崙虛以為下地。守敬按：以上《墬形訓》文。高誘曰：地或作池全云：七字《注》中《注》，本雙行夾寫，後人傳鈔連作大字，下文多有之。此下朱有《山海經》曰，不周之山，不周之北門，以納不周之風十九字。趙同。孫星衍曰：今本《山海經》脫之。戴刪此十九字，云：考《山海經》中言不周之山者，亦無此語，當是衍文。則以髣髴近浮圖調之說。全云：以、已通。趙云：浮圖調即佛圖調，戴浮改佛，下同。阿耨達六水，蔥嶺，于闐二水之限，與經史諸書，全相乖異，又按《十洲記》：朱作十三州說，《箋》曰：按《十洲記》，東方朔所撰，崑崙等語具在記中。此三字疑衍，說字誤，當作《十洲記》。趙、戴刪改。崑崙山朱山下有也字，《箋》曰：也字衍。趙、戴刪。在西海之戍地，北海之亥地，朱北訛作東，趙據黃本改云：以西與北連，戍與亥近也。戴改同。守敬按：原書作北海。
去岸十三萬里，有弱水，周繞山。朱作迴，山作。趙同。戴作，作山。戴與《大典》本、黃本合。《大荒西經》，昆侖丘下，有弱水之淵環之。東南接積石圃，西北接北戶之室，東北臨大闊之井，朱作活，趙同，戴作。西南近承淵之谷，朱近作至，趙據黃本
改，戴作近。守敬按：《大典》本、明抄本並作近。此四角大山，實崑崙之支輔也。積石圃南頭昔西王母告周穆王云：去咸陽三十六萬里。朱無云字，《箋》曰：《十洲記》作王母告周穆王云，咸陽去此四十六萬里。趙、戴增云，戴三改四，守敬按：《釋迦方志》引《十洲記》作三十，《續博物志》亦作三十，與此同，則今本《十洲記》作四十，誤。古人三、皆積畫成字，故易混也。
山高平地三萬六千里，上有三角，面方廣萬里，守敬按：《十洲記》無面字。形如偃盆，會貞按：今本《十洲記》形如偃盆下按下狹上廣，至於偃盆寬廣之原固也不可俱記一段，係敘崑崙上有金臺玉闕至天帝君治處也，三句係另敘鍾山俱在方丈一條之下，是或言方丈，或言崑崙，或言鍾山，截然不混，此《注》形如偃盆下，接上有金臺三句，是以言鍾山者屬之崑崙矣皆往來也下，接上廣故曰崑崙一段，是以言崑崙者屬之方丈矣，與《十洲記》大異，戴氏見其不合，因移上廣故日崑崙一段於上有金臺句之前，並於上廣上增下狹二字，又於上有金臺上增其北海外又有鍾山八字，以下全與《十洲記》合，但細繹此《注》前後文義，則似有當仍原文者，蓋前言阿耨達山即崑崙山，接敘新頭河恒水出崑崙山，至自為東西也止，以下申說崑崙非一，自釋氏論佛圖調列《山海經》，至何云乃胡國外乎，引釋氏據佛圖調說，言阿耨達即崑崙，去中國不遠，余考釋氏之言至非所安也，乃酈氏虛駁其說，自今按《山海經》至全相乖異，又引古言崑崙不遠，若與佛圖調說合，但二水一出蔥嶺，一出于闐，不出阿耨達，與經史異，又按《十洲記》至難言康泰、佛圖調之是矣，則引古言崑崙去中國甚遠，足見康泰、佛圖調之非隨言，天下之
廣，同名者多，以東海方丈亦有崑崙之稱，西洲銅柱又有九府之治，虛提四句，下分應東方朔《十洲記》至不可具記，實指東海方丈有崑崙之稱，又引東方朔《神異經》至帝之囿時，實指西洲銅柱有九府之治也，未仍參活以六合廣遠，不可懸定結之，詞旨典折，悉心思之，卻有條不紊，然則《注》之上廣一段，於皆往來也之下，蓋酈氏所見，《十洲記》如是，朱、趙或有見於此，故間引《十洲記》訂正訛字，而不敢移易本文，戴氏移此段於上有金臺之前，是引東方朔《十洲記》，但方丈，不及崑崙，與所云東海方又(驛案，又當是丈之誤)亦有崑崙之稱不相應矣，今姑仍戴而詳辨之。
下狹上廣。朱無下狹二字。趙從沈炳巽據原書增。戴增同。故曰崑崙山有三角，其一角正北，干辰星之輝，朱干訛于，趙、戴改。守敬按：原書作干，無星字。名曰閬風巔。其一角正西，名曰玄圃臺。其一角正東，名曰崑崙宮。其處有積金，守敬按：原書處作一周。《類聚》七十八引作一處。為天墉城，面方千里。城上安金臺五所，玉樓十二，守敬按：原書十二下有所字。其北戶出，戴出作山，按各本皆作出。承淵山，又有墉城，金臺玉樓，相似如一。淵精之闕，朱《箋》曰：《十洲記》作流精之闕。趙云：按道元所引，猶是曼倩原文，朱氏所見，則唐人避諱改易之書也。守敬按：趙說未是。如果唐人避諱，改淵作流，何以上文承淵谷、承淵山仍作淵耶？蓋《十洲記》自作流，故《文選‧登樓賦‧注》引亦作流，此酈氏鈔變耳。光碧之堂，瓊華之室，紫翠丹房，景燭日暉，朱作錦雲燭日，趙同，戴改。朱霞九光，
守敬按：《御覽》八引《十洲記》作流光。《書鈔》一百五十一、《文選‧注》三十一引仍作九光。西王母之所治，真官仙靈之所宗，朱靈作虛。《箋》曰：《十洲記》作靈。趙、戴改。上通旋機，朱作璿璣。趙同，戴改。守敬按：《大典》本、黃本並作旋機。元氣流布，五常玉衡。理九天而調陰陽。戴改此十一字作玉衡常理，順九天而調陰陽。按《十洲記》與朱本同。品物群生，希奇特出，皆在于此。天人濟濟，不可具記。朱上廣至此在皆往來也下。張華敘東方朔《神異經》曰上，趙同，戴據《十洲記》移此。
其北海外，又有鍾山，朱無此八字，趙同，戴增。上有金臺玉闕，亦元氣之所含，朱含作合，趙、戴改。守敬按：《十洲記》作舍。天帝居治處也。朱居作君，下衍所字，趙同，戴改刪。會貞按：原書作居治處。考東方朔之言及《經》五萬里之文，難言浮圖調、康泰之是矣。戴之下增傳字，守敬按：不必增。「守敬按不必增」　按：戴氏據「調傳」、「泰傳」而增，未為不必。 六合之內，守敬按：《海外南經》，六合之閒，郭《注》上下四方為六合也。水澤之藏，大非為巨，小非為細，存非為有，隱非為無，其所苞者廣矣。于中同名異域，稱謂相亂，亦不為寡。至如東海方丈，亦有崑崙之稱，西洲銅柱，又有九府之治。東方朔《十洲記》曰：方丈在東海中央，會貞按《續博物志》引《十洲記》，方丈在東海之中央。群仙所治，為崑崙山，有三角，曰閬風，曰玄圃，曰崑崙宮。所引《十洲記》以方丈為崑崙，與《注》同。是《注》於方丈下敘崑崙三角，蓋亦原書如此，今本乃後人
移綴。東西南北岸相去正等。方丈面朱《箋》曰：《十洲記》作方丈方面。各五千里，上專是群龍所聚，有金玉琉璃之宮，三天司命所治處。群仙不欲升天者皆往來也。張華敘東方朔《神異經》守敬按：《隋志》，《神異經》一卷，東方朔撰。張華注。此敘疑當作注。然酈氏所引皆《經》文。曰：崑崙有銅柱焉，其高入天，所謂天柱也。守敬按：《類聚》七引《龍魚河圖》曰，崑崙山，天中柱也。圍三千里，圓周如削。下有回屋，仙人九府治。守敬按：原書治下有之字。
上有大鳥，名曰希有，南向，張左翼覆東王公，右翼覆西王母，背上小處無羽，一萬九千里，西王母歲登翼上，之東王公也。故其柱銘曰：崑崙銅柱，其高入天，圓周如削，膚體美焉。其鳥銘曰：有鳥希有，綠赤煌煌，不鳴不食，東覆東王公，西覆西王母。王母欲東，登之自通。陰陽相須，惟會益工。《遁甲開山圖》守敬按：《隋志》，《遁甲開山圖》三卷。兩《唐志》作二卷。曰：五龍見教，天皇被跡，望在無外柱州崑崙山上。會貞按：《類聚》十一、《初學記》九、《御覽》七十八引《開山圖》並無望字及無外二字，上作下。榮氏《注》會貞按：《隋志》及《舊唐志》，《遁甲開山圖》，榮氏撰。據酈《注》及《御覽》等書，知為榮氏《注解》。云：五龍治在五方，為五行神。朱行上脫五字。全校增，趙、戴增
同。會貞按：《御覽》十七引榮氏《解》有云，今五行之神也。則增五字是。五龍降，「五龍降」　按：沈欽韓《疏證》云：「『降』疑當『陟』」。「陟」者，崩也。鈔本下有《竹書紀年》稱「帝崩為陟」。天皇兄弟十二人，分五方為十二部，法五龍之跡，行無為之化，天下仙聖，治在柱州崑崙山上。無外之山，在崑崙東南一萬二千里，五龍天皇，皆出此中，為十二時神也。《山海經》曰：崑崙之邱，實惟帝之下都，其神陸吾，是司天之九部及帝之囿時。「及帝之囿時」　按：沈本引「郭景純《注》云：主九城之部界，天地苑囿之時節也。」此「囿時」所本。熊校語嫌過簡，故補之。又按：沈欽韓《疏證》云：「殿本作『囿』誤(從趙作四時)，蓋但據今本《山海經》以改此文。」其實酈《注》所引與今本不同者非一處，殿本皆自改竄，此其所短。 趙囿作四，會貞按：《西次三經》文作囿。郭《注》，主九州之部界，天地苑囿之時節也。然六合之內其苞遠矣。幽致沖妙，難本以情，萬像遐淵，朱此下有渾字。《箋》曰：渾字疑贅。趙、戴刪。思絕根尋。朱《箋》曰：謝云，根，鈔本作垠。
自不登兩龍于雲轍，朱《箋》曰：不疑作非。趙云：按不字義亦通。騁八駿于龜途，等軒轅之訪百靈，方大禹之集會計，儒墨之說，孰使辨哉？「儒墨之說孰使辨哉？」　按：此用韓非顯學語意，猶言孰使「定儒墨之誠」哉，即定其誠偽也。 守敬按：《魏志‧注》末稱，魚豢曰，徒限處牛蹄之涔，又無彭祖之年，無緣託景風以述游，載騕裏以遐觀，但眺乎三辰，而飛思乎八荒，與酈意同。
史／地理／水經注疏／卷九／清水(P.797)
又東過汲縣北。
縣故汲郡治，晉太康中立。守敬按：兩漢、魏縣屬河內郡。《晉志》，泰始二年置汲郡，與此異。郡後廢、北魏復置。《地形志》，汲郡治枋[原誤城。]頭，汲縣治汲城，郡與縣不同治。據《元和志》、《寰宇記》並云，孝靜帝移郡理枋頭城，在酈氏後，則酈氏時郡治汲縣。《方輿紀要》，在汲縣西南二十五里。城西北有石夾水，飛湍濬急，世朱訛作也，趙同，戴刪。守敬按：《名勝志》引此作世，屬下句，是也。今訂。人亦謂之磻溪，守敬按：磻溪本在寶雞縣，詳《渭水注》，此沿俗稱敘錄，故以亦謂之磻溪別之。言太公嘗釣于此也。朱嘗訛作常，趙同，戴改。城東門
北側有太公廟，守敬按：《地形志》，汲縣有太公廟。據《注》下文，又有太公廟，《地形志》蓋渾括之。廟前有碑。守敬按：此碑今不存。碑云：守敬按：文見《隸釋》二十。太公望者，朱作君，《箋》曰：宋本作者，戴、趙改。會貞按：《大典》本、明抄本並作者。《寰宇記》引此同。河內汲人也。守敬按：《呂氏春秋》[《當染首時》]《注》、《淮南》[《汜論》]《注》並同。《史記‧齊世家》稱東海上人。
縣民故會稽太守杜宣白令崔瑗瑗字子玉，崔駰子，《後漢書》附《駰傳》。曰：太公本生于汲，朱本訛作甫，趙據《隸釋》改，戴改同。舊居猶存，君與高、國同宗太公，「君與高、國同宗太公」　按：《廣韵》六豪高下《注》云：「姓，齊太公之後，食采於高，因氏焉。」又二十五德國下《注》云：「姓，太公之後。《左傳》：齊有國氏，代為上卿。故曰：君與高國同宗太公。」載在經傳，今臨此國，宜正其位，以明尊祖之義。守敬按：王昶曰，《廣韻》云，齊丁公之子，食采于崔，因以為氏。丁公即太公之子伋，其後因以命氏，是崔與丁亦同源太公，故杜宣有正位尊祖之語。于是國老王喜、廷掾鄭篤、功曹邠朱作邵，《箋》曰：舊本作邠。戴、趙改。守敬按：《大典》本、黃本並作邠。然考《姓苑》有豳姓者，唐改為邠。此邠字亦可疑。勤等，咸曰宜之，遂立壇祀，為之位主。城北三十里有太公泉，會貞按：《衛輝府志》，太公泉在汲縣西北二十五里，流十餘里，伏流入地。泉上又有太公廟，會貞按：《元和志》太公廟在汲縣西北二十五里。廟側高林秀木，翹楚競茂，相傳云，太公之故居也。
晉太康中，范陽盧無忌為汲令，立碑于其上。趙云：《金石錄‧跋尾》曰《晉太公碑》，略云，太公望者，此縣人。大晉受命，四海統一。太康
二年，縣之西偏，有盜發冢，而得竹策之書。藏書之年，當秦坑儒之前八十六歲。又云，其《周志》曰，文王夢天帝服元禳以立于令狐之津。帝曰，昌，賜汝望。文王再拜稽首，太公于後亦再拜稽首。文王夢之夜，太公夢之，亦然。其後，文王見太公而詢之曰，而名為望乎？答曰，唯，為望。文王曰，吾如有所於汝見。太公言其年月與其日，且盡道其言，臣以此得見也。文王曰，有之，有之，遂與之歸，以為卿士。又曰，其《紀年》曰，康王六年，齊太公卒。參考年數，蓋一百一十餘載。按前世所傳汲冢諸書，獨有《紀年》、《穆天子傳》、《師春》等，不載所謂《周志》者，不知為何書。而杜預《左氏傳‧後敘》云，《汲冢書》凡七十五卷，皆藏祕府，預親見之。以此知不特十餘萬言，其亡逸見于今者絕少也。碑，汲縣令盧無忌立，後題太康十年三月云。守敬按：此碑今移城內府學宮。又有北魏穆子容太公廟碑則在今汲縣城北。太公避紂之亂，屠隱市朝，遯釣魚水，何必渭濱，然後磻溪，苟愜神心，「苟愜神心」　按：楊云：《名勝志》「神心」二字倒互。今按：作「心神」亦通。 守敬按：《名勝志》二字互倒。曲渚則可，磻溪之名，斯無嫌矣。
清水又東逕故石梁下，梁跨水上，橋石崩褫，餘基尚存。
清水又東，與倉水合。水出西北方山西倉谷，朱作水出西北方上山西倉谷。趙云：方上山，《名勝志》，引此作方山上，依乙。又據《寰宇記》引，接增方山在衛縣句。又據《九域志》引，西下增有字。全改方上山作山上，於西倉谷下增方山在衛縣句。戴改上作山，亦增有字。守敬按：《名勝志》作方山西，與趙說不應。隋始改朝歌為衛縣，酈氏安得有方山在衛縣之說，樂史蓋謂方山
在衛縣境耳。《九域志》作亦倉谷，亦鈔變其辭，趙據以改、增，皆非。全本襲趙而稍移易，尤未愜。戴臆改上作山，又增有字與趙同，將方山與倉谷劃斷，是水出方山，非出倉谷，何以謂之倉水？其誤審矣。余謂朱但方下衍上字，別無奪訛。全、趙、戴不察耳。今刪上字，則無不合矣。《地形志》，朝歌有大方山。《隋志》，隋興有倉巖山。《一統志》，蒼峪山在汲縣西北四十里。《汲縣志》，倉水源出西北一百里外之管家井。谷有倉玉石，故名焉。其水東南流，潛行地下，又東南復出，俗謂之雹水。東南歷坶野。朱《箋》曰：謝云，一作牧野。守敬按：《說文》作坶。《玉篇》坶云，《古文尚書》作。[坶之異文。]《詩‧大明‧箋‧釋文》，坶音牧。《疏》云，《牧誓》及《書‧序》皆作牧，《禮記》及此作坶，古字耳。是《書》、《詩》、《禮》本皆作坶，至唐初，坶、牧始錯出，今又一概作牧，俱後人改。故《史記‧周本紀‧正義》引此《注》坶野句，亦改作牧。
自朝歌朝歌詳《淇水注》。以南，南暨清水，土地平衍，據皋跨澤，悉坶野矣。《郡國志》河內郡下。曰：朝歌縣南有牧野。守敬按：《史記‧殷本紀‧集解》引鄭玄曰，紂南郊地名。《說文》，朝歌南七十里地。劉昭云，去縣十七里，誤。《一統志》，在淇縣南。《竹書紀年》曰：周武王武王十二年。率西夷諸侯伐殷，朱《箋》曰：《牧誓》所謂逖矣西土之人，庸蜀羌髳微盧彭濮人是也。敗之于坶野。《詩》《大雅‧大明》篇所謂坶野洋洋，檀車煌煌者也。守敬按：《大雅‧大明》篇文。有殷大夫比干冢，前有石銘，題云：殷大夫比干之墓。守敬按：《通鑑》作大夫不如楊說，齊建武
元年《注》引此，大夫作太師。「《通鑑》……引此，大夫作太師」　按：標點本仍作「大夫」，楊《疏》誤據俗本。考《書》[《微子》]比干為少師，至唐[《太宗紀》]貞觀中，始贈太師，以此作大夫為是。《地形志》，汲縣有比干墓。《隋志》，衛縣有比干墓。《括地志》，墓在汲縣北十里二百五十步。在今汲縣北十五里。所記惟此，今已中折，不知誰所誌也？守敬按：洪氏《隸釋》，「守敬按：洪氏《隸釋》」　按：趙氏引洪氏《漢隸釋》文及《漢隸字源》較詳。大觀中，會稽石國佐有殷比干墓四字，比《水經注》又闕其三，字畫清勁，乃東漢威、靈時人所書，收碑如歐、趙皆未之見。《漢隸字源》，《水經》云，朝歌縣南牧野比干冢前有石銘，隸云，殷大夫比干之墓，今只四字，復不完。石公弼跋云，殷比干墓四字，在今衛州比干墓上，世傳孔子書，然隸始于秦，非孔子書必矣。字畫勁古，當是漢人書。今殷比干墓四字，又非道元所見，決為唐人之筆，稱宣聖書者，村俗語耳。
太和中，高祖孝文皇帝南巡，親幸其墳而加弔焉，刊石樹碑，列于墓隧矣。趙云：《金石錄‧跋尾》曰，後魏孝文帝弔比干文，其首已殘缺，惟元載字可識。其下云，歲御次乎閹茂，望舒會于星紀，十有四日，日惟甲申。按《爾雅》云，歲在戌曰閹茂。又鄭康成注《月令》，仲冬者，日月會于星紀。後魏孝文以太和十八年十一月甲申，經比干墓，親為弔文，樹碑而刻之，是歲甲戌，其說皆合。其未嘗改元而稱元載者，「其未嘗改元而稱元載者」　按：趙氏云：其碑云：「惟皇構遷中之元載，正以宅洛言之也。」較明晰。孝文以是歲遷都洛陽，蓋以遷都之歲言之也。又云，碑陰盡紀侍從群臣官爵姓名。守敬按：鈔變《魏書‧高祖紀》文，此碑今存，首無殘缺。雹水又東南，入于清水。
又東南逕合城南，守敬按：城當在今淇縣南。故三會亭也，以淇、清合河，故受名焉。
清水又屈而南，逕鳳皇臺東北，朱鳳訛作屬，趙同，戴改。守敬按：《地形志》，五城郡隰城有鳳皇臺，即此。又《寰宇記》汲縣下，鳳臺，因鳳所集為名，亦作鳳之證。《衛輝府志》謂鳳皇臺在府城北五十里，稍誤，當在府東北數十里。南注之也。戴刪之字。會貞按：非也。上因敘三會亭，泛說清、淇合河，此句即實敘清水注河，之字指河言，故下文不再敘清水之流，但云謂之清口，明清水已注河也。戴刪之字，則是清水無歸宿矣。由未細繹注文，故有此失。《名勝志》引此，亦有之字。
史／地理／江北運程／卷一　順天西路廳大興縣至東路廳通州／都城扆山帶海神臯奧區也(P.1-1)..[清咸豐十年(1860)刊本]
江北運程卷一
甘泉董恂醖卿甫輯
順天西路廳大興縣至東路廳通州
都城。扆山帶海。神臯奧區也。
〔大淸一統志〕京師形勝甲天下。民俗樸湻。土地深厚。滄海環其東。大行擁其西。喜峰古北諸關衞其北。兗豫荊揚襟帶南服。都會雄固。無過於此。在周為燕召公封國。漢為要郡。唐為重鎭。遼會同初。升為南京。始建都焉。金為中都。元為大都。明初為燕王封國。永樂元年。建北京。稱行在。十九年。稱京師。洪熙初。復稱行在。正統中。始定為京師。　本朝因之。
〔日下舊聞考〕燕薊為軒黃
建都之地。扆山帶海。形勢之雄偉博大。甲於天下。我　朝定鼎於兹。鞏億萬載丕丕基。美矣茂矣。國策謂燕地民不佃作。蓋舉當時風俗言之。其後耕墾相望。地無遺利。今則封畿內外數千里皆成沃壤。盛哉乎。神臯奧區。咸慶樂利而登上腴矣。
〔博物策會〕范鎭之賦幽州也。曰繩直砥平。博大爽塏。巴圖魯巴圖魯。滿洲語勇也。舊作霸突魯。今譯改。之傳幽燕也。曰虎踞龍盤。形勢雄偉。〔日下舊聞考〕案元史穆呼哩傳。孫巴圖魯。從世祖征伐為先鋒。世祖在潛邸嘗從容語曰。今天下稍定。我欲勸主上駐蹕回鶻以休兵息民。何如。對曰。幽燕之地。龍蟠虎踞。形勢雄偉。南控江淮。北連朔漠。果欲經營天下。駐蹕非燕不可。及卽位。卒定都於燕。嘗曰。朕居此以臨天下。巴圖魯之力也。博物策會原本誤以為穆呼哩語。今據元史改正。　穆呼哩。滿洲語禿尖也。舊作木華黎。今譯改。以今考
之。是邦之地。左環滄海。右擁太行。北枕居庸。南襟河濟。形勝甲於天下。誠天府之國也。究其沿革。唐虞則為幽都。夏殷皆入冀地。周封堯後於薊。封召公於燕。正此地也。厥後漢曰廣陽。晉曰范陽。宋曰燕山。元曰大興。國初謂之北平。而為燕府龍潛之地。尋建為北京。而謂之順天焉。
〔邱濬大學衍義補〕太行自西來。演迆而北。綿亙魏晉燕趙之境。東極於醫無閭。重岡㬪阜。擁護萬重。形勢全。風氣密。其東則汪洋大海。浴日月而浸乾坤。其對面之案。則泰岱萬山之宗正當其前。自古建都之地。未有過此者也。
〔唐李益幽州詩〕征戍在桑乾。年年薊水寒。殷勤驛西路。北去向長安。
〔元郝經入燕行〕南風綠盡燕南草。一桁靑山翠如掃。驪珠晝擘滄海門。王氣夜寒居庸道。魚龍萬里入都會。澒洞合沓何擾擾。黃金臺邊布衣客。拊髀激嘆肝膽裂。塵埃滿面人不識。骯髒偃蹇虹霓結。九原喚起燕太子。一樽快與澆明月。英雄豈以成敗論。千古志士推奇節。荊卿雖云事不就。氣壓咸陽與俱滅。何如石晉割燕雲。呼人作父為人臣。偷生一時快一己。遂使王氣南北分。天王幾度作降虜。禍亂衮衮開其源。誰能倒挽析津水。與洗當時晉人恥。崑崙直上尋田疇。漠漠丹霄跨箕尾。
〔宋本燕都詩四首〕拋卻漁竿滄海邊。拂衣來看九重天。畫欄幾曲橋如月。綠樹千門雨似煙。南國佳人王幼玉。中朝才子杜樊川。紫雲樓上如澠酒。孤負春風二十年。繡錯繁華徧九衢。上林初賦漢西都。朱門細婢金條脫。紫禁材官玉鹿盧。萬里星辰開上界。四朝冠蓋翼皇圖。東鄰白面生紈綺。笑殺揚雄臥一區。盧溝曉月墮蒼煙。十二門開日色鮮。海上神山無弱水。人間平地有鈞天。寶幢珠珞瞿曇寺。豪竹哀絲玳瑁筵。春雨如膏三萬里。盡將嵩呼祝堯年。形勢全燕擁地靈。梯航萬國走王城。狗屠已仕明天子。牛相
甯知別太平。元武鉤陳騰王氣。白麟赤雁入新聲。近來朝報多如雨。不見河南召賈生。
〔宋褧詩四首〕萬戶千門氣鬱葱。漢家城闕畫圖中。九關上徹星辰界。三市橫陳錦繡叢。玉盌金杯丞相府。珠幢寶剎梵王宮。遠人縱睹爭修貢。不用雕戈塞徼通。豪傑紛紛白玉京。汗顏血指戰功名。九重見帝多因鬼。萬里封侯不用兵。肥馬塵深心獨苦。鮒魚波涸事難平。西山小隱煙蘿暗。依舊春犁趁雨耕。風物鮮妍飾禁城。豪家戚里競留情。花圍錦幄淸明宴。香擁珠樓乞巧棚。叱撥馬搖金轡具。帡幪車颺繡簾旌。他年定擬持鉛槧。細數繁華紀太平。流珠聲調錦琵琶。韋曲池臺似館娃。羅袖舞低楊柳月。玉笙吹綻牡丹花。龍頭瀉酒紅雲豔。象口吹香綠霧斜。卻笑西鄰蠹書客。牙籤緗帙費年華。
〔李源道燕中懷古詩〕燕王墓上草離離。郭隗臺前對落暉。戰國山川秋氣壯。中原豪傑曉星稀。乾坤納納無人識。南北年年有雁飛。說與盧溝橋畔柳。安排靑眼送人歸。
〔明劉崧早春燕城懷舊詩三首〕金水河枯禁苑荒。東風吹雨入宫牆。樹頭槐子乾未落。沙際草芽靑已黃。北口晚陰猶有雪。薊門春早漸無霜。城樓隱映山如戟。笳鼓蕭蕭送夕陽。宫樓粉暗女垣攲。禁苑塵飛輦路移。花外斷
橋支屭贔。草間壞壁綴罘罳。酒坊當戶懸荷葉。兵壘緣渠插柳枝。不見當年歌舞地。空餘松柏鎖荒祠。海內蒼生困亂離。宫中舞女鬬腰肢。金渠水暖龍船出。彩檻花香翠輦移。松樹盤空皆偃蓋。柳枝拂地更垂絲。迷樓不獨江都恨。鳥竄龍沙更可悲。
〔王廷相帝京詩〕帝京南面俯中原。王氣千秋湧薊門。渤澥東波連肅慎。太行西脊引崑崙。九皇天運坤維奠。萬國星羅北極尊。堯舜昇平見今日。按圖形勝不須論。
〔吳國倫燕京篇〕擬賦燕京勝。三都未足誇。霸圖雄雁塞。古戍扼龍沙。北谷回陽令。西山擁帝家。天平恆嶽迥。地險薊門賒。秦楚慚雞口。侯王屬犬牙。重城開御氣。雙闕倚明霞。芳樹華陽館。高臺易水涯。談天曾碣石。望海卽瑯琊。帶甲環三輔。梯航走八遐。風雲森劍佩。雨露足桑麻。紫陌新豐酒。紅樓宛洛花。輕塵飛白練。旭日麗靑緺。雪色并兒劍。星杓漢使槎。羽林矜節俠。戚里競紛奢。接軫趨長樂。揚鞭過狹斜。悲歌聞擊筑。斥堠警鳴笳。七校傳淸蹕。諸陵望翠華。豎儒何寂寞。抱影獨長嗟。
〔陶望齡帝京篇〕地軸幽燕壯。星辰北極尊。向明開帝服。面勢敞天門。天門帝服何雄麗。到處煙花夾朱第。崔嵬古臺黃金築。迢遞離宫白玉砌。儲胥百萬護嚴更。十二交衢繞鳳城。
見啟北門封將校。新開左掖召儒生。連艘千里吳陵粟。擐甲三營突騎兵。旗亭分隊起。輦路入雲平。搹車隱隱闐街轉。流汗窮冬氣猶喘。說劍相邀過慶卿。談天何處逢鄒衍。走馬東門繡陌新。角弓珠彈鬬芳春。曾持紫綺裁行帳。共屑旃檀作遠塵。七貴豪奢何不有。材官導前蹶張後。蘭錡分將御仗陳。椒房自合君恩厚。董家小兒元賣珠。霍氏大奴公使酒。榮華銷落須臾事。盛滿尋常多怨忌。但見交游去翟公。空傳丞相過車騎。由來破甑難重炊。由來素髮難復緇。千金處囊意氣盛。一朝脫手為人欺。君看世事共如此。獨傍悲歌高漸離。
〔徐熥帝京篇〕文皇定鼎都燕冀。三輔黃圖誇壯麗。九重宫闕何嵯峨。百二山河咸拱衞。五鳳高樓逼太淸。六龍御宇泰階平。曈曨曉日昇金闕。縹緲紅雲擁玉京。玉京金闕倚天開。隱隱鑾輿複道來。雲迷翠幰依龍袞。露滴金莖泛羽杯。平明長樂鐘聲響。九天日月開仙仗。豸史臺中曉聽烏。虎賁階下朝鞭象。月照彤墀環佩齊。風生靑鎖旌旗颺。高臺突兀比章華。上苑紆迴同博望。我家京洛何煌煌。山河錦繡軼隋唐。反舌文身俱稽顙。雕題黑齒盡梯航。三載公車計偕吏。嚴樂鄒枚乘傳至。黃紙承恩金馬門。綠衣賜宴慈恩寺。敕賜當街上五
花。金鞭絡繹更堪誇。市中春色濃如錦。身上宫袍爛似霞。妝臺舞榭層雲裏。粉白蛾黃兼皓齒。怙寵翻令女伴憎。承歡卻得天顏喜。更有中涓美少年。朱顏白皙珥貂蟬。當筵解唱霓裳曲。出直常揮碧玉鞭。一代豪華稱戚里。回天轉日誰能比。薄暮酣歌閶闔門。平明取醉新豐市。繁華三五上元燈。蜀錦吳綾結作棚。任從玉漏催銀燭。不顧銀河轉玉繩。馬上佳人金絡索。筵前公子玉壺冰。懸得華燈燈七寶。搆成綺閣閣千層。中宵露冷羅衣溼。姣童兩兩當筵立。夜永甯愁鳳腦殘。寵移豈顧龍陽泣。侯家繡柱玉盤龍。朝朝鼎食奏歌鐘。翠翹金鳳三千隊。畫閣雕闌十二重。繡枕春宵開菡萏。羅幃夜月絢芙蓉。五侯七貴豪華客。油壁香車過柳陌。花前調笑片時春。百萬黃金輕一擲。春風日日恣遨游。北里南鄰樂未休。玉顏到處堪迴轍。珠箔誰家不上鈎。靑錢多買醉。紅袖暗藏鬮。投來靑玉案。費盡錦纒頭。蹁躚紅袖人如玉。豔舞嬌歌歡不足。琥珀深杯醉玉樓。珊瑚寶樹羅金谷。灼灼桃花兩頰紅。娟娟柳葉雙睂綠。愁縈弱水遠重重。夢繞巫山高六六。王孫公子好游閒。往來射獵向西山。驅將鷹犬垂鞭去。射得狌狸帶箭還。九衢三市相迤邐。車塵白日連天起。六郡良家盡錦衣。四
方賈客多紈綺。錦衣紈綺競豪奢。結俠追歡意氣賒。論交半是蕭朱輩。託命多於趙李家。華堂宴會春風繞。一派絃歌聲嫋嫋。香氣頻聞寶鴨熏。漏聲忘卻銅龍曉。春來春去自年年。聽盡笙歌與管絃。但知芳草春風滿。誰識鶯花歲序遷。自古奢華豈能久。轉眼紅顏成白首。往日堂前羅異花。於今門外生衰柳。世事悠悠未可知。桑田滄海須臾期。金張許史今何處。富貴驕奢空爾為。
〔李攀龍燕京篇〕燕京豪俠地。杯酒為君陳。雙闕西山下。諸陵北海濱。薊門行雨雪。黍谷變陽春。鄒衍初臨碣。荊軻故入秦。黃金來駿馬。白璧售佳人。定鼎從先代。千年正紫宸。
〔孟思詩〕箕尾分星野。軒轅肇帝墟。燕山蟠王氣。瀛海帶宸居。西北饒兵馬。東南富國儲。太平兹樂土。非夢亦華胥。
〔陳泰朔方歌〕朔方大野何寥哉。悲風慘憺從天來。初如巨壑吼陰淚。忽似晴空打怒雷。嚴風吹霜石為裂。淅瀝飛沙砭人骨。萬里書生二十餘。匹馬來為朔方客。朔方之人膽如斗。不鬬才華鬬身手。無復悲歌慷慨聲。猶能使氣屠雞狗。憑高仰視太行山。山氣空濛紫翠間。東西日月自吞吐。今古燕雲相往還。太行勢盡西山起。鳳舞龍蟠聳神偉。昨夜燕支雪作團。散落飛花漢宫裏。朔方猛士氣淩雲。白首防邊
未策勳。馬上相逢淚如瀉。嗟我何為朔方野。
〔程旦幽燕行〕太行亙西天。薊門控東海。山川何雄深。烈士多慷慨。千金重然諾。九死志無悔。憶昔荊軻子。英風赫如在。醉挽高漸離。悲歌燕市間。旁觀若無人。乃復涕汍瀾。太子跽避席。頃刻不遑安。朝送易水歌。夕入函谷關。秦王殿上走。羣臣仗下喧。把袖志莫遂。負劍已喪元。立名輕其身。報德安足言。至今少年者。甲騎獵平原。結客滹沱陰。剽吏長安道。殺人若刈麻。攫金如糞草。鼓鐘常達旦。終歲常醉飽。自視七尺軀。焉能牖下老。
史／地理／江北運程／卷二十二　山東兗州府滕縣嶧縣／運河西岸跨滕嶧兩縣境水櫃有微山湖(P.1-1)..[清咸豐十年(1860)刊本]
江北運程卷二十二
甘泉董恂醖卿甫輯
山東兗州府滕縣嶧縣
運河西岸跨滕嶧兩縣境。水櫃有微山湖。
〔漕運紀程〕微山湖。在運河西岸。北承昭陽湖。南接郗山呂孟韓莊張莊四湖。計長九十二里。湖之東岸上流有垻一。水口二。橋牐各一。俱減水入湖。總由張谷山口南流至徐境彭河入運。仍於韓莊牐南分支出湖口牐入泇河濟運。雍正二年。於張谷山創築草垻一道以資節蓄。
〔蓄水濟運篇〕張谷山草垻。按微山湖上承昭陽諸湖之水。由張谷山出荊山口而南。其經流也。分支
出湖口牐濟運。强之就高。則必湖水盈滿方得暢注。雍正二年。
詔於張谷山前築草垻一道。節蓄諸湖。以裕濟泇之脈。若遇湖水盛漲。仍開垻放水以保運道。責在河官之時其啟閉云。
〔洩漲保運篇〕微山湖。在運河之西岸。自朱姬莊北至夏鎭設減水垻牐。凡汶泗漲溢洩入湖內。經徐沛入運。東南歸海。
〔會典〕微山湖。北連昭陽湖。又北連南陽湖。東隔運河連蜀山湖。魚臺縣鄒縣滕縣嶧縣。及江蘇之邳州豐縣環之。
〔一統志〕呂孟湖在滕縣南一百二十里。北為運河。其西為赤山湖。微山湖。東為張莊湖。又東接嶧縣之韓莊湖。實一湖也。今通謂之呂孟湖。明史河渠志。諸湖連
注八十里。引薛河出地浜溝入運。
〔明會典〕赤山湖微山湖呂孟湖張莊湖。四湖相連長八十里。在徐州。引薛河出地浜溝入新河。
〔山東通志〕微山。在滕縣南一百里。下為微山湖。又東南為赤山。下為赤山湖。又東南為呂孟山。下為呂孟湖。三湖相聯。〔又〕微山湖。在滕縣西南七十里。凡境內大小諸湖。如郗山呂孟等以湖名者不一。皆統於微山湖。昭陽其別名也。
〔全漕運道圖說〕微山湖。周圍一百八十里。上承昭陽南陽諸湖。及金單曹定等州縣〔恂按〕此據曹州未升府時言之。謂金鄉縣單縣曹州定陶縣也。州舊屬兗州府。雍正十三年。升為府。設荷澤縣為府治。轄州一。濮縣十。荷澤、單、城武、鉅野、鄆城、曹、定陶、范、觀城、朝城、坡水。匯成水櫃。由韓莊湖口雙牐
宣濟八牐。並江南邳宿一帶運河。定誌收水一丈四尺。
〔四省運河圖說〕微山湖。隸江南者十之七。隸山東者十之三。所以接濟運河之不足。故常宜閉板蓄水。至八牐下板水猶不足。然後酌量啟板以接濟之。若湖水盛大。則八牐不下板。仍宜開月河以放之。又微山湖。西南切近黃河。宜築攔黃垻。上接太行隄。堅禦濁流。勿使漫塞湖河。致梗運道。
〔居濟一得〕微山湖。所以濟運河之不足者也。故常宜閉板蓄水。至八牐下板水猶不足。然後酌量啟板以接濟之。蓋湖水小則八牐宜下板。湖水大則八牐不宜下板。若湖水盛大。則八牐不下板。仍宜開八牐月河以放之。
此湖南岸宜築隄以障黃水。自沛縣太行隄接築。由荊山口南至子房山下。若不築此隄。或數年後。或數十年後。微山湖勢必如堽頭湖淤為平陸。不特無水濟運。而黃水勢必灌入運河。運河又必淤塞矣。夫舊運河原在南。因黃水淤塞。改開泇河矣。若泇河再淤。又從何處改挑乎。此不可不早為之計者也。〔又〕微山湖南。宜築攔黃隄一道。上接沛縣太行隄。下至徐州荊山口。黃水泛漲時。使由隄南東行入彭家河。至貓兒窩。微山湖淸水使由舊河出荊山口。合彭家河。亦至貓兒窩。蓋堽頭湖俱經淤平。微山湖已淤其大半。南岸若不築隄。不數十年。黃水屢灌微山
湖。勢必淤平。不惟微山湖不能蓄水濟運。恐泇河亦受其淤。所關運道良非淺鮮也。
〔山東運河備覽〕微山湖。備考作韓莊湖。周一百八十里。隸江南者十之七。隸山東者十之三。全河備考。在郗山之南者為郗山湖。又東南為呂孟湖。又東為張莊湖。又東為韓莊湖。名雖不同。實無限隔。自東北南陽垻。至西南徐境利國監。瀰漫幾二百里。俱隔在運河西岸。運道從韓莊牐至夏鎭牐。計七十里。皆逼臨諸湖。僅隔土垻一道。寬窄不齊。其韓莊之北。建有郗山減水牐。韓莊湖口牐。及護牐石垻一道。以障諸湖之水。並資蓄洩濟運。歲應修治。而微湖之西南切近黃河。每有漫瀉之
患。苟不堅禦。濁流一入。不特滕嶧為巨浸。而運道必至梗阻。保運者所宜加意也。按乾隆二十三年。總河張慤敬公師載山東巡撫阿公爾泰奏。徐城逼近黃河。前人千里金湯。無不築隄防衞。何獨留此數十里無隄之處。蓋緣當日河低岸高。且南有毛城鋪大垻。互相節制。苟遇盛漲。則分洩以保徐城。一至歸槽。則收束以刷河底。今河身日高。遇漲卽溢。溢卽衝刷溝槽。分洩正溜。不特徐邳民田廬舍在在堪虞。卽東省微湖被其挾沙倒灌。每多墊溢之患。請將孫家集一帶數十里凡有溝槽未堵之處。逐一探量。照依花椿做法。一體堆砌亂石垻工。不惟湖水免致
盈溢。而河底日藉衝刷。亦可借水攻沙。無虞淤墊。於是一律築垻。永無黃水倒灌。迨乾隆三十九年。微湖水弱。不能濟運。於江南潘家屯議建垻十丈。秋冬水落沙輕之時。引水入湖。一屆桃汛。先期堵築。卽於是年冬間開穵試行。湖中增水尺餘。於淸明堵閉如常。湖河水勢操縱由人。防險利漕。法制斯備。
〔東河事宜冊〕乾隆五十二年。湖水微弱不敷濟運。刑部侍郎明興督辦濟漕水利。挑濬牛頭趙王等河。工完之後。奏明微湖應加收一丈二尺為度。
〔泇河廳冊〕微山湖一區。周圍一百八十里。隸江南者十之七。隸山東者十之三。界連銅山滕嶧等縣。上承昭陽南陽
二湖。受濟魚金單曹定滕沛各州縣坡水。魚滕等汛運河異漲之水。由各減牐入湖。冬月收蓄。春間開垻。啟放湖口宣濟八牐。及江境邳宿一帶河道。乾隆七年議定收水一丈為度。三十年。總漕楊錫紱奏請加收一尺。五十二年刑部侍郎明興督辦水利。挑濬牛頭趙王等河。又奏加收一尺。以一丈二尺為度。嘉慶二十一年。兵部尚書吳璥查勘湖河情形。奏明微山湖收水以一丈四尺以內為度。
〔河渠紀聞〕康熙五十五年。開微山湖西引河一道。宣洩山東諸湖之水下入江境。按此因大水之年。湖水泛溢。開河洩入江境也。鑿玉皇廟至班家山三千四百餘丈之
長河。引水南下。去路不可不審。微山諸湖之水。由湖口出者入運濟漕。水大開伊家河洩入江境之駱馬湖由六塘河下海。若於微湖之西開河洩水。舍荊山橋別無去路。荊山本屬溝河。容水不多。下游地窪。山東諸水下洩。銅邳宿桃窪地皆成澤國。此甯家山垻所以常封也。微湖蓄水濟運。下流亦謹防漫溢。若分流入運。運不能受。宣導入黃。勢必尋洩水之故道。破潘屯大垻。引黃倒灌。關繫尤鉅。不可為法。〔又〕乾隆十九年。白鍾山奏修微山湖坍塌隄工。按此因江南黃河漫灘之水。由蘇家山孫家集直灌入湖。臨湖土石工程風浪撞擊殘缺而議修也。疏稱、微山
湖。自郗山至韓莊內湖外河。中界石隄。通縴道。衞民田。收束湖水。濟八牐。及江南邳宿漕運。伏秋雨水連綿。加以上游黃水灌入。由湖達河。湖河並漲。臨湖石工間段衝壞。後戧尾土亦俱汕刷無存。協濟江南石料內尚有餘賸三萬丈。卽於此量加選用。白莊恪自調任南河。至是垂十年餘。復任河東。中間完顏偉循守修防。而豫東安瀾數年。陽武漫口旋卽堵塞。河運情形。視莊恪未調之先未甚大變也。微山湖隄。為湖河關鍵。前人於此戽水撈泥。界斷湖河。遞年加砌石工。以期鞏固。年久風浪衝損。多一殘缺。卽少一制防。故必有事也。又以黃河歲修錢糧歸兗沂
曹道專管。黃運兩道職守分明。責成專而後事可舉也。〔又〕乾隆二十三年四月。奉
上諭據巡漕給事中海明奏。東省水患。由微山湖漲溢。實由黃河內灌。請於微山湖南圈攔黃隄工。卽以取土方塘。挑成順隄河形。導入荊山橋出貓兒窩入運。並於內華山西建築通湖牐座。以資宣洩等語。黃河由豫入徐。兩岸夾束河身甚狹。不潰決為銅山諸邑害。卽漫衍入於金鄉魚臺。今徐城已增築石工。足資捍衞。山東濱湖州縣民舍田廬不免仍成巨浸。果使民獲安全。卽多費不惜。是否有裨東省。徐郡兩岸亦不致生險。或究不如北岸無隄處接築隄工之為得計。著
尚書劉統勳馳驛前往。夢麟裘曰修尚在河干。並會同尹繼善白鍾山查辦。尋議。自黃村垻至大谷山七十里一律接築土隄。以禦衝激。
按孫家集未漫以前。濟甯河道葉方恆嘗言。微湖西南切近黃河。慮有漫瀉。若濁流一入。不特滕嶧為巨浸。運道必致梗阻。張伯行亦有微山湖南宜築攔黃垻上接太行隄之說。是漫灘為害。昔人早見及此。黃河北岸漫水過多。花莊溝槽及各處土垻改填碎石。並接築土堰使黃水有所節制。又恐束之太驟。別生他險。請於微山湖圈築攔黃垻。然攔之微山湖邊。不若攔於黃河北岸。誠如
聖諭。於北岸無隄處所接築隄工之為得計。允宜欽遵辦理。其自大谷山至蘇家山。逼近河身。兩山夾峙。無庸築隄。舊垻基址應行修整。俾平常之水不致上灘。遇漲漫垻而過。由荊山橋迆下歸運河。該處在微山湖下游。相距四十里。斷不致涓滴漫入生險。專致力於七十里未築之隄。自黃村垻至大谷山接築土隄萬五百餘丈。以頂高六尺底寬八丈為率。離河十里為度。自是萬有餘丈之崇防鞏若金墉矣。明潘宮保束水攻沙。大修徐州以上南北隄岸。而於李莊以下九十里空弗築隄。靳文襄時。已有李道華樓漫水之患。兩岸設牐垻分洩。保護徐城。南岸自毛城鋪
大滾垻外。復建王家山十八里屯天然三牐。北岸蘇家山子房山並建牐垻。而於北岸仍舊不為隄防。蓋其時。河岸與內塘高下相等。漲水大至。任其散蕩以舒其氣。下流徐州一帶得免衝激。水退歸槽。灘地罕有深溝。是以不致奪溜。久而河岸日高。漫流日急。凡黃水出槽停淤。多在近岸。漸遠漸薄。以致南高北窪。厯經歲月。岸高內地幾及丈餘。而黃水建瓴。湖水難出。漫灘水至。跌成大溝。溜隨之入。不可救治。雖填溝築石。而土石交接之地。更湍急寬深。至濁流攔入。湖地高仰。漲水不洩。荒棄沃壤。雖如葉方恆所言。仿東南治田法。開河築圩。車戽耘耔。而汛水時
至。衝激不免。故非接築大隄。無以當衝禦患。
聖明洞悉機宜。永定大謀。滕沛魚濟水荒棄地。變為膏腴。近時開豐沛之茶城河。坡水歸槽。久荒不耕之地。彌望靑葱。其明驗也。黃河北岸接築九十里大隄。遇漲視徐城水誌。以次啟牐。徐城七十丈之河身。淘刷深通。石岸鞏固。初由陳文恭議築。至是始結通河之局。〔又〕乾隆三十六年十月。河東總河姚立德奏明各湖收水情形。宣洩微湖水勢事宜。按蜀山微山諸湖。秋冬貯蓄。春夏灌輸。浮送糧艘北上。歲以為常。疏稱、節屆秋分。正各湖收水之時。飭令廳員。查明湖水深淺尺寸。將一切牐垻涵洞斗門。以次
堵閉。不使走洩。有妨來歲濟運。復親往各湖查量水誌。蜀山湖現收水七尺七寸。馬踏湖收水七尺。南旺湖收水六尺八寸。馬場湖收水五尺四寸。獨山湖收水七尺三寸。俱較往歲為大。蜀山馬踏二湖。緊靠汶河。轉瞬卽屆南旺分水口煞垻之期。尚有汶水灌入。約計挑河三月。可多收水二尺餘寸。重運經臨。儘足濟用。至微山湖地居東省下游。本年伏秋汛。汶泗諸水漲發。並曹單鉅嘉金魚濟甯坡水。匯注入湖。湖中存水尚逾定誌一丈一尺之數。以助東省八牐並江南邳宿運行。固屬有餘。而於濱湖坡窪之地不無有礙。查微山洩水尾閭。東省則有韓莊牐垻
引渠。並伊家河入運。江省則有藺家山等河達荊山橋入運。遇應收湖水時。卽將各尾閭概行築塞。按目下情形。湖水尚大。自不必拘泥舊例築垻攔截。業將湖口牐垻引渠伊家河仍聽洩水。並咨明江省。將藺家山等河暫緩堵築。俟湖水暢消。適符水誌尺寸。應行收蓄之期。再於湖口下板堵築。此為以時蓄洩之道。然微湖盈虛無定。異時卽有收水不足流弱滯運請開江南潘家屯導黃入運涉險求利者。不專事分洩也。可洩則洩。卹農利運。審所宜而已矣。〔又〕乾隆四十年八月。籌議挹注獨山湖泗河餘水歸入微湖以廣瀦蓄。按是時微湖水淺。不敷資用。議開
潘家屯引流入湖。〔恂按〕乾隆三十九年八月十三日。河東總河姚立德奏言。本年湖口牐開垻日。微山湖水存一丈三分。重運經臨暢為宣放。湖水洩枯。現在僅存七尺八寸。晴雨難必。不便久待。因思江南徐州以上或有減黃入湖可以助運。商之河南督臣何煟意見適同。探知兩江督臣高晉七月杪防汛臨徐。隨具札委員赴徐。並知會江南河臣吳嗣爵公同籌酌。兹接高晉回字云。細勘蘇家山迆上潘家屯有舊河形一道。切近微山湖。可以引黃入湖。自隄至湖約三十餘里。第事關兩省蓄洩。必得無礙民田有益運道。庶為兩便。須會同勘明。方可定議奏請等語。臣接札卽與吳嗣爵訂期。星往徐屬與高晉吳嗣爵同往該處勘議再行會奏。是月二十三日姚立德復奏言、東省各湖水櫃正屆收蓄之期。本年秋水不盈。前奉
諭旨命臣設法調劑。於常規之外量為多蓄數寸。以備來春雨水不足。臣因現在微山湖存水短少別無來源。當經札商督臣高晉。查有豐碭廳黃河北岸潘家屯舊日河形切近微山湖。可以引黃入湖。奏明會勘。八月十九日。臣與高晉吳嗣爵先後至徐城勘籌。適二十日接據淮揚道稟報外河廳黃河水長。南岸車路口險要。高晉吳嗣爵卽往彼搶護。不及會勘。屬臣勘明商辦。隨於
二十一日。帶同廳汛。自徐城渡河至北岸。由蘇家山滾垻水綫河。徑赴潘家屯。將河形地勢逐一審度。蘇家山滾垻所洩黃水。從荊山橋以達江省運河。距微山湖較遠。且在下游。不能逆流挽入微湖。毋庸置議。至潘家屯河形。坐落昔日無隄之處。舊名耿家河。其入湖尾閭又名榮家溝。乾隆二十三年黃河北岸築隄後。此河遂分兩截。計自河崖以至湖邊。統長八千餘丈。隄根外灘較高內地三尺餘寸。地勢高下無幾。尚不建瓴。自可仿照蘇家山毛城鋪之制。於穵通大隄處建築碎石垻。長十餘丈。高以四尺為度。兩邊盤築石裹頭。上下修做鉗口束水草垻。並將舊河形疏濬寬深。河頭挑穵倒鉤。不使吸溜。兩岸酌築子隄。以衞民田。俟冬春大河水落沙澄。淨存長水六尺。卽行啟放。於垻面過水二尺。流入湖中。可助湖水不足。來歲東南兩省接濟有資。若遇大河長水七尺以上。仍行堵閉。於民田無損。惟此隄建築之始。原為東省濱湖州縣田廬起見。而微湖水小。係數十年來未見之事。今因來源缺乏無水可收。不得不籌計引黃為權宜之策。且碎石垻工節宣有制。進水多寡操縱由人。斷不致成為巨浸。但議築垻堰疏濬河形。是否合宜。及動用帑項。必須詳慎方可舉行。已札致高晉吳嗣爵再為覆勘公同細商會奏。十
月初八日高晉奏言上月三十日。准大學士于敏中寄字二十七日奉
上諭前據姚立德將查勘潘家屯引黃助湖情形繪圖貼說具奏。因思微湖水不敷用。近處無可挹注。勢不得不別為籌議。潘家屯形勢既可借資引助。亦屬權宜之法。但開穵引河關繫重大。惟時高晉正在老垻口堵築漫工。恐不能前往相度。是以令何煟會同姚立德往勘辦理。嗣因壽張賊匪一案。姚立德現駐東昌幫辦。何煟亦令督兵在境防截。難以兼顧。暫緩勘辦。兹據舒赫德等奏報殲戮賊匪甚多。而賊首尚未就捦。姚立德在東昌防駐。何煟在豫東交界截捦。均難親往。今年秋雨較少。現在又屆水涸之時。若潘家屯引河果可開通挹注微湖。自當及時趕辦。若再遲卽值沍寒。恐挑穵費力。高晉素嫺河務。且曾官山東地方。於微湖水勢情形皆所深悉。此時現在徐州。往勘甚便。著傳諭高晉。迅速馳赴潘家屯勘度。如果引河可開。一面奏聞。一面卽速開工。並通知姚立德派委大員收管。期於明春漕運有裨。仍將查勘辦理各情形先行覆奏。並諭姚立德知之。欽此。臣查東
省下八牐運道。全藉微山湖水灌注。若湖水充裕。不但東省牐河資其浮送。卽下游江南邳宿運道。亦受其益。本年秋雨較少。微湖蓄水無多。上廑
宸衷。令河臣姚立德設法調劑。於常規之外。量為多蓄數寸。以備來春雨泉不足。經姚立德以微湖存水短少別無來源。商之於臣。適臣先已查有豐碭廳潘家屯舊日河形。直達微山湖。可以引黃濟運。經姚立德勘明具奏。兹奉
上諭敕臣勘度水勢情形。如引河可開。一面辦理。一面入奏。臣隨卽率同淮徐道巴靈阿。河營游擊高聖寄。並廳營。暨山東泇河廳王鳳詔等。前赴潘家屯。自外灘以至湖邊。上下勘度。該處向係無隄。聽其分洩。下游衝有河形一道。舊名耿家河。入湖尾閭名榮家溝。自乾隆二十三年黃河北岸築隄後。此河淤廢。僅存間段河形。寬深不一。自河崖至湖邊。統計八千餘丈。逐一測量。河脣高於外灘三尺。外灘高於裏灘六尺。計河頭高於湖邊九尺。現今徐城誌椿存水九尺。潘家屯河脣高出水面四尺。查姚立德原奏。俟大河水落沙澄。淨存長水六尺時。垻面過水二尺。入湖以助不足。俟大河長水七尺以上。卽應堵閉。則此時應將河脣挑深九尺。逐漸挑穵。始能導引入湖。竊思微湖本年來源缺乏。無水可收。不得不籌計引黃。第黃河水性悍急。隄工一開。苟非鉗束得宜。恐水勢莫遏。挹注過多。微湖不能容納。必致漫及濱湖州縣田廬。是開穵隄工引河。誠為關繫重大。臣再四籌酌。江
南黃河上游。別無旁洩之路。止有毛城鋪蘇家山二處。而蘇家山滾垻有大谷山夾峙。垻建山根。天然節制。不能照辦。且潘家屯乃新設之隄。土性虛鬆。地勢平衍。水由隄過。更宜慎重。惟有仿照毛城鋪舊制量為收小。於潘家屯建碎石滾垻寬二十丈為度。兩隄頭簽樁砌石裹護。仍於滾垻外建束水隄。並鉗口草垻。酌留口門六尺。以為重門關鍵。外灘引渠。若在蘇家山迆上開挑直對口門。未免迎溜。應於潘家屯東南米家莊開穵進黃引渠一道。長二千一百一十丈。口寬七丈。底寬一丈。深九尺。與新建垻底相平。該處係避溜倒鉤。不虞吸溜。垻內耿河長五千九百三十丈。就現有河形量為疏濬。一律挑深五尺。口寬六七丈不等。底寬一二丈不等。足資宣洩。引河兩旁。俱屬民田村舍。應各築子堰一道。俱就地形高四五尺不等。卽使水勢稍大。漫上河岸。有堰攔束。亦與田廬無害。如此節宣有制。操縱由人。隄工亦可保守。漕運常資利賴。以上各工。委令淮徐道巴靈阿。帶同熟諳工員確估。臣復覆覈。約計工料共銀三萬三千餘兩。卽在河庫積年餘存公項款內動用。毋庸另請正項銀糧。現在先發八分工料。飭委分投購運料物。一面募夫乘此天氣融和上緊承辦。其潘家屯隄根。因河脣高仰。尚有積水。現設法疏消。先
將無水各段工程。擇於十月初十日開工。限五十日完竣。臣仍督率儹辦。不使草率遲延。工完覈驗報銷。竊計完工已至隆冬。如徐城誌椿。仍有存水六尺。卽可開放宣洩入湖瀦蓄。以待春運。設河水消落不敷挹注。查微湖水誌。目下尚存八尺五寸。回空糧船足敷運行。若冬春再將湖口引渠大加疏濬。歸入運河。先濟頭進幫船。俟桃汛黃河水發。再將潘家屯引渠開放。引水入湖。足資接濟。俟過水時卽遵
旨知會姚立德派委大員一同料理。期於漕運有裨。是月十一日。姚立德奏言、臣會勘江境潘家屯引河工程。初九日抵引河下游鄭家集。晤高晉具言。此處引黃濟運雖係權宜。實屬目下緊要。原估石垻。應加展八丈。共估築寬二十丈。安置湖頭處所。移下百餘丈。形勢更順其所估挑渠築堰及收做鉗口束水草垻。均與臣前次勘議無異。高晉業於初八日具奏。一面分派承修人員。酌發銀兩儹辦俟工竣察看黃水大小。公同開放。引水入湖。臣現在順至韓莊。將東省瀦蓄挑濬各事。逐一查勘。並將回空船隻加緊嚴催。不任耽延。是月十六日
上諭軍機大臣等。據高晉覆奏勘辦潘家屯引黃助湖事宜一摺。所辦尚未甚妥。此事姚立德以今年秋雨較少。微湖存水未充。別無來源。
因潘家屯舊有河形。思欲引黃入湖以濟運。朕以開穵引河關繫甚重。高晉素嫺河務。特令到彼勘度。如該處引河果可開通。目前卽能引流分潤挹注微湖。於明春漕運有裨。自屬甚便。然亦不過一時調劑之權宜。所謂急則治標也。如所云今冬開工興挑。尚未能引水入湖。必俟桃汛水發始為開放。則施工急而其效甚緩。况本年偶因秋雨短少。以致微湖蓄水無多。或明春雨水調勻。泉源湧盛原可助湖波以濟漕。又無庸復事遠求。且目前分引黃流。祇暫濟目前之急。非毛城鋪為徐城尾閭宣洩可比。儻引河一開。黃水經流勢順。或遇夏秋盛漲湍激遄流。吸動大溜。難於遏抑。濱湖民田廬舍。恐不能無衝突之虞。是其利小而患大。不可不慎之於始。今已命姚立德前往該處會同勘辦可卽與高晉詳悉面商。若姚立德酌計微湖之水。明春不致十分匱乏。則又不宜為此冒險之舉。或江南至山東一帶漕河有淤淺之處可趁冬令挑濬以利挽運者。較引黃流似為妥便。卽或畧需工費。諒亦不過三萬餘金。若潘家屯開穵引河。目下所費雖不過三萬餘金萬一將來稍有奪溜之事。多費固不待言。而貽誤河防所關甚大。不可不深思熟計。著傳諭高晉姚立德卽速會商妥辦如以引河為不應挑穵。卽一面停止。一面具奏。仍將作何商辦緣由迅速覆奏。是月二十日高晉姚立德奏言臣高晉具奏勘辦潘家屯引
黃助湖一摺。伏讀十六日欽奉
諭旨。仰見我
皇上慎重河防。訓示詳明。無微不至。查此案工程。臣高晉覆奏後。臣姚立德到工覆勘。並將會同開工情形奏報。臣高晉派員分工。委淮徐道巴靈阿等在工督辦。臣卽遵
旨赴淮。審辦乘灾搶竊之案。臣姚立德卽赴臺莊查估挑穵運河工程。今奉到
諭旨。臣等齊集工次。詳細面商。伏查引黃助湖一事。苟非深思熟計。自難輕議開穵。如果東省湖河有可設法接濟。臣姚立德亦斷不敢藉黃助湖。實因微湖蓄水較少。明春泉源旺盛與否。難以豫定。而江南與山東漕河淤淺之處。每至冬令須相度挑濬。然祇能間段疏治。若將八牐以下盡行挑深則地勢愈下。上游之水一洩無餘。與東省全局有礙。若上下通行挑穵。則所費甚大。非三萬餘金所能辦理。况河底加深。湖水不足。與漕運無濟。再四熟籌引黃助湖。亦有益無損之一道。且潘家屯原定徐城水誌消至六尺時。始行開放。俾水過二尺入湖。俟徐城誌椿長至七尺以上卽行堵閉。非若毛城鋪於大汛水長時開放分洩異漲可比。且現擬照毛城鋪建碎石滾垻。兩牆砌石。外築束水隄並
鉗口草垻。以為重門關鍵。原為慎重啟閉。一經水長。則將引渠層層堵築不致吸溜之虞。吳嗣爵現到擬辦之工查勘面商。亦意見相同。臣等惟有仰懇
聖恩。俯准仍照前奏辦理容督率工員趕緊挑砌。查徐城誌椿現存水八尺以上。察看情形。今冬或未大消。一俟工完。如可開放。亦卽乘冬令水緩力弱時。導引入湖以收速效。總期啟閉以時。不使貽患河防。二十九日。奉
硃批既有益無害自當上緊興工。是年十一月二十九日。高晉姚立德吳嗣爵奏言、臣高晉姚立德遵
旨勘籌開挑潘家屯引河各工。會同臣吳嗣爵覆奏。奉到
硃批。臣等當卽欽遵督飭各工員照估於十月初一日開工儹辦。並委淮徐道巴靈阿。徐州府知府牛翊祖。住工查催。限五十日報竣。今臣高晉審案事畢勘過堰盱石工。卽到潘家屯查勘督辦據各工員將內外引河並隄內兩岸子堰及垻外束水隄鉗口草垻。又滾垻碎石垻底次第辦完惟滾垻兩隄頭原估簽樁砌石裹護。承辦之員。已將石塊灰斤採辦齊全。因時值沍寒。恐修砌不能堅實。必須春融辦理。再四熟籌。徐城水誌。現在日落。僅存七尺。及時開放。尚可引流。挹注微湖。若俟石牆砌成。明春過水。
緩不濟急。且該工原為湖水偶爾短少。引黃助湖。本屬權宜之計。相度情形。應如河臣姚立德原議。兩垻添做草裹頭。足資保護。似不必拘泥原估定做石牆。致誤放水機宜。臣高晉隨札會姚立德吳嗣爵到工商酌。其原估石料灰斤均可節省。今堰盱補修石工。卽將此項料物裝運。由黃河順流而下。可以直抵堰盱應用。臣等商定。卽令將兩垻用料裹護。滾垻石底止留十丈。於十一月二十六日全完。復自上至下。逐一勘量引河丈尺。悉照原估寬深。隄內兩邊子堰。及垻外束水隄。高寬亦俱敷足。簽試處處保錐。滾垻垻底及鉗口草垻。修做亦皆堅固。所辦均各如式。並無偷減草率。驗收後。於二十八日卽將河頭開放進水。由倒鉤而入。過垻下注。導引入湖。測量垻上過水深一尺九寸。復自垻下坐舟測量。水深自三尺五寸至五尺五寸不等。冬令黃水沙澄。不似伏秋渾濁。挹注入湖。尚不停淤。姚立德委山東運河道陸燿。率泇河廳隨時查勘。俟湖水加長。卽知會江南淮徐道督飭豐碭廳營將外灘河頭引渠照舊堵築。卽可斷流。臣高晉吳嗣爵。現仍委廳營駐工。將過水情形隨時報查。嗣後如遇微湖需水接濟。應於霜降後桃汛前。臣姚立德卽一面奏
聞。一面知會臣高晉吳嗣爵。並委員來江。會同豐碭廳營。查明水誌。若
在八尺以下。再為開放。以昭慎重。乾隆四十年三月。姚立德奏言上年八月。因微山湖存水過少。奏蒙興挑潘家屯引河。挹黃助湖。以濟新漕。臣與江南督河二臣敬謹遵辦。自引河工竣開放。迄今三月有餘。湖中陸續長水一尺二寸九分。合之原存底水。共有九尺八寸五分。雖未符前漕臣楊錫紱奏定一丈一尺之數。而覈與上年存水大小相等。交春甘雨應時。泉源甚旺。上游汶水。較上年為大。今歲淮揚二屬漕船。奉
旨截留。船數較上屆差少。通盤計筭湖河水勢。可濟頭二三進幫船之用。今桃汛屆期。臣札知督臣高晉河臣吳嗣爵轉飭道廳乘時堵閉。以固河防。至黃流入湖處。緣冬令水冷沙輕。直引河長五十里。迆邐倒漾而來。漸次澄澈。現今臨湖一帶。並無淤墊。湖邊二麥暢茂。所有堵閉日期。聽江省督河二臣奏報。此開潘家屯引流入湖之原委也。是年九月十二日。姚立德復奏言上年十月間。臣等遵
旨勘籌在江南黃河北岸潘家屯開挑引渠於霜降後開放。洩水入湖。奏奉
俞允遵照辦理。本年頗資接濟。已著成效。今秋臣高晉在徐防汛。因北岸隄外每年伏秋均有灘水積蓄。今年將潘家屯鉗口垻開放。
宣洩入河。亦甚有益。兹臣高晉奉
命來濟會勘蜀山湖。卽由潘家屯順道查勘。上年過水後。止引河頭稍有淤墊。業已挑切如式。其渠身以至榮家溝渠尾並無積淤。前此宣洩外灘淸水。更將渠身渠尾衝刷加深。足資宣洩。臣高晉來東。適臣姚立德在韓莊查勘各湖收水事宜。隨公同面商。並詣湖口牐測量水勢。現在微湖存水八尺三寸。計自四月間重運尾幫北上後。雖已陸續長水一尺一寸六分。較上年此時多收長水七寸三分。但微山湖灌輸東省八牐及江南邳宿運道。最為緊要。原定水誌一丈一尺始足濟運。上年秋雨短缺。收水無多。幸賴潘家屯引流入湖。本年重運經行。為期較久。全漕接濟。行之有益。覈計現存湖水。尚少二尺七寸。查上游坡水。業經遞達歸湖。而南陽十四單牐。現因回空行走。均須堵蓄。是汶泗之水適由運河下注。涓滴不入微湖。北來別無來源。近日天晴雨澤稀少。泉源恐不旺盛。湖水難期增大。潘家屯引渠既屬深通。且上年開後有益無害。自可仍前開放。以資挹注。臣等商酌。上年原定徐城水誌在八尺以下分洩。目下誌椿尚存水八尺餘寸。節令尚早。黃水長落未定。應俟霜降後。徐城水誌消至七尺以下。再將潘家屯引渠頭臨黃垻工起除。俾分洩入湖。以收
濟運之效。俟湖水足用或黃水加長。不必拘期卽時堵閉。奉
硃批。此亦一法。但此奏後。山東得雨。或不致藉此也。十月。高晉奏言、臣前奉
諭旨。赴東會勘蜀山湖。與河東河臣姚立德測量微山湖水勢。僅存八尺三寸。較原定一丈一尺水誌少二尺七寸。不敷濟運。上年開放潘家屯引黃助湖。本年仍應開放。當經會奏。隨札詢河臣姚立德如果東省得雨。湖水增長。無須多此一舉。旋接來札。以東省九月內連次得雨。因久暘之後滲入土中。於民間種麥翻犁頗為得濟。於瀦蓄尚無增長。而上游運河西岸十四單牐全行堵閉。以資回空運行。汶泗之水不能歸湖。微湖仍存水八尺三寸。除導黃助湖別無籌辦之方。臣查彼時黃水尚大。長落未定。潘家屯引河未便啟放。札覆再看情形隨時酌辦。兹復接姚立德來札。以微湖水勢日久仍無增益。屆期應卽啟放。總以水符定誌卽行堵閉。臣查徐城水誌。雖有七尺五寸。而節逾霜降。有消無長。潘家屯應及時開放。因淮徐道及豐碭廳營現在丁家集防工。卽委淮徐游擊會同銅沛同知前赴潘家屯定期十月二十九日將臨黃垻工。並鉗口草垻。一并起除。俾水由引河分洩入湖。一面飛咨河臣姚立德督飭道廳查看。將微湖長水尺
寸關會。如已加長足用。卽速知照。剋期堵閉。彼此相機辦理。此復開潘家屯引流入湖之原委也。復於湖河通融挹注。以濟不足。奏稱、獨山湖。在運河東岸。向來存水。專濟南陽以下沛滕二縣河道。距八牐稍遠。現今微湖水小。八牐重運行走難資接濟。須將此湖之水豫灌微湖。臨時就近宣洩。更於八牐得濟。飭令暢開各水口單牐由昭陽湖以達微山湖。其昭陽微山兩湖相接水淺處。飭縣集夫疏濬。俾暢達微湖。又泗水向以獨山湖為歸宿。現在獨山湖水洩注微湖。若仍聽泗水歸入。必致紆回遲緩。亦令堵閉河之尾閭。俾泗水徑出魯橋。亦由各單牐以達微湖。轉為便捷。微山湖面寬闊。獨山泗河之水歸
入。雖不能大有增益。而於湖水瀦蓄不無少裨。此亦濟涸之一道。獨山湖。在南陽之東。山下有坡地。平衍卑窪。舊為滕魚諸泉所匯。自新河成。坡始蓄為湖。以資灌注。水入南陽昭陽等湖。必須穿運。運河水大。獨山湖水亦低二三尺。湖口若開。入不能出。恐洩運河之水。須俟運河乾塘。方行開放入昭陽。至微湖收蓄泗水之出魯橋者。亦穿運由單牐入微湖。須待冬春水弱始得濟用。均當先事綢繆。不能取效於臨時也。〔恂按〕乾隆四十七年。議開潘家屯。洩微山湖積水入黃。先是乾隆四十六年。豫省漫口黃水下注。淹及沛縣一帶。八月初八日。江督薩載奏言、臣查該縣濱臨微湖。上游來水。除匯歸微山湖外。別無宣洩之路。而微山湖除湖口牐伊家河藺
家山分洩外。亦別無去路。曾與河臣李奉翰商酌。擬將潘家屯垻工開放。導引入黃。祇緣該處本係豫備微湖水小之年。不敷濟運。分黃助湖。定有限制。俟霜降徐城黃河誌椿消存六尺。始行開放。以防掣溜之虞。是地勢本屬外高內低。今測量黃河外灘。高於微湖水面八尺五寸。此時湖雖盛漲。不能漫至隄根。其為地勢高仰可知。是此一處未能分洩。惟有將藺家山草垻。展寬刨深以期暢注。至是。乾隆四十七年二月十八日。韓鑅奏言、臣逐勘伊家河頭尾深通。中段數百丈間有淤淺。當飭運河道調撥額夫撈穵。勒限完竣。其荊山橋凡一百五十九孔。現俱過水甚暢。水色純淸。毫無阻滯。途次接據河北道朱岐稟稱。靑龍岡東垻頭於十一日復行蟄塌。竊計垻工蕆事又需時日。桃汛瞬屆。新運踵臨。運道現難行縴。儻水勢續長。更難籌辦。是分洩之路急宜添備。微山湖下游雖有荊山橋伊家河八牐正河三路分洩。究之總歸江南運河下注。不惟上游減水甚遲。而江南一綫運河亦難容納。漫淹縴路。糧船行走艱難。勢必旁籌分洩。不使水勢全行入運。庶兩省縴道不致淹及。查江南銅山境之潘家屯。向挑引河藉黃入湖濟運。去歲薩載李奉翰欲於此處引湖水入河分洩。因外灘新淤礙難施工。刻下若可挑穵開放。
導淸入黃。俾湖水旁洩。則多一分入黃。自少一分入運。縴道自可放心。臣順道赴潘家屯及水綫河查勘。據道廳面稟。水綫河去歲已經開放。現因水落斷流。潘家屯業經督臣委員量估辦理。該處外灘。現高大河七八尺及一丈二三尺不等。引河估挑與大河底相平。目下可洩淸水二尺餘寸。臣復逐勘。與道廳面商。此就引河估挑。卽可洩水二尺。若將大河底客沙抽溝深二三尺。寬一丈餘尺。所挑引河。估與溝底相平。則洩水更多。且正河抽溝不過數百丈。卽可引入下游深處。淸水刷沙。更可寬深。卽咨會督臣。一面令該道等趕辦以備桃汛。奉
硃批。所辦是。已有旨。又摺內所挑引河句旁。奉
硃批。是。此亟應速為者。是月十九日。薩載奏言微山湖迆西潘家屯。原為洩黃助湖之路。上年因豫省北岸漫口。水由微山湖下注邳宿運河及駱馬湖六塘河以達海。臣與李奉翰廣籌分洩。擬將潘家屯開放。因該處外灘高仰。且多淤佔。礙難挑穵。是以另籌開放蘇家山水綫河及下游運河內之十字河臨黃垻分洩。嗣霜降水消。豫省靑龍岡可望合龍。則下游各處足資分洩。無需再藉潘家屯導引。况該處逼近黃河。上游合龍水歸故道。恐致掣溜。亦非有備無患之計。是以中止。迨冬春以來。豫工屢次變
更。時屆桃汛。上游水長。下游應廣籌去路。舍潘家屯而外別無可籌。臣於正月。卽飭淮徐道何裕城。淮徐游擊藍珠。往潘家屯確勘。外灘稀淤尚未乾涸。若就引河挑穵。既難施工。且形勢較窄。黃水復故。掣溜堪虞。應繞越稀淤。挑成倒鉤形勢。計灘寬二千一百七十餘丈。估挑口寬三丈。底寬二丈。深自五六尺至一丈三尺不等。挑成開放。計可過水二尺。若湖水遞長。則宣洩可以遞深。豫工一經合龍。黃水復故。堵閉亦易。正在批飭照辦。適東河臣韓鑅查勘運河。順道至潘家屯查勘。臣因赴揚屬勘工。未及會晤。兹回淸江。又接大學士公阿桂來札。以豫工疊經變故。應為先事之籌。將潘家屯先行約估豫備。豫工堵築事宜。距大汛尚有月餘。辦理自不致遲誤。查該工現今估定派員興挑亦須二十日始能告竣。臣現卽飭辦。一面親赴潘家屯覆勘。督令如式挑竣。聽候豫省確信開放分洩。此外如上年分洩各路。俱照常開放宣洩。其蘇家山水綫河及宿遷境內十字河臨黃垻兩處。因水落斷流。亦委員勘明。將口門展寬。以備水長分洩不致壅滯。三月十一日。江督薩載東河韓鑅東撫國泰奏言、豫省靑龍岡漫口下注。經由江南河湖入海。臣薩載上年遵籌去路。已將微山湖西之蘇家山水綫河。並下游邳宿運河之臨黃
垻及駱馬湖六塘河等處。凡可分洩路徑。均酌籌宣洩。其徐州潘家屯因外高內窪。河灘稀淤。難以施工。現在豫工又經變更。改建移築。瞬屆大汛漫水。尚應設法分洩。臣薩載復加勘籌。潘家屯垻外黃河灘面漸次乾涸。可以挑渠開放。正在估辦。臣韓鑅前次勘籌運河縴道。復順道查勘。俱經先後奏報。兹查韓鑅國泰督辦運河縴路。由韓莊就近至徐。與臣薩載同至潘家屯相度外灘引渠原估展挑。口寬五丈。底寬二丈五尺。今應倍加展挑。口寬十丈。底寬五丈。大隄及鉗口垻口門。亦各展寬十丈。應飭添夫趕辦。至垻內舊有引河。原寬五六丈不等。年來刷寬七八丈至十餘丈。除已寬十丈者毋庸加展。其不及十丈者。一體挑穵總以寬十丈為度。並將淺處撈濬深通。另添委員分段辦理。內外引渠。統限三月內報完。卽行開放分洩。上游豫工合龍有信。儹堵不致有誤。至潘家屯迆下七八里。有劉家窪亦名柳家窪。上年湖漲漾至隄根。冬令水落。隄根窪處仍存水七八寸。寬數丈。迆裏則地勢較高。業已涸出耕種。近湖現為水漫。若開挑引渠不得河頭。是處距潘家屯僅七八里。隄內積水。與潘家屯東堰甚近。應於隄內抽溝一道。橫抵東堰。並將東堰挑開一段。水長時由此匯注潘家屯引河入黃較為近捷。且大隄可
免於十里內兩處開通。將來堵閉較易。臣薩載現將潘家屯等工交淮徐道徐州府駐工督辦。卽親往下游駱馬湖查勘。督令妥協辦理。四月。薩載奏言、前因河工瞬屆大汛。奏開徐州北岸潘家屯引渠以備分洩。奉到
諭旨飭令展寬挑深。使湖水分洩入黃。并令將駱馬湖六塘河兩處酌量疏通。廣籌去路。當將潘家屯引河復加展寬。並將駱馬湖六塘河及歸海各路勘辦分洩。先後入奏。兹豫省垻工又復陡蟄。現在水勢仍從漫口下注。誠如
聖訓亟須多籌去路。俾資暢注。伏查潘家屯引河。前專委淮徐道何裕城等。駐工督挑。嗣據稟報內外引河及柳家窪抽溝段落。均如式挑竣。正擬將臨黃土垻刨穵啟放。適接河臣李奉翰札會。靑龍岡垻工將次合龍。河水已由引河下注。臣以黃水復歸故道。恐由引河串入微湖。當飭該道迅速堵閉。嗣聞豫工復有變動。又飭該道速將該引河開放。兹據稟報。潘家屯內外引渠。已於四月十九日開放。過水二尺。流行暢達。微湖水勢。可以藉資分洩。五月初十日。薩載李奉翰奏言、臣等前奉
諭旨命於江南下游廣為宣洩。如潘家屯六塘河等處。凡有可以暢達歸海之路。悉心相度籌辦。臣李奉翰於上月二十九日自豫往江南
勘辦。當經具奏。嗣卽沿途順看虞城交界起至徐城一帶黃河。雖間有停淤。逐段測量。較豫省河身尚屬寬深。不致高仰阻遏。惟邵家渡黃家渡邵家莊小梁莊等處。現出零星灘嘴共一十五處。應挑切順勢。使將來水歸故道暢流無滯。隨委員按段確估上緊挑切。至徐卽赴潘家屯上下查勘。臣薩載亦卽於初九日到工會勘。該處引河開放後。隄外新引河現在過水深一尺七八寸。至二尺不等。隄內通湖舊引河現在水深二三尺至四尺五寸不等。就目下微湖存水而論。已資分洩。但靑龍岡垻工停築。則伏秋大汛來源漸旺。下游湖河自必盛漲。若將潘家屯加展當更有濟。惟臣等詳勘潘家屯係在微湖西南。地處上游。灘勢緜遠。外高內窪。是以外灘引河長至二千三百餘丈。挑深一丈三四尺。與大河底相平。現止過水二尺。若一律展寬。不但工費浩繁。大汛前難以挑竣。且形勢亦難暢達。復又察勘。潘家屯迆東張家莊地形較窪。查上年盛漲。湖水漾至隄根。隄外河灘。距黃河止寬一千二百七十餘丈。若於此處將臨湖內灘開渠順勢導引。並將外灘接挑引河一道。通身口寬二十丈。底寬十丈。就灘形高下。定挑穵淺深。多集人夫。務於大汛前儹挑完竣。豫備開放。與潘家屯兩股分流。則湖水分洩入黃又多一路。
亦足以減盛漲。將來黃歸故道。并力儹堵。當不致顧彼失此。現委淮徐道何裕城確估土方。遴員趕辦。勒限完工。此外蘇家山水綫河藺家山草垻。均係上年分洩微湖要路。查蘇家山河尾。原係新舊引河兩道。上年疏挑新河出水甚暢。今再將舊河尾一併開放。並將河底間有高窪不平。亦令挑除淨盡。使內外暢注無阻。其藺家山垻工。係茶城內華小梁三處引河總匯之所。上年湖水湧盛。各引河衝刷寬深。水落後間露淤灘。俱已抽溝挑切。藺家山垻工。原寬四十丈。垻基盡行汕去。垻後又跌深溝槽。共寬八十四丈。內有磯心灘一處。再行挑去八丈。共寬九十二丈。現水深一丈三四尺至一丈八九尺。順注荊山橋下出潘家河入運。並無阻滯。至下游運河分洩路徑。臣薩載上年俱已勘辦。此時豫省靑龍岡垻工。既停堵築。所擬南岸築隄挑渠。白露後始能告成。伏秋大汛。又必盛漲。邳宿運河亦須再加講求。除宿遷境十字河臨黃垻前已展挑寬深。此外駱馬湖六塘河等處有無另籌之路。臣李奉翰現赴下游查勘。另行會奏。臣薩載卽暫駐徐州。督率道廳。將現請開挑之張家莊引渠工程確估派員雇夫興挑。奉
硃批多籌分洩之路。是目今急務。一切妥為之。七月六日薩載奏言、臣
前與河臣李奉翰會勘籌挑徐州張家莊並中河顧家莊兩處引河。當卽委員儹挑。除顧家莊引河工竣開放過水。於六月二十六日由驛入奏。嗣據淮徐道何裕城稟報。張家莊引河將次挑竣。臣卽赴徐親詣查勘。均已如式挑完。卽於二十九日開放過水。深三尺四五寸至四五尺不等。分洩暢順。迆上潘家屯前經遵
旨展挑開放時過水深一尺七八寸及二尺不等。近因微湖水長。該引河過水。深四尺九寸。河尾水深六尺。分洩亦暢。又藺家山水勢加長。深一丈五尺餘寸。下注荊山橋旁抵天齊廟。並經督飭道廳。將蘇家山新舊兩道水綫引河開放分洩。查現在洩水入黃之路。上游有潘家屯張家莊蘇家山三處引渠。下游有十字河臨運垻顧家莊兩處引河分洩入黃。臣現督道廳將臨黃各口門集料以備黃水復歸故道。卽行堵築。其邳宿運河。既有十字河臨運垻並顧家莊分洩入黃。又有劉老㵎分洩入六塘河。而楊家莊李家莊兩處口門入黃更為暢注。是以運河不致驟長。駱馬湖六塘河現在水勢比上年此時小四尺餘寸。足資容納。乾隆四十八年三月二日薩載奏言江南黃河北岸通連微湖及運中河一帶。上年經臣與河臣李奉翰酌籌。將潘家屯張家
莊蘇家山水綫河十字河顧家莊河北鎭等處開洩入黃。均屬暢達。今豫省南岸引河告成。大學士公阿桂會同河撫諸臣商酌擬於淸明前開放。導引黃流順軌下注李奉翰與臣督飭南河各廳營。將北岸水口堵築。據各廳營陸續稟報。潘家屯張家莊及蘇家山水綫河。十字河之臨運臨黃各垻。均經堵築。昔之引黃助湖者。今則導淸入黃。亦一奇也。乘黃河下游斷流偶為此策。必豫籌堵築於河歸故道之先。然後黃流無虞侵軼。薩李諸疏。其籌之熟矣。
〔河渠紀聞〕乾隆四十九年九月。大學士公阿桂江督薩載南河李奉翰東河蘭第錫。會籌微湖運河情形及蓄水濟運事宜。謹按欽奉
上諭。據毓奇奏江境運中河內淤淺阻運。俟回空過後勘估疏浚等語。豫省曲家樓堵閉後。今歲無河決之事。何致漕運遲誤。其弊究在何
處。又據奏江南邳宿一帶挑穵極深。上游八牐地勢高仰。亦恐微湖放出之水直瀉無餘。是濬與不濬。兩皆違礙。將何適從。前歲黃河漫口。據阿桂等奏。黃水於金鄉魚臺以上。沿途澄淤。入湖河者皆係淸水。是以並未淤墊。入運既係淸水。河道自當衝刷益深。何以轉有淺阻。微湖為濟運水櫃。並未聞湖水一瀉無餘。何致一加挑穵卽難攔蓄。恐豫工北岸漫溢。究不免黃水灌入。以致墊高河底。漕運為天庾攸關。若如毓奇所奏。均無善策。豈有坐視不辦之理。令阿桂等公同商論。如何設法辦理。據實覆奏。欽此。欽遵會議覆稱。湖河形勢。及江
南山東運道。通盤籌商。並調運河道沈啟震來工面詢。據稱東
省微湖。承曹單城武金鄉魚臺濟甯坡水。及東岸獨山湖穿運之水。瀠洄匯注。號為水櫃。每年定誌收水一丈一尺。由湖口雙牐出水。下濟邳宿運河。煞垻後。卽可收符定誌。湖底並未淤高等語。查濟甯以南運河。因東岸各山泉水噴沙下注。厯年停積。兼四十六七兩年漫水入運未能疏治。兩岸隄工復塌卸入河。是以處處淤墊。原擬自韓莊迄濟甯一帶大加挑濬。因微湖水勢尚深一丈三尺。正當宣洩。祇疏八牐攔門灘通流。本年漕艘經行順利。卽江廣重船亦未起剝。八牐及江境邳宿一帶。斟酌盈縮。因時蓄洩。湖水有節宣之制。運河得轉輸之宜。向俱如此
辦理。四十六年秋。漫水初至。正當各湖淸水漲盛。頂托來流。黃水自曲家樓至南陽湖邊。相距三四百里。源遠勢散。沿路停淤。澄淸之水乃歸於湖。惟南陽湖西李家橋蘇家橋一帶水色微黃。其南陽湖心並昭陽湖以下。則徹底澄淸並無淤積。詢之沈啟震所稱亦復如是。並稱微湖終年暢放濟漕。現水尚深一丈五分。覈之往年過濟過臨。較定限更早數日。並無淺阻。惟八牐內大泛口等處。向遇伏秋水發卽有沙淤。趕緊撈穵。重運不逾統限。推求漕船遲誤之故。實由江南邳宿運中河內水無來源。向藉東省湖河存水啟放濟運。大汛時。東省各山泉同時長發。
挾沙下注填淤。宿遷上下亦多砂礓。自二十五年大挑後。迄今二十餘年。每年擇要疏濬。不能通暢。兼之冬春雨少。駱馬湖存水及上游來水無多。致間段淺阻。惟有加濬邳宿一帶。至韓莊抵江境地勢建瓴。而上有湖口雙牐鍵束。八牐內節節關攔。不虞直瀉。祇須撙節宣放。與挑深邳宿河道兩不相礙。再邳宿桃境內每遇旱乾水易消落。曾添築草垻蓄水濟運。惟自河成牐下至運口三百餘里。並無關束。河流易洩。擬於邳境貓兒窩及宿遷十字河二處各添築石牐。並將楊莊運口舊有三垻量為收束。更資攔蓄。如此通盤籌計補救之法。運行不患阻滯。並無
慮河身一瀉無餘矣。〔又〕乾隆四十九年十月東撫明興奏查勘曹單等處河渠水利。並疏八牐事宜。按東省河渠西下之水原無來源。祇由伏秋汛坡水匯流下注。順其歸湖之路。瀦於微山諸湖。疏稱、乾隆四十六七兩年間。豫省曲家樓黃水下注。由太行隄衝開缺口直注東境。曹單城武首受其衝。下游金鄉魚臺被淹最甚。至菏澤濮州定陶等處。祇緣旁流漫及。濟甯在魚臺之北。為漫水倒漾所經。其鄆城汶上鉅野等處。黃水雖未到。而各縣境洩水溝槽。均與上下游相接。臣等窮流竟委。沿河查勘各州縣河渠。並無來源。亦無崇山峻嶺。均係伏秋霖潦坡水循
注匯歸於湖。冬春卽涸。僅存河形。上下支幹數十道。綿長五百餘里。自漫水過後。大半已淤成陸。若欲將舊河盡行挑浚。工費浩繁。曹單城武舊河旁。現在各有新衝河身。迆下卽接入舊河。均可作為幹河。境內民人願自疏浚。毋庸動帑。惟各河下游在金鄉魚臺濟甯等境者。逼近南陽等湖。前漫水至此。卽為湖流頂托。致漫散停淤。各河渠亦盡淤墊。須將舊有河身估計挑穵。並量挑歸湖之路。俾自曹單以下。各州縣坡水。由支及幹。暢達於南陽昭陽二湖。下注微湖。庶濟運充裕。民田有益。查如曹縣之白花夏月。定陶之北渠南渠中渠各河。經城單金魚鉅嘉濟
甯各境內。同河異名。統由魚臺之新舊二河。及迆南之馬連河。歸南陽等湖。均屬有名幹河。急應疏治。至趙王河自曹縣紙房集至張秋沙灣入運。由東岸各牐垻洩入大淸河歸海。尚在濟甯以北。距南陽等湖甚遠。惟是河中段。在菏澤鉅野間。迆南又分一支。由鄆城汶上至嘉祥宋家窪支河之水。至濟甯為牛頭河。會澹臺河。出魚臺廣運舊牐。歸南陽湖。因下游漫水倒漾。致間段受淤。必須與曹單以下支河一併疏浚。俾上下源流同條共貫。暢流入湖。為濟運之用。運河至韓莊牐內水深三四五六尺不等。須將淺處估挑。以水深六尺為度。至大泛等口為山泉
入運之地。尤易停淤。須於六尺外再挑深一二尺。庶山水湧發挾帶泥沙有所容納。不致動形淺阻。俟毓奇來東覆勘具奏。奉
旨所見已是。一切竭力為之。欽遵次第妥辦。微湖之瀦蓄無憂不裕矣。〔又〕是年十一月。漕督毓奇查勘濟甯以西河道。遵
旨專辦東省水利工程。按是時毓漕帥查疏微湖水源。務求通流利運。奉
命專辦東省水利工程。回空過臨後。馳往查辦。疏稱、臣自臨淸由張秋赴運河迆西各州縣。將應疏支幹各河逐一履勘。中有間段淤墊。畧為疏挑。卽可深通者。有上游雖通下游應疏者。有舊河淤
平。就附近衝出河身挑入原河可省功力者。至由河入湖合流暢洩處。尤宜倍加估挑。並量添歸湖之路。俱與明興查過。意見相同。惟定陶之南渠中渠河。城武鉅野之萬福河。同河異名。均歸新鄉之柳林河。與新挑河匯入魚臺新開河。合牛頭河水下注舊運河歸湖濟運。臣前知此河每年入湖濟運較別河尤為有益。今南渠中渠尚有河形。不過稍為挑穵。惟萬福河柳林河自西北至東南。淤平十之七八。各處橋洞亦淤塞大半。兩岸樹木俱淤下一二尺不等。詢問老民僉稱。沿河地勢低窪農田。全賴諸湖宣洩坡水。麥秋得以收穫。民間小船往來利便。自前歲
漫水。將河身與近河田畝一律淤平。致雨水過大宣洩不及。田禾被淹。若大加疏浚。卽可普種豐收等語。是河既可利運便民。必須挑浚復舊。至趙王河原自太行隄東北入張秋運河。近已斷溜。且距南陽等湖甚遠。其迆南一股。由鄆城分支。並無積水。地高亦無宣洩。不致淹浸田禾。又距牛頭河道里緜長。中段久已淤平。且有嘉祥之趙王河尾閭。合汶上之宋家窪坡水。匯牛頭河入舊運河歸湖。亦足以資瀦蓄。趙王河中段無庸挑濬以歸節省。其餘各支河淤淺無多。用民力疏治。卽可通順。所有酌勘情形。會同明興細籌。與八牐挑工一併確估具奏。於明春查
辦。親往督催。此議疏水櫃之原以治其本也。上源坡水導引入湖。邳宿運河咸沾挹注之利。又通伊家河荊山橋以備分洩。亦不慮盈滿為患。此久安長治之道也。
〔國朝鶴年會勘東省兗屬積水疏〕臣等抵濟甯。徧厯被水村莊。由濟甯牛頭河。金鄉北田寺。魚臺穀亭鎭沙河。滕縣戚城。嶧縣韓莊。並抵沛縣夏津銅山欒旺村。周環查視。五屬地畝。界連南陽昭陽微山等湖。本屬低窪。雨水過多。上游曹單鉅嘉之水自西而來。匯聚合流。東則汶泗沂洸入運之水。復洩入南陽昭陽。轉輸遞流。而總匯於微山一湖。查微山湖出水之路有二。一由韓莊湖口牐入運。一由茶城小梁山會荊山橋入江南運河。是以向來伏秋水勢雖大易落。自黃河北岸石林漫口後。茶城一河漸有沙淤。迨上年孫家集黃河全溜直奔荊山橋。而小梁山之河又加淤塞。止湖口一牐藉以消洩。復因孫家集漫流入湖更甚。致湖水益增倒漾而北。兗屬等處瀕湖莊田盡被淹漫。兼運河自石佛牐以下厯年汶泗
等河水發亦大。流沙停淤。河底漸淺。不能容受。遂成內外相抵之勢。河湖連為一片。昨將孫家集來水堵築。今春復將小梁山至荊山橋之舊河逐加挑穵。是以高阜田地漸次涸出。但自三月二十八日至五月杪。湖水僅消一尺六寸。不特東省尚多未涸。卽附近之江南銅沛地畝亦水淹未退。臣等詳訪現今小梁山之河雖已開挑。而荊山橋出水未暢。茶城一河。現在築垻挑濬未竣。又聞江南中河之雙金牐及駱馬湖六塘河現因重運經行亦未啟放。是以湖水難消。運河不能暢流。查治水先須下游通利。而後上游有所宣洩。必俟茶城開垻流通。而六塘河又加疏濬。駱馬湖水得以東下。五州縣積潦始得掣減。現飭地方官將各邑涸出之地先行借給籽種。其已涸未涸之地。亦飭酌量情形。各開溝塘。俾水有所歸。地可漸露。惟一片汪洋水勢深廣之區。非大局消洩不能卽退。復集父老細加講求。或言利國驛西欒旺村應挑河九十里歸入江南運河。或言河口牐南應挑引河四里仍入韓莊運河。或言韓莊南七八里之伊家河舊有河形。應就此河挑濬入運。臣等卽就眾論親詣各處確勘。欒旺一路山麓層疊不可開鑿。湖口牐南一路距運河止四里。卽使開通亦不能
大有宣洩。惟伊家河一路地勢較他處似屬有益。但茶城現在興工。六塘河亦議疏濬。此兩處若能暢流。則湖水之出荊山橋者自無阻滯。而運河之出駱馬湖者又由六塘河旁洩。東省積水當漸消涸。伊家河卽可停止。毋庸多費工作。現飭布政使會同運河道委員測量地勢水面尺寸詳議會覈。俟裘曰修查看歸德及宿虹等處事畢回東。再行籌計應否辦理。另行會同江南豫東督撫河臣熟商議奏。期於民生地方有益。〔恂按〕此奏在乾隆二十二年六月。
〔尹繼善奏〕南陽昭陽微山等湖。眾流所歸。宣洩之路有二。一自江南小梁山茶城等處出口。由荊山橋至王母山歸運河。一自山東湖口牐入運。由德勝六里鉅梁萬年丁廟頓莊侯遷臺莊等八牐。及江南之河淸河定河成三牐。經宿遷桃源。過淸河之雙牐抵楊家莊。一由草垻歸黃河。一由鹽河牐垻下注海。此湖水之來源去路也。臣因湖口一牐過水無多。應酌添滾垻。使湖水暢出。前已奏明。並咨商張師載鶴年酌辦。臣又細加籌議。自湖口牐以下。因蓄水濟運。設有各牐關鎖。河身未免窄狹。水大時賴以宣洩者。全在各牐之月河也。今自湖口牐至黃林莊。山東運河長七十餘里。德勝八牐各有月河。以牐門月河
並計。較之正河尚不甚窄。自黃林莊至貓兒窩。江南運河長八十餘里。現在水面寬二十三四五丈不等。河淸河定河成三牐各有月河。以牐門月河並計。較之正河窄至五六丈不等。各牐層層收束。原為蓄水濟運。今急籌宣洩。自宜隨時變通。現在會商河臣白鍾山將三牐月河委員估計挑寬五丈。約需銀三千餘兩。則湖口牐並荊山橋下去路之水更得暢流。再宿遷運河北岸有王家溝草垻。現在駱馬湖水由垻口流入運河。雖係舊制。但此時以宣洩微山湖水為要。有此王家溝之水入運橫截。未免上源來水被阻。已商之白鍾山。飭令廳營速將王家溝堵閉。又查淸河雙牐原係草垻。亦有正河月河。漕船過後拆去草垻。已寬三十二丈。今又拆去四丈。共寬三十六丈以達尾閭去路。目下楊家莊口門出水甚暢。並有鹽河牐垻一股向東分流。運河下游不致有阻。至荊山橋一帶欽奉
諭旨。仍須廣為疏通。責成夢麟再加開濬。
聖明訓示極為精詳。臣親往荊山橋上下查勘。從前橋洞過水十九孔。今已過水五十餘孔。上下河身均屬通順。再加開濬。愈為有益。查夢麟亦稱積淤生灘之處應行疏濬挑切。臣自當協
同夢麟實力辦理。並將茶城小梁山湖口出水處所。俟水落可以煞垻再行疏濬深通。〔恂按〕此奏在乾隆二十二年八月。疏入。奉
硃批。此奏頗屬盡心。如所議速行。仍恐疏洩不暢。應再悉心講求。
〔裘曰修疏〕山東應行疏濬之處。兗州為要。曹州次之。其故皆原於微山一湖積水不消。以致宣通無路。臣裘曰修與前撫臣鶴年。六月間於微山湖一帶相度地形。惟伊家河形勢最順。檄令藩司阿爾泰運河道李淸時勘議。嗣臣夢麟與撫臣鶴年。又細加講求。奏請興工。臣裘曰修於九月初七日復到工所。諭令將原估十丈河頭再行展寬數丈。今已按段分工併日趲辦。總期十一月上旬完竣。將來此河告成。微山湖積水建瓴而下。則濟甯金鄉魚臺滕縣嶧縣。以及江南之豐沛二邑地畝。可以普行涸出。既有此宣洩之路。卽伏秋盛漲亦必不致如前此之壅閼不下。臣等再詳求原委。水消之後。更有應辦者。在兗州府言之。魚臺縣屬有舊運河一道。係明代未開泇河之先舊行運道也。在今運河之西面。雖年久不治。河形尚存。且通舟楫。今則淪入湖中幾二載矣。查此河故道。界微湖之西面。上接濟甯之牛頭河。金鄉之淶河。由沛縣安
家口鬬虎店。至銅山縣之玉皇廟。出茶城十字河。至荊山橋。入邳州之彭家河歸運。若微湖消退之後。疏通此河。并牛頭河淶河柳林河一併挑濬。在下游言之。則直接現在之茶城河頭。而脈絡貫通矣。在上游言之。則濟甯金鄉以下各州縣匯注之水皆有去路。而水患可除矣。又泗河發源泗水縣之陪尾山。經曲阜滋陽鄒縣入濟甯州境。歸魯橋濟運。在鄒縣滋陽曲阜境內者。向不為患。自濟甯州姚安莊以下。河身愈下愈窄。至張家橋等處寬不及四分之一。在在淤阻。致多泛溢。迄今未消。又白馬河自鄒縣北九龍山發源。入濟甯孟家橋。歸獨山湖濟運。因中段之董家口與泗河相接。泗河之尾窄隘不能容。致多旁溢。遂漫入白馬合流。愈致淤阻。今請於泗河白馬河二水。並將河尾挑濬。務俾各行故道。勿致交阻。則兩河分流。消納亦易矣。此均在伊河既成微湖既洩之後所應辦之工程也。至現今可興舉者有府河。係泗水分支。向有金口牐。俗名黑風口。建涵洞二座。由涵洞穿入府城。至濟甯東關之楊家垻。一出天井牐入運。一會洸水入馬場湖。今涵洞淤墊已在河底。至楊家垻又用土堵築。去路隔斷。每歲俱有暴漲之虞。今若將涵洞改建減水牐一座。楊家垻亦改
建石牐一座。用板啟閉。則上下通流。且有節宣之制。至洸河會流入馬場湖之處。洸河每多旁溢。查自濟甯之興交鎭以下。舊有河形。一半入運。一半入馬場湖。年久淤塞。應請挑濬。則兩河交治矣。至曹州府則應分二道言之。其西南一道。則自豫省之延津滑縣封邱。直隸之長垣東明等處。坡水漫溢而來。是以明代建築太行隄之始。卽沿隄開河一道。名曰順隄河。長短起止悉與隄同。使順軌東流。由曹單等縣入江南豐沛境。以達於微湖。自微湖水漲。此河不能下達。以致每歲為灾。多有淤墊。此亦在伊河既成微湖既洩之後。所應辦之工程也。其東北一道。則曹濮鄆范壽張陽穀諸縣。上承濮州定陶各坡河之水。俱從沙河趙王河二處入運。東岸之三空橋五空橋及平水牐洩入大淸河歸海。而垻底過高。宣洩不及。今歲衞河異漲。運河為其頂阻。倒漾而上。遂多淹沒。今直督臣方觀承前撫臣鶴年。奏請於八里廟添建滾水垻一座。此處正當沙趙二河之衝。於地勢最為切中。但垻底仍高。則泛漲之時。尚有不能暢消之慮。今奉
旨俱放低改為七尺。以便過水。仰見
聖鑒精詳之至。應欽遵辦理。總使平槽之水濟運有餘。而泛漲之時
消減亦易。則曹州東面一帶水患可除矣。再查沂沭二水皆為幹河。沭河至江南經沭陽縣入海。山東境內尚屬安流。沂河正支入江南之駱馬湖。旁支從盧口入運。頃因入運太多。臣等業經會議。於盧口建垻。不使多洩以疏運河水勢。今聞沂河入駱馬湖之正支愛賢集等處多有淤阻。臣等仍咨明江省。將沂河入駱馬湖之正支再行疏通。合併聲明。〔恂按〕此奏在乾隆二十二年十月。
〔尹繼善疏〕臣等會查。微山諸湖積水未消。亟應分籌去路。臣尹繼善前因山東湖口牐金門僅止一孔不足宣洩。是以咨商山東撫河諸臣。或添建滾垻。或增設牐座。使湖水得以暢出入運。并具摺奏
聞。彼時尚未知山東有另開伊家河之議也。及聞東省議於伊家橋估開新河。分洩微山湖水。至江南梁王城入運。其前商添建滾垻。應卽於伊家河頭建築。又經臣尹繼善咨會山東撫河二臣酌辦。嗣經裘曰修夢麟會同山東撫臣鶴年查勘伊家河應行挑濬。並卽於伊家河頭建築滾水石垻。業經會奏。則湖口牐之旁自不必再建滾垻矣。至伊家河工程現在儹辦。梁山荊山河等處。臣夢麟等再加疏濬俟完竣。與湖口三路分流。則微山湖積潦自可暢消。第微山湖底。年來南高北窪。
湖口牐尤為湖水入運最捷之處。現在牐門止有一孔。寬僅二丈二尺。洩水無多。與其每年盛漲宣洩不及。以致盈隄拍岸。莫若於湖口牐迆上再添建數牐。如水小當蓄。則同時下板。遇湖水過大。則相機啟板。如此定有成規。不但宣洩湖水暢達。而於蓄水濟運亦無妨礙。臣等俟伊家河荊山橋等工開濬後。查看湖水宣洩情形。應否酌辦。再與山東河撫諸臣會商妥協。恭請
訓示遵行。〔恂按〕此奏在乾隆二十二年十一月。載運河道冊。疏入。奉
硃批。所見是。總以相機實力妥協辦理為要耳。
〔張師載阿爾泰河湖善後事宜疏〕臣等會同海明查得東省微山湖居昭陽湖下游。附近各州縣民田坡水咸為會歸。本易漲溢。近年緣江南徐州數十里無隄之處石林口孫家集一帶刷成溝槽。奪湖內灌。微湖受水益多。宣洩無路。致近湖處俱有被淹。蒙
允臣等所請開穵伊家河以資分洩。自十一月十三日工竣放水後。湖水日見掣消。兩岸隄形漸露。卽被淹地畝亦已涸出三千三百餘頃。臣等悉心酌議。乘此河湖暢流。更須急籌善後。有應廣去路而節來源者二條。一八牐月河尚應挑濬也。查新挑伊家河自韓莊以南遍過八牐至黃林莊入運。原以運河
消洩不及。是以議開伊家河。在上源固當疏通。而下流尤須暢達。臣等於開放伊家河時。卽咨會江省將鹽河雙牐不必照例堵閉。盡行開放。使水有去路。不致壅滯。但微山湖水雖有伊家河分洩。其運河減下之路全由八牐。而河身止此丈尺。牐座層層關束。恐不能掣消迅捷。應請將八牐月河再為挑穵深寬。卽日飭委道廳勘估分段派員煞垻興工。總以重運未到通身完竣。俾湖河下注。更得暢流。一伊家河垻頭河底尚應接長迎挑也。查伊河垻口。因未開之先。湖尾水勢尚深。無須挑穵。今開放後。現雖深通暢流。惟慮消水數尺後。河頭以外從前水深未挑之處未免淺歰。容隨時查看。如探量湖尾消水稍減。卽將垻外河底追挑數十丈。並再將兩岸垻頭照雁翅式亦各接長數十丈。以資吞納。似此分流暢導。河湖去路不為不廣。臣等通盤籌畫。尚當節其來源。使入湖之水稍有撙節。然其病不在東省而在江南。伏思徐州逼近黃河。前人千里金湯無不築隄防衞。獨留此數十里無隄之處。蓋緣當日河低岸高。今則河底日高。水漲卽溢。刷衝溝槽。分洩正溜。不特徐邳田廬在在堪虞。卽東省微湖被其倒灌每多墊溢。今蒙
恩濬荊山橋又開伊家河。現在微湖積水雖退。但須合兩省情形詳加商確。查徐郡花莊堆積亂石滾垻以為節制。卽水至平槽。不致過水灌入微湖。請將孫家集數十里凡有溝槽未經填堵之處。逐一探量。普律查勘。仿照花莊一體堆砌亂石垻工。亦使盛漲節減歸槽。不惟湖水可免盈溢。而河底日就衝刷。亦可借水攻沙。無虞淤墊。實為兩便之道。現在裘曰修夢麟俱於徐宿等處查辦工程。臣等已咨商酌辦。並咨會白鍾山商辦。臣等因籌及伊河既開微水漸消尤須講求善後。庶源流與尾閭並治。節宣與歸宿有資矣。〔恂按〕此奏在乾隆二十二年十一月。疏入。奉
諭所見頗中肯綮。
〔張師載疏〕東省運河水少來源。全賴泉水會於汶泗兩河。一出南旺分水口。兼濟南北。一出魯橋泗河口。專濟南運。惟南旺分水處。南高臺莊一百十六尺。北高臨淸九十尺。地形高下。水勢建瓴。是以共設石牐四十九座。重運盛行必上啟下閉。節節關束。方能灌塘浮送。設遇雨少泉微運河淺歰。尤藉各湖水櫃豫為充蓄。臨期接濟。卽如本年東省微山湖水既全濟江南。嗣值北運衞河水弱。經臣籌勘。將蜀山馬踏各湖隄刨開廣洩。並將寺前牐板嚴閉。俾水向北流。
運行迅速。是收蓄湖水實為濟運要務。今南糧幫尾已全過臨淸。不日出東境後。正當伏秋汛汶河長水之時。運艘已過。應將淸水收蓄備濟來年新運。已飭該管廳汛。將蜀山馬踏馬場三湖各斗門引河。督夫挑濬寬深。庶收水入湖倍暢。至南陽以下東西兩岸新築隄工。不惜帑金。普律修治。故得長隄夾峙。湖與河分。查東岸向設獨山湖水口十八處。西岸單牐十七處。如河水小則開水口濟運。河水大則開單牐洩水。均使入昭陽微山兩湖。由湖口牐以濟八牐及江南邳州一帶之運。目下汛期已屆。大雨時行。應將水口單牐一併全啟。俾運河有餘之水。俱令收歸微山湖內。既可洩運保隄。又得蓄水濟運。實屬兩益。查每年汶水漲發。北流少而南流多。通計全河濟甯以南府洸淶泗等河之水。大幹支流俱入湖河。是以易足。隄工保護宜周。自南旺至德州僅有沙趙二河坡水入運。現在張秋八里廟已添建滾水石垻。加以三空五空等橋。徒駭馬頰兩河分洩入海。祇須將寺前柳林兩牐下板。按兩日一次互相啟閉。以利商民船隻。則汶水盡歸北注。不致漲溢。而南運遂減一分水勢。兩岸新隄亦可平穩。此外如衞河民堰應嚴加防守。經臣飭沿河州縣。將所管民堰。每二
里搭蓋窩鋪一座住宿巡查。又重運經過後。隄頂凡有犁溝橛眼。俱責成汛員督夫填墊。現無滲漏。復分委幹員協同運捕泇上下五廳營汛員弁。分定隄工段落。實力巡防。其運河內蓄洩事宜。專交運河道李淸時遵照。〔恂按〕此奏在乾隆二十四年閏六月。
〔尹繼善高晉疏〕茶城小梁山內華山三處支河。為分洩微山湖水要道。前經臣等將三處支河挑通。嗣臣高晉委令道府時常查看。俟湖邊涸出乾地。卽行接挑。查茶地等三處支河自挑後過水二三尺不等。宣洩甚暢。旋因開垻久晴。微湖水日消落。茶城小梁山兩處河頭過水漸減。經臣高晉督令道府等將茶城河頭接挑一百十三丈。小梁山河接挑一百六十丈。俱寬三丈深三尺五寸。業已挑竣。今臣尹繼善親行查勘。微湖水又消落數寸。湖灘涸出。河頭又應續挑。茶城河頭應再接挑七十丈。小梁山河頭應再接挑五十丈。并將河形窄處加展寬深。其內華山河頭舊有引渠二百一十丈。亦屬淺窄。應一併加展。共估需工銀一千三十餘兩。已飭道府等乘時動工儹辦。所需銀兩。卽於挑河餘存項下動用。并不時查勘。俟湖灘再涸卽行續挑。務期得尺進尺。挑至湖深處為止。俾湖水暢洩。〔恂按〕此奏在乾隆二十九
年五月。
〔微湖情形疏〕荊山橋河道今春辦竣。微山湖洩水甚暢。旋因涸出乾地。臣等督飭道府將各引河頭兩次接挑。並加展寬深。使湖水暢出。節經具奏。嗣臣高晉前赴徐屬。見運河水勢較往年甚小。而東省韓莊滾垻僅過水數寸。是微山湖水已大消。隨由韓莊取道茶城。復將三處引河查勘。內華茶城兩處引河過水八九寸至一二尺不等。小梁山引河業已斷流。露出嫩灘。應俟土乾估辦。第念荊山橋河道原為分洩微山湖有餘之水。本年疏濬頗稱得濟。今韓莊滾垻過水無多。江南運水較小。又應隨時慎重辦理。當經札詢東省河撫二臣。將該省湖河水勢大小若何。及濟魚窪地積潦曾否盡涸。下游應否再洩。查明覆到酌辦。並經具奏。兹准東河臣李宏撫臣崔應階札覆。濟魚濱湖窪地。自四月至今消涸頗多。露出地面可以耕種。卽如韓莊滾垻二十八年八月水深四尺八寸。今過水只有三寸。皆由荊山橋河分路宣洩。濟魚人民無不感戴
皇仁。現因水消。已行運河道將湖口牐韓莊滾垻照二十五年奏例逐加堵閉。濟魚窪地雖未全消。只應於明夏相機開放。其小梁山引河既已斷流。卽內華茶城亦可漸截濟運。臣等復查
江南邳宿一帶運河。水無來源。全藉微山湖接濟。從前荊山河道入王母山歸運。每年恐湖水過洩。現在三道引河匯歸正河之藺家山地方。設有草垻。九十月間卽行堵閉。俟下年重運漕船入境開放濟運。厯經循行。今札詢東省河撫二臣。既稱湖水已消。窪地已涸。可以暫截。自當及時堵築。以慎節宣。〔恂按〕此奏在乾隆二十九年九月。續行水金鑑錄此。言李宏奏。今詳覈疏文。當是高晉等奏。與上一疏同。非李宏也。仍俟再考。
〔李宏李淸時崔應階疏〕七月初五日奉
上諭。前因微山湖蓄水過多。遇夏秋漲溢之時。濱湖窪地。每多淹浸。經崔應階等奏請宣洩微湖以水誌一丈為度。於韓莊添建新牐以殺其勢。並挑荊山橋以暢其流。辦理以來。漸著成效。朕今歲南巡。回鑾時。舟行所經。詢悉該處情形。知濱湖窪地近多涸出。農田耕作有資。但湖水暢銷既久。瀦蓄未充。亦恐艱於濟運。事難兩利。今據楊錫紱奏稱。湖內之水。須存一丈二尺。用至五月。八牐底水尚可得四尺餘寸。足供挽運。若止存一丈。則五月八牐底水止存二尺六七寸。重運難以遄行。請交山東河撫二臣。將現在各處出水口門地勢高下水勢深淺尺寸。與湖口滾水垻是否相等。及可否量改水誌之處。確切定議。如水誌難以議改。或將湖口以下至
頓莊牐數十里河底一律挑深五尺以為調劑等語。所奏於漕渠轉輸自有裨益。但水誌改加二尺。於低窪地畝有無妨礙及挑深河底是否可行。著崔應階同李宏李淸時確勘議奏。楊錫紱摺并抄寄閱看。欽此。臣等會同相度。詳加籌議。查濟魚等處。向因微湖
水大不能消掣。致淹民田。前經勘辦加意疏消。近年積水盡涸。歲獲有秋。查濟魚濱湖地高滾垻無幾。如消水至一丈。濟魚地方民能播種。若將滾垻加高二尺。則未免淹浸。厯冬及春。未能速涸。舊水不消。新水又至。漕運民生均關緊要。不得不反覆熟籌。如漕臣所稱八牐水勢至五月止存水二尺六七寸。正值天晴日久。上源放水過弱。誠為不足。查現在湖水深九尺九寸。時屆蓄水入湖。湖口雙牐未經啟放。而目下八牐運河之水。現存四五尺不等。卽淺處亦有二尺。湖水現高運河水面二尺餘寸。來春開放雙牐。河內淺處可有五尺餘寸之水。厯查微湖滾垻。每月消水六寸。重運經行。約行三月之久。除消水一尺八寸。江廣重運入境。尚可存水三尺四五寸。江廣船大。三尺餘寸之水實難浮送。應將滾垻內磯心每空安設石槽。設立板片。如今歲水小。加板攔蓄。多收一尺。設遇積雨水勢日增。卽將所下之板啟除。俾得暢洩。至八牐河
底多係砂礓難以開鑿。若自湖口以至頓莊五六十里悉行挑深五尺。不特工大糜帑。且韓莊以上運河亦恐抽掣過甚反致淺阻。惟將八牐運河確估。不必拘定五尺。凡有新淤沙泥盡行估挑。務至舊河底而止。如此。水小之年。滾垻之上。既經加水一尺。八牐河底。又復挑深。於漕臣增水二尺之數相符。而濟魚民地亦不致浸淹矣。至各處支河出水之口。如小梁山內華山藺家山伊家河。較量河底俱低於滾垻。今該垻設板攔水。所有各水口應悉堵閉。俟應行宣洩時。立卽啟放。再韓莊以下地勢西高東窪。勢若建瓴。所以舊制於數里內建牐多至八座。原欲關攔以資瀦蓄。年來因江南泇口貓兒窩等處間有淺歰。不得不量啟八牐之板以為接濟之用。已將盧口垻折寬五丈。沂水得以引導入運。而江南河定河淸河成等牐。與山東八牐毘連。亦可下板。臣李宏已飭管牐官員照山東八牐例會牌啟閉。其泇口貓兒窩淺處逐一測量。於冬底疏浚深通。是運水來路增多。山東八牐既無虞淺阻。而江南邳宿一帶足資浮送矣。〔恂按〕此奏在乾隆三十年九月。疏入。十月初四日奉
硃批。所議甚妥。依議。
〔明興疏〕微湖因年來雨澤稍稀。湖流日弱。至
本年僅存水五尺二寸。仰蒙借帑鳩工。將上游數百里坡水河渠通行挑浚工完。正當伏秋大雨時行。凡支幹各河及溝塍之水無不盈槽下注。由河達湖。自五月二十五日至六月二十九日。節次長水五尺一寸。至七月初一日。已交秋令。雨水無多。間日長水寸許。今計十五日止。微湖又長水七寸。連前共長水五尺八寸。臣量驗誌椿現深一丈一尺。實已收符定誌。查時近白露。水勢已定。而上游南陽昭陽二湖各存水五六尺不等。其東岸獨山湖現存水深九尺二寸。俟重運過完。卽將水口單牐悉行啟放。諸湖之水源源下注。加以新挑各坡河內通流無阻。層遞灌輸。約計微湖於定誌之外尚可多收一尺。如此儲蓄充盈。不特本年全漕船隻浮送回空較上年倍資遄速。卽此後數年間遇雨少之時。亦可隨時宣濟。現擬於坡水消後率同道員分路往查。凡有新淤處所。卽令工員收拾。並將各河身兩邊隄堰再加幫築一律堅厚。仍於田塍出水處酌留水口以資宣洩。庶將來水大時容納較多。而田間瀝水暢導歸河不致存積。至現在牐河水勢充餘。糧幫行走無阻。〔恂按〕此奏在乾隆五十二年七月。
〔阿桂蘭第錫長麟疏〕東省運河。韓莊迆南及江境邳宿等處。俱以微山
湖為水櫃。從湖口雙牐而出。專濟韓莊迆南運道。至韓莊迆北。係資汶水。由南旺分水口而出。兼濟南北。其南旺塘河。因分水口之水自各山而下源源不絕。又該處地勢最高。上下兩牐啟閉尤嚴。每歲停淤甚厚。而汶水北流。一遇衞河水長。不能抵禦。倒灌入口。臨淸塘河亦易受淤。且每年伏秋汛內山泉出運。水挾沙行。如濟甯彭口暨大泛口等處。每發水一次。則淤墊一次。非加挑穵。重運經臨。慮致淺阻。而期限緊迫。所設額夫不敷分挑。不得不動項募夫。此運河大小挑之所由設也。本年雨水優沾。曹單支幹各河疏浚深通。微湖收水已逾定誌。湖口雙牐出水較大。上騰下注。雖大泛口等處砂礓難挑。亦因微湖水暢大資刷滌。沙淤較小。而汶泗諸水來源盛旺。臨淸塘河既未倒灌。濟甯塘河停淤甚薄。復查運河水大之年挑工必少。如乾隆四十六年豫省曲家樓漫口時。濟甯以南水勢浩瀚。四十七八年內卽未興挑。本年運水充裕無虞淺歰。自未便照例大挑致滋浮冒。臣蘭第錫前在豫省曾向臣阿桂言及。今復奉
旨會勘。自臨淸至臺莊。按現存水勢逐一探量比較。內除臨淸濟甯及大泛口等處現在沙淤既少。應同各汛長河內高低平窪
處均派額夫挑辦。毋庸請動錢糧。惟南旺河本屬水脊。停淤復厚。又彭口塘因夏秋河湖水大。山水出口為之頂阻。亦多停淤。此二處必須及時挑濬。庶可無礙運行。查向遇大挑。除將額夫儘數撥挑。尚需用銀一萬七千二百餘兩。今止將南旺彭口二處估計。於額夫分挑外。實需銀三千六百二兩。較向年少用銀一萬三千六百餘兩。至南旺所築大垻。係在運河東岸分水口內。蓋冬令以前。汶水正資濟運。不能多蓄。是以必俟回空全過濟甯。方得於分水口內築垻。收入蜀山馬踏等湖。以備春初開垻鋪水。並於春夏汶弱時宣放以資接濟。該湖水誌以一丈一尺為率。現在湖水較定誌尚少二尺四寸。是該垻藉以截收汶水。專為挑工而設。自應仍行堵築。况年年築垻興工。已及深冬守凍之候。卽不煞垻。舟楫亦不能行。臣蘭第錫等現復派員沿河上下曉諭船戶儹行。儘數趕出牐河。俟臨淸北河合凍時再行堵垻。不致阻礙。其應挑工段內。所有界垻土格。務於工竣督飭剷淨。不任衝卸入河。至本年明興勘挑支幹各河。俱在運河西岸微湖土游曹單等處。水本無源。俗呼為坡水。一遇大雨時行。溝澮皆由該河歸南陽昭陽二湖。下達微湖收蓄。迨至秋冬悉成乾涸。每當
坡水驟發。不但田間淤泥隨之而入。卽兩岸鬆土經水衝刷亦有塌卸。是以不免停淤。然各河原為疏消田中積水。例應民修。今年因工程較大。借帑興挑分年攤徵完款。臣等恐日久地方官奉行不力。又奏准酌定處分。臣蘭第錫此次由豫前來臨淸。沿途查看各河。間有淤處。已經挑濬一律深通。又支幹各河內有陶北河一道。在直豫境內。而趙王河亦在直東二省。本年俱挑穵深通。請卽照東省例。該督撫每年將有無淤塞處一併查奏。庶地方官知所責成。自必隨時疏浚。於水利民田兩有裨益矣。〔恂按〕此奏在乾隆五十二年十月。
〔李奉翰疏〕今歲沁黃盛漲幸得化險為平。兹值江境漫水匯入微湖。急須消減。據藩司康基田運河道策丹先後稟稱。微湖口新舊兩牐並韓莊減水垻及伊家河俱經啟放。豫為分洩。而水勢日漸增長。據泇河廳稟報微湖水長至一丈六尺九寸。如滕汛朱姬馬令等牐。並運河魚臺汛通湖十四單牐。向日減水歸湖者。今湖水俱由此入運。往北倒漾至濟甯汛棗林一帶。查運河兩岸濱湖臨運。當此大水。又值秋風鼓浪。汕刷堪虞。已飭或加子堰。或紮埽工擇要趕辦。以資縴挽。再棗林以下河湖水大。其汶泗各水若仍聽其匯流下注。更難
容納。已飭運河道廳。卽將泗水分流入運之金口垻堵閉。俾泗水由府河歸馬場湖。並汶上汛之柳林寺前二牐加板。令汶水全行北注。將捕河廳五空橋平水三牐。上河廳龍灣滾垻減水各牐宣放。俾盈餘之水由大淸徒駭等河歸海。既使汶泗水不南行。更將北行水勢豫籌宣洩。〔恂按〕此疏在嘉慶元年七月任河東總河江南豐工漫口時。
〔吳璥疏〕東境運河。臨淸牐以北。則以疏消衞水俾免捫口為要務。韓莊牐以南。則以多蓄湖水足濟江境為要務。現已深秋。衞水日消。無慮倒漾入牐。其支河疏濬事宜。應俟回空過竣再籌。此時無須急辦。惟微湖存水過小。由上游牛頭河淤墊。坡水不能下達。日形短絀。刻下回空已到。轉瞬新運北來。臣親厯各湖河逐細查勘。汶水來源尚旺。濟甯以上蜀山馬場馬踏南旺諸湖收水俱符定誌。濟甯以下獨山湖水亦充足。現將十八水口開放。以有餘之水穿運入西風之十四單牐。由南陽昭陽兩湖遞達微湖。稍見增長。現水八尺三寸五分。較定制一丈二尺。尚短三尺六寸五分。向來湖水落至七尺。卽與運河相平不能外注。今所高運河僅一尺三寸五分。以資回空尚可敷用。而明年接濟重運實慮缺乏。查湖之尾閭有藺家山垻
長一百九丈。本備微湖水大開放洩水由荊山橋茶城下達邳境以助運行。嗣因湖水未旺久不開放。本年江境大谷山楊家樓外灘衝刷溝槽。黃水分入水綫河。下注邳宿運河。漫水經毛村橋沿山倒漾。灌入岡頭毛村川利劉五等處坡河。直抵藺家山垻外。甚為寬廣。因毛村橋進水距垻尚遠。紆回泛漾。水已澄淸。臣親赴藺家山垻。率同銅沛廳察勘積水實已淸澈。測量水深六七尺至一丈四五尺不等。高出微湖水面九尺餘寸。若於垻尾老灘崖挑穵引溝。將此淸水漸由引渠放入微湖水勢頗有增益。以江境無用之積水。為東省有用之湖瀦。實一舉兩得。〔恂按〕此奏在嘉慶十二年九月。時任河東總河。
〔嚴烺疏〕山東運河在濟甯北者。全資蜀山湖蓄水濟運。今蜀山湖水勢充裕。而微山湖日見消秏。不敷浮送。不可不急籌儲蓄。微湖周圍一百八十餘里。上連昭陽湖。其大相等。為兗徐巨浸。定誌湖水收足一丈二尺。凡鄆城嘉祥鉅野魚臺金鄉城武曹縣定陶壽張曹單十一州縣坡水。與汶上南旺湖所受汶河異漲由芒生涵洞宣洩者。皆由牛頭河遞達魚臺昭陽湖儲蓄下注微湖。由湖口牐宣洩接濟東境八牐江境邳宿運道。灌注四百里。湖水不匱。民田不淹。最
為兩便。如上年王母山。今年河成牐。遞有淺阻。重空船隻皆仰微湖灌濟。直達江南河口。無如上源之牛頭河淤墊日久。湖水逐年遞消。本年六七八月消至八尺二寸。若再消至七尺。卽與運河相平。湖水不能流出。八牐及江境一帶運河必至乾涸。蓄水之道。一在挑通牛頭河。是河濟甯耐牢坡口起。至魚臺塌場口止。長九十餘里。嘉慶二年黃河曹工漫溢。是河淤墊不通。致微湖上無來源。不能收符定誌。各州縣坡水無從宣洩。亢旱之年。江境河道在在淺歰。起剝築垻。公私交疲。臣本年奉
命按視東省時。查嘉慶九年經升任山東巡撫鐵保奏請興挑。嗣因魚臺刁民以黃水漫溢淤出湖地甚多。占種麥苗獲利。恐開通牛頭河後水勢下注浸及湖灘。遂言牛頭河下游安李二口及微湖下游伊家河荊山橋藺家山等河間段淤塞。牛頭河開通上有來源。下無去路。又以汶上縣屬南旺湖心較高五六丈。勢如建瓴。難免泛溢等情。呈控前撫臣鐵保停辦。自後曡經運河道王念孫詳東撫河東總督興挑。俱因循未辦。此微湖消水之緣由也。查二口皆隸江南已經沛縣請挑。至伊家河荊山橋藺家山等河。原以減洩異漲。向遇黃水漫溢。
水高二丈有餘。逾於定誌丈餘。方由各河分洩。若偶遇水大逾誌椿數尺。自有十五空橋及湖口新舊兩牐可以減洩。且挑寬不過數丈。水勢紆回百里。歸昭陽湖遞達微湖。兩湖共寬三百六七十里。足資容納。何至泛溢。至南旺湖身。舊稱與濟甯之太白樓齊。分水口地勢又高於南旺。不聞水至濟甯有泛溢之患。蓋水高下因乎地。地卑水亦隨之而卑。魚臺雖處下游。而昭陽微山兩湖又為魚臺下游。焉有三百六七十里湖面不能容納數州縣之坡水者乎。故牛頭河未淤以前。未聞魚臺一邑竟為澤國。况是河本非創設。此時不過以官地還官。並非有占民田。卽四女寺支河久成平陸。民間占種麥苗。今夏開挑。於閭閻亦無所損。此微山湖瀦水之一道也。一在深通江南潘家屯引渠。查乾隆三十九年。微湖水弱。河東總河姚立德請開挑潘家屯引渠。引黃入湖。經兩江總督議建碎石滾垻寬二十丈為率。復於米家莊開挑側鉤引渠以防吸溜。欽奉
高宗純皇帝指示。引黃入運。關係非輕。改議建垻十丈。於秋冬水落時引水入湖。一屆桃汛。先期堵築。是年冬開挑引渠試行。湖中增水尺餘於淸明日堵閉。今引渠久未疏通。如能一律挑
穵深暢。照舊啟閉。此亦微山湖瀦水之一道也。臣在山東巡漕任內。正當糧船喫緊。方催儹不暇。其時河臣吳璥遠駐河南不及面商。又因臨淸捫口。久駐河干。未獲各處履勘詳審入
告。惟親見微湖水弱。竊恐上無來源。日漸消秏。為此奏請
敕下東撫吉綸。會同河督吳璥。督率明習河務道府周厯詳勘籌辦。如應挑牛頭河而於魚臺實有泛溢情勢。請於微湖下游之伊家河藺家山等河擇其尤關宣洩者一併挑穵。以疏去路。如應濬潘家屯引渠。卽會同兩江總督詳勘興工。總期微湖水足定誌。俾漕運重空各船暢行無滯。〔恂按〕此奏在嘉慶十二年巡漕後。是年用挑牛頭河策。詳卷十九耐牢坡條。
〔馬慧裕疏〕查山東韓莊以下八牐。並江南邳宿運河。全賴微湖挹注。始能浮送。定誌收水一丈二尺。嘉慶十年收水一丈一尺一寸。十一年收水一丈。十二年收水九尺。本年重運經臨尚資接濟。惟遞年短絀堪虞。是以上年吳璥請挑牛頭河。並啟放藺家山垻外積水。以裕來年之水。兹牛頭河雖已挑深。本年夏秋曹濟各屬雨少。收水無多。臣檢查微湖水勢尺寸。上年九月回空過境時。湖水僅八尺三寸五分。回空糧幫於
十一月二十四日全出東境煞垻時微湖猶收水九尺。本年回空船截至七月初四日入境。已有四十三幫。其在直隸境內脫空月餘。於八月初十日甯波前幫已入東境。後跟江西永建所安福袁州鉛山九江後並甯波後等幫。亦接續前來。共已入境五十幫。以現存湖水而論。回空尚敷行走。在後僅剩四十一幫臣曡飭運河道將廳汛各員查催。如能幫幫跟接。飛挽南下。出境比上年可期趕早。河湖水勢亦不致多洩。將來築垻收水。似比上年有盈無絀。再據運河道王念孫准徐州道張鼎札會。本年藺家山垻外積水現高湖面五尺餘寸。可以仍照上年收水之法導引入湖。該道已委運河守備泇河同知會同銅沛同知妥為挑溝宣導。並移咨江省督河各臣一體辦理。〔恂按〕此奏在嘉慶十三年八月時任東河。
〔馬慧裕吉綸疏〕查運河東岸濟甯上下向有馬踏蜀山馬場獨山等湖濟運。厯年收水均符定誌。西岸則惟分水口南旺一區。迆下卽南陽昭陽微山三湖。名雖各異。實則聯為巨浸。周圍三百數十餘里。向藉曹濟各坡水下注。由南陽昭陽二湖遞達微湖。出韓莊牐下湖口新舊二牐。宣濟東境八牐及江南邳宿運道。近年因上游坡水淤塞。來源較弱。未能收符
定誌。上年前河臣吳璥奏挑牛頭河並啟放藺家山垻外積水以裕湖瀦。至煞垻時。微湖收水九尺。本年重運經臨雖足浮送。惟遞年短絀。自應廣為收蓄。兹據運河道王念孫稟稱。微湖惟賴曹濟各坡水挹注。本年牛頭河雖已挑通。而六月後曹濟一帶雨澤稀少。蓄水無多。存水八尺四寸。較上年此時相倣。回空足敷行走。又請將藺家山垻外積水導引歸湖。現於八月二十六日抽溝開放。過水甚暢。約可長水數寸。俟回空過竣煞垻時。將運河有餘之水儘數收放入湖。來春開垻鋪灌底水後。並可啟放牝生涵洞。將南旺湖水由牛頭河引注微湖。亦可長水數寸。再加冬春雨雪霑足。更資增益。通盤籌計。將來收水自比上年有盈無絀。臣等查該道所稟收水情形。係厯有成規。自不致誤運行。現飭該道並分委將備上緊嚴催回空各幫迅速南下。俾早一日過竣。卽早一日收蓄水勢。以免虛秏。而節湖瀦。〔恂按〕此奏在嘉慶十三年九月。馬任東河。吉任東撫。
〔吉綸疏〕查微湖自嘉慶十年收水漸絀。十一年收水一丈。上年僅有九尺。雖今春重運經臨尚敷接濟。惟近年收水短絀。若不及早籌辦。年絀一年。大有關係。查牛頭河原引西南一帶三百餘里兩坡之水接濟微湖。今
雖挑穵深通。惟工竣啟垻。適曹濟各屬秋雨稀少。致收水不甚充裕。目下運河水深尚有六尺及七尺餘寸不等。本年回空幫船共九十一幫。於九月初七日全數挽入東境。已催進臨淸牐口者。連前共六十四幫。在先入境之四十二幫。已於上月初催出東境。其續到之甯波各幫今已儹過濟甯。現在水勢足資浮送。已飭沿河文武加緊催儹。臣現赴濟甯查勘牛頭河挑修工段。往來河干。正可稽查督催務使迅速南下。並檄運河道王念孫查藺家山垻現在積水高於湖水五尺餘寸。可以導引歸湖。已委河員會同江省。於上月二十六日啟放。據報溜勢注湖頗旺。而南旺湖積存之水。今牛頭河挑通。卽可留於明春啟放芒生涵洞遞入微湖。有此二水挹注。如冬春雨雪霑足。微湖收水較上年九尺之數可望增長。此外凡有增益湖源之處。仍當廣為籌蓄以期足敷利運。〔恂按〕此奏亦在嘉慶十三年九月。
〔馬慧裕趙佩湘疏〕運河道王念孫稟報微湖原存水七尺七寸七分。忽於初十日十一日東南大風陡作。湖水掣捲。吸赴西岸。消水二尺有餘。湖水不能外達。十三日風定水回。探量湖心誌椿存水七尺二寸。湖口牐仍有漫板水三尺三寸。源源下注。計刮至西岸旱地秏
水五寸七分。詢據湖邊老民僉稱。向年恆有之事。此次風力較猛。是以為時較久。臣等查微湖存水七尺卽不能外注。今可放之水僅有二寸。尤為可慮。當經飛飭運河道於韓莊牐上馬令朱姬等通湖減牐察看。並較量河湖水面高下抽溝導引湖水以資接濟。〔恂按〕此奏在嘉慶十四年五月十六日。時馬任東河。趙任巡漕。
〔馬慧裕趙佩湘又疏〕十六日。據運河道王念孫稟報。連日東風大作。將湖水吹掣西岸。秏去五寸七分。臣趙偑湘星馳查勘。會同王念孫相機籌辦。催提剝船排列八牐上下。遇有古淺卽行隨剝隨運。並於附近韓莊湖口牐內。舊有引渠中南北三路。可以多引湖水濟運。嚴飭各廳集夫挑穵。二十日中間一路工竣。開放引渠。得水三寸有餘。船行已屬順利。又是日戌時起。大沛甘霖。至二十一日寅刻止。上游山水漲發。節次報長。運河深八尺九寸。湖水因西風吹漾亦深八尺三寸。河高於湖。轉恐倒漾。飭將湖口牐加添旱板四塊。通飭下游各牐概行啟板放船北上。臣馬慧裕於二十二日趕到。一路雨水更大。測量韓莊湖河各水。河水除注放下游外。現存八尺一寸。湖水現存八尺。俱較存水加增。〔恂按〕此奏在嘉慶十四年五月二十二日。
〔吉綸趙佩
湘疏〕臣等測量水勢。除客水已消。河水深五尺七寸。微湖水深七尺五寸。漫板水二尺七寸。較原存湖水七尺二寸尚有加增。正繕摺間。東風又復大作。差員探量遞見消減。比早間所報。河水竟消去一尺二寸。湖水亦消去七寸。臣等面詢牐委各員。總緣本年微湖水弱。又啟板太早。半月來未經續有透雨。水力不能與風力相爭。是以東風過大。卽颺至西岸。是日打放船隻。畧下倒板。照常挽運。次早風兼東南據報河水回長一尺。湖水回長四寸。臣等見東風時作時止。水勢倏長倏消。當此重運緊要。惟有再將湖中涸出南引渠一道趕挑。其北引渠一道水高於渠不能動手。據王念孫稱風定立見水回。各牐畧用倒板。糧船總可按塘運送。惟德勝牐以上三灣一帶地勢灣曲。向來水淺。今豫擬添做束水垻一道以資擎蓄。飭令卽日趕做。〔恂按〕此奏在嘉慶十四年六月初六日。是月十一日復奏。日來運河因東風未轉。且晝夜狂作。鉤量水勢遞見消減。湖水深六尺七寸。漫板水二尺四寸。河水深五尺三寸。船行間形淺滯。八牐上下在在砂礓。尤深焦慮。現飭運河道上緊挑濬南引渠。並鑲做三灣束水垻。俱日內完工。引渠放水約添二三寸。束水垻亦可藉資擎托。十五日復
奏。韓莊以北各牐官稟報。因天氣久晴。水勢漸消。衞河王家岡一帶有一日消水一二尺者。幸十三日風轉西北。湖水漾回七寸。河水亦增七寸。酉亥之間復得大雨。附近滕沛嶧等縣均得雨二三寸不等。十四日西風更大。酉刻又得透雨。臣等於今日卯刻鉤量湖水深至七尺七寸。漫板水三尺四寸。河水深六尺五寸。山泉坡水均各下注。得此接濟。在後幫船似可銜尾北上。
〔陳鳳翔疏〕東省河道。全賴各湖水櫃收蓄充盈。使漕艘運行迅速。查蜀山馬踏各湖諸泉匯注收蓄尚易。祇能敷濟甯迆北之用。而濟甯迆南灌輸八牐。界連江境。又須接濟邳宿一帶運河。全資微山湖水充盈方無阻滯。從前定誌以收水一丈二尺為度。嗣因豐工曹工漫溢。各路來源淤墊。收水不足。嘉慶七年煞垻時。猶收至一丈一尺八寸。八年後遞年短絀。上年僅存九尺三寸。今歲江廣重船入境。不敷接濟。幸夏雨時行。山泉並漲。得以無誤。惟入秋後雨澤稀少。牛頭河雖經挑浚。並無坡水下注。現在微湖水祇深六尺九寸五分。一交冬令。難期增長。卽使回空依限出境。照例堵築湖垻。將運河之水控放歸湖。所長止能數寸。冬間得有雨雪。亦不過收至八尺。來歲重運經臨難資浮送。臣與運河
道廳廣籌導引。助益湖源。查牛頭河雖已深通。其上游趙王河及曹濟所屬長澹顧兒等河均已淤塞。既無來源。又無坡水。若均估挑穵。工費既繁。抑且緩不濟急。且各河俱無來源。不過大雨時行收蓄坡水。惟有江南蘇家山牐。向洩黃河盛漲。從水綫河入邳宿運河。若於水綫河抽溝引至毛村河。由藺家山垻導入微湖。足資瀦蓄。查乾隆三十九年。有開放潘家屯引溝之案。臣卽飭運河道徐國楠。會同江南徐州道張鼎查勘。兹據稟蘇家山牐在黃河北岸。緊靠山根。有牐一座。金門口寬四丈。牐南草垻一道。垻南臨黃淤灘寬一百四十七丈。原為分洩黃水盛漲而設。其洩水由水綫河入邳宿運河。現在水綫河間段淤塞。迆北有毛村河亦係分洩河水異漲。現亦淤墊。今擬於南首水綫河火神廟前起。至毛村河季家山西首止挑引渠一道。長二千一百五十三丈。與水綫毛村連為一河。其水綫毛村二河淤塞之處挑浚深通。並將藺家山垻北面通湖引渠一併挑浚。始開放藺家山垻。然後將蘇家山牐外草垻啟放引黃入湖。且蘇家山牐兩岸皆山。牐底穩固。無虞衝刷挫蟄。冬間引導水落沙輕。微湖不致淤墊。實屬有利無害。於湖瀦有裨。臣查乾隆三十九年微湖存水
七尺餘寸。經前河臣姚立德兩江督臣高晉奏請將江境潘家屯開穵倒溝引黃入湖。著有成效。惟今昔情形不同。現在潘家屯恐掣大溜未便開放。惟蘇家山牐兩山夾峙。藺家山垻兩頭亦係石根。不虞衝刷。而水綫毛村兩河曲折紆回。循序漸進。既無掣溜之虞。又無淤墊之患。似於湖瀦實有裨益。今微湖存水比乾隆三十九年尤弱。今冬收水不足。來春無以挹注新漕。不得不為權宜之計。惟引黃入湖必須慎重辦理。以冀萬全。臣已札商江南正副河臣定期會勘具奏。其應估築垻穵溝盤做裹頭等事。均由江南河臣委員確估覈實興辦。務令於冬令水落時啟放以免停淤。〔恂按〕此奏在嘉慶十四年十月初二日任東河總河時。初八日奉
上諭。所議啟放蘇家山牐。仍係以黃濟運。雖冬令水落沙輕不致淤墊微湖。然導引黃流究非善策。萬一湖底漸有淤墊。是目前獲益無多。而將來流弊滋甚。自宜詳慎。著吳璥徐端會同陳鳳翔往勘。悉心講求。並著吳璥等先行馳奏。時吳任南河正總河。徐任副總
河。
〔吳璥徐端疏〕臣等欽奉十月初八日
上諭。仰見
聖主廑念湖瀦籌計深遠。查微山湖為濟運水櫃。自東省韓莊八牐
至江境邳宿運中河。皆藉宣濟。本年夏秋。上游雨水較少。微湖收水不及七尺。九月接准東河河臣陳鳳翔札會。擬放蘇家山牐黃水由毛村河引入藺家山垻歸湖。查銅沛廳蘇家山石牐依山建造。原備大汛啟放由水綫河下注運河。分減黃漲。今於水綫毛村兩河中間抽挑聯絡引水倒溝西注。由藺家山垻下歸湖。尚屬挹注湖瀦權宜之策。臣等接咨後。卽令徐州道張鼎會同山東運河道徐國楠勘估。據稟。挑穵引渠並築垻攔截逼水西流共估銀九萬餘兩。臣等以估銀太多飭再覈減。兹蒙
聖慈訓示導引黃流究非善策。萬一湖底淤墊。是目前獲益無多將來流弊滋甚。洵為不刊之論。查微湖瀦蓄自以上游牛頭河趙王河及長澹顧兒等河坡水為來源。如果諸河通順。春夏雨澤優霑。來源自旺。無如趙王長澹顧兒各河。因曡次黃水漫溢。久已淤塞。臣吳璥前在東河曾會同撫臣吉綸奏請挑浚牛頭河。惟上游趙王等河需費較繁未能興辦。今上游既未疏通。不得不為急則治標之計。查冬底春初黃河水弱。暫啟蘇家山牐使由毛村河紆折歸湖。浮沙逐漸澄淸。雖湖邊難免微淤。而湖心尚無妨礙。明春重運緊要。祇可權宜辦理
以資接濟。〔恂按〕此奏在嘉慶十四年十月十七日。二十三日奉
上諭。湖邊淤墊自必逐漸淤及湖身。將來夏令雨水較多。盛漲之際。焉保其不挾沙而下。日久湖身淤墊難以容蓄。必致不能濟運。關係匪輕。著吳璥徐端會同陳鳳翔再行詳議。
〔陳鳳翔疏〕臣以微湖水短請放蘇家山牐一摺。奉
諭旨引黃濟運究非善策。仰見
睿謨遠燭至當不移。惟今微湖存水六尺餘寸。較原定水誌甫及一半。來年重運經臨斷難挹注。不得不權宜濟急。查微湖本無來源。全藉各處坡水遞注以濟漕運。今牛頭河雖挑。兩年來夏秋雨少。仍無坡水下達。而牛頭河上游趙王河又淤成平陸。若不將趙王河挑穵。雖牛頭河深通亦屬無濟。查趙王河自豫省封邱經直隸長垣東明至山東曹州菏澤分為二股。一出壽張張秋迆南之沙灣穿運入鹽河歸海。一由菏澤東經定陶鄆城鉅野至汶上三义口匯入牛頭河。由南陽遞達微湖濟運。自乾隆五十二年挑濬後。復經淤墊。道遠工長。猝難挑辦。卽使估挑。亦係乾河。必須來年夏間始能收蓄坡水。新運經行緩不濟急。是以引黃濟運原屬萬不得已。俟蘇家
山牐啟放後湖水充足。來春新運無誤。容將趙王河及附近濟甯魚臺之長澹顧兒等河。擇其有益湖瀦者估計請挑。以廣來源。又疏。東省微湖水勢短絀。來年重運攸關。臣與江南正副河臣札商。復與漕臣馬慧裕巡漕臣吳邦慶籌計。亦惟開放蘇家山牐方可增蓄湖水以濟來年新運。查微湖關係兩省運河。僅存水六尺八寸。不能外達。而牛頭河雖通。現無存水。卽將趙王等河挑濬。亦係乾涸無源可導。惟當此緊要之時。不得不為權宜之計。須趁此冬令挑穵開放。庶不致挾沙帶泥淤墊湖底。現接吳邦慶等覆稱。已委徐州道估勘挑穵舊河並開引渠。築做鐵心柴垻及盤裹頭等工。共需銀九萬一千餘兩。江省無款可動。運河兗沂二道庫亦無閒款。請於山東藩庫撥銀八萬兩以應工需。臣俟尾幫到濟卽馳赴蘇家山會同江南河臣覆勘辦理。〔恂按〕此兩奏在嘉慶十四年十月二十二日。二十七日復奏言引黃濟運原非善策。臣詳籌廣詢。他處實無水可導。是以與江南河臣議開蘇家山牐。引水裕湖。以濟來年重運。俟湖水收符定誌。卽將蘇家山藺家山兩垻堵築。並非任其經年長流。來年桃汛前放水歸湖後。卽嚴閉兩垻。不使黃水再入。為時甚暫。似不致挾沙帶
泥淤墊湖底。查湖水既足。明年重運回空無虞阻滯。已與山東撫臣札商。將趙王等河挑穵。收束夏秋坡水為久遠之計。此時若卽疏濬。亦無坡水可收。重運經臨實屬可慮。不得不為權宜之請。前摺業已陳明。臣俟尾幫到濟。卽馳赴蘇家山會同詳議估辦。是日奉
上諭。當此漕運緊要。亦祇可作權宜之計。著陳鳳翔馳赴蘇家山牐會同吳璥等勘辦。其應挑之趙王等河。自應於啟放蘇家山牐後與該撫詳議奏辦。
〔陳鳳翔徐端疏〕查開放蘇家山石牐導黃增益湖水。臣等曡商意見相同。臣吳璥現須籌辦海口未能前來。臣陳鳳翔徐端馳赴徐州。帶同估員。自蘇家山至微山湖止。詳細勘議。引黃挹注原非常策。不過暫時權宜。查乾隆三十九年。亦因湖瀦不足。於潘家屯引黃入湖。著有成效。近年潘家屯河底淤高勢若建瓴。未敢照辦。而承接坡水之趙王顧兒等河。自乾隆五十二年挑後。湖水不致短絀。嗣因豐工曹工漫溢。黃水淤墊。今卽挑深。亦無坡水可收。或將各牐河挑深。亦不能增益湖水。且牐河淺深。古人原有定制。除歲修疏濬外。未便輕議挑穵。若將河身挑深數尺。則各牐金門石板亦得落下數尺。方與河底相平。工程浩大實難辦理。如不
重修石板。則河身愈深。而金門愈淺。糧艘更屬難行。臣等再四籌思。他處既無可引導。惟有挑濬水綫毛村等河引渠。啟放蘇家山牐。挹水歸湖。而來年重運回空方資浮送。且水綫河原洩黃水盛漲。常年江境糧艘阻淺。曡經引導濟運。兩山夾峙。不虞掣溜。兹蒙
聖諭諄諄。誠恐夾沙帶泥。淤墊湖底。飭於黃水下注微湖處酌增牐板。使淤沙到此停留不致全行入湖。
睿慮淵深無微不至。查蘇家山石牐向無牐板。惟水綫河天齊廟設有碎石玲瓏垻原係頂托淤沙。因厯年啟放衝刷殘缺。現據趕修。事半功倍。再於毛村河內做鉗口柴垻畧為收束。則黃水盈科而進。俾沙泥停於引渠。淸流達於湖內。誠如
聖諭為澄淸去穢之用。既可收水濟運。又不致淤墊湖身。可無流弊。現派員弁分段趕辦。俟湖水收足。卽將藺家山垻蘇家山牐堵閉。臣陳鳳翔與撫臣吉綸籌辦趙王等河為久遠之計。查蘇家山工程全在江境。向由江南辦理造冊報銷。臣等派令原任河北道呂昌會駐工督辦。又前估挑渠築垻銀九萬餘兩為數較多。曡飭刪減。兹覆勘撙節。實需銀七萬三千餘兩。所撥山東藩庫銀八萬兩解工應用。有盈無絀。並可存留為
將來堵合垻工之用。統俟工完驗收再行分別造報以歸覈實。〔恂按〕此奏在嘉慶十四年十一月初十日。十八日奉
上諭。著照所奏妥速辦理。一俟湖水收足。卽將藺家山垻蘇家山牐堵閉。嗣陳鳳翔吉綸吳邦慶於十二月二十二日奏言、蘇家山引
渠工程業已完竣。次年二月初松筠等奏言、蘇家山牐業於正月十五日啟垻放水引黃入湖。
〔吳璥徐端陳鳳翔疏〕查蘇家山牐自正月十五日開放後。由水綫河茅村河引至藺家山垻入湖。雖曲折紆回。而水勢暢達。至三月十五日連底水深有八尺九寸。可敷重空船往來之用。查嘉慶十二年微湖煞垻時祇存水八尺九寸。十三年亦祇九尺。現將蘇家山牐堵合。湖水至九尺餘自可敷用。再益以夏秋坡水。更屬充盈。臣等札商。於十五日先堵蘇家山牐垻。俾黃水斷流。俟水綫茅村兩河存水歸湖。再將藺家山垻堵築。前飭徐州道先購備料土運集工次。並委呂昌會率領銅沛廳營妥辦。〔恂按〕此奏在嘉慶十五年三月十七日。
〔陳鳳翔疏〕蘇家山柴垻三月十五日盤頭進占漸次收窄。於十八日堵合當卽斷流。其藺家山垻。俟湖口啟放後。俾水綫茅村兩河淸水儘數歸湖。再將藺垻堵築。則湖水饒裕。呂昌會自蘇家山回。據稱乘
舟親至湖心測量。可符舊誌。查量湖口誌椿亦一丈有餘。水不渾濁。近年以來。微湖瀦蓄不能充盈。至多不過九尺。兹收至一丈以外。重運回空足資浮送。〔恂按〕此奏在嘉慶十五年三月二十八日。
〔李亨特疏〕查微湖與南陽昭陽二湖。本屬相連。節次探量水勢。自開放南旺湖芒生牐後。南陽昭陽二湖長水三寸有餘。下達微湖處亦皆深暢。惟微湖湖面寬廣。僅長水八分。現在昭陽湖水面與微湖相平。將來湖口牐啟版。南陽昭陽二湖之水卽可遞注微湖以資助濟。臣查微山湖全恃曹濟各屬坡水以為來源。今年夏秋雨澤愆期。並無坡水下注。現將冬令。雨水更稀。而微湖瀦蓄。有關東南兩省運道。如湖水短絀。所繫甚重。查嘉慶十四年微湖僅存水六尺九寸五分。曾開蘇家山牐引黃濟運。仰蒙
聖訓導引黃流究非善策。萬一湖底淤墊。是目前獲益無多而將來流弊滋甚。自宜倍加詳慎。
天語煌煌。足為治河師法。臣與道廳等各處探源溯委。別無可引之水。查微湖現存水八尺四寸七分。較十四年尚大一尺五寸二分。時候較早。再四熟籌。惟有將回空各幫趕緊催送出境。現在尾幫於九月二十五日全進臨牐。約十月望前可儹出
東境。已飭道廳俟尾幫一過窯灣。挽入深水。無須上游挹注。卽將韓莊上游堵築攔河大垻。以免水勢南洩。其汶河分水口以北亦令將十里開河兩牐嚴閉。遞令水勢南趨。不任分流北注。俾汶泗來源悉由單牐外入各湖。可期源源增長。總以收敷來年重運之用為度。如蜀山湖收水逾額。亦可酌啟臨河利運金綫等牐。使水由運河轉達微湖。不致此盈彼絀。〔恂按〕此奏在嘉慶十七年十月時任河東總河。
〔百齡初彭齡奏〕山東河臣李亨特咨。據運河道陸言稟。微湖存水。現止八尺三分。不敷濟運。請照十四年開放蘇家山牐引黃濟運。並擬於藺家山垻外添築碎石滾垻。使黃水平漫入湖。以免湖底受淤。咨商查覆。臣等查嘉慶十四年微湖水僅存六尺餘寸。是年十月。經東河臣奏請開放蘇家山牐。欽奉
諭旨以導引黃流究非善策。自宜倍加詳慎。當蒙
飭令兩省河臣會議。時因冬令水涸沙輕不致淤墊。奏
准權宜辦理。隨於十一月興工。次年正月十五日開放。三月十五日堵閉。時甫交桃汛。黃水尚平。堵垻時裹頭墊陷。幾至疏虞。本年湖水較上屆存水僅大尺餘。分濟兩省河道。恐重運經臨不敷浮送。在東省所商固屬未雨綢繆之計。惟此次咨議籌
勘時已逾上屆工完開放之日。加以挑穵引渠。鑲築埽垻及幫培土堰包砌碎石滾垻。辦理均需時日。約計工完已交桃汛。黃水有長無消。恐溜挾沙行。其勢猛迅。新築碎石滾垻。未能澄汰。既慮河身受淤。更恐穿入運河。漸致梗塞。且蘇家山牐在徐州城北。土性浮鬆。萬一衝塌垻身。掣動大溜。則黃流由上游過洩。下游全河水緩沙停。於大局更有關係。當與道將通盤籌計。權其輕重緩急。不敢稍存畛域。尤不敢稍涉依違。因思河臣黎世序將次行抵江境。臣初彭齡迎赴前途交卸印篆。咨會山東河臣李亨特。會同黎世序。親詣確查。如果礙難舉行。卽另行議奏。如須興辦。可以計出萬全。卽飭妥速辦理。臣等更有請者。聞微湖瀦蓄。向以上游牛頭河趙王河長澹頭兒等河為來源。如諸河通順。自可暢注。或因日久淤墊。未經疏導。致湖水時形短絀。與其藉黃濟運。為急則治標之策。莫若正本淸源。可期一勞永逸。現亦飛咨李亨特同興委員確查議奏辦理。〔恂按〕此奏在嘉慶十八年正月二十六日。時百任江督。初署南河。
〔李亨特疏〕微湖接濟江南山東兩省漕運。向承曹濟各州縣坡水匯流下注。上年南糧重運三進幫船經臨。緣江境邳宿一帶淺滯。臣准江南河臣咨會。
奏明格外啟板以資接濟。彼時漕運喫緊。不得不於額外通融宣放。以致消秏過多。又兼夏秋雨澤愆期。湖水微弱。八月間。恭奉
諭旨。以省西缺雨。坡水注湖必少。令臣及早籌畫。仰見
聖明睿照。洞燭幾先。當將運河廳汶上汛內南旺湖之芒生牐開放。俾湖水由牛頭河導入南陽昭陽等湖。遞達微湖。以資增益。並將運河上游各單牐引渠及河水高於湖面處所可以進水者。俱令開放。嚴飭有泉州縣。將各處泉源實力疏濬。以廣汶泗來源。俾資瀦蓄。迨南糧回空挽過窯灣。復於韓莊牐上築攔河大垻以截水勢南洩。其南旺分水口以北。開河十里兩牐。並飭嚴閉逼水南趨。不任分溜北注。凡可以籌蓄之水。務令涓滴皆入微湖。無如秋冬天氣晴旱日久。入春以來。雖濟甯稍沾雪澤。亦未深厚。湖無來源。瀦蓄維艱。現僅水深八尺三分。較定誌計少三尺九寸七分。前運河道陸言轉據泇河同知稟。微湖存水八尺三分。宣濟東省八牐祇八十里。按塘啟閉。尚可挽板行船。若接濟江省邳宿二百餘里河道。斷難敷用。惟有照嘉慶十五年啟放蘇家山牐引黃注湖成案辦理。庶可藉裕湖瀦。詳請覈辦。臣卽據稟咨會兩江督臣江
南河臣。委員查勘蘇家山牐垻渠堰。並將邳宿境內。是否別有山泉岔河可以入運。一并勘覆。隨飭運河道帶同泇河同知往勘。據稟上屆引黃入湖。僅於藺垻附近湖邊稍為受淤。湖心尚無淤墊。今改作碎石滾垻俾黃水從垻上漫入。縱有澄淤。亦屬微細。不致如上屆寬廣。其挑河兩岸估築堅實土堰以資攔禦。不令水勢旁溢。覈計各項工完。約在三月望後。實於兩省漕運有益。又接江南河臣初彭齡咨會轉據徐州道王逢源稟同前情。並聲明邳宿運河廳境雖有黃道人橋沙徐二口竹簍垻王柳二牐及盧口垻等處可以蓄水濟運。因來源不旺。蓄水無多。祇能接濟邳宿下游。於上游各古淺未能有濟。所有蘇家山牐引黃注湖。挑穵引渠。築做堰垻。填砌碎石等工。估銀五萬七千八百餘兩。稟請覈奏。臣查該道廳因微湖水勢短絀。又欲引黃注湖。雖係補偏救弊。但漕運要需固不可不為早備。而湖河隱患尤不可不為豫防。臣委查該湖。自上屆導引黃流後多受淤之處。昨巡漕臣甘家斌前赴泇河廳查工。曾親履察看。知厯年坡水灌注不無淤墊。加以引黃瀦水。所到沙停。卽就湖面寬闊而論。恐已不符一百八十里之數。卽據運河道陸言所稟。此次添築石垻。縱有
澄淤。不致如上屆寬廣。可見前次引黃。湖中已受淤不少。若再引黃灌注。勢必日見淤高。卽遇坡水旺盛。亦不能收蓄。所關匪細。似此利小害大。臣實不敢輕舉。現雖據該道等請於藺家山牐外添築碎石滾垻。使水由石垻平漫入湖。而究竟漫垻入湖。仍係黃流。難免淤墊。臣再四思維。如此後雨澤應時。河湖均資濟益。自可無慮膠舟。萬一得雨稍遲。亦無束手誤運之理。查江南蘇家山牐。原係減黃由水綫河至王母山入運。本有河道。擬請將該處舊渠淤處順勢挑穵。儻邳宿運河需水孔亟。卽行啟放。俾從水綫河荊山橋王母山至張家莊入運。由河定牐順流下注。邳宿運道得此挹注。俱可浮送裕如。雖黃流入運河底必淤。但河勢建瓴。黃水挾沙以行。走而不守。受淤尚輕。湖流平衍。黃流挾沙以入。緩而易停。受淤尤重。且河底受淤。淸水刷滌。人力挑浚。尚能疏治。湖底受淤。既難刷滌。又難挑浚。無從補救。卽如東省汶河分水口。當伏秋大汛。山水暴漲。奔騰入運。其水渾濁。與黃無異。卽有停淤。隨時撈浚。不聞誤運。又如江南淮揚運河。連年啟放禦黃垻。黃水灌入。運道停淤。亦所不免。然歲加挑穵。重運糧船亦經行無誤。此皆引黃注湖。不若引黃入運之明證也。况蘇家山
牐至藺家山垻黃水入運之處。計程不過二十餘里。卽以紆折水路覈計亦僅四十里。若黃水由水綫河厯荊山橋王母山至張家莊二百餘里。紆迴停頓。迨入運時淤沙已屬無多。且本係減黃舊路。更不虞旁溢。臣受河防重任。自當虛衷講求。今於萬不得已之中。熟籌彼善於此之舉。可否懇
飭兩江督臣江南河臣。將水綫河王母山一帶河渠。查明淤處。趕緊疏濬。以備減黃入運。助邳宿一帶河道。至東省八牐。以現在微湖存水撙節宣放。無虞匱乏。如此辦理。則東南兩省有備無患。而微湖亦不致再增淤墊。正在具奏間。又據候補通判嵇烺稟。委查微湖淤墊情形。自嘉慶十五年正月啟放蘇家山牐。黃水由藺家山直注東北。所有景山烏鴉山受淤最重。向日湖邊最淺處現淤成平陸。約寬十七八里。長七八里。土色上黃下黑。黃色者係新淤。計一尺八九寸至二尺五六寸不等。再往前進始有淺水。自水邊起至迆北套口止。約長十一二里。寬二十餘里。水深一尺二三寸至二尺五六寸。探量停淤三四寸至一尺六七寸不等。據此情形。是上屆啟放蘇家山牐湖淤已重。刻下似不便再作引黃注湖之舉。〔恂按〕此奏在嘉慶十八年正月二十九日。奉
上諭。黃流入湖。李亨特亦以利小害大不敢輕舉。尚屬曉事。但所籌開放蘇家山牐引黃由水綫河入運。亦不妥協。東省附近湖河可以引入微湖者不少。著設法疏導以益湖瀦。
〔百齡初彭齡疏〕伏思引黃濟運。關係匪輕。再四熟商。竊以興利宜期於經久。防弊須計於事前。現在微湖水弱。而邳宿運河專藉湖水以資挹注。此外別無來源。在東省撫河臣所議。非開蘇家山牐竟無他術。但嘉慶十四年十月。經山東河臣奏開蘇家山牐引黃入湖。仍復請挑趙王等河。自係慮及濁流淤墊。未便頻年導引入湖。且彼時正當冬令。水落沙輕。築垻挑渠。尚可從容辦理。迨次年春開垻。洩黃兩月。雖湖水收至丈外。而湖邊至湖心聞已積淤深厚。查微湖周圍一百八十里。隸江南十之七。隸山東十之三。在滕嶧徐沛各州縣境。全賴東省收蓄上游坡水山泉入湖。分濟漕運。自上次開放蘇家山牐甫經四年。而湖瀦短絀。黃水入湖。留為隱患。早在
聖明洞鑒之中。現在仍議開放。其弊更有甚於十四年者。徐州蘇家山雖附近山勢接連。而土少沙多。既議開垻引黃。必先修築攔垻渠堰。各項工程。又須堅實穩固。勢難剋期促辦。目下已屆春分。計工竣開放。正屆桃汛。俟湖水收足。趕緊堵閉。又交
伏汛。彼時黃流盛漲。設掣動大溜。則江南邳州等處先虞泛溢。且微湖收至一丈三尺外。難以容納。卽東省嶧縣亦恐有穿運之患。臣等愚見。此時開垻引黃。一經辦理失當。非但運河梗阻。漕運稽遲。且湖身日淤日高。若僅測量臨運牐河之湖面。地勢較低。或可收水足額。儻由黃水入湖之處測量至湖心。則前此開垻時已隱受淤墊。形同攲器。勢若建瓴。其湖心存水斷難如湖邊誌樁丈尺之多。此係現在查訪之實在情形也。為今之計。挑浚湖底事屬難行。而疏導湖源時難再緩。查該湖向收鄆城嘉祥等十一州縣坡水。又有滕縣十字河上承費縣山河及諸泉之水。其上游又有牛頭趙王等河。源源灌注。似不難設法收蓄。在東省原以三進江廣船身笨重。恐抵江省邳宿運河或有淺阻。是以議開蘇家山牐。然據咨湖水尚存八尺三分。所有本年頭二進幫船儘足浮送。其江廣幫船渡黃北上。總在四月底五月初。約有兩月之久。若乘此兩月內將微湖各處來源迅速挑引。俾上游眾水匯助。亦可接送三進重船。伏秋時如得大雨優霑。更可多為收蓄。以備來年濟運之用。似此一勞永逸。較之開垻引黃涉險圖濟於一時。其利害輕重迥別矣。〔恂按〕此奏在嘉慶十八年正
月三十日。疏入。二月初一日。奉
上諭。所見甚是。斷不准開放蘇家山牐。初八日。復奉
上諭。前據李亨特奏稱現在湖水足敷東省八牐之用。而於江境運河則令其開放蘇家山牐引黃由水綫河濟運。本日百齡等又稱東省有十字河牛頭趙王等河。不難收蓄疏導以裕湖源。請敕下山東河撫臣勘籌辦理。在李亨特則代江境設策。而置東省蓄水之法於不論。在百齡則代東省建謀。而置江境濟運之事於不言。名為互相籌畫。其實皆意主推諉。現在初彭齡業已交卸來京。著百齡黎世序李亨特同興四人同心協力。妥籌良策。各就本境應辦之處實心經理。目下為期已迫。該二省各有辦理成算。卽據實奏聞。以慰廑注。不准再以紙上空談妄行諉卸。致同築室道謀也。
謹按四人者。百江督。黎南河。李東河。同東撫。
〔李亨特疏〕臣頃准兩江督臣百齡署江南河臣初彭齡來文。錄摺咨會。稱微湖向以上游牛頭趙王長澹顧兒等河為來源。如果諸河通順。自可源源暢注。或因淤久未經疏通。是以湖水短絀。臣查牛頭河趙王河係微湖上游水利河渠。於十三十五年間。同豫省陶北河先後奏挑。現無淤塞。惟二河並無來源。全賴伏秋時雨坡水匯注。方由南陽昭陽等湖遞達微湖。以資瀦
蓄。上年晴旱日久。既無雨澤。卽無坡水。是以河渠雖通。仍於湖瀦無益。前奉
諭旨。以省西缺雨。坡水注湖必少。是盈虛消息之幾早邀
聖明洞鑒。下忱實深欽服。至長澹顧兒等河。現經撫臣同興飭委兗沂道熊方受查勘辦理。〔恂按〕此奏在嘉慶十八年二月初五日。
〔百齡黎世序疏〕二月初五日。欽奉
上諭。蘇家山牐斷不可開放。旋於初六日接東河臣李亨特札寄摺稿議開水綫河引黃入運。臣百齡伏思。開放水綫河仍係開放蘇家山牐。同一引黃而淤河穿運其弊更甚。隨卽咨會臣黎世序。由蘇家山馳詣水綫河。從上游直至下游。逐一查勘。臣兼程至邳宿一帶。從水綫河下游行抵皁河。彼此晤商。實難輕舉。緣水綫河向由荊山橋房亭河兩處入運。皆淤成平陸。前河臣等議挑。需費四十餘萬兩。已屬工大費繁。現更促迫。不但挑河築堰斷難剋日趕辦。卽漏夜興挑。而黃流一入。亦必藉淸水衝刷。今微湖源弱。是邳宿一帶已難接濟運行。更虞停淤旁溢。正在別籌他策議奏。於初九日欽奉初四五等日
諭旨。指示周詳。曷勝欽服。查東省兩次引黃之議。入湖入運均屬難
行。而江省邳宿運河。雖有黃道人橋沙家口徐塘口等處引水入運。然溯其來源。則皆出自東省泇口沂河。所積之水。本屬無多。一經引注。易見消涸。僅可收添助之功。不能得專資之力。是以數十年來全賴微湖接濟。若該湖之水但用於八牐。誠如
聖訓。邳宿一帶先已淺阻。不能入山東境。則八牐之水何所用之。臣等於全漕大計。不敢私分畛域。固當為邳宿運河豫籌挹注。使糧船遄行。亦須為微湖撙節。使東省一律暢達。查微湖定制於邳宿挑竣。啟放湖口雙牐三晝夜。鋪足黃林莊誌樁五尺。共消湖水不過四五寸。在邳宿足資浮送。在東省仍可利行。刻下江境運河挑工完竣。卽日會同巡漕御史臣倪琇驗收另奏。其微湖水據東河臣李亨特咨稱。現存八尺三分。竊計以周圍一百八十里湖面誌樁存水八尺三分照例鋪放。除消秏四五寸。尚存水七尺以外。雖目前鋪灌無虞短絀。而漕船接踵前來。恐未能源源接濟。如秏水過多。東省不敷行走。江境卽為頂阻。臣等通盤籌畫。必須兩省運行。不致此盈彼絀。方為周備。為今之計。惟有設法從駱馬湖抽溝引水外注。加以疏濬各水口分流添助。務使滴水皆歸有用。查宿汛
瀠流牐以下河道。尚有底水可資挽運。計長百餘里。無須湖水接濟。俟首進漕船到時。提上瀠流牐。知會東省鋪水後。卽下板攔蓄。不使走瀉。是下注之湖水。已可省百里之遙。其瀠流牐以上至黃林莊。係邳汛河道。古淺較多。不得不賴微湖接濟。再於接濟之中。更加撙節之法。將河淸河定河成匯澤等牐嚴板擎托。並於河面較寬離牐較遠之處。添築束水草垻鉗蓄。仍將黃道人橋等處水口導引入運。俾江境多一分添助。則東省卽免一分消秏。如此辦理。首二進各幫計可儹行無滯。現在東省欽奉
諭旨遴委大員詣
岱岳祈雨。我
皇上精誠上格。自必霖雨應時。各處水源暢旺。東省廣為收蓄。不但三進江廣重運輸挽裕如。且湖瀦充足後。於本年回空及來年重運亦不致臨時掣肘。但天時不敢臆度。而人事則當熟籌。儻此後微湖水絀。江南河道不免淺歰。擬於按塘遞放時再為分別起剝。查漕運定例。除幫丁例外土宜不准多帶。每船約須起卸米石若干。江境舊有剝船可提用四百餘隻湖南北運送天津剝船。現抵江境又有一千餘隻。臨時截留撥
運足資應手。竊計全漕可免貽誤。臣等愚昧之見。治河卽所以治漕。籌江境卽所以籌東境也。現委道將督同員弁疏河築垻。趕緊籌辦。於拜摺後前往淸江等處查驗隄工。並啟放禦黃垻。趕催漕船銜尾前進。仍分投實力催辦。飛咨山東河撫臣設法疏濬上游。收蓄湖水。並將如何籌辦濟運自行覆奏。〔恂按〕此奏在嘉慶十八年二月十一日。疏入。十五日。奉
上諭。所辦甚是。其所議於駱馬湖黃道人橋抽溝引水及築束水草垻於各牐下板擎蓄暨豫備剝船各事宜。俱應及早籌備。現另降諭旨。令李亨特等仍設法收蓄湖水。百齡等江境籌辦已有成算。運河挑竣。該督等卽知照東省酌量鋪水。一面啟放禦黃垻催儹漕船北上。勿致阻滯為要。
〔李亨特同興疏〕臣等屢奉
諭旨。疏濬泉源。導引湖水。已將籌辦情形節次具奏。查微湖並無來源。惟藉坡水以成巨浸。上年春夏雨水本稀。加以重運三進幫船經臨邳宿。奏明格外多啟湖板接濟。惟是重運緊要。不得不通融暢放。消秏尤多。查上年七月三十日。該湖存水八尺三寸四分。八月初一日至初三日。曹濟一帶得有雨澤。又因旱久地脈乾燥。逐處浸潤。是以上游牛頭趙王等河雖屬通順。而該湖至八月初六日僅長水五分。臣等札商奏明。將
南旺湖積水。開放芒生牐。由牛頭河下注微湖。又長水八分。迨後宣濟同空幫船。消秏四寸有餘。冬春以來。僅有一兩次雨雪。尚未深透。更兼風颺日曬。有消無長。是以刻下僅存水八尺三分。至各處泉源。不惟臣等督飭州縣多方疏導。卽巡漕臣甘家斌亦逐處勘辦。奈各泉均在運河東岸。非汛水盛漲不能穿運而入西岸之湖。致微湖水難增益。卽如江境駱馬趙村等湖俱係收水之處。邳宿境內向有盧口垻黃道人橋沙徐二口竹簍垻王柳二牐等處皆可以宣洩濟運。素所深知。本年正月。
欽差松筠初彭齡查勘邳宿運河。奏明該處尚有盧口等垻儲蓄沂蒙沙河諸水。隨時啟放濟運。尚非全賴微湖浮送。臣等現准江南督臣咨稱。業經奏明。在駱馬湖抽溝引水外注。加以疏濬各水口分流添助。是江境各湖亦因上年雨水缺乏。不能收蓄。查微湖收水雖屬短絀。尚不致湖中抽溝。而江境河湖如此情形。重運經臨。專賴微湖鋪注。
天庾正供。關係重大。况重運自南而北。江境設先阻滯。東境存水安用。臣等雖係至愚。斷不致昧於此理。始因湖水雖弱尚可籌辦。竊恐上煩
聖廑。未敢早奏。又拘泥專差遞摺。以致章奏在後。今蒙
天恩不加嚴譴。僅令趕緊辦理。實深感悚。現據百齡等奏稱。俟首進漕船到時提上瀠流牐。再知會東省鋪水下板攔蓄以期節省水勢。但瀠流牐下向係深水。牐上卽係淺水。若待漕船挽至瀠流牐上再知會東省鋪水。似已緩不濟急。設停船待水則臣等獲咎更重。臣李亨特日前查有運河東岸魚臺汛獨山湖。現存水寬廣一百餘里。該湖水面高於運河底二尺七寸。若啟放汶垻。則運河水面高於獨山湖面。湖水不能外出。存水歸於無用。擬俟本月二十五六等日東境大泛口挑竣。先將該湖積水。從姚邢張王四水口暢放入運。由八牐直注邳宿一帶。為鋪灌底水之用。儻有不敷仍啟放湖口牐垻。照江境新挑河底鋪水深五尺之數。以資浮送。已於十九日奏明。如水勢鋪足後。漕船連檣北來。仍於湖口牐酌留漫板水勢源源接濟。不時差探。如邳宿河水深逾五尺。則酌量加板以節湖瀦。如邳宿河水深不及五尺。則啟板以益運水。江境河定河淸河成匯澤瀠流等牐。既經下板擎托。慎重啟閉。則湖水下注。自不致如往年易秏。總之先使江境船行迅速。方能早入東境。東境全漕早竣。卽可節省湖瀦。臣等與江南督
河臣所辦。同此一事。惟期南北兩無遲滯。再微湖向年存水一丈一二尺。迨啟垻暢放三晝夜。鋪足邳宿河道水深五尺之數。須消水四五寸。本年存水八尺三分。湖水既淺。湖面亦窄。約計鋪足邳宿河道水深五尺。須消水五六寸。今先放獨山湖鋪灌底水。則微湖水可節省。統俟鋪水後。再將消水存水尺寸隨時具奏。至東省泉源俱已疏浚。俾由東岸各湖及汶泗等河暢注入運。挹濟下游邳宿河道。其水利河渠。臣同興前提藩庫銀三萬兩。發兗沂道熊方受存貯道庫。現將應辦處擇要疏濬。俟霖雨優霑。卽導水入湖。廣資收蓄。〔恂按〕此奏在嘉慶十八年二月二十三日。
〔阮元疏〕本年微山湖水短絀未能濟運。仰蒙
聖慮周詳。令督河諸臣設法疏導泉源以資接濟。臣查微湖常年水絀。終非長策。所以然者。湖底節次淤高。又邳宿用水太費。且上年雨水太短也。臣愚以為。湖身受淤已重。則湖面儲水宜加。查微湖收水向以一丈為度。乾隆三十年。前漕臣楊錫紱以一丈不足濟運。奏添石槽牐板。加收二尺。共收一丈二尺。當時原足敷用。嗣緣曹豐等處漫溢。黃水入湖。致逐漸受淤。惟其湖邊湖底逐漸受淤。是以水面愈窄。收水愈少。今之一
尺。僅敵當時七八寸。加以微湖水至七尺以下。卽與運河相平。是湖隄僅高五尺。可放之水僅四尺內外。司牐各官尚沿一丈二尺舊例。苟逾定制。不得不任其漫洩。故雨水多寡歲有盈虛。秋夏盛漲。不乏一丈二尺以上之水。而限於五尺之隄。未能豫先儲蓄。夫水至短絀。涓滴皆可寶貴。若限於定誌。使有用之水。棄之無用之地。不能儲之於待用之時。殊為可惜。應於湖口牐照前漕臣楊錫紱所奏增高石槽牐板一二尺。其沿河各隄岸。無論石工土工及地勢低薄者一律加高。卽以湖面加高尺寸抵算湖底受淤尺寸。俾盛漲多收一二尺積水。以符乾隆三十四年積水尺寸。不但暢濟重運。兼可浮送回空。不但足灌東河。兼可遠濟邳宿。但能一歲有餘。卽可數年不絀。請下東河督臣勘議。如果應辦。今歲春夏卽宜及早興工。以便六月前完竣。庶可收蓄伏秋雨水。為今秋回空明年重運之計。至微湖形勢。有如側釜。西北高而東南低。今應加之隄僅在東南接連運河之處。地勢不險。與洪湖迥異。且乾隆三十年漕臣楊錫紱既可議加。今將四十年。受淤多次。則再為議加似不可緩。此工如辦。卽須趕在六月前竣事。〔恂按〕此奏在嘉慶十八年二月二十九日。時任漕督。疏入。
奉
上諭。著李亨特同興檢查舊案。就現在情形詳細籌度。悉心妥議具奏。
〔李亨特疏〕臣據泇河廳報。江境黃林莊界垻於二月二十四日開放透水。所有東境大泛口挑工一段。集夫晝夜儹辦。業經挑竣。當將韓莊牐上攔河大垻啟除等情。所有魚臺汛獨山湖臨運之姚邢張王四水口引渠。臣先令運河廳順勢挑穵。今將埽垻啟除淨盡。獨山湖積水從各水口暢流入運。魚臺汛長河已長水二尺餘寸。由東境八牐直注江境邳宿河道。頃准江南督河臣咨會。禦黃垻於十八日啟放已奏明江境河定牐下北岸沙家口盧口垻艾山湖武河。間段有水。寬一二三丈至十四五丈。深七八寸至一二三四尺及六七尺不等。並有賽墩止水一汪。其盧口垻東北有沂河支流。存水寬十餘丈至二十餘丈。深一尺至六七尺不等。距沙家口自二十里至七八十里不等。均可挑渠築垻。使眾水匯流。引至沙家口徐塘口歸入運河。供河定牐以下至匯澤牐運河之用。惟河定牐以上至黃林莊交界。必須東省鋪水接濟。該處河道僅長二十餘里。不致多秏湖瀦。各牐仍嚴板擎托。按塘啟放。查江南督河臣所稱盧口垻沙徐兩口入運之水。俱賴
蒙沂等處山泉雨澤上年旱久。來源不旺。雖間有積水可以導引入河。誠恐不敷鋪灌邳宿河道之用。是以照前奏將獨山湖存水盡數宣放。至所稱河定牐以上至黃林莊須東省鋪水接濟。臣查黃林莊至河定牐計四十里。湖口牐至河定牐計一百二十里。自北而南。地勢建瓴。儻河定牐以下底水不足。該牐啟板時。雖上游順流南注原可接濟下游。但無底水頂托。一洩必形淺滯。又須另行鋪灌。於湖瀦未能節省。於運行轉有耽延。總之重運經臨。江省早一日出境。卽東省早一日入境。船行迅速。則湖水不致妄洩。船行遲滯。則湖水歸於虛秏。臣愚昧之見。仍須先將邳宿河道一律鋪足。庶幫船遄行。上下無阻。獨山湖水設有不敷。卽啟放微湖以資補益。至邳宿境各牐。經江南督河臣嚴板攔蓄。按塘啟放。實係刻下緊要機宜。可期撙節水勢。惟彼此隨時知會妥為經理。務使南北俱臻順速。不致有誤漕運。現在糧艘跟接渡黃。臣自獨山湖水宣放數日。察看情形。卽啟放汶河大垻。南北分注。以待新漕。所有各處泉源。現同撫臣督飭州縣委員常川疏濬。總令歸入河湖。俱資濟運。其水利河渠。亦經兗沂道熊方受等督飭各州縣擇要挑辦。〔恂按〕此奏在嘉慶十八年三月
初二日。
〔李亨特同興疏〕連日察看獨山湖各水口出水甚暢。下游水勢日長。已飭泇河廳隨時查探江境邳宿河道情形。儻有不敷。再啟放微湖接濟。總之獨山湖多放一日。則微山湖卽可撙節一日。再南行一帶。既有獨山湖水挹注。則汶水應儘此時鋪灌。現飭運河廳於三月初十日將汶河大垻啟放。並將分水口迆南柳林寺前等牐嚴板。逼令汶水專向分水口北牐河鋪灌底水。以待新漕。〔恂按〕此奏在嘉慶十八年三月初八日。
〔李亨特同興又疏〕卷查東省微湖收水定誌。向以一丈為度。乾隆三十年楊錫紱奏加二尺。經李淸時崔應階李宏會奏。准添石槽牐板加收一尺。乾隆五十二年經明興奏。於定誌一丈一尺外又多收水一尺。因以一丈二尺為度沿為定誌。臣李亨特前奏親往濟甯迆南查看運河水勢。因於郗山韓莊一帶沿湖履勘。並委員赴微湖四面周厯查勘。兹據稟自韓莊迆南湖口引渠至東馬山止。計八里。係在山東嶧縣境。其東馬山迆南西馬山。及西南玲璫山蓉家溝。並西北孟家廟鬬虎店等處。俱隸江南銅山境。計一百餘里。皆係山坡灘窪。距水邊遠近不等。向無官隄民堰。沿山查丈。其灘寬自五十餘丈至二百餘丈及五六里不等。詢之
土人僉稱。湖水蓄至一丈三四尺。尚在山坡灘窪以下。雖無攔束。亦無旁洩之處。查韓莊滾垻。垻頂雖高一丈。而滾垻外向有夾土垻與滾垻磯心垛子相平。現在出水一丈以外。係歸該廳搶修項內開銷。乾隆五十二年收水一丈二尺。嘉慶十五年收水一丈三尺。均賴夾土垻攔蓄。至湖口雙牐。牐牆本有石槽。祇須加板。其餘官隄民堰大石碎石等工。一面臨湖。一面臨運。三月十三日。將臨湖各工勘量。以湖水八尺三分覈計。該工出水均在一丈一二尺外。間有坍塌殘缺卑矮。亟應如漕臣阮元所奏修築加培。庶收水逾額。不虞意外。擇要間段估計。滕嶧二汛大石碎石及石後填土加築土頂隄堰土戧等工。共估工料土方例幫二價銀五千九百三十餘兩。查漕臣摺內所稱湖身受淤已重。湖面儲水宜加。但能一歲有餘。卽可數年不絀。均能切中機要。臣等將該委員勘估工段逐加確覈。俱係必應修理之工。卽當照估儹辦。剋期報竣。例幫二價。卽在運河道庫節省八束項下動用。並飭廳汛。此後伏秋汛內。如雨澤頻仍。坡水匯注。卽收符定誌一丈二尺外再加收一二尺。庶偶值雨水較少。可期酌盈劑虛。〔恂按〕此奏在嘉慶十八年三月二十日。
〔李亨特疏〕十七日。南糧
第二幫大河前軍船挽入東境。臣在臺莊牐督催。據泇河廳稟報。是日寅時。東北大風猛驟異常。湖水西颺。探量湖口牐誌樁陡落水二尺五寸。查該湖東風過大。則湖水西颺見消。西風過大。則湖水東颺見長。係屬常事。臣卽馳赴韓莊查勘。迨臣行抵該處。風色平靜。湖水漸長。至十八日辰刻。探量湖口牐誌樁已颺回二尺三寸。計水捲上西南一帶山坡灘窪收乾折秏消去二寸。提取該廳厯年湖水消長底簿。並查檔案。知嘉慶十四年五月初十十一等日亦有風颺消水之事。臣思本年湖水短絀。啟垻後照例敞板暢放三晝夜鋪灌邳宿河道。共消七寸五分。今東北大風捲颺又消二寸。通盤籌計。實存水七尺八分。因乘舟自湖邊直至湖心。探量水勢。自二尺六七寸至四尺三四寸不等。查該湖誌樁係前建湖口牐時較準湖心水勢。設於該牐之內。牐牆自頂至底高二丈四寸。誌樁卽照此尺寸。釘與牐頂相平。照旱樁出水尺寸扣算湖心水深尺寸。探量具報。以便各減牐滾垻啟閉宣蓄機宜。俱有定制。是以厯來遵辦。今按旱樁出水尺寸扣算湖心應水深七尺八分。而實在湖心至深處祇有四尺二三寸。覈其尺寸不符之由。皆因湖底逐漸淤高。查乾隆二十年江南
孫家集漫口。黃水直趨東南。該湖受淤最重。二十三年。陳宏謀曾經條奏。後以豐工漫溢。渾流灌注。兼之厯年坡水奔衝。挾沙帶泥。及嘉慶十五年啟放蘇家山牐引黃注湖。節次淤墊。已非一日。故此時湖面較窄。湖底亦凹凸相兼。水勢淺深不一。臣既經探量確切。不敢不據實陳明。查湖水照誌樁出水尺寸扣算。截至三月二十日。存水七尺。湖口牐酌留漫板水二尺餘寸鋪注下游。此後湖面日小。每日消水三四分。計刻下存水尚可宣放月餘。彼時已五月初旬。正屆大雨時行。湖河均可長水。萬一得雨過遲。查分水口迆南蜀山湖本年收水一丈三寸。將來量為宣放。雖距八牐邳宿一帶道里較遠。而水性就下。逐塘遞注尚可接濟。東省自本月初七八兩日得雨後。各處泉源較前暢旺。現由汶泗等河分流入運。並匯聚諸泉自成一河。遙行入運。兩省運河均資挹注。現飭管泉州縣及委員等。常川疏濬。臣百齡駐劄皁河。邳宿境各牐亦照山東章程下板按塘啟放。撙節水勢。臣在韓莊聲息相通。一切事宜皆可彼此知會妥為辦理。〔恂按〕此奏亦在嘉慶十八年三月二十日。
〔甘家斌疏〕東省韓莊八牐及江省邳宿運道綿長。全賴微湖接濟。上年邳宿運道。於宣洩鋪灌已
符黃林莊定誌五尺之外。必需啟板。該湖並無來源。雨澤稍稀。則上年多放之水卽為本年所短之數。轉致不敷挹注。難符定誌。曡經兩省籌辦。祇因東省獨山等湖距邳宿甚遠。而江省疏出水口。蹄涔所積一瀉無餘。仍賴微湖鋪注。曾於南糧將到。照舊暢放三晝夜。並留漫板之水。緣湖面已狹。蓄水有限。故所出未旺。所消轉多。且湖已淤高。誌樁如故。口面尺寸。與底深不符。以有限湖瀦。遠灌數百里河道。殊虞難繼。是以重運經臨。兩省按塘啟放。確係惜水正以濟運。臣於十六日迎提淮安首幫入境。恐後船未能跟接。隨札河臣專派催運副將常淸元先行督押。一面親詣黃林莊查看水勢。連日有大河前淮安三揚州二等幫前來。先後挽入八牐。各塘水足浮送毫無阻滯。惟江省河淸牐以下間有古淺。然八牐之水建瓴下注。江境將瀠流牐板嚴閉。自可灌滿轉運。不致此盈彼絀。臣於二十日行抵臺莊。查看湖口誌樁尚深七尺。漫板之水依然暢流。先經河臣在彼詳慎啟閉。若每日僅止消水三四分。可使首進幫船遄行無阻。日前已得透雨。現仍油雲密布。此後大雨時行。瀦蓄愈裕。全幫連檣依限北上。不致誤運。〔恂按〕此奏在嘉慶十八年三月二十四日。
〔李亨特疏〕
微山湖湖口牐誌樁。臣於初六日奏明存水六尺六寸。今又七日。僅消一寸八分。尚存六尺四寸二分。皆因安李二口疏通。昭陽湖水遞達下注。是以湖面雖窄。消水尚不甚速。通盤籌計微湖現存水勢。總可放至大雨時行湖河長水之候。臣不時差探江境運道。並察看八牐水勢。務使節宣得宜。兩省同資濟益。〔恂按〕此奏在嘉慶十八年四月十三日。　〔又疏〕伏思微湖宣濟東南兩省運道。本年儲備盈虛。關係來歲漕行通滯。所有曹濟等屬水利河渠。及運泇二廳境內魚臺汛之十八水口十四單牐。滕汛之彭口山河囊沙引渠。及朱姬馬令各減牐。皆收水入湖之處。已飭所屬先期疏挑。俟省西曹濮等處雨水優沾。卽廣資收蓄。節次奏明。查三進重運尾幫入境後。湖口牐誌樁存水四尺二寸。湖心實深一尺四寸。亦經奏明。日來尾幫過一牐卽下一牐之板。河水足敷浮送。湖流加意撙節。截至七月初六日止。湖水僅消二寸。湖口牐誌椿現存四尺。湖心實存一尺二寸。刻下尾幫已過韓莊。所有湖口雙牐業經嚴閉。不令涓滴旁洩。並豫飭運河道廳。俟尾幫挽出魚臺汛。將西岸十四單牐啟放。先將運河有餘之水儘數宣洩入湖。臣前自韓莊順道履勘水口湖渠。查南陽湖
新開河尾馬公橋上起。至昭陽湖五里單牐迆南止。淤墊高仰。須挑引渠收水方能迅利。當飭運河道委員估計應挑工九段。共長一千六百七十丈。隨令於運河廳照估挑穵。不日重運過完。汶水續漲。亦可啟放汶上汛西岸各斗門。將運河有餘之水收入南旺湖。由芒生牐放入牛頭河。從南陽昭陽等湖遞達微湖收蓄。是皆於曹濮一帶雨澤坡水之外設法導引汶泗河流以期增裕湖瀦。臣蒙
聖主嚴訓而現存湖水短絀。悚懼之餘。萬分焦急。惟於人力能盡之處竭誠經畫。斷不敢稍涉因循。有負
高厚矜全之意。再泇河廳沛汛昭陽湖之安家口下李家口至張家河口止。估撈湖渠三段。共長二千五百六十丈。滕汛新建雙孔牐估挑引渠長二百八十丈。嶧汛湖口垻外。正西西北西南估挑引渠三道。計五段。共長四百八十五丈。臣已節次具奏。〔恂按〕此奏在嘉慶十八年七月初九日。　〔又疏〕臣查曹濟二屬各州縣。於上月十二三等日得雨。又於二十七日及八月初一日得雨二次。據運河道稟。各處坡水。由趙王牛頭顧兒長澹等河。匯注南陽昭陽等湖。遞達微湖。其汶泗等河及十字等河。山泉漲發。並由運河廳十四單牐。及泇河廳朱姬
馬令三里雙減等牐。及十字河囊沙引渠修永牐雙孔牐。將運河有餘之水全行收入微湖。至南旺分水口逼近汶源。發水尤為猛驟。除將蜀山馬踏二湖之永安永泰永定等牐徐李二口。酌量啟放收水。並將南旺湖臨運各斗門。一併啟放。俾汶水由芒生牐歸入牛頭河。遞達南陽昭陽微山等湖。所有各單牐斗門引渠進水入湖處。水深二三尺至五六尺及一丈外不等。惟獨山湖湖面尚低於運河水面。是以東岸泉源之水不能入運而西。俟湖水漲發高於運河。卽啟除十八水口。俾穿運由十四單牐收入西岸各湖。截至八月初三日。微湖共長八寸。現在湖口牐誌樁應存水四尺八寸。湖心實深二尺有零。查各單牐斗門湖渠。進水俱暢。其由坡達河。由河達湖處。亦毫無壅遏。而微湖水僅長八寸。皆由曹濟各州縣旱久。土脈乾燥。雖得雨二三寸。而分寸多少不等。必須將旱土滲透。始能盈科而進。匯注入湖。現在微湖長水無多。此後再沛秋霖。自可增益。臣查該道所稟俱係實情。現飭督率運河泇河二廳實力經理。總令各處坡水及運河有餘之水全收湖櫃。不使涓滴妄洩。至東岸各處泉源。雖距西岸微湖中隔運河一道。泉水不能徑達。而汶泗等河。實賴各泉挹注。
節經會同撫臣。嚴飭有泉各州縣挑浚源流悉皆暢順。〔恂按〕此奏在嘉慶十八年八月初十日。　〔又疏〕查東省趙王河匯注曹濟各屬坡水。而曹州府菏澤境內雙河口。係趙王河南北分流之處。北股從沙趙二河至張秋穿運出平水三牐。歸大淸河入海。南股從牛頭河遞達南陽昭陽微山等湖。刻下運河分水口迆北水勢充盈。無須挹注。而微湖收水緊要。臣現將北股分流處委員築垻攔截。俾坡水全行南注由牛頭河歸湖。則微湖多此一股水勢可期增長。〔恂按〕此奏在嘉慶十八年八月十四日。
〔戴均元疏〕臣遵奉
諭旨暫緩睢工堵辦。卽赴微湖籌辦收蓄事宜。於二十二日由濟甯沿途履勘。查獨山南陽昭陽諸湖。原以接濟微湖。今該湖因夏秋雨少甚形乾涸。安李二口亦有淤淺。現擬展寬撈深。以期將來挹注。至微湖水勢。緣接濟本年重空糧船。宣放日久。且天色晴霽。並無坡水灌注。較前益形消秏。誌樁雖存水五尺二分。湖心淤墊實深一尺八九寸至二尺不等。來年新漕北上。如照例鋪放三晝夜。卽涓滴不能外出。亟須設法籌蓄。臣昨由睢工回東。查看口門迆東。正河雖已斷流。間段積存淸水。計長三四里或十數里深三四尺至六七尺不等。將來
挑穵引河本應放盡積水興工。臣思數百里淸水與其消歸下游置之無用。何不從蘇家山牐引入微湖。既無淤墊之虞。轉收尺寸之益。且擬於蘇家山牐外並築攔垻擎托。擡高水勢。建瓴下注。尤為得力。較昔年啟放蘇家山牐引黃入湖。有益無損。現將大河及牐內淤高處。勘估土方。抽溝築垻。務於未凍河前。導引入湖。以廣瀦蓄。再東境泉源共四百餘處。其最旺者一百四十五泉。年久半為豐草流沙淤塞。致各山河不過涓涓細流。臣商之撫臣請帑興挑。照案攤徵還款。派員分投辦理。務使窮源竟委。由支達幹。庶來年鋪放底水。可助微湖之不足。蓋運河多水一分。微湖可省一分之水。〔恂按〕此奏在嘉慶十八年十月新任東河時。
〔吳邦慶疏〕臣查東省牐河全資汶水接濟。而韓莊迆南邳宿等處。則全賴微湖。現因汶水不敷尺寸。仰廑
聖衷。發帑大濬各處泉源。收水濟運。自無遺誤。查東省牐河。江南邳宿等處。例於回空過竣煞垻興挑。工竣然後啟垻鋪水。此係定制。汶水迆北自開河牐至臨淸牐計三百餘里。迆南自柳林牐至韓莊牐計四百餘里。皆係汶水鋪灌。自韓莊迆南至邳州宿遷計三百餘里。係暢放湖水三日後。再按板啟放。始
資浮送。今微湖蓄水既乏。全賴汶水南北鋪注。恐形短絀。船行不無阻滯。莫若於啟放汶垻之前。先將開河牐加板嚴閉。然後啟放大垻。俾水勢擡高全行南下。是移在北三百餘里塘河之水。以注在南三百餘里之長河。一轉移間。頭進糧船已可迅速行至濟甯。臨時再啟開河等牐鋪水放行。可期銜尾北上。再水勢暢旺則啟垻宜早。水勢短絀則啟垻宜遲。緣重船銜尾行走。每有脫空十餘里及數十里不等。並有脫空四五日者。今通融籌畫。宜
飭漕河諸臣。俟頭進三十餘幫大半停泊宿遷後。咨會啟放汶垻。俾水勢暢下。漕船遞上。既無涓滴虛糜。船行似遲而實速矣。至邳宿河多沙淺。動至膠舟。請
飭江南河臣。於挑深後。當河身寬直處。預築草垻擎托。更為得力。俟山泉旺發。微湖收有蓄水。照例啟放。自足浮送。無須為補苴之計。再牐內有漕州縣。前經東藩司奏春兌春開。奉
旨限二月一律兌開。此次漕船尚在分水口迆北塘河停泊。但十五州縣之米。按額祇八萬有零。又請截留餘米。為數無幾。似宜暫停。俟啟放開河牐。仍可頭進前行走。今歲閏月。為時較寬。卽交兌稍遲。不致太晚。若啟牐鋪水先行浮送小米幫船。則
汶源當春不旺。恐不能接濟韓莊迆南等處矣。〔恂按〕此奏在嘉慶十九年正月任給事中時。疏入。交吳璥阮元詳察形勢通盤籌計。
〔阮元吳璥覆奏疏〕查本年微湖短竭。全賴汶水濟運。自應竭力籌辦。今該給事中所奏均為撙節汶水起見。如原奏啟放汶垻前。將開河牐閉板。然後啟放大垻。俾水勢擡高全行南下。俟頭進行抵濟甯再行啟放開河等牐一節。臣吳璥前奏奉
命查勘微湖。卽經陳明。俟啟放汶垻。將南旺分水口以北十里開河兩牐下板堅閉。逼令汶水併力南趨。前過淮安時。告知阮元。意見相同。今該給事中所奏卽係如此。又原奏汶河啟垻。俟頭進三十餘幫大半停泊宿遷再行啟放汶垻。可無涓滴虛糜一節。查邳州牐水既賴汶水接濟。則汶垻誠不可早開。反致多洩。應如所奏辦理。俟宿遷等處頭進積有大半。加以河口各項幫船共積一千餘隻時。先用江南之水。提上瀠流牐。層層關閉。直待需用汶水接濟處。再由南河咨會啟垻放水。俟汶水水頭流入邳州。相機啟閉。誠無涓滴虛糜似遲實速。又原奏江境沙淺膠舟應築草垻擎托一節。詢之河臣黎世序稱。須鋪水後察勘方可築做。若預做難期得力。查邳宿塘
寬牐少。頻年水大時猶藉草垻代牐蓄水刷沙。今年水絀異常。尤應照前辦理。上年督臣百齡築攔河大垻及各小垻數十處之多。今應查照趕辦。有增無減。俟鋪水時趕築完備。再令頭幫糧船過垻儹行。則各船糧米庶無擱淺板片破裂浸溼之患。其另奏山東漕船無多。暫停分水口迆北。俟開河牐放時仍可在頭進幫船前行走之處。亦應如所奏辦理。〔恂按〕此奏在嘉慶十九年二月八日。時阮任漕督。吳以侍郎奉使。疏入。二十六日。奉
硃批。通盤籌畫。勿分疆界。必有成效。勉之。
〔吳璥李鴻賓疏〕查東省運河。向因汶水力弱。是以設立諸湖水櫃。於前一年收蓄。以備次年濟運。方能足用。厯年汶河啟垻。專鋪韓莊以上牐河。其江南邳宿運河距汶較遠。力不能及。賴微湖瀦水充裕下注江境以利遄行。是湖周一百八十里。定制夏秋收水一丈二尺。至次年春鋪水時。啟除湖口垻。由韓莊八牐暢放三晝夜。鋪足長河底水五尺。候新漕行抵邳宿。仍留漫板水隨時挹注。卽收水稍短。亦總在九尺以上。從無不敷鋪灌之事。兹臣等勘查微湖本年湖心存水僅止二尺及一尺八九寸。實從來未有。皆近年玩忽因循。一任引渠水口淤塞。湖瀦無路
可收。貽誤至此。其毘連微湖之南陽昭陽及東岸獨山湖。如底水多存。亦可挹注。今又悉成平陸。是下游竟無導引之水。查每年諸湖收水。必須夏秋大雨時行。山水陡發。方能湧注入湖。近年夏秋山水亦曾漲發數次。自數尺及丈餘不等。何至全無瀦蓄。總因歸湖路塞。不加疏濬。有水時不能收蓄。無水時何從鋪放。兩月來連次得雪。實於田畝泉源有益。但地脈乾燥。雪液消融。祇能潤土。並無流澌下注增益湖瀦。至各處泉源俱在東岸。本年蜀山馬踏二湖各長水尺餘。卽係疏泉及得雪之效。但該二湖祇可助濟甯以北之水。其江境下游。勢必專賴汶水鋪灌。所慮者向來汶水鋪至韓莊卽有微湖擎托方可遞相接濟。今雖各泉渠穵挑通暢。汶泗水長。而專以此湊集諸泉勢緩力薄之水。流行五百餘里遠注邳宿。强弩之末。何能充裕。臣前在江南與督臣百齡河臣黎世序漕臣阮元。慮及微湖無水。汶河恐不敷用。必得撙節。惜水如金。或不致過絀。因公同商擬。俟頭進幫船大半行抵匯澤牐下。知會東省啟放頭進漕船。仍堅閉蓄水。俾送至臺莊再啟八牐按板打放。二三進照此啟閉。庶汶水無多洩虛秏之慮。尚可節節挽送。不致阻滯。現據臺莊營參將稟。南糧首進淮
安二幫船三十隻。於二月二十六日渡黃。約計首進各幫月內可抵匯澤牐下。知會到日。卽啟汶垻鋪水。約出月初各泉俱已挑成。汶泗兩河水勢日有增長。雖汶河源遠流弱。不能抵從前諸湖汪洋之水鋪足五尺。亦必得有三尺以上。方可酌量起剝接續遄行。臣等會同撫臣竭力設法逐節疏通。斷不敢稍存畏難以期無誤船行。〔恂按〕此奏在嘉慶十九年閏二月十三日。時吳任東河。李任巡漕。疏入。奉
硃批。湖水情形隨時具奏。近日得雨否。　〔又疏〕臣等連日與運河道廳等悉心籌畫。查濟甯以上西岸南旺湖存水一尺五寸四分。東岸馬場湖尚存水二尺一寸五分。二湖之底與運河底相平。鋪水後不能外達。留之無益。莫若引入運河。尚可預作底水。現飭抽溝外注。鋪至韓莊牐以待啟放。臣等復同至韓莊。查看微湖湖心僅存水一尺六七寸。本無濟於鋪灌。但現在求水甚艱。得尺得寸亦須籌及。今查新挑河底又經加深。因探量湖面。尚比河底稍高。若待鋪水後湖水亦不能外出。趁此八牐尚屬空塘。將湖口引渠疏通。尚可引出七八寸以作八牐底水。徐徐下注。如此鋪底。則南旺馬場微山三湖之水皆歸有用。而濟甯以下臺莊以上牐河節節有水。迨啟放
汶水亦可藉以節省。一俟南糧首進行抵利運牐下。江省知會到日。卽啟放汶流。與各路底水并力鋪灌。邳宿運河。當不致過於短絀。但汶河湊集眾泉。遠注江境。究非向年微湖之水暢放下達可比。勢不能鋪足五尺舊制。現已札商江南督河漕諸臣。先將匯澤利運兩牐閉板。俟東省鋪水到時。再行啟板挽過漕船。俾水勢不致虛秏。再從前湖水充裕。遇有淺處。尚須畧為起剝。况本年水勢最短。尤須雇剝船以備起卸。方免遲滯。亦已札商江南河漕諸臣。至本年疏泉各官尚屬認眞。泉多旺發。並疏出新泉不少。汶泗兩河較前加旺。臣等現又查驗。務使渠河通暢。俟首幫一入東境。卽往來督催。按塘啟閉。再查塘河長河各挑工均已完竣。臣等及運河道分往量驗寬深丈尺。悉與原估相符。江省黃林莊界垻於十六日啟除。東省大泛口積水下注放乾。十九日集夫搶辦挑工。限月內全完。三月初卽可啟垻鋪水。東省漕船臨淸牐外各幫。據報二月二十七日首幫業已開行。後幫亦卽跟艄前進。所有臨淸牐內各幫。應照奏定章程。俟南糧首幫挽抵濟甯。卽啟開河等牐。令其先行北上。〔恂按〕此奏在嘉慶十九年閏二月十九日。
〔吳璥疏〕臣奉到
硃批。湖水情形隨時具奏。近日得雨否。欽此。臣跪讀之下。益知湖瀦漕運無時不上煩
聖慮。查各湖收水。總在夏秋大雨時行之際。山水陡發。方能湧注歸湖。多為收蓄。本年交春。東省連得雪澤。近日往返韓莊。途間遇雨兩次。入土滋潤。泉源亦覺稍旺。惟細雨廉纖。各湖不能存積。首進幫船雖較二三進入水稍輕。伹春令非雨大水漲之時。又乏湖瀦接濟。籌辦甚艱。所幸汶泗兩河。現經疏泉匯注。比往年存水加多。臣與李鴻賓及該道廳等熟商。祇可就汶泗之水撙節挹注。并須東南兩省彼此相顧。盈絀相權。當與江南督河漕諸臣往返札商。通籌全局。江境以利匯兩牐為東省惜水之區。東省以汶泗兩河為江境濟運之用。遇淺起剝。節省河流。如此同心接濟。東境水有留餘。卽江境船無停止。一入東境。牐座較多。層層啟閉。雖不能聯楫遄行。亦可按塘浮送。俟首進全過八牐。則水勢節宣已有端緒。迨二三進跟接前來。辦法漸熟。且在四月以後。可望澍雨應時。水勢增長。無慮遲阻。臣惟有會同撫臣巡漕督率道廳妥籌。卽有稽滯。總期無誤抵通。至夏秋收水。必先通進水之路。且各湖面寬廣。向有底水收存。是以發水時逐漸增添。易於充滿。今
水櫃久涸。間有存水亦屬無多。卽有透雨妥為收蓄。勢不能遽復舊規。臣現在辦理新運。一面令道廳等將各引渠溝槽涵洞水口。凡有淤塞。逐一勘估疏濬。廣籌收水。庶得尺得寸。一二年內隨用隨收。可符定誌。至首進幫船。准南河臣黎世序札開。於十五日啟放駱馬湖提上瀠流牐。行抵利運牐下。再知會東省鋪水。臣已飭運河道廳豫備啟垻以待接濟江境。屆期再行奏報。〔恂按〕此奏在嘉慶十九年閏二月二十八日。疏入。三月初五日。奉
上諭。所稱夏秋收水必須先通進水之路。此言洵為扼要。總在該河督等相機妥籌。復還水櫃舊制。以利漕運為要。
〔吳璥同興李鴻賓疏〕臣等前將籌辦泉渠運道各情形節次具奏。現在會同籌議。本年湖水短絀。專賴汶水濟運。必須牐板啟閉得宜。倍加撙節。庶可補救。江省因微湖乏水。是以先儘該境之水。提船北行。刻下尚未知會啟垻。但查南旺分水口至江南交界四百餘里。須六七日方能鋪到。若俟江省知會再啟汶垻。恐幫船挽過匯澤牐以上不免停留待水。致有稽延。因飭運河道廳於本月初三日啟放湖水灌入八牐。一面卽啟汶垻放水入運。仍將臺莊韓莊各牐閉板。俟江境知會到日啟牐暢
注邳宿運河。則不秏汶水而江境船行亦免停待。至汶垻啟後。據運河廳報分水口誌椿存水八尺六寸。比上年更旺。隨於水到濟甯時察看。流行尚溜。各塘長河加長。此卽疏濬泉渠之明效。泗河存水亦大於上年。現未啟放。留俟汶水下注江境。如不敷用。再將魯橋泗河垻啟除。以備接濟。其各州縣舊有泉源之外。又挑出新泉頗多。亦應疏濬以助其力。又汶河內間有沙灘淤淺段落。均應疏通順利。臣同興已派東昌泰安等府及兗州府同知等。分投帶領委員。實力挑穵。並往督查。務俾各泉由汶達運一律暢流。值此湖瀦枯弱。濟運維艱。惟有公同熟商設法節宣。以期漕行無誤。再南旺以北運道。前奏明啟放汶垻時。將十里開河兩牐堅閉。使汶水南注。惟東省牐內軍船分泊東昌臨淸水次受兌漕糧。須鋪底水。方免淺擱。是以將十里開河等牐啟板。稍分汶水北流。足敷養舟受兌。仍將開河等牐閉板。令汶水全力南行。並閉臨淸甎板兩牐攔蓄。則汶水自無走洩。其兌足軍船挽至甎牐以南。俟南糧首幫將到臨淸。再啟甎板兩牐。俾東漕先一板出牐。南糧幫船跟接北行。如此辦理。東南漕船兩無遲誤。汶水亦不致涓滴空秏。至停泊臨淸牐外之濟甯東平等州縣重
運八幫。已於上月二十四日全出東境遄行北上。〔恂按〕此奏在嘉慶十九年三月。疏入。奉
硃批覽奏稍慰。認眞辦理。必有成效。勉之。
〔吳璥李鴻賓疏〕臣等前將啟放汶垻鋪至韓莊啟除湖口垻鋪至臺莊候江境知會一併啟牐下注各緣由。節次具奏。查微湖定制收水一丈二尺。連年未能收蓄。致湖口僅存一尺六七寸。本不濟用。臣等於上月十九日同赴湖垻測量。因本年運河挑深。湖面高於河底。尚可放出六七寸。稍助八牐底水。當飭道廳將引渠挑通。於本月初三日啟放湖水。鋪入八牐。兹臣李鴻賓接臺莊營參將那淸阿報稱。南糧首幫提至利運牐上。卽馳赴臺莊引提。初八日先至韓莊。撫臣同興於初十日亦卽趕到。會看湖口垻外注之水甚微。詢據廳汛俱稱啟垻之始。口門過水尺許。旋卽微細。其灌入八牐之水。至頓莊牐閉板攔蓄。流行只六十里。探量頓莊牐上二十里水深五尺餘寸。以上四十里僅一尺三四寸至六七寸。因令道廳趕挑引渠。展寬加深。但湖心已消四寸。僅存一尺二寸。水愈低則淤灘愈遠。既難導出。斷不能鋪足八牐。遂先啟韓莊牐宣放汶水。始將八牐灌滿。此湖水過小仍賴汶流鋪灌之實情也。臣吳璥自上游
查量水勢。十四日行抵韓莊。會同籌議。查八牐由韓莊至臺莊八十三里。地勢建瓴。水行最速。剽而不留。向賴湖水充足。暢放三晝夜。復留漫板水三四尺。不但灌滿八牐。且遠濟邳宿挽船。而汶水鋪至韓莊牐卽得湖水擎托。故汶水有力。足資挹注。今湖水僅存尺餘。湖面窄小。計水勢不敵往年十分之一。不得不專用汶流直注江境。然獨力難支。卽日江境知會鋪水。一啟臺莊牐。則八牐存水一空。仍須將韓莊以上汶水再鋪八牐。按塘遞灌。所幸本年大濬泉源。汶水較旺。船抵八牐時。相機啟閉。量為起剝。尚可挽行。而沿牐蓄水。不免節節稽遲。然就目前計之。亦別無籌辦之法。現在撫臣同興將剝船及派員催儹事宜飭辦妥協。仍回南旺。並赴泰安等處督挑汶河。以裕來源。臣等仍在臺莊韓莊一帶妥籌節宣。俾水無涓滴虛秏。總之瀦水待船則船易儹行。停船待水則水難速至。惟有逐層計畫。設法催提。以期無誤漕運。再現准江南河臣黎世序知會。頭進首二三等幫已提至匯澤牐上。訂期十八日東境鋪水。以資儹挽。惟探聞邳境貓兒窩三岔河有雲貴銅鉛船七起停泊。十一日漕船甫上匯澤牐。卽被頂阻。黎世序現飭道廳將銅鉛船挽至河寬深處停讓漕船。始
能北上。一俟行抵黃林莊迎提入境。再將行走情形奏報。　〔又疏〕二十四日。臣吳璥在臺莊。臣李鴻賓在韓莊。適江南督臣百齡由徐州閱兵前赴黃林莊。順道察看微湖。深知東境籌畫實為棘手。當將兩省設法濟運事宜面商。臣等查微湖緊靠韓莊牐下西岸設有湖口牐。向賴湖水灌注。是以八牐易於充盈。江境亦資接濟。而汶水祇須濟韓莊以上運河。籌辦亦覺寬舒。今湖瀦乾涸。專藉汶流下注八牐遠達邳境。實屬力有不逮。一切放水章程。勢難照往年辦理。自首幫入東後。各幫絡繹而來。如臺莊牐塘內無船。尚可酌留漫板水接濟江境。如在臺莊牐塘內。便須蓄水養船。若仍留漫板之水。恐水勢易消。船身淺擱。只能啟板洩水遞注江境河淸河定等牐趁勢上行。此時欲為兼顧之謀。亦只可如此籌算。已札商黎世序飭廳牐各官互相照會。至八牐內惟德勝牐至韓莊牐二十四里牐塘最長。且北高南低。較他牐更陡。挽運更艱。臣等與道廳籌酌。查看塘內最陡之處築做束水草垻二道。并以木板照式作為木牐。擡高水面。俾船行如厯階而升。水勢稍可擎蓄。兹首幫船三十隻於二十六七等日挽過韓莊彭口。二十八日行抵夏鎭。其大河前二幫跟接前來。在後三
四等幫於八牐內間塘行走。臣等惟有恪遵
聖訓。隨時相機籌辦。尤盼澍雨優施。卽可遄行順速。〔恂按〕此兩奏俱在嘉慶十九年三月。　〔又疏〕臣等前將南船首幫設法挽過韓莊彭口以上行抵夏鎭緣由奏明。查汶水濟運。由南旺分水口南北分流。其南行之水。向至彭口牐以下韓莊以上。卽有微山湖水擎托。斯下流無虞過洩。而上游濟甯之石佛趙村在城天井通濟寺前柳林各牐。方可停蓄水勢。今歲微湖啟垻鋪灌八牐各塘已屬不敷。先將汶流鋪足八牐。並遞注邳境。是下游遠洩既多。上游水力不能不漸形淺弱。所幸緊靠分水口之蜀山湖。因上冬今春竭力疏泉。來源尚旺。於未開汶垻前。將汶水灌入湖中積漸收蓄至一丈七寸。大可挹注。臣等於首幫抵南陽時。察看濟甯各牐塘地勢亦頗建瓴。恐專藉汶流或致時有淺滯。卽飭運河廳於四月初一日將蜀山湖利運牐啟板六塊。放水三日。濟甯各牐塘俱已灌滿。探量水勢深四尺一二寸至五尺二三寸不等。臣等嚴催晝夜儹行。首幫於初二三兩日挽上石佛趙村在城天井等牐。催過濟甯。初四日挽過通濟寺前二牐。初五日挽過柳林牐。轉入順水北行。臣等以本年汶水先經堵閉十里開河二牐
逼令南趨所洩不少。今首幫既過分水口。卽啟十里開河送舟遞下。又須汶水北流。兩頭兼顧。竊恐支絀。現又啟蜀山湖之金綫牐。令湖水達運助汶北行。由安山張秋至東昌臨淸一路遞塘下注。如遇淺歰。酌量起剝以便速行。計此後牐河內頭進行走。尚可依限儹至臨淸。在後各幫。截至四月初二日頭進入臺莊牐者八幫。過韓莊牐者三幫。臣李鴻賓卽押首幫北上。臣吳璥至分水口以北察看船行尚順。卽回濟甯一帶料理在後各幫事宜。〔恂按〕此奏在嘉慶十九年四月六日。
〔吳璥疏〕竊照湖瀦之盈虛。攸關漕行之通滯。現查東境各水櫃。惟蜀山湖存水尚可接濟。馬踏馬場二湖水本無多。早經用罄。南陽昭陽微山獨山等湖盡成平陸。此時卽竭力豫籌收蓄。尚非一時所能驟復舊規。若再不廣為設法。恐來年仍有支絀之虞。臣到任以來。與道廳等悉心講求。欲籌收水之方。必須先通進水之路。庶山泉漲發。方能匯注歸湖。微山湖南則挹注江境。北則擎托汶流。關係最為緊要。獨山湖周圍寬廣。又為灌輸微湖要路。所有十字河西岸之囊沙引渠。今春已挑濬深通。獨山湖孟家樓引渠。鄒縣泗河民堰改挑直河等工。亦經奏明趕辦。是收水最要之區已有眉目。但
此外支流汊港亦宜逐一疏通。復飭運河道廳等。凡有通湖水道。逐加詳勘。據稟各河渠。除現尚通順處所。無庸挑辦。並運河廳昭陽湖臨淸邱家張家田家利運各單牐。馬家三空橋共引渠五道。又導引牛頭河坡水入微湖之馬公橋上引渠一道。俱有淤淺。現已挑通。需費無多。歸搶修項下覈辦。惟運河廳南旺湖臨運之邢通彭石孫强土地廟引渠四道。逼近分水口。向係收納汶水入南旺湖由芒生牐入牛頭河遞達微湖之路。淤墊較厚。又泇河廳昭陽微山二湖之呂垻郗山南馬令朱姬引渠四道。係收納十字河及運河有餘之水入湖之路。亦俱淤高。亟須挑濬。由道廳等撙節估計。引渠八道。共需銀四千四百七十七兩。請照例動支運河道庫節省八束銀兩發辦。臣查東省各湖斗門單牐水口溝渠。不下數十處。每年漲水過後。流沙停滯。總不免間有淤墊。此塞彼通。事所常有。是以厯年俱有應修工段。隨時勘估。卽於節省八束項下支用。兹擇要勘估。引渠八道。均須亟應疏濬之工。已飭派工員分投趕辦。予限完竣。工竣後。再將工段長丈銀數開單具奏。惟向來各湖均有底水。加以新收之水。自易充盈。今微山湖心。去冬存水。至深處僅有二尺。淺處不過一尺數
寸至四五寸不等。本年三月稍為鋪灌八牐。卽已乾秏。現據廳汛確探湖心。實祇稀淤數寸。並無存水。其餘各湖水櫃。除蜀山湖外。亦皆底水全虛。地炎土渴。難增易秏。將來得有澍雨。必先使渴沙潤透。始能積漸存蓄。應俟泉河發水。一面留底水以濟運。一面分漲水以入湖。以日計月計之功。收得尺得寸之效。庶幾二三年間隨用隨收。可期漸符定誌。〔恂按〕此奏在嘉慶十九年五月二十一日。疏入。照所請行。　〔同日又奏〕本年東省微湖枯涸。濟運維艱。閏二月奉
旨令臣速回東省。經理湖河運道事宜。臣卽會同撫臣同興巡漕臣李鴻賓。將疏濬泉源啟垻鋪水等事次第辦理。自三月二十日首幫入境後。凡啟閉節宣。及疏導起剝諸務。雖隨時竭力設法。尚可挽行無阻。而節節耽延已多濡滯。此後如得大沛甘霖。自可泉河旺發。以速補遲。但得雨之後。既須加緊催漕。尤應兼籌收水。蓋近年貽誤之故。固由各湖進水之路未通。亦因用水漫無節制。致消秏過多。俟得有透雨。必須於用水之中。卽籌惜水之計。方能廣為收蓄。惟向例入伏後。臣應赴豫防汛。現在黃河長水無多。臣自當先顧運務。但大汛時水勢消長靡常。而漕船首進正在東境儹行。二三進陸續踵至。
正當轉輸緊要。且得雨後。各湖收水尤須認眞督辦。迥非往昔可比。兩地心懸。竊恐勢難兼顧。合無籲懇
聖恩。豫省各工。仍遵前奉
諭旨交方受疇督同各道就近防守。俟巡漕臣收水諸務稍有就緒。再馳往豫省。或入伏後臣卽赴豫防汛。運河事宜
飭交撫臣同興會同巡漕臣李鴻賓督辦。伏候
訓示遵行。〔恂按〕此疏亦於二十一日奏。二十八日奉
上諭。豫省河工係河督專責。前已有旨令吳璥馳往防汛。所有山東儹運收水各事宜。均須及時籌辦。現已降旨添設副總河一缺。將李鴻賓補放。令其駐東督辦矣。　〔又疏〕東省運河。因湖瀦乾涸。專賴汶水灌注。流微道遠。以致棘手異常。自三月二十日南糧首幫入東境後。水勢日秏。雨澤稍稀。雖竭力設法籌催尚無停阻。而啟閉剝受。輾轉耽延。臣每念我
皇上委任深恩。並以貽誤在前不加譴責。捫心自問。尤覺感愧難安。兹仰賴
皇上至誠昭格。渥沛甘霖。本月二十三日濟甯連獲透雨。所屬金鄉魚臺嘉祥。及兗州所屬滋陽汶上甯陽鄒嶧等縣。俱報得雨三四寸至深透不等。雲氣甚廣。可冀遠近同霑。已據報汶河
分水口於二十三日長水二尺二寸。泗河於二十三日長水一尺之後。二十四日又長二尺。府河於二十二日長水五尺。自係泰安沂泗各屬均已得雨。是以山泉下注。河水漸增。前進漕船。截至二十日共入東境二十八幫。尾後兩幫亦已抵邳境泇口。截至二十三日已過濟甯十六幫。趁此河水增長。船行較順。正當加緊嚴催。連檣北上。現在雨勢正濃。如果有泉各州縣甘膏大沛。則山泉旺發。河流暢足。卽可以速補遲。巡漕臣李鴻賓現駐韓莊上下提催在後各幫。臣督率道將廳營等分投催儹遄行。並酌看運河水勢。如能續長充盈。卽一面留底水以暢行漕艘。一面分漲水以收納入湖。容各屬報雨到齊。查明汶泗兩河長水大小情形再行入奏。正封摺間。接據運河廳章承斐稟報。汶河分水口於二十三日長水二尺二寸後。自申時至二十四日子時。又續長水五尺五寸。誌樁連底水共深一丈。泰安一帶自已得透雨。察看雲陰廣布。河水尚有續增。運道更可暢利。〔恂按〕此疏於嘉慶十九年五月二十四日奏。二十九日奉
上諭昨據同興奏報得有透雨。河流增長。本日復據吳璥奏稱。汶泗等河長水自二三尺至七尺有餘。運河存水四尺。足資浮送。現在
東省得雨後。各處泉源旺發。河水充盈。糧艘連檣北上。自可以速補遲。惟向來東省值大雨時行之際。並不早為收蓄。任其汪洋旁洩。逮暑雨已過。湖水日形淺涸。始各處疏泉導流。勢已無及。頻年重運經臨。節節阻滯。職此之由。此時應趁河水長發泉源旺盛之時。覈計運河存水漕船可以暢行。卽將有餘之水設法導引歸湖。則挹注從容。自勝於臨渴掘井。昨有旨令吳璥前赴豫省防汛並籌辦睢工。特授李鴻賓為河東副總河。所有豫省河防及堵築睢工事宜。李鴻賓此時不必兼管。惟督率東省道將廳營等催儹漕船。收蓄湖水。一切盡心籌畫。其湖水所收尺寸。每月具奏一次。覈明舊存底水若干。新收長水若干。開具淸單呈覽。吳璥專意經理河南工程事宜。亦毋庸兼顧東省。俟睢工合龍後。吳璥回至濟甯。再與李鴻賓將全河大局形勢機宜詳細講貫可也。
〔同興疏〕臣奉六月初三日
上諭。同興奏東省於五月下旬連得澍雨後。汶泗各河水勢驟長。漕行順利。現經道廳等將充裕之水收納入湖。所辦甚好。頻年重運經臨。節節阻滯。皆因大雨時行之際不早收蓄。致微山等湖日就淤涸。本年幸得甘霖曡沛。自應及早籌辦。吳璥現已赴豫。著同興李鴻賓督率道廳等。將坡水泉水歸湖之路。隨地疏通。其湖內納
水之區亦必寬廣有容。使水不旁溢。足敷來年濟運。以期漸復舊規。該撫等卽會同盡心妥辦。欽此。伏查此時汶泗等河水勢充盈。
而微山湖上游蓄水諸湖亦日見長發。連日據運河道廳稟報蜀山湖長水。連底水共深九尺七寸有餘。馬場南旺等湖底水本屬無多。現收水自二尺八九寸至四尺餘寸不等。下游南陽昭陽微山獨山各湖均收水尺餘至六尺不等。乘此河湖並長眾源暢旺。當及早收蓄有餘之水。為將來挹注之用。恐現在漲水易消。已飛飭各地方官。會同廳汛各員。催儹幫船。一面相機收水。其汶上甯陽東平濟甯河道。多有民築土堰。而汶河盛漲之時。藉以收束漫水。自上月下旬連得大雨後。泰安一帶山水驟發。眾壑爭流。下游汶上東平甯陽各境民堰間有浸溢汕刷之處。卽嚴飭各地方官趕緊捐項修補。並委員監查。已陸續報竣。其廬舍民田。因係漫水一過卽消。尚無妨礙。其餘各處隄堰。現復分委妥員。責成兗州泰安兩知府逐一查勘。凡有單薄處所。應官辦者俱令加培堅固。應民辦者亦令認眞督修。總期河水續長。不使散漫。以廣收蓄。〔恂按〕此奏在嘉慶十九年六月初九日。奉
硃批。實心勉力。痛改怠緩惡習。
〔李鴻賓疏〕上月二十一日奏報微
山湖收水尺寸。欽奉
硃批。覽奏稍慰。微湖水總宜多蓄。八月底再具奏。欽此。臣查本年夏秋間澍雨優渥。山泉暢達。運河水勢敷足。一面嚴儹漕行。卽籌收湖瀦。各水櫃俱已充裕。惟微山湖水於七月二十日後誌樁尚祇七尺六寸。當此節屆深秋。雨澤已漸稀少。賴汶泗二河諸泉匯通。來源尚旺。臣按照吳璥所籌宣納機宜。將各引渠來路力加疏濬。水勢日逐加增。兹測量微湖誌樁已收至一丈一尺九寸二分。較定制一丈二尺之數僅短八分。而新開湖隄缺口並囊沙引渠呂垻十四單牐等處。正在源源下注。計可於收符誌樁外更有贏餘。其蜀山南陽昭陽等湖。或急須宣洩。或尚可增收。均隨時酌劑瀦蓄充盈。臣伏查近日微湖收蓄短絀。並非河流竟無盛漲。皆因收水要路淤塞。引渠不能進水。各牐座多有損漏。牐板亦甚殘缺。又兼不諳啟閉。以致水無攔蓄。且用水漫無節制。秏洩過多。是以年絀一年。迨今歲五月中旬。竟至湖心淤泥盡裂。維時臣與吳璥採訪眾論。皆以為枯涸太甚。雖得雨水漫注。必非一二年所能遽復舊規。今幸漸次灌輸。已可立符定制。此皆仰賴
皇上指示周詳。臣等恪遵設法開濬。督同運河道廳汛各員往來韓
莊上下三月有餘。於各單牐引渠晝夜巡查。又兼各船過竣後堵築攔河大垻甚為得力。以故三十餘日。續長水四尺餘寸。猶可計日加增。此後若每年留心撙節。並隨用隨收。則南路運河總可足資接濟。〔恂按〕此奏在嘉慶十九年八月二十八日時任河東副總河。自是微山湖收水遂符舊誌。疏入。九月初六日得
旨嘉獎。賞給二品頂戴。
〔李逢亨疏〕竊臣由水路。自運河廳之濟甯魚臺等汛。泇河廳之沛滕嶧等汛。直至臺莊以下。與江省交界之黃林莊上。以次履勘。詳細講求。俾蓄洩啟閉機宜皆知遵守。微湖為濟運水櫃。最關緊要。本年雨水應時。泉源暢旺。臣嚴飭運河道。率同廳汛隨時收蓄。得寸則寸。得尺則尺。多多益善。總期湖水充裕。來年漕運方能迅速。九月後。各處雨水遞達微湖。蓄水較定制多一尺六寸。卽較上年收水最大之日亦多收一尺。實為厯年所未有。惟是水勢過大。則隄工難免喫重。泇河廳之嶧汛滕汛臨湖石隄。西抵大湖。東逼運河。因水勢擡高。多有滲漏之處。又值西風當令。鼓浪撞擊。設有疏虞。所關匪細。前據運河道洪範稟請啟放十五孔橋北首四孔。藉資宣洩。並於臨湖喫緊處估鑲護埽三段。保護隄
岸。當經批令妥辦。兹臣到工察看。該處一帶隄頂僅寬丈許。原係碎石砌成。上加大石。現多脫落殘缺之處。一遇風浪撞擊。勢屬堪虞。所鑲護埽。係急應趕辦之工。查量長深高寬丈尺。亦與所報相符。臣督令追壓堅穩。足資捍禦。惟臨湖一面雖經鑲埽護衞。而臨河一面石岸壁立。且間段殘缺。情形尤甚險要。該處河面僅寬三四丈。土戧不能站立。鑲埽又占河道。細加相度。必須照舊將石隄補修完整。方資外衞。臣督同該道隨帶委員逐細確估。除選用舊石外。添買新石補砌完固。其臨河隄根尚有餘地者。卽於石工外估築土戧以歸撙節。通計臨湖護埽並臨河土石等工。共估銀六千九百餘兩。卽於運河兗沂兩道庫存節省八束銀兩項下動用。無庸另請錢糧。現在微山湖隄岸內外修理堅固。前藉宣洩啟放十五孔橋北首之四孔。今已堵閉。點水不令外出。現存水一丈三尺二寸五分。以後再有長水。足以容納。來年濟運。可期充裕。〔恂按〕此奏在嘉慶二十年十一月二十四日。時任河東總河。　〔又疏〕接據運河道洪範稟報。本年入伏前後。東省曡次大雨。各路山泉坡水。及上游南陽昭陽二湖。匯注微山湖。現存水一丈四尺六寸。波濤浩瀚。土石隄岸在在喫重。若不急
籌宣洩。或再加長一二尺。卽有盈滿之虞。昨經該廳將微湖尾閭伊家河開通。水勢建瓴直下。雖極暢利。而來源匯注。仍屬消不敵長。每日復長一二寸。擬自重運尾幫挽上韓莊。卽將湖口新牐板塊全行啟除。俾資暢洩。儻消水仍屬無多。再酌啟舊牐。兩牐並放。總以水深一丈四尺為度。卽行下板攔蓄。並加緊防護。臣查微湖專為東省韓莊迆南八牐及江省邳宿長河濟運之用。水小之年。涓滴皆為有益。原不應多為宣放。惟查運河備覽。向例收水一丈二尺以外。卽須分洩。誠以土石隄岸有一定丈尺。儻存水過多難以容納。且秋冬時西風鼓盪。坍塌堪虞。查上年收水一丈三尺六寸。其隄岸喫緊並石工滲漏處。曾經奏請動帑補修完整。一面酌啟十五孔橋宣洩方資保護。今存水較上年尤大一尺。現在仍見增長。更屬可虞。自應如該道所稟。廣籌宣洩。以保隄岸。而衞田廬。並飭將至緊至要之處酌估增培。或鑲護埽加緊防護。務保萬全。〔恂按〕此奏在嘉慶二十一年六月望日。　〔又疏〕竊臣於六月十五日。將微湖存水過多設法籌消防護緣由奏報。兹據運河道洪範稟報。微湖誌樁截至閏六月初七日止。現水深一丈五尺四寸。較前六月分又長水八寸。已逾定誌三
尺四寸。比較上年最大之日亦多水一尺八寸。湖面愈廣。風浪愈急。臨湖土石隄岸出水僅二三尺。處處滲漏。坐蟄裂縫者不可勝數。一經西風鼓盪。在在堪虞。現將湖口雙牐。及馬藺朱姬三里各減牐。及雙孔雙減等牐。伊家河尾閭。次第開放。因運河水大頂托。仍不能暢消。而上游坡河眾水匯歸湖內。來源旺盛。總恐消不敵長。以一綫滲漏殘損之土石隄工。而欲禦一丈五六尺深風浪湧注之大水。秋汛為日正長。設有疏虞。湖瀦傾瀉。不特淹及田廬。而兩省運道關係。實深惴惴。必須擇要。於滕嶧兩汛運河西岸。韓莊牐上至郗山迆南一帶大石碎石等工湖面迎溜兜灣處。鑲做護埽七段。加築土頂。共工長四百七十丈。估計需銀一萬六千七百五十餘兩。請動支運河兗沂兩道庫存節省八束銀兩。給發該廳。乘時趕辦。以禦盛漲。以保湖隄。臣查微湖存水。十數年來。從未有如此之大。上年該湖存水一丈三尺六寸。隄岸已形喫重。並有石工滲漏之處。曾奏請動帑修補完整。今年湖水更大一尺八寸。隄岸處處緊要。自屬實情。臣遠在豫省督防大汛。未及親往查勘。難以懸擬准駮。當飭該道逐段復勘。擇其萬不可緩之工趕緊興做。稍可緩辦概行刪減。以資撙節。旋據
稟覆。俱係實在緊要處所。斷難減少。如所估糜浮。與該廳認賠。請照原估覈奏。臣查洪範在任多年。熟諳運河情形。估計錢糧尚屬認眞。所稟詞情激切。自係實在情形。仰懇先行照估動支道庫銀兩趕辦。並專責該道督辦。仍俟臣親加履勘。儻有草率偷減並浮估錢糧。卽行據實參賠。〔恂按〕此奏在嘉慶二十一年七月十日。疏入照准。　〔又疏〕欽奉
上諭。本年微山湖水。長至一丈八尺四寸。為近年所未有。該處係瀦蓄之水。可無衝決之患。然亦不可使之漫溢出岸。吳璥等當督率工員。相度情形。鑲護隄堰一律穩固。臣黃河防汛事竣。近在濟甯。
兵部尚書臣吳璥現往韓莊查辦微湖疏消防護事宜。臣卽恭錄
上諭移咨遵照。連接吳璥來信。微湖現存水一丈八尺六寸。旬日以來。並無續長。自係上游各河來源漸減。郗山等處護埽現在分投趕鑲。湖隄出水一尺上下及數寸最卑矮之處亦已搶築子堰。惟兩面皆水。所需土料。俱用船於十數里之外採取裝運。辦理實屬艱難。經運河道督廳上緊儹辦。並節節專派弁兵晝夜防護。現在俱屬平穩。惟此後西風當令。鼓盪堪虞。必須暢洩四五尺方可放心。現又將十五孔橋添啟四孔。連
前共啟十一孔。更資宣注。時過秋分。天時晴霽已久。可期漲水漸消。如江南下游運河去路再能迅速。更可多減湖水。〔恂按〕此奏在嘉慶二十一年八月九日。
〔吳璥疏〕奉
上諭。微山湖水。係瀦蓄之水。可無衝決之患。然亦不可使之漫溢出岸。至沿湖地畝。或被淹沒。吳璥等當督率工員相度情形鑲護隄堰一律穩固。吳璥於籌辦微湖事竣。往豫省將南北兩岸隄工徧加查看。均各平甯。卽回京供職。又奉
上諭。本年微山湖水。長至一丈八尺六寸。石工滲漏裂縫之處。自應擇段趕緊修築。以資捍禦。至石塊漫在水中未經查看各處。著吳璥卽在彼稍駐。俟水落三四尺後。逐一查看。如原估各段之外又有添築處所。卽確實勘估具奏。將工程責成道廳等趕緊辦理。務保無虞。吳璥仍遵前旨赴豫省查看南北兩岸工段情形。由衞輝彰德一路回京覆命可也。伏查本年微山湖水異漲。實從來所未
有。臣於上月下旬到韓莊後。卽飭將十五孔橋全行啟放。並將已開之伊家河頭又加寬展。各牐月河土垻亦拆盡暢行。是東境疏消之路。已屬不遺餘力。而湖水仍未見消。因思江境尚有藺家山垻。向係宣洩湖漲入運舊路。據道廳稟知。該垻內水面較高於垻外灘面。可以過水二尺餘寸。臣復委員
查看荊山橋河。久已淤成平陸。不能過水。須繞至岡頭湖。由水綫河分流入運。尚可多一疏消之路。卽咨商江南河臣黎世序。並行徐州道嚴烺查覆。旋據黎世序札稱。恐湖水經由灘路挾沙淤河。並恐邳境唐宋山格隄或至刷塌。於附近田廬有礙。因卽中止未辦。查七月杪至今。湖水僅落三寸。雖節屆寒露。自應有消無長。但本年雨水較多。上游之沙河趙王河牛頭河。坡水泛漫。甚為廣闊。悉匯注南陽昭陽兩湖。遞達微湖。而汶河泗河府河洸河。亦因山水屢發。俱極旺盛。微湖對岸之獨山湖並形漲滿。俱由東境運河歸入江境運中河。無不盈隄拍岸。致微湖來源既極浩瀚。而去路又復充盈。上游各河水坡水泛衍紆迴。逐漸下注。來多去少。一時勢難大消。總須霜降後。天寒水弱。始得日見消退。約在十月後方能落至三四尺以外。漸歸微湖定誌。臣查現辦湖隄土埽工程卽可完竣。隄岸均屬穩固。至湖水大落後。再往看黃河。則已久逾霜降。未免太遲。臣謹擬遵照
前旨。先赴豫省徧查黃河兩岸工程。俟霜降後各工平定。湖水當漸次消退。其時李逢亨亦應旋東查看運河。臣仍同回韓莊查明微湖情形。交李逢亨督率道廳經理。臣卽由東路回京。恭
覆
恩命。至該湖隄岸雖恐風浪撞激。而兩面皆水。誠如
聖諭。該處係瀦蓄之水。可無衝決之患。且與運河僅隔一隄。卽或湖水出岸。不過歸入運河。亦無地畝可淹。惟水勢漸落。如原估各段外或另有滲漏蟄裂處所。仍應一律修築。運河道洪範熟悉情形。辦事亦能節慎。臣諭令隨時查勘。據實稟明覈辦。自可保守無虞。〔恂按〕此奏在嘉慶二十一年八月十日。
〔李逢亨疏〕臣欽奉十一日
上諭。東省湖水本年盛漲。各處皆盈隄拍岸。湖瀦為濟運之用。自當節宣有制。既不患其淺涸。亦不虞其漲溢。方為長策。本年江南水勢亦大。因海口通暢。宣洩得宜。是以旋長旋消。毫無壅滯。微山各湖水亦應籌一至當之法。以備節宣。俾永遠可以遵辦。著吳璥李逢亨相度情形籌議具奏。臣查微山各湖。實為濟運至要水櫃。必
須節宣有制。籌一至當之法永遠遵行。現在周查黃河各工。未及親往查看。當卽恭錄
上諭專差移交兵部尚書吳璥敬謹祇遵。就近將現在查辦疏洩情形。詳細履勘。悉心計議。俟霜降安瀾後。或臣馳抵山東。或吳璥到豫。妥議萬全之策。另行奏報。〔恂按〕此奏在嘉慶二十一
年八月十八日。疏入。奉
硃批。實心籌畫。實力辦理。勉之。
〔吳璥李逢亨疏〕前奉
上諭微山各湖水應籌至當之法。以備節宣。俾永遠可以遵辦。著會同相度情形悉心籌議具奏。欽此。臣等於九月初三日奏報霜降
安瀾後。卽回東省會勘。查微湖收水之路。西北承定陶武城曹單金鄉魚臺坡水。由趙王河牛頭河匯注南陽昭陽二湖遞達。東北承泗河洸河府河並各山泉入運之水。及費縣分水嶺山水由十字河囊沙引渠入湖。並獨山湖水由十八水口穿運進十四單牐入昭陽湖匯注。定誌冬間存水一丈二尺為度。其雨多水大之年。恐過於漲滿。除湖口雙牐照例亮板濟運之外。又設朱姬馬藺三里等減牐。並韓莊牐下之十五孔橋。及下游伊家河藺家山垻等處。酌看水勢之大小。以備啟放之多寡。厯考運河備覽。節宣成法。已極周詳。數年以來遵循辦理。從無貽誤。至十八年各湖乾成平陸。實係經久廢弛。而本年漲滿異常。由於夏秋雨水過多。亦所僅見。非舊定章程尚有未備也。臣吳璥於七八月間查閱兩旬有餘。督飭道廳將上游芒生牐及安居斗門堵閉。以節來源。並將下游各路洩水橋孔牐垻全行啟放。並展挑伊家河頭。及啟拆
八牐月河。去路尚屬暢利。惟藺家山垻一處。咨商江南河臣。因荊山橋舊路淤高。挑穵費繁。是以停止。然就東境分減各路已不為少。時因東南兩省湖河坡渠處處充盈。致落水甚緩。現在湖水已消一尺三寸。節逾霜降。水力甚綿。積潦易盡。交冬後自可漸次歸槽。至以後蓄洩之法。自當節宣有制。既不患其淺涸。亦不虞其漲溢。方為長策。現在收水洩水各渠河牐垻俱屬通順舊章具在。祇須隨時疏導。無可另為增添。惟微湖存水定誌一丈二尺。雖已敷用。似宜稍為多收。則次年濟運更可寬裕。但底水過大。儻次年雨多水漲。既恐隄岸著重。並慮村莊被淹。擬請收水在一丈三尺以外。不得過一丈四尺。似屬多寡適中。其用水之法。除湖口雙牐照例暢放三晝夜之後。向來首進船到。留漫板水三尺二寸。二進留漫板水三尺六寸。三進亦不得過四尺。但水勢大小不同。不必過拘舊例。如是年雨水較多。來源甚旺。卽酌量多啟尺餘。亦可藉騰湖面。又湖口大垻。向例回空過竣卽行堵閉。如是年水大。亦可酌量緩堵。此係指雨多水漲之年而論。若雨水均勻。來源不甚旺盛。仍照舊啟閉。儻雨水較少。酌看情形。卽將各牐垻堵築畧早。亦屬可行。未可分洩太多。轉致次年重運
經臨又虞淺歰。總之收水洩水各路。立法已極周備。而每年啟閉事宜。惟在察看水勢大小。隨時相機。非可豫為懸定。果能節宣適當。自可盈絀合宜。無庸另自更張。致多糜費。至本年存水過大。俟消至一丈六尺以內。方可將洩水各牐垻橋孔月河陸續堵閉。俟落至一丈四尺以內。再將湖口大垻堵築。則明年濟運總可有盈無絀。而底水亦不致過大。其大石碎石隄工。浸泡日久。風浪撞擊。續又臌裂蟄卸處所。現已大概顯露。若不亟為修築。恐塌卸愈多。需費更繁。據道廳估報。應修段落丈尺。臣等親往履勘。原估內尚有可緩之處。又加刪減。擇其必須拆修石工長三百七十八丈。又應鑲護埽工長一百六十五丈。共例幫二價。實需銀二萬二千五百九十八兩。如蒙
俞允。臣李逢亨卽咨山東撫臣飭司撥發銀兩。一面督飭道廳分別妥辦。工竣時親往驗收。斷不任稍有浮冒。並造冊咨部覈銷。惟夏秋間。湖河水勢俱大。幾與隄平。石工兩面久浸水中。再消二三尺後。恐尚有滲裂蟄動之處。臣李逢亨就近確查。如有必應續修工段再行奏辦。臣吳璥於拜摺後。卽遵
旨起程。由東路回京。恭覆
恩命。〔恂按〕此奏在嘉慶二十一年九月十一日。疏入。十九日。奉
上諭。吳璥等會議微湖節宣事宜。並估修石隄工段一摺。東省微湖蓄水濟運。一切收水洩水各渠河牐垻。舊有應拆修鑲護者。估需例幫價銀二萬二千五百九十八兩。著陳預卽行撥解。交李逢亨督飭道廳分別興修。工竣覈實報銷。毋任稍有偷減浮冒。
〔黎世序論微湖蓄水過多書〕。再承另示微湖蓄水必須漕運民田兩無妨礙。因聞江南省又有加增一尺之語。誨諭諄諄。仰見增酌盈虛。歸於至當。惟是加增蓄水一尺之議起於東省。今不知如何諉之江南。查濱臨三湖被淹之地。計八州縣。東省居其五。南省居其三。是南省亦有切膚之災。何至膜視鄰封。置民生於不問。而不知微湖之蓄洩。東省實操其權。南省實受其制也。湖口誌樁。向來定制收水一丈二尺足敷重運之用。嘉慶二十一年。吳李二公因湖底墊高。奏改定制收水一丈三尺以外。至多總在一丈四尺以內。南省未嘗會議也。而此奏之後。泇河廳收水。卽以一丈四尺為主。以後總有多無少。於照例鋪水濟運之時。又或少啟一牐。或多下板塊。名為惜水如金。實則有心操切。名為留有餘以備不足。實則但顧運而不顧民。迨至湖水長至一丈七八尺。數州縣田沒水底。
該河員故作咨嗟可憫之語。實則乃深喜之。卽如上年湖水難容。廣求分洩。啟放江境之藺家山垻。東河豫籌存水丈尺。泇河廳請於一丈四尺之外再加五寸。繼又議加一尺。知會江省。均有文稟可據。江省未嘗創為此議也。泇河廳但求蓄水之多。而不顧地方被淹之苦。卽如藺家山垻原議俟湖水消至一丈六尺以內再行堵閉。而泇河廳於湖水尚存一丈六尺以外之時。卽移會銅沛廳急堵藺垻。其有意多留湖水實有案可憑。而南河亦不敢不聽其號令者。恐其水勢虧短之時。有所諉咎也。兹讀來諭。乃轉以加增一尺之語誣及南省。上朦淸聽。是又明知有害於民。而巧為避怨之計。微湖實東河管轄。南河從不與聞。亦無從照例啟閉。然厯據東河咨奏之案。每年重運不過用水二尺餘寸。今已收水一丈四尺。比舊制多蓄二尺。以理度之。似已足敷數年之用。而加增蓄水之言南河不便阻議者。泇河廳專司湖水蓄洩。恐其鋪水之時藉詞靳惜也。昨兗沂曹道賀公頗欲講求水利。諄諄見詢。弟卽以河廳惟求蓄水之言告之。今得鼎力主持。與東河帥確商籌辦。俾漕運無誤。民生有賴。幸何如之。
〔麟慶微湖說泇圖記〕微山湖周一百八十餘里。居滕嶧徐沛之中。為濟
運水櫃。緣江南運道自皁河以上無水接濟。山東自臺莊至韓莊。中設八牐。地勢建瓴。全用東西兩泇水。顧泇水常弱。專仰湖水挹注。漕始暢行。湖口有牐二。金門寬各二丈餘。舊制收水以一丈為度。今添四尺。以時啟閉。又滾垻長三十丈。中砌石垛十四。上搭浮橋以通牽挽。均隸泇河廳。按東泇源發費縣箕山。西泇出嶧縣抱犢山。東南流。至三合村與東泇合。又南流至邳州入運。謂之泇口。攷明初運道。由淸口入黃。逆溯至徐州呂梁洪。然後由鎭口入微山湖。濤洶石險。萬厯間。總河舒應龍。挑中心溝通彭湖水。而泇口始開。其後劉東星鑿韓莊故道由黃泥灣至宿遷。而泇脈始通。嗣李化龍開李港以避險。鑿郗山以展渠。設八牐以興利。而泇運始行。癸卯三月。余隨首幫灌塘渡黃。知重運無慮。乃先行。於四月朔泊萬年牐。謁三公祠。讀漕帥楊慤勤公碑。而益嘆當日言事者好以口舌持短長。以故開泇之議屢行屢止。幸三公前後相繼。殫心國事。卒得通運安流。故論濟甯以南運道治績莫隆於開泇也。越日舟泊湖口。時張心階觀察家居自徐來送。翌辰登暖翠浮嵐閣。遙望煙波浩渺。浮三翠影。詢知左龜右鳧中卽微山。其上有殷微子墓。故名。
〔法良微山湖詩〕一髮明
山影。平湖萬頃風。跡傳微子國。地接魯王宮。落日成漁市。殘霞映釣篷。鄉心與歸思。何處託飛鴻。
〔崔旭過微山湖詩〕半載江南醉裏過。歸途始覺歲消磨。微山湖畔通宵睡。夢到家園事更多。
史／政書／欽定戶部漕運全書／通漕禁令　卷八十一～八十八　凡八卷／卷八十五　裁革陋規二／目錄(P.1-1)..[清光緒間(1875-1908)刊本]
一嘉慶十四年奉
上諭朕恭閱
世宗憲皇帝實錄內載雍正二年五月欽奉
諭旨朕惟漕運關係甚大經費本無不敷而運丁恣行不法者皆由官弁剝削所致如開兌之時糧道發給錢糧任意剋扣而僉丁之都司監兌之通判又多誅求及至啟行沿途武弁借催糧為名百計需索又過淮盤查私貨徒滋擾累運丁力不能支因而盜賣漕糧偷竊為匪嗣後各督撫不時查察如有仍前需索等弊立即指從重治罪庶運丁漸有起色保守身家凜遵約束禁官吏之侵削即所以戢旗丁之刁悍
等因欽此
聖訓煌煌尋源探本可見當日漕運之弊與目前情形正同而所以整飭而釐剔之者數十年以後之措施早垂
成憲近日有漕省分諸督撫指陳漕弊無非稱旗丁等提溜打閘等項費用繁多其所謂設法調劑者無非多給兌費殊不知弊端之大費用之廣總由糧道之剋扣於先弁員之需索於後至提溜打閘等項未嘗不稍有所費而丁力之不足實在此不在彼也旗丁
等花費既多復隱有自肥之計一遇交兌之際藉端訛索毫無忌憚甚且沿途盜賣米石而州縣官既為旗丁所苦復藉旗丁為名當徵收之時多方浮折其實在受累者惟花戶而已是則恤民之道全在恤丁而裁弊之源必須裁費前經屢降諭旨將各衙門需索款項並糧道剋扣舊習一切禁革淨盡仍交該督撫嚴查密訪若再有隱蹈前轍者務當據實糾從重治罪使旗丁刁悍之習不戢自除州縣苛斂之風不禁自止漕運庶日有起色也凜之將此通諭知之
欽此
史／政書／欽定戶部漕運全書／海運事宜　卷九十～九十四　凡五卷／卷九十四　沙船事故　沙船禁令　輪船搭運　賠補米石／賠補米石(P.13-1)..[清光緒間(1875-1908)刊本]
一運通撥船虧短米石經駐通驗米大臣倉場侍郎崇綸李菡等奏請定新章如由經紀查出
仍令船戶獨賠如未經查出除責令船戶獨賠外仍令經紀再賠二成按市價合銀呈交儻訊有通同舞弊仍責令經紀船戶各半分賠經
欽派大臣全慶廉兆綸查明具奏咸豐八年八月初八日奉
上諭全慶廉兆綸奏遵查撥船經紀賠繳成數意見不同各一摺向來由津承運到通虧短米石於道光二十八年五月間曡奉
諭旨撥船起卸米石如稍有折秏即照前案責令經紀
撥船各半分賠撥船如有使水虧短等弊係由經紀拏獲即著撥船獨賠與經紀無涉一船了一船之案其餘各船仍照舊章責令經紀船戶各半分賠等因
欽此
聖訓煌煌立法極為平允自應永遠欽遵倉場侍郎崇綸李菡於本年二月間奏請改定新章殊屬非是嗣後著照舊章妥辦以歸畫一而免紛更至現在通州驗收米石已有十分之七前二十起應賠銀米著仍照新章分別追繳自此次奉旨之日為始即改歸舊
例覈辦其現在承運經紀查明尚無通同舞弊情事至船戶所供經紀斛手人等有需索錢文等事著將該船戶解送刑部如訊有經紀舞弊無論在津在通一併指名咨提嚴訊懲辦欽此
史／政書／大清會典（乾隆朝）／卷首／表(P.1-1)..[文淵閣四庫全書本]
會典館總裁和碩履親王臣允祹等恭承
勅㫖纂修
大清會典告成謹上
表恭
進者伏以
帝治光昭官禮溥雎麟之意
皇圖郁炳文明開黼黻之休
作者聖而述者明協創垂之極軌
聲為律而身為度昭法守於鴻編載籍聿新規模大備竊惟王者致太平必自典章盡善而聖朝有成憲每於簡策昭垂在昔唐虞首著典謨夏商亦傳誓誥周則監於二代紀乃六官凡以懸象魏以成一代之治功必當布方䇿以昭萬世之道法欽惟我
皇上
乘六以御
奉三無私
陳紀立綱觀人文以化天下
綏猷建極考禮樂以等百王爰以
勅幾省度之餘穆乎繩武紹庭之意
謂本朝之典禮經
列聖之訓行溯自
肇迹豐岐已具經綸草昧洎乎握符華夏尤徴創制顯庸
聖祖仁皇帝化協裁成道隆制作既登郅治旋潤鴻猷於康熈二十有九年成會典百六十二卷
世宗憲皇帝復加研閱
申命纂修固已美善必究其歸敷錫咸要於極矣顧時更廿載或輕重異宜事閱兩朝或質文異用雖大經大法固已酌今古而定厥中而盡制盡倫有當觀會通以神其變况或當時珥筆諸臣有未曾窺之蘊奥或向日分編衆手有不及訂之
異同徒襲成編每虞膠柱我
皇上幾餘觀覽洞矚源流
特諭纂修
親為指授既定全書之體式幷
示舊本之舛訛凡有指歸悉經
宸斷間多更正咸禀
睿裁於是發凡起例若網在綱州次部居如裘挈領為繁為簡既損益之得中有革有因亦推行之
盡利煌煌乎理器之兼貫洵宜古而宜今郁郁乎經曲之畢該皆有倫而有要繼志述事聿成纘緒之休衣德紹聞幷著貽謀之美布之明堂而會歸有極傳之天下而曲成不遺以正百官以正萬民禮樂興而刑訟息行乎州里達乎閭巷道德一而風俗同猗歟休哉莫可尚已臣等職忝校讐才慚潤色幸藉編摩之役仰窺
制作之精愧尸素以頻年敢謂恪勤將事惟勾稽於
衆籍尚虞掛漏貽譏完書具而法制詳咸快覩於致太平之迹大典昭而休明備敬拜手以慶王道之成臣等無任瞻
天仰
聖激切屏營之至謹奉
表隨
進以
聞
史／政書／大清會典（乾隆朝）／禮部　卷二十至卷五十七／卷四十四　祠祭清吏司九／吉禮九　中祀一／月壇(P.6-1)..[文淵閣四庫全書本]
乾隆四十九年七月初二日奉
上諭朕因覽四庫全書内大清通禮一書所列廟祀厯代帝王位號乃依舊㑹典所定有所弗愜於心敬憶
皇祖實録有勅議増祀之諭令查取禮部原議紅本則係康熙六十一年十一月内具題爾時諸臣不能仰體
聖懷詳細討論未免因陋就簡我
皇祖諭㫖以凡帝王曽在位者除無道被弑亡國之主此外盡應入廟即一二年者亦應崇祀煌煌
聖訓至大至公上自羲軒下至勝國其間聖作明述之君守文繼體之主無不馨香妥侑不特書生臆論無能仰喻
髙深即厯代以來升歆議禮未有正大光明若此者也乃㑹議疏内聲明偏安亡弑不入祀典而仍入遼金二朝不入東西晉元魏前後五代未免意有偏向視若
仰承
聖意而實顯與
聖諭相背朕意若謂南北朝偏安不入正統則遼金得國亦未奄有中原何以一登一黜適足啟後人之訾議即因東西晉前後五朝有因簒得國擯而不列如操丕不得為正統之例殊不知三國時正統在昭烈故雖以陳夀三國志之尊魏抑蜀而卒不能奪萬世之公評至司馬氏簒竊以還南朝神器數易如宋武帝
掘起丹徒手移晉祚自不能掩其簒奪之罪其他雖祖宗得國不正而子孫能繼緒承休即為守文中主亦不可概從缺畧況自漢昭烈以至唐髙祖統一區夏時之相去三百餘年其間英毅之辟節儉之主史不絶書又安可置而不論至於後五代如朱温以及郭威或起自寇竊或身為叛臣五十餘年更易數姓中華統緒不絶如綫然周世宗承藉郭氏餘業憑有疆域尚不失為令主此而概不列入則東西晉前後
五代數百年間創守各主祀典缺如何以協千秋公論他若元魏雄據河北地廣勢强太武道武勤思政理講學興農亦可為偏安英主並當量入祀典以示表章朕前命館臣録存楊維楨正統辨諭内詳晰宣諭以維楨所辨正統在宋不在遼金之説為是所以存春秋綱目之義見人心天命之攸歸且檢閲孫承澤春明夢餘録所載明代崇祀古帝王位號原未列遼金二朝今帝王廟崇祀遼金而不入東西晉前後
五代似此互相入主出奴伊於何底是皆議禮諸臣有懷偏見明使後世臆説之徒謂本朝於厯代帝王未免區分南北意存軒輊甚失
皇祖降諭之本意也至明之亡國由於神熹二宗紀綱隳而法度弛愍帝嗣統時國事已不可為雖十七年身厯勤苦不能補救傾危卒且身殉社稷未可與荒淫失國者一例而論是以
皇祖睿裁將神熹二宗撤出而愍帝則
特令廟祀
褒貶予奪毫釐不爽實千古大公定論乃諸臣於定議時轉復將漢之桓靈増入豈未思炎漢之亡亡於桓靈而不亡於獻帝乎從前定議未將東漢全局詳審論斷轉使昏闇之君濫叨廟食所議未為允協夫自古帝王統緒相傳易代以後饗祀廟庭原以報功崇徳至於嚴簒竊之防戒守成之主或予或奪要必衷於至當而無所容心於其間方協彰癉之義所有厯代
帝王廟祀典著大學士九卿更行悉心詳議具奏並著於定議後交四庫館恭録
皇祖諭㫖並朕此㫖於通禮廟饗卷首以昭殷鑒厯朝垂示萬年之至意欽此
史／政書／大清律例增修統纂集成／卷二　諸圖／喪服圖／三父八母服圖(P.31-1)..[清光緒二十八年(1902)上海文淵山房發兌刊本]
三父八母服圖
輯註幼隨母嫁與繼父同居則有撫養之恩兩無大功親兩有大功親註謂繼父有無子孫自己有無伯叔兄弟則皆期親非大功親蓋以大功爲准舉輕以賅重也禮重本宗旣無期功服親則無舍棄本宗之嫌繼父又無期功服親而身實受其撫養其宗不可亂其恩不可忘故服期年以報之若兩有期功親則繼父有承服之人私恩爲輕宗親爲重故止齊衰三月先同居後不同居者亦然服雖三月不用緦麻而用齊衰等於本宗之高祖則亦重矣自來不曾同居則恩義皆無何服之有繼母本是斬衰三年之服而改嫁則義絕於父又是無服之人而孤子無依隨受撫養則猶親母矣故服齊衰杖期同於嫁母之服此止言繼母也若繼父則當分兩無兩有大功親及先同居後不同居以定之蓋母雖有親與繼之分而繼父則一也乾隆三十九年奉　旨准部議覆江西按察使歐陽條奏嫡孫衆孫爲庶祖母照伯叔祖母之例爲之服小功五月有子之妾於家長之祖父母服小功五月親母被出繼母撫養者爲親母之父母無服而服繼母之父母小功若親母死於室而繼母撫養者仍服親母之党繼母之父母無服矣其餘諸母党皆服按庶子爲嫡母之父母兄弟姊妹服小功母死則不服繼母爲子不杖期子爲繼母兄弟姊妹小功慈母爲子不杖期嫁母報服與出母俱不杖期庶母所生子如嫡母在不得盡三年之服○按三父一同居繼父一不同居繼父此指親母改嫁之夫其從繼母嫁而曰父係父死後改嫁他人不論己隨去不隨去仍爲繼母服齊衰杖期於繼父則無服故從繼母嫁字下獨無父字讀者體會之
輯註親母之外有八母嫡母分尊繼母義重爲父之妻卽爲子之母與親母同也慈母養母其恩至重故服亦相同養母謂自幼過房於人者或謂收養三歲以下遺棄者殊謬收養遺棄幼子必是異姓禮無異姓子有三年服者且何止言母而不言父在遺棄子身受撫養之恩無異所生自爲之服則可而不可以言服制不可以論禮法也嫁母雖義絕於父出母雖
爲父所絕而子無絕母之義故皆服杖期庶母兄弟之母也於義當服乳母亦謂父妾乳哺者但與生母死父令別妾撫育之慈母不同故止緦麻非受雇之乳娘也
輯註三父八母之服其妻皆應從夫而後服制內止嫡繼慈養庶母云子之妻同其餘皆不載豈皆無服乎俟考
輯註庶母雖期服而律內則止稱父妾不在期親尊長之內也同居繼父雖有期服亦不與期親同論
示掌查乳母舊註謂父妾乳哺者按父妾乳哺卽父妾生有子女者矣旣生有子女卽爲庶母己服齊衰杖期何以轉服緦麻似屬譌誤伏查
欽定儀禮服圖乳母項下但註卽奶母三字
御纂性理內家禮服圖註謂自小乳哺曰乳母並未註有父妾乳哺之文其爲凡屬乳哺之婦卽是奶母非必父妾乳哺而始謂乳母也似應以儀禮家禮圖爲斷將父妾乳哺之註刪除援照
欽定儀禮圖內但註卽奶母三字以免與父妾慈母項下糾紛
○謹按父妾生有子女或未成人而夭殤卽不得同於庶母如謂乳母指凡屬乳哺之婦而言則若輩皆出自編氓良賤不一士
庶之家雇令乳晡漢籍按：「乳晡」疑為「乳哺」之誤。每每立有文契定有年限計工受值並不敢爾我相稱起居與共當在雇工人之列情雖親而分實疎且常有年限已滿子已長大卽令改服他役或辭退不知所之者若稱之以母而爲之服緦麻於義協乎設有毆故殺等類情事亦將以緦麻尊長論耶竊謂乳母固不專指父妾然此等雇倩之乳婦必不在內
按尚書徐乾學讀禮通考載陳瑚三父八母說舊稱三父俱謂繼父而以同居爲一條始同居今不同居爲一條又以原不同居爲一條會典刪去原不同居一條而以從繼母嫁父易之余皆不能無疑焉夫原不同居則已無服自不當以父名之矣會典刪之是也然易之以從繼母嫁父則又出於尋常思慮之外矣蓋三父之號不知始自何時但就八母例之旣不遺其生母則三父之號亦必無遺其生父之理以予揆之或是生父嗣父繼父三條耳生父之斬衰三年不必言若爲人後則當以嗣父之存沒出嗣之早暮爲本生之隆殺嗣父存則服本生杖期心喪三年嗣父沒則仍服本生三年身未離襁褓而爲人後則服本生杖期身旣成立而因通族公議理當嗣立者則同服三年此皆酌於天理人情之至者也然更當以宗之大小爲隆殺小宗立於大宗則不當稱嗣父而稱宗父又不必論其出嗣之早暮而一
當以祖宗之統爲重服宗父三年服本生杖期可也大宗立於小宗則理當同服三年之喪而隆殺之權一準前議可也至繼父之服自當以同居不同居爲別同居而受教養之恩如儀禮喪服篇所云云則齊衰杖期繼父有子則不杖期始同居今不同居則齊衰三月若從繼母嫁父則又不幸中之不幸其受恩極重者義服齊衰三月可也不然則無服矣八母中出母降服杖期亦當有辨母出而尚守居者是義與廟絕情猶未與廟絕也當加心喪三年母出而再嫁是情義兩絕也服杖期猶疑過重當從古人三月之制○嗣後遇有嫡祖母其父早故父之生母病故如無伯父及伯父之子者仍照王𤥎之案令其治喪一年嫡祖母已故其父亦已早故伯父之生母病故竝無伯父及伯父之子者槩令承重丁憂三年俾嗣續得展孝恩而名分仍有所區別○乾隆六十年部議滿洲文舉人佛尼勒丁祖母憂咨行
乾學案三父八母之說出於元典章詳玩其圖多難解者夫父母一而已矣列父之名以三而親父不與焉列母之名以八而親母齊體者不與焉何也如曰自父之外可以父名者有此三自母以外可以母名者有此八歟則爲人後者有所後之父母有本生之父母一則尊大宗而爲之加重一則從降等而爲之杖期何其不得與於此也或又曰親父母嗣父母皆名之重者不可與於此凡在此數者皆名之輕於父母者也乃其中有適母繼母矣何嘗不並重耶展轉駁難無可解矣然猶可曰文字之疵無關律令輕重蓋細玩之而有必當更定者二儀禮杖期篇有父卒繼母嫁從爲之服一條蓋所服者繼母也自唐迄宋未之有改而
典章圖則改之云繼母所嫁夫由是與同居繼父不同居繼父並列而稱三父焉明律雖用其圖刪去夫字律文則云父卒繼母嫁而己從之者又於不杖期篇中列母之報服云繼母改嫁爲前夫之子從己者蓋已變而復古矣父減爲二母益至九而圖名如故也二百八十年莫敢議及遂成疑案焉刑名法比之家或於刊本圖中繼母改嫁之下增一父字轉相秘授舛譌殊甚逮
本朝定制改此條律文云前夫之子從繼母改嫁於人爲改嫁繼母又降其服爲不杖期煌煌令典昭如日星疑義始晰而律文與圖未歸畫一急宜更定者一也以元圖較今律圖名同服異適繼慈養四母皆齊衰三年蓋當時服制如此而庶母則列於乳母之後服並緦麻又釋之曰妾所生子喚曰庶母知此緦麻之服乃妾子所自服而適子衆子無服矣此庶母之名亦妾子所自稱而適子衆子無此稱矣夫庶子父卒爲其母齊衰三年雖非經傳正文實出於注疏唐宋因之安得抑之至此明初更制庶子爲所生母斬衰三年適子衆子爲庶母杖期明有兩條圖雖分列二服而并注庶母之下深沒生母之名豈非仍元人之陋乎急宜更定者二也至於乳母之服出於儀禮玩注疏及通典諸儀並無父妾之說圖中小注旣曰
卽奶母又曰父妾乳己者致與慈母相混新吾呂氏嘗辨之詳見本條夫律文無注而獨見此圖疑亦明世議禮者所增尚當詳考總之諸服各有律文不必扭合爲圖若欲爲圖則必推窮義類不複不漏謹附元典章本圖及依諸律訂正者附載於後備採擇而陳氏三父之說頗與予合
史／政書／大清律例增修統纂集成／卷六　吏律職制／濫設官吏(P.11-1)..[清光緒二十八年(1902)上海文淵山房發兌刊本]
民人妄預官事見囑託公事
輯註多添官員容或有受財之事故註補之
輯註罪坐所由者如容留由前官代官不知則坐前官由正官則坐正官由首領則坐首領由吏典則坐吏典罪各有所歸餘皆不坐
輯註本文濫充者杖一百遷徙而註又曰容留之人不坐諸解有謂吏典人等如被官司勾取選充而事不由己者罪坐官司所充之人不坐杖一百遷徙之罪當卽註所云也或不坐之上有脫簡
輯註此罷閑官吏曰在外是指在原做官地方也又曰有所規避亦指原任內有未發覺之罪因而結攬把持以圖彌縫掩蓋也然本地紳士軍民有犯結攬把持以致蠧政害民者別無正律亦依此律摘去罷閑二字
輯註規者窺也求也避者防也匿也窺探防避以求隱匿所犯之謂
箋釋前條大臣專擅選官惡其竊柄行私故坐重辟此條多餘添設乃曾經題請應授之人特員缺非舊制耳故罪止滿徒多餘之官不坐蓋添設由人非己所得與也若吏典知印等人被官司勾取選充事不由己亦不在杖一百遷徙之例
輯註軍民有犯干預官事等項雖非罷閑官吏亦從本條科斷
按名例流囚家屬條載犯流者妻妾從之遷徙家口亦准此律內遷徙註云准徒二年則依雜犯不在遷徙之限
本境鄉官武職舉人貢生監生人等有犯結攬把持以致蠧政害民者別無正律亦依此論
官吏受財條內書役頂買索租照枉法計贓論擬與此准不枉法互異查乾隆四十四年部議此係已經考取吏典彼係租賣漁利故罪名不同詳載官吏受財條
外吏考職倘有假冒頂替託人代考等弊事發將頂替之人及託人代考之人照例治罪巡綽官罸俸一年督撫罰俸六個月至歷役未滿混入考職者將該吏照例治罪送考官降一級調用收考
濫設官吏
凡內外各衙門官有額定員數而多添設者當該官吏指典選者一人杖一百每三人加一等罪止杖一百徒三年若受贓計贓以枉法從重論
○若吏典知印及承差祗候禁子弓兵人等額外濫充者杖一百遷徙比流減半准徒二年容留一人正官笞二十首領笞三十吏笞四十每三人各加一等並罪止杖一百罪坐所由容留之人不坐
○其罷閑官吏在外干預官事結攬寫發文案把持官府蠧政害民者並杖八十於犯人名下追銀二十兩付告人充賞有所規避者從重論
○
書役缺出暗行預買見官吏受財
書役年滿考職見同前
在籍吏員僭服干謁見服舍違式
私帶白役見官吏受財
番役私用白役見應捕人追捕罪人
更名重役及役滿不退見舉用有過官吏額外濫設聽差見賦役不均
官罸俸一年
京外簡缺書吏役滿時令該管官嚴加查核出具切實印甘各結保送卽令各堂官及各省督撫於每年七月內齊集嚴密考試照奏定額數自行錄取分爲二等以從九品未入流兩項咨部註冊填給執照將正八品正九品兩項槩行停止　乾隆五十五年十二月部咨
經制書吏卽在現充書辦內點補倘有營私掛名等情照狥庇例議處
○懸掛空名不親身著役照吏典額外濫充例治罪均見吏部則例
部咨嗣後召募書役務須遴選老成強幹之人不得以年齒太輕者濫行准充如再有失察者將該州縣革職永不補用所有督撫及各上司一併從重議處　乾隆六十年准咨
濫行保送降一級留任
懸空掛名之本管官照狥庇例議處
刑部會同吏兵二部議覆晉撫伯　題汾陽縣民趙國寶等共毆武相執身死一案查失察賭博賭具之署外委事馬兵鄭義應令該撫照例自行責懲外查近經本部奏准武職專汛協防各官不准以馬兵代理通行在案今此案該撫以馬兵代理協防開參之處與例不符應令該撫將濫行派委馬兵代理職名咨送核議嘉慶五年十月題准
道光十五年七月　　日奉
上諭各直省試用人員將來俱有地方之責才具之優劣人品之賢否全在該上司認真查核分別勸懲方能收指臂之助本年由部分發各省人員爲數較多該督撫等惟當臨時接見細心體察不特此日差委期無悞用之虞卽他日補有實缺亦可爲地方收得人之效其有庸懦無能不堪由使卽小有才具遇有推諉並喜事干進漸染習氣各員務須秉公甄別固不可屈擬人材尤不可稍事優容致闒冗不職各員籍得混蹟庶於民生吏治有裨將此通諭
若官府稅糧由帖戶口籍冊雇募攢寫者勿論
各衙門官旣有額定員數而額外添設是違制矣故多添一人卽杖一百每三人加一等至十六人以上罪止杖一百徒三年
○內外各衙門吏典等亦有經制額定之數若額外擅自濫充所充之人杖一百遷徙照定制准徒二年惡其夤緣爲奸也若當該官吏容留濫充者正官首領吏典分別坐笞自一人起每三人各加一等正官至二十五人以上首領至二十二人以上吏典至十九人以上俱罪止杖一百罪坐所由者謂查濫充之人係何人容留而坐以罪也
○罷閑官吏謂已罷職役冠帶閑住者也罷閑之役在外出入衙門干預在官之事結者交結以容其身攬者包攬以專其事因爲寫發行移文案把持者把捉執持之意事在掌握使官府不得自由結攬把持卽所謂干預官事也上則蠧政下則害民故並杖八十然此結攬把持之人必有人於上司衙門首告乃得發覺其事故有追銀充賞之法若有所規避則推原其所規避之事如重於杖一百則坐以所規避之罪輕則仍坐本律故曰從重論
○若夏稅秋糧由帖及人戶丁口籍冊罷閑官吏暫時承入雇募爲之攢寫則無結攬之情非同寫發文案自勿論也
知之欽此
道光十九年七月　　日奉
上諭御史陳文翥奏請嚴禁州縣濫委佐雜斷案一摺州縣爲親民之官所有自理詞訟自應親自審斷若如所奏外省巡檢典史等官營求審案州縣狥情濫委巧避擅受之名實與擅受無異不可不嚴行禁止著各直省督撫通飭該管道府嚴蜜稽查如有州縣等任聽佐雜營求自理案件委令斷結以致變亂是非曲直者或上司訪聞或百姓告發卽將該州縣佐雜一併從嚴參辦毋稍姑容將此通諭知之欽此
道光十二年五月二十七日奉
上諭御史鮑文淳奏請汰漕委冗員嚴禁需索一摺漕督衙門設立委員原爲催僭船行簽盤米色乃日久弊生幫丁困於漕督之陋規需索於州縣州縣累於幫丁之加費浮取於閭閻近來幫丁領運往往藉漕督規費名目於酌給津貼外勒索幫費船數較多費盈鉅萬以致州縣兌漕時飛令書吏借貸卽截串預征地丁甚至藉口彌補或拆色增價或斛收加增民間所納糧石一至官筭輒形不足藉漕尾之各諱追呼之擾是州縣困幫丁之需索不得不取價於百姓而百姓之陰受其害者不可勝言至漕船過淮盤驗標弁委員及書役長隨人等皆有陋規盤驗徒有虛名規費則爲實害甚或藉名催僭營求派差分駐河干皆視漕艘爲利藪積習相沿該漕督不過以此爲調劑屬員之方不知漕督多委一人卽多一人之需索於漕務民生均有關碍著該漕督破除情面認真查察毋得被人朦蔽遷就了事務使盤驗各項積弊一律肅清其標弁除酌留定數以資差委外餘俱概行裁沈倘意存見好爲調劑屬員不思塞弊源而蘇丁困別經發覺惟該漕督是問並著有漕各省分督撫轉飭糧道嚴禁幫丁需索州縣浮收如不能寔力奉行仍滋擾累著卽嚴行奏參毋稍寬縱將此通諭知之欽此
道光二十二年四月　　日奉
條例
一內外大小衙門考取吏典照缺補用若舊吏索頂頭錢者事發計贓准不枉法論革役爲民
一吏典撒潑抗拒誣告本管官員及犯誆騙詐欺恐嚇取財未得入己并偷盜自首者俱照律問擬發原籍爲民　　咸豐二年奉旨刪除
一坐糧廳所屬入行運役及倉役名缺責令通州知州僉選實良民應役如保送旗人及民人以一身而充兩三役者倉塲侍郞巡倉御史察出題參知州交部議處該役及保結之人杖八十徒二年
上諭朕恭閱
世宗憲皇帝實錄雍正六年諭直省各督撫等知府一員管理通府有察吏之責如知府得人則察吏以安民於地方實有裨益但知府內僅係循分供職不能察吏又素無過犯不至於參劾者此等人員若令其久經地方於屬員賢否必不能詳察周知於吏治無益欽此仰見
聖謨深遠洞見吏治本源
垂訓煌煌允宜遵守州縣爲親民之官知府有表率之責州縣之賢否全恃知府詳加體察隨時將屬員能否勝任情形建於大吏所謂察吏乃可安民關繫甚大若知府未能振作有爲僅循分供職於屬員賢否不能深知其地方一切公事尚安望其表率羣僚隨時整頓不致廢弛著各直省督撫於所屬知府內詳加查察如有才具中平雖無過失而實不能有爲者著隨時奏聞不必候大計之年始行甄別以示朕整飭官常至意欽此
同治元年六月初一日奉
上諭前因御史文吉奏請嚴定外任官員失察僚屬貪劣處分一摺當交吏部妥議具奏茲據該部查照定例詳細核議分別駁准並奏請嚴定章程各等語定例總督巡撫貪婪向准互相糾參如不行糾參罪應降調藩臬等官獨予免議用意至爲深厚今該御史牽引樂斌等劣欵本省藩臬何以狥隱不言是責成藩臬糾察督撫恐開攻計挾制之風著毋庸議至州縣犯有貪婪欵蹟經督撫先行奏參司道分別同城不同城予以降留罸俸處分如欵蹟發覺不由司道揭報者司道照狥庇例議處知府直隸州知州貪婪司道不揭亦照知府不揭州縣之例處分舊例本極精嚴亦可毋庸再行分別嚴定處分用特申諭各直省督撫惟當力挽頹風所有大小官員一切陋規認真裁革遇有屬員貪劣事發必須破除情面隨時劾參府州司道有狥庇貪劣等弊亦責成督撫據實參奏毋得日久懈生有名無實致於重咎現在封疆大吏正己率屬者
一各直省大小衙門經制書吏卽在現充書職內擇勤慎辦事之人核實取結承充倘有縣掛空名並不親身着役將本人照吏典人等額外濫充律治罪該本管官照例議處
固不乏人而狃於積習徇情瞻顧者亦復不少遇有貪劣屬員或經科道糾參或經部民京控凡奉旨交查訊辦之案往往將重大情節彌縫洗刷惟抉摘一二小疵予以議處轉使劣員得以避重就輕曲爲保護習套相沿實堪痛恨嗣後直省督撫如有查辦交訊之案爲屬員開脫僅予空參者若日久敗露或別經審實督撫照狥庇例從嚴加等議處若屬員犯有枉法濫刑橫征苛斂及侵吞捐項棄城不守種種罪狀而督撫爲之開脫者非自有疵瑕慮人指摘卽受其賄賂甘與通同亦必將該督撫治罪將此通諭知之欽此
同治二年十二月二十六日浙省准咨
兵部咨開准江西巡撫沈　咨稱奉准部咨同治元年十一月二十一日內閣奉
上諭前因御史陳廷經奏請變通營制以肅軍令而一事權降旨令兵部議奏茲據奏稱連年匪徒肆行騷擾各省道路半多阻梗總督駐紮地方與巡撫相隔較遠幅𢄙太廣經畫難周如該御史所奏各情誠所不免自應量爲變通等語嗣後除專設總督之直隸江蘇四川甘肅暨督撫同城之福建廣東湖北雲南仍遵舊制會同提督辦理並有提督省分之提標各營仍遵舊章毋庸更議及軍營所出之缺儘歸軍營量功升用外其江蘇浙江安徽江西陜西湖南廣西貴州甘肅各鎮協武職升遷調補著就近暫由巡撫辦理千總以下徑由巡撫咨拔報部守備以上有提督省分仍俟各鎮移咨提督查核後由巡撫會同總督分別提奏至提督例應節制各鎮仍聽總督節制亦照舊制外以上八省各鎮協均自總兵以下著統領就近兼歸巡撫節制以資整飭所有校閱營伍考核將弁並本省籌辦防𠞰等事卽專責成巡撫經理設遇緊要軍務准巡撫卽時調遣後再行咨會總督倘該省有將弁怠玩營務廢弛及措置失當之處總督有專轄仍應據寔參奏其總督兼轄省分軍政考核著徑由巡撫就近註考確定去留會同總督提督具
題報部核辦至督撫同城者仍照舊章辦理餘依議欽此等因欽遵外今營制旣奉更改凡江省總兵以下各官統歸撫部院節制武職升遷調補及校閱考核調遣各事宜應由撫部院衙門主政辦理所有武職參案似應亦歸核辦現奉部咨未經明晰指示且題參失事應否按照本省例限改扣四個月並照舊會銜請參之處未便懸揣相應咨明示覆等因前來查此案御史陳廷經奏總督兼轄省分軍政考核由巡撫註考確定去留會同總督提督具題報部並各鎮協亦歸撫部院節制而開參武職疎防盜案以及尋常咨參各案事同一律自應併由撫部院扣限四個月會銜請參相應咨行浙江巡撫可也
同治三年七月二十五日浙省准咨
兩江總督臣馬新貽頭品頂戴漕運總督臣張之萬護理江蘇巡撫臣張兆棟跪
奏爲查明蘇松糧道所屬衛守備千總分別裁汰留設恭摺會陳仰祈
聖鑒事竊查議裁衛兵一案江安浙江湖廣江西等省均經分別裁留先後奏明辦理在案據江蘇布政使張兆棟蘇松督糧道奇克坦泰會詳稱蘇省額設四衛守備一員額設十二幫每幫千總二員守備專司徵屯籤選刻下清理屯田猶未足額且清糧編審諸要務亦須上緊辦理未便議裁其各幫千總領運之外本無所事河運旣停自可一律裁汰等情具詳前來臣等伏查衛守備專司徵收屯餉編審軍丁河運雖停職守如故似應請
旨將蘇州太倉鎮海鎮江四衛守備仍舊留設該四衛前後幫千總共十八員及白糧幫千總六員一律裁汰廉俸銀兩發至同治五年冬季爲止其省城收復以前未領廉俸無案可稽者另行查明辦理如蒙
恩准所有蘇州等四衛員缺容臣等分別煩簡題咨選補以重職守所有查明蘇松糧道所屬衛守備千總分別裁留緣由相應合詞恭
摺具陳伏乞
聖鑒訓示同治八年六月初六日奉
旨著照所請兵部知道欽此
掌山西道監察御史臣王師曾跪
奏爲軍務肅清省分奪情隨營各員請
飭各督撫查明該令回籍補行守制以彰
孝治而維風化仰祈
聖鑒事竊軍興以來各路領兵大臣及各督撫間有墨絰從戎者以該大臣等或節制諸軍或籌防全省進退關乎大局一經更動必致貽悞事機故遇有丁艱者雖再三籲請開缺
皇上以時事孔亟必勉以移孝作忠該大臣等亦不得不仰體
聖慈奪情任事此誠迫於時勢無愧公而忘私之義也然自各省告捷以來各大員累有懇請補行終制者
皇上亦必俯如所請量與假期此又公私兩盡之義也至道府而下或辦糧台或司文案此隨營各員類多優爲未見爲必不可少之人乃有丁父母艱依然留營者有丁艱後轉行投効者在當時或以各有所長藉收指臂之効亦未可知現當軍務告竣何以呈請補行守制者百不一聞豈無成例可援恐格不行未敢瀆請與夫求忠臣必於孝子之門未有薄於親而能厚於
君者合無請
旨飭下各督撫查明凡從前丁艱畱營未經回籍持服各員均令呈請回籍補行終制不得復以經手之事未完藉詞逗遛使各該員等寔爲當時各大臣倚賴之人迫於不得已勉強奪情者現得各遂其私必當感激涕零至藉以戀棧希圖優獎者亦可稍抑其奔兢之私臣爲重倫紀而飭官常起見是否有當伏乞
皇太后
皇上聖鑒謹
奏
御史王師曾片再各省及軍營所賞弁勇功牌不過使頂戴榮身以示獎勵不特與寔在官階無干且與加銜迥別乃近聞各省佐雜人員有先得五六品功牌者帽頂補服擅照功牌品級並於公牘上竟有用
欽加五品六品銜字樣者殊乖體制相應請
旨令各督撫通飭所屬凡登仕版者不得仍用功牌品級所有先得功牌概行繳銷不許冒稱加銜如匿不呈繳別經發覺卽嚴行究辦以肅功令而嚴等威謹附片具
奏伏乞
聖裁
同治八年六月初五日奉
上諭御史王師曾奏軍務肅清省分丁憂留營各員請飭查明俱令補行守制佐雜人員所得功牌概行繳銷不得冒稱加銜各摺片均著該部議奏欽此
吏部謹
奏爲酌議具奏請
旨事准國子監咨稱禮部文開本年閏三月初三日
恩詔內開試職各官俱准實授等因到監典籍張德栻試俸三年期滿是否由本監題請實授抑或遇
恩詔毋庸題銷之處查核劄覆等因到部查從前恭逢
恩詔試職各官俱准實授一條應如何辦理之處並未有議定章程亦未查有辦過成案且查其時應行實授人員仍照例期滿題請實授並仍俟期滿實授後方准升調選經片查去後旋准片覆何項試職各官俱准實授無案可稽及向無辦過成案各等因前來查臣部則例凡各項捐納人員在內郞中等官以下小京官以上在外道府以下雜職等官以上俱令於現任內試俸三年俟銷去試俸字樣方准照常升轉試俸三年實授之後仍接算試俸年月照常升轉不行扣除試署之員以試署期滿題准奉
旨及議准之日起另算試用三年又定例在外
命往試用道府以下州縣以上署職各官銜大缺小銜缺相當者試用一年銜小缺大者試用二年果能稱職該督撫將差委効力署卽實在政績敘入本內保題實授佐雜咨部實授附入月分彙題各等語臣等詳細推繹定例試用分別纂詳恭逢
恩詔內試職各官自係渾括之詞旣經俱准實授凡試俸試署試用應題請實授各官應卽一律均准其實授惟從前並無章程成案可循未敢率爾辦理自應將其中應行分別之處恭摺具
奏如蒙
俞允應卽通行中外一體遵照辦理等因光緒五年十二月二十二日具奏奉
旨依議欽此
光緒六年六月初十日准咨
浙撫梅
咨稱據署湻安縣知縣金□遠詳稱該縣正任教諭仲學輅奉調差遣委令拔貢教習教諭項炳珩署理查仲教諭調差卸事非請假回籍及升遷事故者可比項教諭係暫時署理之員應否正署各半支領俸齋銀兩抑作何起支住支之處詳由該司撫咨部前來查定例直省挑選二等舉人委署教職凡所署係升遷事故員缺署缺俸銀齋夫工食准其全支如暫時署理原官仍應回任者俸齋銀兩按照在任月日正署之員各半分支等語今拔貢教習教諭項炳珩署理淳安縣教諭所由任內應支俸銀自應授照二等舉人委署教職原官仍應回任之例准其按照在任月日正署分支並列正署員名造報至咨稱嗣後無論何項教職署理原官仍應回任之缺可否一律照辦之處應如所請辦理並將支給銀兩專案報部查核相應咨覆可也
光緒六年二月十六日准咨
史／政書／大清律例會通新纂／卷二　諸圖　服制總類／喪服圖／服制釋(P.30-1　服制釋1-1)..[清同治十二年(1873)刻本]
乾隆三十九年奉
㫖准部議覆江西按察使歐陽　條奏嫡孫衆孫爲庶祖母照伯叔祖母之例爲之服小功五月有子之妾於家長之祖父母服小功五月
嗣後遇有嫡祖母其父早故父之生母病故如無伯父及伯父之子者仍照王璸之案令其治喪一年嫡祖母已故其父亦已早故伯父之生母病故並無伯父及伯父之子者槪令承重丁憂三年俾嗣續得展孝思而名分仍有所區别
乾隆六十年部議滿洲文舉人佛尼勒丁祖母憂咨行
諸母黨皆服按庶子爲嫡母之父母兄弟姊妹服小功母死則不服繼母爲子不杖期子爲繼母兄弟姊妹小功慈母爲子不杖期嫁母報服與出母俱不杖期庶母所生子如嫡母在不得盡三年之服
統纂三父一同居繼父一不同居繼父此指親母改嫁之夫其從繼母嫁而曰父係父死後改嫁他人不論己之隨去不隨去仍爲繼母服齊衰杖期於繼父則無服故從繼母嫁字下獨無父字讀者體會之
按尙書徐乾學讀禮通考載陳瑚三父八母說舊稱三父俱謂繼父而以同居爲一條始同居今不同居爲一條又以原不同居爲一條㑹典删去原不同居一條而以從繼母嫁父易之予皆不能無疑焉夫原不同居則已無服自不當以父名之矣㑹典刪之是也然易之以從繼母嫁父則又出於尋常思慮之外矣葢三父之號不知始自何時但就八母例之旣不遺其生母則三父之號亦必無遺其生父之理以予揆之
或是生父嗣父繼父三條耳生父之斬衰三年不必言若爲人後則當以嗣父之存没出嗣之早暮爲本生之隆殺嗣父存則服本生杖期心喪三年嗣父没則仍服本生三年身未離襁褓而爲人後則服本生杖期身旣成立而因通族公議理當嗣立者則同服三年此皆酌於天理人情之至者也然更當以宗之大小爲隆殺小宗立於大宗則不當稱嗣父而稱宗父又不必論其出嗣之早暮而一當以祖宗之統爲重服
宗父三年服本生杖期可也大宗立於小宗則理當同服三年之喪而隆殺之權一凖前議可也至繼父之服自當以同居不同居爲別同居而受敎養之恩如儀禮喪服篇所云云則齊衰杖期繼父有子則不杖期始同居今不同居則齊衰三月若從繼母嫁父則又不幸中之不幸其受恩極重者義服齊衰三月可也不然則無服矣八母中出母降服杖期亦當有辨母出而尙守居者是義與廟絶情猶未與廟絶也當加
心喪三年母出而再嫁是情義兩絶也服杖期猶疑過重當從古人三月之制
乾學案三父八母之說出於元典章詳玩其圖多難解者夫父母一而已矣列父之名以三而親父不與焉列母之名以八而親母齊體者不與焉何也如曰自父之外可以父名者有此三自母以外可以母名者有此八歟則爲人後者有所後之父母有本生之父母一則尊大宗而爲之加重一則從降等而爲之杖期何其不得
與於此也或又曰親父母嗣父母皆名之重者不可與於此凡在此數者皆名之輕於父母者也乃其中有適母繼母矣何嘗不並重耶展轉駁難無可解矣然猶可曰文字之疵無關律令輕重蓋細玩之而有必當更定者二儀禮杖期篇有父卒繼母嫁從爲之服一條蓋所服者繼母也自唐迄宋未之有改而典章圖則改之云繼母所嫁夫由是與同居繼父不同居繼父並列而稱三父焉明律雖用其圖刪去夫字律文
則云父卒繼母嫁而已從之者又於不杖期篇中列母之報服云繼母改嫁爲前夫之子從己者蓋已變而復古矣父減爲二母益至九而圖名如故也二百八十年莫敢議及遂成疑案焉刑名法比之家或於刊本圖中繼母改嫁之下增一父字轉相秘授舛譌殊甚逮
本朝定制改此條律文云前夫之子從繼母改嫁於人爲改嫁繼母又降其服爲不杖期煌煌令典昭如日星疑義始晰而律文與圖未歸畫一
急宜更定者一也以元圖較今律圖名同服異適繼慈養四母皆齊衰三年蓋當時服制如此而庶母則列於乳母之後服並緦麻又釋之曰妾所生子唤曰庶母知此緦麻之服乃妾子所自服而適子衆子無服矣此庶母之名亦妾子所自稱而適子衆子無此稱矣夫庶子父卒爲其母齊衰三年雖非經傳正文實出於注䟽唐宋因之安得抑之至此明初更制庶子爲所生母斬衰三年適子衆子爲庶母杖期明有兩條
圖雖分列二服而并注庶母之下深没生母之名豈非仍元人之陋乎急宜更定者二也至於乳母之服出於儀禮玩注䟽及通典諸儀並無父妾之說圖中小注旣曰卽奶母又曰父妾乳己者致與慈母相混新吾呂氏嘗辨之詳見本條夫律文無注而獨見此圖疑亦明世議禮者所增尙當詳考總之諸服各有律文不必扭合爲圖若欲爲圖則必推窮義𩔖不複不漏謹附元典章本圖及依諸律訂正者附載於後備採
擇而陳氏三父之說頗與予合
史／政書／大清律例會通新纂／卷十六　禮律儀制／禁止迎送(P.17-1　禁止迎送1-1)..[清同治十二年(1873)刻本]
属員呈送下程供應夫馬及隨役家人私索見官吏受財
擅離職役職制門
家人求索受賍門
一地方官於
欽差各上司經過有安置公館呈送下程酒席及供應夫馬車船一切陋規督撫不行查㕘原例降二級調用者改照狥庇例降三級調用處分則例
督撫新蒞司道大員許差人至本省境內迎接一次府州縣官於本管地方十里內恭迎其並不經由及經由離本地十里外之府縣槪不准迎接司道府等官到任属員亦照此例行　處分則例
違例迎送之属員容隱不舉之上司俱降一級調用逼令迎送之上司革職
〔禁止迎送〕
凡上司官及奉朝命使客經過而所在各衙門官吏出郭迎送者杖九十其容令迎送不舉問者罪亦如之
上司使客路由經過所在官吏豈得廢迎送之禮若至出郭則失之謟客令不舉則失之騐故均得杖九十之罪
條例
一上司入城凡文武屬員止許出城三里迎送如不入城在境內經過處所迎送倘迎送必
各関衙役赴遠長□見任所置買田宅
武弁非本管大員經臨違例披執迎送罰俸一年　違例迎送之属弁罰俸九月如上司勒令迎送將上司罰俸一年
〔刑案滙覽〕
武生在總督轎前衝突行走比照不守學規革去文項照不應重律問擬嘉慶二十二年江西案
守備之弟代兄查夜途遇城守𠫵將不行下馬照衝突例笞五十雍正十二年案
家人途遇大臣不下轎𢌞避衝道而過照奴僕不遵約束傲慢頑梗例流二千里刺字伊主降三級調用雍正七年案
至交界或因事營求或乘便賄賂將属員革職拏問如止出界迎送無營求賄賂等情照擅離職役律議處若上司有必欲迎送致屬員畏其威勢至交界迎送者倘有勒索情弊將上司革職提問如止令迎送無勒索情弊照例議處地方官俱免議
一凡提鎭赴任所屬將弁於是日迎接除跟役外其司事兵丁不得過十名出城不得過五里其副叅遊擊等官赴任本標員弁於是日
新選官員有本處之人在京餽送禮物投拜門生者令五城御史及順天府確查題𠫵係官革職候選人員革去職銜貢監生員革去衣頂新選官革職自行出首者免議若官員赴任時本地紳衿差人遠接公館排席接風到任復拜爲門下聨爲宗誼本官與交結者俱照前題𠫵議處處分
嘉慶四年三月十七奉
上諭有人條奏外省積弊四項一督撫司道經過所属州縣隨從動百餘人公館至五六處需索規禮供應以致州縣藉詞派及閭閻一係由京出差大員經過省分督撫司道差人迎送逐日隨行途中致送筵席每站勒索分規此等家人之□設於所應之差一係督撫司道衙門到任鋪設器用
迎接除跟役外司事兵丁不得過五名出城不得過三里從境內經過者止許在本營汛地經過處所迎送如屬員多帶兵丁越境遠迎及上司容令遠迎并不行揭報者俱交部照律議處
一文武官員出入應合開道而自不開道致令應避官員不曾𢌞避者不問若因而生事者止問上官
一軍民人等於街市遇見官員引導經過卽須
修□房屋餵養馬匹以及凉篷煤炭皆由首郡承辦攤派各邑以其首府由首縣承值者弊亦相等一係設宴徵歌廣覓優伶另集成班官爲畜養亦由首縣承值一宴犒賞數百金陪席属員苦甚或蓄養優童任性妄費等語所言皆切中時弊朕所素知各省督撫藩臬道府俸廉優厚卽潔己奉公正色率属卽遇事公出自當輕騎減從過境差員何必遣人迎送至衙署鋪設器具一切用費尤宜淳朴自出俸廉何得令首縣承值以致推及通省且宴會之事本干功令乃竟畜養戲班開筵聚飲以属員之犒賞肥優伶之囊橐如王亶望福崧等事更属不成政體况州縣爲牧養百姓之官上司有稽查倉庫之責大吏不能體恤属員以致虧缺公帑是無異自取家資以供浪費也州縣無以供應大吏以致剝
下馬躱避不許衝突違者笞五十
一凡書役迎接新官在交界處所等候呈送須知冊籍其餘書役槪令隨印交代併將頭接二接三接陋習嚴行禁止如有約結多人執批遠迎者照律治罪
一屬員與上司親戚子侄有乘便夤緣因事賄囑者按律分別革職治罪上司之子侄親戚有官職者經過屬員境內拜候往來屬員供應餽送均照不應重律降三級調用無官職
削民膏是無異自朘子孫以肥祖父也試問小民不安家室属員致有虧缺甚或驟生事端致成大患地方官吏獨能逃罪乎將此明白宣諭嗣後督撫藩臬道府各員務當力加整頓深滌前非經此□訓戒之後倘敢視爲具文仍蹈故轍一經覺察或被指𠫵必當重治其罪不梢寛貸無謂敎之不預也將此通諭知之欽此
上司衙門書役倚恃聲勢拜謁属員拿究者免議不舉報罰俸九個月如有需索不報者降一級調用復與私相徃來者降三級調用上司不嚴行約束揭𠫵降一級調用
各省府州縣官設立坐省坐府聽差悉行革去違者本官降一級調用不准抵銷處分
者照不應重律杖八十該上司自行查出叅處者免議漫無覺察者照約束不嚴例降一級調用知而不舉照狥庇例降三級調用如有夤緣賄囑等事通同狥縱者一併分別革職治罪
咸豐二年八月　　日奉
上諭乾隆年問
高宗純皇帝特降諭旨以禮義廉恥居官者立身之要待衛部院司員有見該堂官□行屈膝者於定制甚爲錯該通行曉諭俱若侍立囘事並詢有見王等長跪請安者几王大臣遇見卽行𠫵奏迨嘉慶八年復奉
一仁宗睿皇帝明晰用諭
聖諭煌煌當敬謹遵□但恐日久玩生仍蹈□鄙謟諛之習不可不重申諭禁嗣後各臣工於親王郡王遇有公事接見續義自有定分不得長跪請安其信衛部院司員接見本管堂官祗應侍立囘事倘有不遵定制屈膝請安者卽着指名叅奏以肅体制而除陋習將此通諭知之欽此
史／詔令奏議／王少司馬奏疏／卷一／四次請告疏(P.28-1)..[清光緖七年求是齋刊本]
四次請告疏
奏為四懇天恩亟罷病臣以重剿務事臣於五月初十日具奏為臣病益篤臣去當決三懇天恩俯容休致以免誤封疆事奉聖旨
王家楨剿寇方殷豈引病弛擔之日况總理未經交代亟資調度應援著遵旨殫心料理力圖蕩掃如或疎誤責有所歸該部知道欽此臣一見邸報恭設香案於公署望闕叩頭謝恩訖臣不勝感激益不勝憂懼伏念皇上以聖明之主建中興之業凡挾一材抱一智者誰不自慶遭逢思乘機遘會以期樹立於淸時况臣受四朝豢養之恩蒙皇上委任之隆方自矢捐糜不足為報何敢萌弛卸之念緣臣賦質孱弱不堪重寄數月積勞遂至委頓臣所以冒昧連牘控陳者正為剿務方殷非病臣所可擔任新總理熊文燦業已專官敦促料交代之期只在此月之內目今理撫事務臣雖力疾料理而承聽之下見臣病息懨懨窺臣在事難久已視為五日京兆矣人情向背不可轉移若早另推補俾之耳目變易號令更新與今日之疑貳觀望者取效自相逕庭也天語煌煌固已洞
鑒臣之或有疎誤矣臣以庸材負鉅任夙夜皇皇何敢自蹈疎誤顧臣之不疎誤不獨自勉而已要以文武將吏之各不疎誤相與共成臣之不疎誤彼見臣之支離日甚一日遂至精神渙散訛傳時興復欲其同心協力立奏蕩掃之功實有倍覺其難者若待臣疎誤昭彰罪狀顯著卽置臣於法而封疆之事殊費收拾矣不如速放臣去臣旣倖而生全地方早見廓淸則臣之所冀倖者小而地方之所獲全者大也伏祈皇上鑒臣病苦情眞萬難供職去留遲速之間關利害安危之重准臣罷去速行另推庶全豫封疆奠安有期而臣之狗馬餘生悉屬皇恩之再造矣臣無任悚懼待命之至崇禎十年六月初二日具奏本月十五日奉聖旨寇氛未靖大剿正殷王家楨著殫力實圖蕩掃不得以總理交代有期引病弛卸該部知道
史／詔令奏議／王少司馬奏疏／卷二／事例歸還再疏(P.5-2)..[清光緖七年求是齋刊本]
事例歸還再疏
題為事例歸還臣部欽承天語傳宣懇乞勅議畫一之規則督理之專官以便開納以塞弊孔以重國用事崇禎元年七月初七日戶科抄出該臣題前事本年七月初三日奉聖旨是卽便酌定條
例具奏欽此欽遵抄出到部為照生財止有此數用之得其當則漸盈立法存乎其人酌之協其宜則可久恭遇皇上洞悉臣部之苦乃於召對之日慨然天語以事例盡歸臣部環侍諸臣靡不服睿照之神宸衷之斷以有用之物力專用之以濟度支之窮眞所謂用之得其當也臣謹仰遵明旨搜查本部原行事例歴年新舊欵項再加尋繹細為增損務使上無濫於名器下無碍於人情以提綱振目之方釐奸剔弊之法一一開具條議并事例欵項書冊進呈御覽斟酌協宜法期可久則臣所為夙夜黽勉不敢怠遑以報聖恩者耳伏乞皇上詳覽勅下臣部以便申飭遵守一耑事權天下事有一番振刷卽有一番振刷之利須得一番振刷之人葢職耑則神無紛營權重則事無旁撓應如臣前疏事例歸併之後董以本部右侍郞分理以山西司郞中葢事例原屬該司承行今
不過以右堂總督之員不另設役不重添事不紛更而振刷有人矣其中不盡事宜聽堂司兩臣多方料理加意搜剔非以鬻爵之陋而褻卿貳之體葢以理劇之任而分司農之勞也應否給與關防伏祈聖裁一廣歸併工部歸併臣部旣奉明旨矣仍有分行於省直續開於邊方者一以從援納之便一以濟轉運之窮乃省直日日起文轉咨而此項錢糧不見有解部者今後應令省直止留吏農承差一例地方上納其餘盡行給文赴部上納卽吏農承差亦必經繇臣部各省直將納過吏農承差按季造冊報部其銀亦按季照數解部解銀到日方與轉咨如地方遠近不齊頂參在先解銀在後者以頂參之日準其實歴異日吏部撥該辦題冠帶上卯必以臣部咨文為準至于邊方本色之例尤屬弊藪援納員役賄營奸弁一紙收單餉司卽與給文臣部卽與轉咨徒以飽貪弁
而濫冠裳究意何得束芻顆粟之用哉此後總宜一切報罷盡歸臣部者也伏祈聖裁一酌南例南戶部協濟臣部銅本內有事例之十萬兩乃事例常開銅本常欠今且以南庾空匱議留崇禎元年事例一年矣今後應令南部止留南監一例納銀南部者卽入監不得復改北監其餘一切事例自崇禎二年停止盡歸臣部而銅本之取足事例者容臣部另行設處亦不必再煩南部矣伏祈聖裁一停新例臣部又有新餉司事例大約如舊例而名曰東征銀納新庫今兩部猶且合一一部豈容分兩以後此項俱宜停止盡歸山西司盡納銀入太倉以省頭緒之紛亂可也伏祈聖裁一淸濫觴事例原權宜濟邊之計年來漸開漸廣流於濫觴如黌序黃堂盡是生財之地登壇授鉞幾開入貲之途合行淸汰以砥狂瀾臣取新舊事例徹底查核中有干碍國體官常者盡行刪削就
舊例而斟酌增損之寧隘勿濫庶於理財用惜名器兩不相刺謬也伏祈聖裁一革量減事例有量減之陋因戶工分行互開寬假之端工先十減其五戶因之工又十減其一戶亦不得不因之近於互市之肆減價招徠幾成笑柄不辱國體而褻衣冠乎今旣歸臣部則前項陋習可以不踵應俱照欵開數目實銀上納永不許復開量減以行市道者也伏祈聖裁一淸假冒雜流官員實歴之外盡是輸貲宜無别竇也乃有一項恩典名色或各官門客書役或白丁營謀囑託僅得一吏劄竟討各衙門移文盡以效勞行頭題授品級冠帶吏部註冊卽以恩典係之此何制也夫品級冠帶拜官有日實歴者累年累月輸貲者累千累百方叨一命之無從乃此輩曾無一日之勞一金之輸儼然凌二者而上之情同假冒法應汰澄此非仰藉天語申飭安有禁止之日然未題者宜禁絶
于未然已題者宜安置於旣往合應責令赴臣部各照本等職級如例納銀完日移咨吏部方准上卯取選此亦酌情法之平而杜假冒之漸也伏祈聖裁一重咨序事例紛雜以來各以神通競圖躐等而拔先徑選之例亦無所用之巧速拙遲令人徒為咨歎今當銓法公明之日乃尚容傀儡伎倆乎以後臣部出咨之序一如納銀之先後卽徑選拔先亦各如納銀之先後吏部收卯出序亦各如臣部咨序之先後此亦持平之法應爾非止以鼓樂趨之人情也伏祈聖裁一平執爭臣遵旨條議間見署工部事侍郞臣張有疏內稱宜暫留年餘俟陵工典禮告竣聽戶部請併而科臣張等亦相繼以為言雖天語煌煌告播中外臣部亦何敢不善凝承而虚皇上德意耶請於前奏繳冊內照戶七工三之數明註應分工部若干按季照數分發工部如工部臣所請俟陵工典禮告竣
而止□旣可不悖明旨亦可不失諸臣詳慎之意矣葢工部四司料價等項每年約二百餘萬兩年來事例有餘任外解拖欠今再俟年餘則考成之法可行而外解不欠應用當自裕耳伏祈聖裁等因崇禎元年七月十五日具題十八日奉聖旨事例着一一如議行俟陵工典禮告竣併歸爾部其分理大臣收受公所兩部司官并未盡事宜著開寫來便入勅諭該部知道
史／傳記／烏桓紀行錄／上冊／道光十七年十二月／初八日(P.4-2)..[清鈔本]
雪晴南口曉發居庸。行館篝燈滌墨書此
爬沙聲𣪞窓。密雪灑瓊玖。開門教稅駕。晨策傍巖走。荒街半里長。山枕林阜。闗市譏而征。黠吏積習狃。巖坳擘絮紛。殘雪棲枯桞。居人尚掩闗。難覓茅柴酒。
萬峰環匼匝。弓彎一線路。石磴積層氷。滑澾更難度。持控釣人恭。絲韁雙目注。輿夫肩竹兜。蹁躚疑白鷺。秫稭縛山棚。青帘卓高𣗳。経商星飯早。蒙茸豈遑住。石棧繫蹇修。齒健嚙芻怒。范寬寒旅圖。粉墨迷絹素。山頂峙殘燉。雲中指孤戍。
𧕪螉古塞垣。層巒莽積翠。燕都八景一。延賞願攸遂。我來值殘冬。群山𡨜如睡。風兴重裘穿。氷觸亂石碎。葵首剩豐碑。卓
立蒼雲對。煌煌
宸藻刊。雄詞當諄誨。守德維金城。萬古不能潰。陋彼說防邉。盈庭亂群喙。枋國附閹寺。兵機用多晦。冒功戮邉民。詭言強敵退。粉餙玉壘清。朦朧金印佩。嚚　凶杜勳與王允承叛國倒戈銳。墩堠築蝉聫。今猶亘峰背。攬轡過遺墟。懷古彂嘆嘅。大哉
聖人言。三復覺盲昧。
四山抱涼翠。公館築三椽。殘雪巔背皴。向晚寒生烟。憶昔襆被宿。清冷溜山泉。元冥幽澗涸。怪石蹲獅然。館人偶相語。似讀齊諧篇。健兒負檄馳。亱𦀇谿術邉。遠睇雙燈紅。電晱疑星圓。詎知虎眼睜。腥風起盤旋。樵子倘相犯。　　咥人吁畏焉。遍告諸僕夫。度嶺須慎㫋。
居庸闗
黿
手持虎符節遠出居庸闗。蠶叢魚𠒎詎足数。嶔㟢險峻難躋攀。憶從南口攬轡入。中間四十五里橫峰側嶺相廻環。両峰壁立森巉巖夾溝委曲弓靶彎。深谿大小亂石叠。犖确礓礫殊冥頑。峙如宮與霍。臥像獅偕獌。濃愛繡蘚碧。色作桃花𣪞。細布宛螺蛤。高擁肖髻鬟。奇形詭状筆難罄。南山秀句吟猶。上闗下闗距咫尺。柅車欲度愁髮䰉。我來正值元冥候。澗氷結泉猶潺。人馬沿緣石隙間。傾跌可畏驚孱顏。曲類穿珠蟻。形如疑鞭石源。亍彳千步曾無百步穩。一夫當闗能拒萬騎還。撣琴峽幽邃石佛寺靜閑。仙人釋子互隠現。天梯石棧
相鉤扳。更有巴達嶺螺磴霜斒斕。氷凝石面宛磨鏡。経行滑澾摧輪轅。殘燉廢壘何蝉聫。想見勝國嚴防邉。太阿柄倒授閹𥪡蟻賊突騎緾幽燕。王允承杜勳嚚兇竟賣國。緬懷史事生慨歎。藩籬仁義足賓服。深溝峻壘胡為焉。君不見崖際高亭
宸藻刊。煌煌
聖訓垂簡篇。帝王端冕玉衡拱。維德金城信不穿。𧕪螉古塞固天險。何如我朝中外一家聯。萬國琛賮同朝天。龜兹鹿塞盡臣僕。均調玉燭萬斯年。
史／職官／治浙成規／卷二　藩政二／革禁積弊以省糜費(P.24)..[清道光十七年刊本]
革禁積弊以省糜費四條及札府洗除積弊整肅吏治
浙江等處承宣布政使司張　為詳明浙省積弊情形列款呈請批示通飭遵照事竊照浙江事繁賦重撫馭本難頻年吏治廢弛中外共所聞見春間自
陞任撫憲長　臨蒞後力加整飭又逢
憲臺秉節此邦恩威並濟凡有關於
國計有益於民生者眞已無計不周無微不到檄行至再
奏牘頻陳為萬姓之依歸抒
九重之眷注司道等躬承
簡命各有專司受
聖主
特達之知沐
憲德栽成之厚互相砥礪咸矢氷淵而府廳州縣人數眾多賢愚不一欲淸吏治先肅官方欲免侵挪革除派累本司於十月間面承
聖諭將浙省十餘年負職辜恩之事反覆申明領
天語之煌煌切吏懷之惴惴本司在京在途厯次稟明
憲鑒一面札府通行抵任以來趨公匝月親知
憲臺廉明率屬公正為懷實屬全省官民之福從前知府動多科派州縣任意挪移以致虧缺錢糧廢弛吏治業蒙
諭旨飭令設法彌補勒限全完無如數載於兹補苴無術本司查五十八年各屬應解錢糧未經破白者十居七八厯年民欠亦積至數十萬之多而攤捐銀兩與司庫交涉者更復不少除本年地丁奉
旨蠲免各府外業已札飭應徵之杭嘉湖紹金溫六府轉飭各屬勒限歲內解足七分如敢遲延及不足分數卽行委員摘印署理嚴查參辦杭州府李守已據具稟遵照趕辦湖州府屬本司因公赴郡亦已取具遵結依限批解其餘四府或又面催或又切致諒該府州縣斷不敢以應解之錢糧故違本司之定限至於藩庫款目未淸動支多撥曾經李署司詳明設局淸理而各衙門若不列冊移行上下兩歧仍難遵奉是以本司另案具詳札飭杭州府督同原辦委員及司署經承等將各衙門應解銀兩另立細冊送司核明再行鈔詳飭發查辦以昭符合以便扣解當此
憲臺秉公持正之時各司道潔己趨承之際恐各府狃於
錮習仍以饋送上司為名攤派州縣名為公分甚將在署在省一切使用皆派屬員名為供應各該州縣若非挪移
國帑卽屬剝削小民亟須嚴行革除以淸積弊又有州縣無故上省例禁森嚴乃浙江積習相沿託詞上省不特擱延公務抑且坐誤錢糧大率為鑽營起見本司前在粵東於邸鈔中見
長撫憲參奏摺內云夤緣請託百計鑽謀實為確論亦應痛加禁止以重地方以省糜費又藩署書辦上下交結其弊不可勝數業已面諭杭州府仁錢二縣嚴行查拏本司亦密加訪察一有見聞立卽一併參辦斷不肯迴護失察處分轉致養疽成患又州縣坐省家人串通鋪戸賒借貨物銀兩浮開價值重利盤剝州縣耗費錢糧若輩分肥入己為害不淺亦應出示曉諭查拏究辦本司仰荷
皇仁渥承
憲德職司察吏任重催輸使以
國課早完閭里免追呼之擾有司稱職黎民受撫治之恩不沽一事之名不執一私之見總期地方公務得有一分起色卽可以上慰
憲心稍安職守也除將應辦事宜隨時具詳外所有亟須革禁四條開列於後詳請
憲臺察核批示移行遵照為此呈乞
照詳施行
一知府為方面大員理宜潔己奉公迺浙江十餘年來有借饋送上司之名分别大中小縣分攤派屬員名曰公分甚將在署柴米煤炭油燭以及動用傢具什物并修理裱糊各項又因公赴省一切船隻伙食夫役公館無不攤派所屬名為供應在知府以總非己資任聽不肖家人浮開飭解數至盈千累萬在州縣以本府為親臨上司動堪刁難吞聲忍氣設法措繳較之起解錢糧尤為緊急殊不知州縣廉俸之外別無應得之款若非挪移帑項卽屬朘剝小民本司接見各府每經詢問有云此係從前之事近年未敢踵習亦有含糊答應請為革除等語積習由來見聞廣播自應嚴行禁革如此次詳明通飭之後再敢陽奉陰違一經察出立卽稟請嚴參從重究辦
一知縣責任地方例嚴曠誤凡遇考覈　大典自可採訪官聲稽查案牘以分優劣以定激揚原無須奔競省垣夤緣
請託迺浙江州縣或迎新送舊或拜夀賀年寓居省會近者每歲數至遠者一年一次經旬累月不卽稟辭以致地方公務躭延錢糧坐誤而往還盤攪住省應酬所費更復不少內有庸碌之輩名曰燒平安香又有奢望之員意在謀繁劇缺動用無非錢糧虧缺益將日甚一奉上司查詰卽行推諉前官若駕馭過嚴卽向民間苛派催提稍緩則又盡數侵肥流弊誠難枚舉欲見補苴之效先淸節省之源現就州縣之大小道路之遠近撙節上省之費每年每縣以數千兩計算合之七十七州縣卽不下數十萬兩之多自應嚴行禁阻嗣後州縣如遇緊要案件治浙成規內定有章程者許其一面摘敘案由先行通稟一面來省審辦其餘非奉上司札調不許無故上省卽有地方事宜必須面陳者亦應先行密稟仍候批准再行起程如通飭之後倘敢故意抗違託詞來省立卽嚴揭請參以昭烱戒
一藩署書辦向列二十三科而一科之中又復分縣管理上下交接一氣相連卽如司庫款目各經承總不願逐一淸查希圖混淆滋弊所有應解應扣數目設局淸理尙欲以多劃少以少加多州縣託詞款目不淸無從批解經承藉
稱銀數未合有可苛求啟州縣延宕之端經胥指騙之弊實屬不淺現已另詳淸查立冊飭發以便畫一照辦其餘弊竇不可勝言本司明訪暗查不難燭其詭譎司書大都有身家之人州縣又係
朝廷民牧如再不知自愛膽敢結交滋弊業已面諭杭州府及仁錢二縣嚴行查拏本司仍親加訪察一有見聞定行分别參究斷不迴護失察處分養疽成患
一州縣坐省家人例應查禁年終
奏報又州縣向各鋪戸賒借銀兩貨物亦干嚴例迺浙省各州縣向有坐省家人探聽消息或輕事重報以見其長或料理衙門以肥其槖甚至慫恿本官以饋送上司為由串通鋪戸或賒取貨物浮開價銀或代借銀兩重利盤剝州縣初意可以拖欠聽其指揮及至期限帶同鋪戸到署坐索刻不容遲有另借重利交還者亦有挪移錢糧應付者其貨多係金玉皮張綢緞等物其價動以千計百計為害不淺日久月深分肥不少是以浙江坐省家人坐擁厚資州縣動形掣肘業已出示嚴禁幷密訪查拏外如再干犯定將家人產業照例查抄入官該州縣一併嚴參治罪以
昭節省以重錢糧
以上四款本司仰體
憲仁為保養地方元氣節省州縣糜費起見卽以知府不派公費州縣不准上省家人鋪戸禁止花消盤剝統計三款每年可以節省百萬兩之多奉行數年元氣可冀克復各府州縣具有天良自必痛加猛省陋習力除若敢藐玩不遵執迷不悟必為律法所難容
王章所必逮也
乾隆五十八年十二月初三日詳奉
巡撫部院覺羅吉　批浙省吏治積疲已深全在各上司共砥廉隅同心整飭據詳禁革各條實為切中時弊展閱不勝嘉慰仰速通飭遵照務期實力奉行俾官方整肅陋習屛除地方可望日有起色仍須各該上司正己率屬隨時嚴密訪察倘有執迷不悟陽奉陰違之員立卽據實嚴揭請參切勿稍存姑息再浙省委署州縣往往朝更暮改一令到任未及交代淸楚旋卽調署別缺查地方官遇有陞調事故不得不委員署理旣經委署自應俟新任到日再行交缷乃或指他缺較為緊要或以本員人地不宜輾
轉更易習以為常幷有實缺之員厯俸數年而未經囘任者更有一缺而迭更七八任未經交代結報者尙復成何政體州縣為親民之官定例令其久於其任俾得從容展布以收績效今屢屢更調在賢能之員卽有措施亦不能不存五日京兆之見諸事因循其不肖之員視一官如傳舍無非逼索書役陋規探聽接任將到卽趕徵錢糧圖收火耗並將徵存之項侵漁入槖種種弊端不可枚舉吏治如此實堪痛恨亟應加意認眞整頓力挽頹風嗣後委署人員必須畱心察看詳加斟酌務擇才守兼優堪以勝任者詳請委署旣署之後卽不得再行託故改委其現在署事人員內如有本任實缺者均俟接收交代淸楚後概行撤囘本任以期盡心經理得收實效並密訪現在州縣中有驕縱貪黷廢弛不職之員卽行查明劣跡嚴行參辦使眾共知儆惕民困得以稍紓陋習盡除元氣可復於吏治民生均有裨益協恭之義共期勉之此繳
乾隆五十八年十二月二十三日又稟奉
總督部堂覺羅伍　批據稟各款切中肯綮具見剔除積弊整肅官方仰卽移行各道府實力禁革以期地方公務
日有起色是所切囑此繳
札十一府知悉照得浙江地稱財賦缺半衝繁追溯官場支絀之由實為厯載侵挪之故仰承
聖德寬以限期渥荷
憲仁予以新路迺補苴乏術整飭維艱本司蒞任以來曾將積弊開列四款詳奉
兩院憲批准通行叨
憲意之肫誠凜
鈞批之嚴切寸心具在片刻難安幸值
兩院憲公正廉明各司道互相砥礪若太守能以勒派公分供應為戒各牧令不以上省夤緣請託見長禁止坐省家人以免開銷花費畱心地方公事以昭撫治賢勞何愁吏治不淸錢糧不起卽如五十七年以先歲內竟不破白五十八年限解七分之數內有仁和餘杭竟至八分其餘自五六七分不等已足數者記存檔案報最善良不足數者委員摘署澈底淸查幷按照程途展以時日其餘三分數目勒限四月全完以保考成以符
奏限督提任歸郡守徵解職在有司絶苛派小民之念存早
完
國課之心勵志協恭不居人後實本司昕夕以望他如工程曾於五十三年欽奉
諭旨以修理衙署倉厫監獄等工多非十分緊要著令核實辦理欽遵在案檢查浙省詳修之工殆無虛日州縣計圖一時
應用願出各費而所領無幾不知日後追賠力難完繳而所累甚鉅現亦恭錄
諭旨詳明飭禁毋再聽人慫恿謂可藉以開銷至於養廉原為優養各官廉介而設備公又為預備各屬公務而籌迺浙省不拘事之重輕動多糜費總以缺之大小踵事派捐是終年養備絲毫莫支而司庫錢糧紏纏不了適足啟各官口舌之漸更有負
皇上祿養之恩業已設局淸查亟思畫止將一切外辦費用分別應畱應省應緩應除呈詳通飭一經劃淸便可全領各府州縣更當潔己奉公實心秉政卽丞倅佐雜亦各有專司皆應羣相觀感供職淸勤本司由縣令而洊擢藩司惟冀矢愼矢公仰酬
帝眷時以維勤維儉遍告同僚如果著有賢名催輸得法瞬屆
大計激揚之鉅典卽為
國家備儲之良才營私莫若辦公求人不如求己時當封篆念切官方不惜三令五申遂爾唇焦穎脫特再詳札與諸公相約札到該府立卽移行遵照一洗從前積習倍思加意奮興節用愛人閭里受盈甯之福倉盈庫實錢糧無虧缺之虞前發四條今行一札均有關於吏治實切中乎弊端或照錄而置放几傍或實貼於辦公處所時時寓目刻刻畱神奉行一二年可以大復元氣無負本司深知積弊體恤屬僚之意實所厚望也
史／職官／治浙成規／卷三　藩政三／停止常山開化二縣淸補人丁(P.4)..[清道光十七年刊本]
停止常山開化二縣淸補人丁
浙江等處承宣布政使司為請停加陞丁糧以除民累事竊照衢州府屬之常山縣全書開載有康熙二十年
題准缺額鄉民貳千伍百玖拾伍口又開化縣逃亡故絶市鄉民人丁柒千玖百叁拾壹丁除厯年陞補外現在常山尙有未補鄉民壹千叁百伍拾口開化未補市鄉民人丁肆千捌拾叁丁此項缺額丁口從前係歸於滋生案內淸補嗣於康熙五十二年欽奉
恩旨各省編審人丁以康熙五十年丁冊定為常額續生人丁永不加賦等因維時卽應停止淸補毋庸按年造報乃彼時未及詳加考訂誤以缺額人丁攤入通邑田地按畝勻徵歸於五年一次編審案內淸補造報迨乾隆三十六年奉
旨停辦編審所有前項缺額人丁逐年改歸
奏銷案內加陞丁糧造報以致有定之田年增遞加之賦此常開二縣辦理淸補人丁之原委也本司伏查滋生人丁永不加賦
諭旨煌煌斷不應復有淸補丁糧之事况常山缺額鄉民壹千
叁百伍拾口以每口徵銀伍錢肆核算計須加徵銀陸百捌拾兩肆錢開化縣缺額市民人丁玖拾玖丁以每丁徵銀壹錢叁分柒核算計須加徵銀壹拾叁兩伍錢陸分叁又鄉民人丁叁千玖百捌拾肆丁以每丁徵銀壹錢陸分貳核算計須加徵銀陸百肆拾伍兩肆錢捌在各該縣田不加廣賦則日見其重非但有加無已小民完納維艱抑且歲無定額吏胥轉得以遂其飛洒浮徵之漸本司管見除從前誤行淸補之丁銀已經入額毋庸再行置議外應請自嘉慶六年為始所有常山開化二縣按年陞補之丁銀永行停止歸於該縣田地陞科案內陸續攤陞以符從前滋生人丁永不加賦之
恩旨本司不敢拘泥成案致違定例除將此項丁銀六年並無淸補無從加陞緣由於本年
題銷案內聲請附疏
題明外擬合專案詳明伏祈
憲臺察核批示祗遵並請刊入治浙成規永遠遵守再此項缺額人丁並無應於額徵田地內加派淸補明文照此將六年無從加陞緣由於
奏銷案內聲敘不致有干
部駁合並呈明除呈
撫督憲外為此備由伏乞
照詳施行
嘉慶七年七月初三日奉
總督部堂玉　批如詳轉飭遵照至前項丁銀作何按畝攤陞之處自應預為酌定以免吏胥浮洒情弊並卽查明該縣陞科田地若干同每畝勻攤銀數開摺詳送察核一面刊入治浙成規俾資遵守仍俟奉到
題銷案內
部覆卽行錄報查考并候
撫部院批示繳又先於本年六月初八日奉
巡撫部院阮　批據詳已悉仍候
督部堂批示繳
又為請停加陞丁糧等事全敘
兩院憲批示各等因奉此遵查常山開化二縣缺額丁銀應歸額內田地陞科案內陞補且此項人丁該二縣全書開載係照田地糧銀科丁今常山縣共荒缺田地糧銀捌
千貳百兩柒錢陸分肆零缺額丁銀陸百捌拾兩肆錢按額科算每陞銀壹兩應分派鄉民加陞銀捌分貳玖毫零開化縣共荒缺田地糧銀壹千柒百捌兩貳錢捌分叁零缺額丁銀陸百伍拾捌兩捌錢玖按額科算每陞銀壹兩派人丁加陞銀叁錢捌分伍陸毫零將來照陞科銀兩之多寡派丁口折銀之數目自不致有吏胥浮洒情弊兹奉前因相應開具該貳縣額徵田地應陞丁銀數目淸摺詳送伏祈
憲臺察核批示飭遵除呈
撫督憲外為此備由呈乞
照詳施行
今開送
淸摺一扣
嘉慶七年十一月十六日奉
總督部堂玉　批如詳飭遵仍候
撫部院批示繳摺存又先於本年十月二十日奉
巡撫部院阮　批如詳飭遵仍候
督部堂批示繳摺存
史／職官／牧令書／卷一　治原／陳宏謀　申飭官箴檄　十則錄七(P.18)..[清道光二十八年刊本]
陳宏謀見保甲書卷三
申飭官箴檄十則錄七
朝廷設官原以為民官必愛民乃為盡職故府州縣官皆以知為名又名之曰地方官謂地方之事府州縣當無所不知也百姓稱官曰父母自稱曰子民謂民間苦樂府州縣當無不關切如一家也屢奉　上諭令惠愛生民力行教養　聖訓煌煌至明至切近又奉　旨准部議覆條奏行令地方官徧歴鄉邨體驗興舉飭禁事宜有無成效無非欲地方官周知民事之意本都院因部文內所載應興應革事宜雖大端不外乎此而各省風土物宜不同奉行難以拘泥已就陝省情形條列利徧布曉諭一則使小民知官司之政令有所遵從一則使官司知民間之利有所措手惟是廵訪雖在臨時而籌畫端在平日官衙之內未曾有一番講求下鄉之時必不能有一番措置徒然遊目四鄉究竟仍無實際本都院每見屬員常切切以此勸勉而屬員衆多接見時少亦難領悉今酌定十條合行通飭仰司官吏卽便遵照轉行各屬移知臬司各道實力遵行府州並移丞倅一體遵照
史／職官／牧令書／卷十七　刑名上／王士俊　律令(P.1)..[清道光二十八年刊本]
王士俊見治原
律令
律令與禮樂相表裏故禮樂不可斯須去身律令亦不可斯須去身也周禮大司冦之職正月之吉始和布刑于邦國都鄙乃懸刑象之法於象魏使萬民觀刑象浹日而歛之小司冦之職正歲帥其屬而觀刑象令以木鐸曰不用法者國有常刑令辟士宣布于四方憲刑禁此卽講讀律令之法使民知刑之可畏而以弼司徒之教也雍正三年　御製大淸律集解序畧云先王立法定制將以明示朝野俾官習之而能斷民知之而不犯所由息爭化俗而致於刑措也刋布內外永為遵守豈惟百爾有位宜精思熟習悉其聰明以察大小之比凡士之注各吏部將膺民社之責者講明有素則臨民治事不假于幕客書吏而判决有餘若自通都大色至僻壤窮鄉所在州縣倣周禮布憲讀法之制時為解說令父老子弟遞相告戒知畏法而重自愛則聽斷明於上牒訟息于下風俗可正禮讓可興矣煌煌　天語可不遵哉
史／職官／陶甓公牘／卷四　批判三／禮科／周之德等禀批(P.18)..[清宣統三年安徽印刷局校印]
周之德等禀批
□□□身係職官非小民可比生等之言是也本府之所以立卽傳騐者在此若該生所控者是民非官本府早以挾嫌訛詐大聲呵斥之矣恭讀乾隆十三年六月
高廟諭旨山東沂州營都司姜興漢奉天錦州府知府金文湻皆於
孝賢皇后大事百日內薙頭已降旨交刑部治罪今旣明正其違犯之罪更當曲體其愚昧犯法之情更恐外省見有此兩案諭旨慮蹈狥隱之咎紛紛參奏
國家無此體制等因欽此煌煌
祖訓仁至義盡本府前批所謂凡屬食毛踐土具有天良者此
也百日內不薙髮此本衆所共知之事何所謂效尤不效尤本府惟有自慚敎化之不行耳傳騐一節該經厯臨時他往本近規避本府批飭撤差已足示儆該生等尚以傳騐為請尙嘵嘵以比較長短為詞試問三十餘日髮長若干與五十日髮長若干該生等能定其標準否吹以求之擢以數之恐未必毫釐不差也相喻無言可耳著各知照此批
史／職官／陶甓公牘／卷七　批判六／刑科／黟縣布政司經歷銜程濟達呈批(P.1)..[清宣統三年安徽印刷局校印]
陶甓公牘卷七
靜海劉汝驥
黟縣布政司經歷銜程濟達呈批
紅拂夜投李靖綠珠身殉石崇該職妾未必有此肺腸該職旣有專房之寵亦當有金屋之藏何故使飽則颺去此等賤婢卽使汶陽歸我恐亦非完璧返趙豈獨該職焦心本府亦甚為該職慮之至所稱娶該妾時禮宜媒妁彰明較著尤属荒謬此事若出自蓽門圭竇原無足責該職旣煌煌銜頂又自稱書香世家此本府不能不訓誡該職者也惟據稱汪觀盈等串謀誘拐霸匿不放該差捕等留難索費亦視為奇貨可居如果屬寔殊屬目無法紀仰祁門縣立即改差嚴提悉數拏案分別詳懲察辦並移行黟縣知照切切詞粘並發仍繳
史／雜史／永憲錄／卷四(P.258)
諸王大臣以河清應瑞請升殿行慶。上諭止之。
上諭。上天之錫福降災。即如人君之賞罰。若休徵而承之者驕矜縱肆。則將轉福為災。咎徵而承之者戒慎恐懼。則將化災為福。即如君臣上下。用賞用罰。無非曲成之。使改過遷善也。朕事皇考四十餘年。凡遇聖諭訓責。嘉獎恩寵。皆以恐懼儆惕處之。深蒙皇考垂鑒。御極以後。事天之心即事皇考之心也。數年來休徵疊見。難以悉數。稽諸史冊。咸稱福慶。而朕受寵若驚。不以為喜。實以為懼。恐前此之受貺無因。而後此不能仰副也。朕即位以來。敷政宣猷。豈足當上天加貺。惟有夙夜儆懼。思慕皇考之心實為誠切。或者仰邀皇考照察。代籲皇天默祈福佑。蓋許其已往而勉其將來。若慶賀則沿襲頌美之虛文。非朕戒慎恐懼之素志。應告祭景陵。申朕感激惶悚之誠。至於十一年朱家口河決。於今年十二月十三日合龍。越三日即有河清之應。具見河神福國佑民。功用顯著。宜崇祀典。以答神庥。該部察議具奏。　伏
讀上諭。戒慎恐懼。化災為福。煌煌天語。貫徹古今。考雍正八年五月。蛟水暴漲。河決山東。而附近民人多有淹沒。八月。京師地震。壓傷甚多。皇城御園皆傾圮。延至九年正月復大動。又聞山西地中出火。燒毀民居。海寧龍相鬬。發電傷禾。是年春雨綿延。沿河居民難以棲止。河隄夜決。海潮又漂沒之。而聖慈高厚。軫卹倍至。他如蠲免歷年額賦。至雍正十三年。其數千百萬。超脫者數萬家。江蘇所屬帶徵錢糧一千四百餘萬。特勅巡撫差官五六十員徧歷蔀屋確查。恐為屬吏侵蝕。十年春定令。積欠在民者。分二十年帶徵。完舊一分即完新一分。況以懲拖欠。又以蘇困苦。在官吏者勒限十年賠補。已屬殊恩異惠。十三年。今上登極。又大沛恩膏。自十二年以前天下銀米蘆課雜稅。未完者盡行蠲除。即從前所欠在官吏者。亦作民欠註銷。其數不可勝紀。此更體先皇之至意。曠百代所未有。而聖心謙讓未遑。以陳奏皆果親王之力。隆恩稠疊。聖訓煌煌。曉示天下。至矣大矣。
子／筆記／巢林筆談／巢林筆談／卷一／1 康熙誕辰(P.1)
巢林筆談卷一
1 康熙誕辰
康熙辛丑，上御極六十年矣，深仁厚澤，浹髓淪肌，海內乂安，人民和樂，自唐虞以來，未有若斯之盛者。而萬壽聖誕，正值天氣清和，卉物條暢之際，民間之頌升恒，祝熾昌者，溢乎中外。我尤稱繁華之地，巡撫公暨諸僚屬，並舖張美麗，仙宮梵宇，普建祝聖道場；舞榭歌臺，盡演蟠桃樂府。華燈綺綵，綿長衢；火樹星毬，光明徹夜。文武官舞蹈嵩呼，都人士歡聲雷動。煌煌哉太平之盛觀，圖繪弗能殫已。
子／筆記／巢林筆談／巢林筆談／卷一／68學詩大不易(P.22)
68學詩大不易
予少時曾賦雪景，有「收綸漁父歸舟晚，迷徑樵人行路斜」句，瓶菴二舅氏詫為仙才，適五知太史在大舅氏所見之，亦極嗟賞，遂萌學詩意。而是時業師朱維映先生，方以舉業勤課，未敢露此意。一日，偶雜數首于時藝卷中，先生為丹黃之，謂異日可與言詩。先生詩學，得之雪鴻先生，蓋未易許人者。自此稍事塗抹，亦不自知其好醜。近得錢宗伯手批《詩統》讀之，煌煌大部，全璧無幾，因歎此事大不易，強作無益也。
子／宗教／覺斯錄／辨天童密雲咊尚三說／辨天三說辨(P.5-1)..[清刻本]
辨天三說辨
習貝多語者。聞闢佛而與之辨。勢也。則凡闢佛如程朱諸大儒。皆當與之辨矣。何獨辨利氏。毋亦以泰卥遠人為可欺耳。不𣪏顯與諸大儒。輸攻墨守。乃引御製心經序。陰相彈壓。不知此序為詞臣代筆。竝未頒諸學宮。而辟雍庠序所共守者。惟是朱子傳注。凡中庸序。論孟注。皆有闢佛之言。一旦俾天下之人。舍煌煌功令。童習晧守之常經。別樹一樴曰。洋洋聖訓。臨汝有赫。業鄒魯而行天竺。不幾李卓吾髡其髮而大冠若箕。為臺臣張問達所劾。自刎獄中乎。其誰𣪏蹈之。即使果頒于學宮。必且來傅奕之諍。上韓愈之表。況歷代帝王。篤信佛氏者。非不乏矣。漢楚王英。𩠐學佛法。遂謀大逆。而身𣦸國亾。五胡石勒姚興。師事釋
道安。鳩摩羅什。而當世殺人如麻。北齊高洋。放生戒殺。而殘暴如豺虎。梁陳二武。舍身為寺奴。何但舍宅。而宗廟丘虛。唐武則天。禁天下屠殺采捕。以僧懷義為白馬寺主。命學士李嶠。宗楚客等。共譔法苑珠林等書。而淫薉殺戮。幾易唐祚。皆不足以致治。而適足以滋亂。即明成祖。寵用姚廣孝。而廣孝之姊。一女子耳。猶責其為僧不終。況欲以御製心經序訓士乎哉。夫六經我師。是亦聖人之徒。則有之矣。未聞心經我師。為佛氏之徒。而可自附于聖人之徒者也。為聖人之徒。誦聖人之言。亦聞其言𤫊魂矣。易曰。原始反終。故知𣦸生之說精氣為物。游魂為變。是故知鬼神之情狀。禮記曰。骨肉歸復于土。命也。若魂氣則無不之
也。無不之也。家語曰。人生有氣有魂有魄。氣魂魄會。謂之生。氣者。神之盛也。魄者鬼之盛也。夫生必有𣦸。𣦸必歸土。此謂鬼。魂氣歸天。此謂神。獨繫詞言魂最明。所謂精者。魄之屬也精氣有形。故為物。物則有生滅。魂無形故𤫊。𤫊則變動不居。永永不滅。魂曰游魂。所以附肉軀而相合。亦離肉軀而獨存。天主為天地萬物之主。𤫊魂為人身之主。其知識運動。皆𤫊魂之用。以識神為𤫊魂。是執用為體。猶之見光即以為火。見潤即以為水也。不亦惑乎。謂卥儒全不知𤫊魂何起。性𤫊何歸。此佛氏自道也。龍蕐民先生𤫊魂解曰。所謂神者何。不箸氣質。不箸色相。而其本體神𤫊生活者也。所謂明者何。能思想。能通達。能知己。能知物。
以異于生魂覺魂也。所謂體者何。確然獨立自存。不涉虛幻也。所謂有始者何。天主造之始有。先時無有也。所謂無終者何。𤫊明之體。不歸空無不入𡧯滅。永存不壞也。所謂天主造之賦于人身者何。非關氣聚。非涉形化。非由天降。非自地出。并非從四方來投者。乃獨受造于天主也。又以明𤫊魂但受主造。而實與主異體。一為匠成。一為受成。大有分別也。其造之也。不用材料。葢天主欲造即造。以其全能。從無物生之。而賦于人身也。所謂為人身體模者何。模為形物四所以然之一。按四所以然。為質。為模。為造。為為。所以置是物于本倫。別是物于佗類者。當人始胎之時。猶未成人者。模未具也。數十日後。形體既僃。乃蒙天主造賦𤫊魂。以為
其身之體模。于是乃成人類。而異于飛潛動植。一切蠢冥之物焉。譬如水與火。因其體模不同。即冷熱異性。又如依模之成器。模範既異。而品類自別也。所謂為人身主宰者何。酬應事物。獨有張主。行止由己。不受人強制也。所謂在世行善者何。信從天主。併行諸善。篤倫理。盡綱常。不負所生之謂。葢吾人在生。或善或惡。𣦸後天主之賞罰隨之。人惟善其生。乃能善其𣦸。可不及時自勉哉。所謂受主聖寵者何。人能行善。守天主命。昭事虔篤。自能大悅主心。受厥聖寵。以致積善纍功。日新不已。故曰。聖寵者。𤫊魂之生命。上天之梯杭也。所謂在帝左右者何。是人生之歸宿究竟。𢔶其所而居之安也。其言之鑿鑿如此。豈𢔶以不知
何起何歸。率爾輕詆。且所謂虛空徧法界。至大至全至真至實至公之道。與如如本體。無始無終等語。以言道體則可。以言𤫊魂則未也。𤫊魂與道體各別。儒云物物各具一大極。道云物物俱是大道。釋云物物俱有佛性。皆道體也。人之肉軀。道體未始或遺。而有𤫊魂主宰于其中。人不識𤫊魂。而以道體當之。并不識造物大主。亦以道體言之。溷而為一。匪卥儒剖析分明。不萬古如長夜哉。𤫊魂有始必由天主所造。自然之理也。萬有出自造物之主。豈有無形之𤫊魂。而不出自天主者乎。𤫊魂貴于萬物。故曰人為萬物之𤫊。天主無形。而為萬形之君。是為至神。故能生至貴之𤫊魂。其至神至𤫊。莫可限量。誰能竆其始終。又誰
𣪏度。其𤫊之有無大小哉。全能全知全善。豪無不善。故賦人性皆善。其聖𤝵仁暴之不同。特氣稟之偏。習俗之染耳。然為善去惡。𤫊魂得以自主。因此遂有功罪。乃謂天主何不一體同觀。平等化育。孟子不云乎。若夫為不善。非才之罪也。豈𢔶歸咎于性哉。因有功罪。遂有賞罰。賞者上陟。罰者下隊。佛既知天堂地獄之所由來。何以上陟者。復轉生。下隊者可超拔。因倡為輪回之說。此全不知天堂地獄者也。又安知天堂之上有主宰之者。無怪乎以天主同人。以迷悟相擬。又云。悟亦無所𢔶。迷亦無所失。是悟者有其悟。迷者樂𢔶其迷。迷悟同歸。其覺安在。於是以天主為名為虛。以名天主者為本性之實。以本性之實。主張乎
天人。出入乎生𣦸遂有求自本心。𢔶自本性等語。昧乎心性所從出之原。大本既差。其佗又何足論乎。唯其但知本心本性。而不知本于天主。乃𣪏𣳫洋縱恣。略無厓畔。流為無忌憚之小人。其曰本性之實。則無物不同。無物不然。然自𢔶其然。非有所以使之然。同自𢔶其同。非有所以使之同。無使而同。是之謂大同。無使而然。是之謂大然。全拾莊𠛱唾餘。倣郭象油腔。與𠛱子無樂無憂。是真樂真知。故無所不樂。無所不知。無所不憂。無所不為。口吻同出一派。嘗謂𠛱子一書。為禪家之祖。佛氏之學。全從此出。故晉人喜談莊𠛱。其偽譔佛書。必出自晉人。朱子之言。信匪誣也。既不知有造物之主。便不知天之生人生物之意。于親
親仁民愛物。等殺莫辨。抑且重物而輕人。人則廢彝倫而絕其種類。物則禁宰殺而聽其蕃滋。此世界不為禽獸所據乎。且獨重其禁曰。殺生為最𩠐之罪。是庖犧之網罟。文王之鷄彘皆元惡渠魁矣。今棃園有目連母。食肉而歷地獄諸苦之戲。愚民無知。以戲為真。惟不食肉。可免地獄。于是有盜賊殺人。而持齋茹素者。以為我既不食肉矣。復何懼哉。簧鼓人心。導天下萬世為惡者也。天教曰。天生萬物以供人用。彼則曰。天生人以供虎狼乎。此意亦本𠛱子。齊田氏祖于庭。食客千人。中坐。有獻𤋳雁者。田氏視之。乃歎曰。天之于民厚矣。殖五穀。生𤋳鳥。以為之用。眾客咊之如響。鮑氏之子。秊十二。豫於次。進曰。不如君言。天地萬
物。與我竝生。類也。類無貴賤。徒以小大智力而相制。迭相食。非相為而生之。人取可食者而食之。豈天本為人生之。且蚊蚋噆膚。虎狼食肉。非天本為蚊蚋生人。虎狼生肉者哉。不知產橫生以養縱生。日用之常經也。千萬皆然。虎狼噬人。偶然之慘變也。一二而已。安𢔶以變而律常。田氏歸功于天。可謂知本矣。𠛱子之意。即佛氏之意也。以食肉為身行十不善道之業。其何以處古之聖賢乎。此易曉者。而為其所惑。何邪。至于實教以示頓。權教以示漸。則惑人尢甚。佛氏有禪宗兩門。禪屬詳解。即漸見此道也。宗由立悟。即頓悟此理也。總歸于明心見性。談禪者。講經說偈。為宗者。豎拂起指。其于心性如捕風捉景。即明矣見矣。知
而不行。有何干涉。況又離大本大原。心性之所由來。已不明不見矣。今之高僧甚多。絕不見其能生一艸一木。又不見其能化凶暴而歸𡧯滅。乃云道妙天人。而天人莫能測。彌綸三界。㫄薄萬有。其誰信之。即佛經所述神奇。皆為虛𡚶。如棱𡃫經之諸觀。為地水火風。于水觀便知其誕。月光童子。修習水觀。能以四大化水。可謂神通廣大。何投一瓦礫。頓覺心痛。必待再入定時。入水除去瓦礫。然後身質如初乎。夫化四大為止水。已不可信。又不能化瓦礫為微塵。露出破綻。智者寧受其欺乎。諸凡鳩摩羅什吞鍼。誌公食鴿而生鴿從口飛出。佛圖澂腹孔出光。洗滌五藏。李長者暗室有光。以箸蕐𡃫合論。賢劫千佛。為千小兒。千小
兒。安能容一肉胎之中。又安能一女子兩乳。各五百道。隊千子口中。如此等類。乍聞似可驚可喜。諦思實如夢如寱。可盡信邪。天主為人大父母。人子依于父母。受造者歸于所造。是為歸根復命。何云無時無處而不歸依佛。佛者覺也。覺為虛位。如仁義禮知然。有父子然後有仁。有君臣然後有義。有賓主然後有禮。有賢者然後有知。舍其父子君臣賓主賢者。而歸依于仁義禮知乎。其將歸依于空乎。抑歸依于實乎。使佛而人也。實也。人與人同儕。奉之為主。猶之百官雖貴。不過同𠛱。不奉至尊為主。而奉百官為主。可乎。使佛而覺也。虛也。人人覺悟。則人人皆佛。將千萬其佛。即千萬歸依。何其多岐也。甚之奉天教不歸依佛者。
亦歸依佛。是何言歟。胡不曰。奉佛之人。亦為天主所生。雖不歸依天主。其能逃于天之外。而不為天主所統御乎。以誣天僭天之人。而謂之聖人之聖人。是亂臣賊子。皆可稱為淳良美善。是賢于堯舜者。不在孔子而在佛矣。豈僅駕孔子而上之。并駕天主而上之。既知古之聖神。謂盡其性則可。謂之過夫人則不可。人且不可過。而欲過夫天主。何明于其小。而昧于其大也。天主者。生天生地生萬物生人類之主宰。不但佛為其所生。即從古聖賢皆其所生。故曰。天生德於予。非佛生。亦非覺生。德者覺也。乃天所賦之性。人人有之。物則無𤫊。何云人不稟是覺。則無是人。物不稟是覺。則無是物。是犬之性。猶牛之性。牛之性。猶人之
性矣。烏呼。微言既絕。大道不明。儒者痛闢佛氏。猶病其專以理為主。未遡理之原頭。葢理者虛位。有物有則。必本之天生烝民。所謂道之大原出于天。是也。惟空說一理字。故佛氏得以恣其汗謾之說。微妙𢆯通。易于動人。凡有志于清心釋纍者。既不知大本大原。確有主宰。勢不𢔶不浸淫于其中。聰慧之士。于是信其高曠之論。惟告以性命之所以然。則機鏠棒喝。皆無箸落。本覺妙明。何關實際。必廢然而思反。愚蒙之民。惑于禍福之說。惟告以賞罰之權自天主而操。則茹素禮懺。無能逭罪。齋僧捨宅。不可祈福。必悔其前之所為。其堅自摧。其樴自拔。利卥泰所謂大義既明。即定于尊俎。豈待授甲推轂為哉。故韓昌黎之原道。
歐廬陵之本論。曾南豐之梁書序。郝京山之駁佛書。何嘗不㴱切箸明。而彼不畏也。此佛氏所以獨畏天教也。畏之斯辨之。辨之彌急。則肆毒彌酷。昔大宗伯沈㴶。以沈蓮池之故。有斲棺逐客之兇威。近者奸人楊光先。以僧黨醵金。有亂曆滅教之慘禍。雖風波屢起。事幾不測。其如人不能勝天何哉。此所以讀辨天三說。及弘覺咊尚之矯誣。而重有感焉。密雲咊尚又謂利氏先雲棲五秊而卒。雲棲以春箸竹窻三筆。及秌而亾。說未出。何𢔶先有辨學遺牘。訾其鬼鬽譸張。與余住天童不踰甬東者五載。訾其身犯𡚶證。均𦬆無𡭊質。亦屬支離瑣屑。何足與辨。茲特辨其大者。以俟知言君子。
子／宗教／覺斯錄／捬松咊尚三教正論辨(P.1-1)..[清刻本]
捬松咊尚三教正論辨
贛之卥郊。有僧𡨂者。鐫三教正論。以惑世人。其標名三教。大指已非。奚正之有。夫教之辨。莫𡃫于中庸。所謂教者。由于道。本于性。而遡原于天。又以自誠明。自明誠。而分性教。是舍性無以為教。教一而已。何嘗有三。三教之名。惟見白虎通。然教以忠。教以敬。教以文而已。烏呼。石民四。增佛老而六。教惟一。竝佛老而三。此世道盛衰。人心衺正攸關。不可不辨也。朱子云。老佛之徒出。則彌近理而大亂真矣。服習孔孟者。所當共遵以為吾道干城。奚可令其鼎歭。而與吾儒竝轡同驅也哉。今僧𡨂援釋以匹儒。借儒以尊釋。又牽道以助羽翼。亂學術之指歸。開㫄岐之徑路。
靦然自附于衞道君子之儔。豈不大可駭異也邪。紕繆多端。無暇枝舉。即舉之可一二語而破也。姑摘其尢者。如云。吾人本具真一之𤫊心。則先天地而無始。後天地而無終。其大無外。其小無內。化萬物而無竭。應萬事而莫竆。非有非無。非一非異。而為有情無情之根本。故經云。應見法界性。一切惟心造。萬境雖多。惟心所見。孟氏亦云。萬物皆僃於我。豈天地萬物。皆由天主所生。云云。噫。是以天主為無有。而以自心為天主矣。自心能生一蟲一螘。一艸一木乎。既不能生。何云化萬物而無竭。在天主。則曰是誰所生。在自心。則曰先天地而無始。獨不曰。是誰所生乎。人心具眾理而應萬事。可謂神妙無方。不可謂之權侔造化。況
欲駕造化而上之乎。有情為鳥獸。無情為艸木。盡舉而歸之于心。曰根本在是。無怪乎一切惟心造之語。恪奉為如來密義也。言心始于唐虞。曰人心道心。洙泗曰正心。孟氏曰盡心存心養心。心之造善造惡。則有之矣。心之造天地萬物。則未之前聞。真叛道悖理之言。吾儒之蟊賊螟蟘也。夫性無駁雜。而心有危微。心性非可溷而為一。昔人謂佛氏知性而不知命。吾謂佛氏非惟不知命。不知性。并不知心。以心為造天地萬物。而為有情無情之根本。心固無此全能。即性亦無此全能。至誠盡性而贊參。但弘敷化育。匪可自誇生造。孟子萬物皆僃於我。乃萬物之實理。畢具于我心。非我心可以造天地萬物。心性不明。何由知心
性之所從來。又何由知天地萬物皆天主所生乎。宜乎以宋徽宗所封之玉帝為上帝也。詩書言上帝。竝未言其何自而有。亦未言其全能從何而畀。使其有自。便非無始無終。使其有畀。便非全能全知。天主無形。無形則無始終。天地有形。有形則有成虧。以蒼蒼之天。訒為天主。是見巍巍帝闕。而以為至尊也。艸木鳥獸。雖有生覺之殊。然皆物也。物則其魂必歸于滅。人為萬物之𤫊。所以貴于艸木鳥獸。其魂自然永存。天主至神至𤫊。故能生無形之𤫊魂。凡有形者。尚能傳類。豈於穆不已者。反不能生哉。天主無始。𤫊魂神鬼。為其所生。雖無形。亦必有始。降衷皆善。𤫊魂神鬼。受造之後。遂有善有不善。為善去惡。聽人自操。而賞
罰因焉。不𢔶歸咎于天主之不慈。至于光音天人。與盤古開天。毋論其說不經。即使實有其人。不過人類之元祖。皆天主所生也。此等誑誕。讀書君子。猶能明之。獨降生救贖。其理奧窔。非天牖其衷。難以猝曉。葢耶穌以身贖萬民諐尢。不惜受辱受𣦸。以開上升之路。以鍼砭貪富貪貴貪安逸之膏肓。其恩大矣溥矣。如成湯翦爪犧身。匍匐桑林。萬方有罪。罪在朕躳。始可轉七秊之旱。而為豐稔。耶穌之自願受難也。事大而恩倍。以一身之苦。而救千萬人之苦。以一時之暫苦。而免千萬秊之永苦。感恩稱頌之不暇。尚𢔶而訾議之乎。乃厲鬼之呼。不絕于口。又呼為斃獄之厲鬼。且以耶穌為圖篡國位。猶之誣通微為職官謀叛也。
不審虛實。惟執誣詞為確證。而曰曾參殺人。周公不利。小人而無忌憚。一至于此。其殆殷之武乙。為革囊盛血。仰䠶之命。曰䠶天。不免暴靁震𣦸之罰矣。若夫侈三千大千世界。與日月繞須彌。及帝釋玉帝三十三天諸𡚶說。利卥泰辨學遺牘。曾已駁之猶尚拾沈蓮池虞德園餘涶。以為家珍乎。至云但歸天主。罪即消滅。乃增減語意。而有豪釐之差。歸心天主者。必須痛悔悛改。方𢔶其罪之赦。即雖有惡人。齋戒沐浴。則可以事上帝。非放下屠刀。立地成佛。可以比擬。更可駭者。誣以舜文周孔入地獄。實義中無此語。即佗冊亦無之。坐以莫須有。大不可也。利氏言天地為有形之物。天主生以覆載人類。當知有至尊之主宰。非謂
天地皆卑污之物也。易云。天尊地卑。乾坤定矣。卑高以陳。貴賤位矣。其所謂卑且賤者。必踐踏薉垢而後然邪。此又襲奸徒楊光先之餘涶。而以為罪端者也。其詮解大極。尢屬謬𡚶。以先天為大極。以大極為理。以心之藏識。即大極之本體。俱不明于大極之義。大極者。最初之元質也。分清濁而陰陽判焉。非先天可知。繫詞曰。易有大極。周子曰。無極而大極。必有在大極之先者矣。大極為肧胎攸肇。非人心之藏識即大極之本體之謂。物物一大極者。言萬物皆本大極元質以成形。豈大極為理。與𤫊明而藏于人心之謂。昔人云大乙。大素。大樸。大質。大初。大極。無極。無聲無臭。虛空大道。不生不滅。種種名色。莫非形容道妙。龍先
生𤫊魂道體說。真震聾破瞽。挈曼曼長夜。而皦日中天者矣。今所云儒宗之大極。溷一之元氣佛教之業相。老子云。有物混成。先天地生。皆是言道體。道體不可以溷人之𤫊魂。況可以當全能全知全善之大主乎。形質𤫊明之辨。其晦久矣。萬民皆父生之。君治之。天主生人之形。又生人之𤫊。為一大父母。君父之所共尊也。父命尊于母命。君命尊于父命。而天命又尊于君父之命。此自然秩序不可紊者。乃變易其詞曰。公然以君父為伯仲。以不忠不孝為孝。何譸張為幻如是。士大夫奉天教者。皆講明義理。剖析精微。豈可謂之覬珍奇。圖餔餟。以齋期水族為恣口腹。彼何嘗知堯舜禹湯文武周孔之齋。乃殺牲盛饌為變食邪。
載在周官。其說別詳。佛氏棄絕倫紀。方斬祖宗之祀。天教則事𣦸如事生。事亾如事存。極其致敬。但祖宗亦人類不𣪏與天主竝耳。卥士輕世福而重天福。忍虛禍而遠真禍。正孔子所謂朝聞道。夕𣦸可矣。豈孔子亦誘人樂𣦸邪。卥士未嘗有𣃔臂然指。刺血。立關。活焚。行繞火阬。七日七夜。不坐不瞑。名為煉魔等。惟佛氏有之。所云亾命之徒益眾。互相蠱惑。逞兇起釁。殆自道其實乎。葢佛氏以虛無𡧯滅為訓。以空有兼遣為宗。其明心見性。了𡚶歸真。本覺妙明。真空不二。清淨本來。略近于理。鮮有實際。世人淪胥其中。亦儒者理之一字為之嚆矢也。僅言心言理。而不知心于何𣹢。理于何受。則談𢆯說妙。縱恣夸誕。而棱𡃫棱伽
圓覺蕐𡃫諸書。又𣳫洋俶詭可喜。是以逾闢而逾熾。今明道之大原出于天。確有主宰。為歷代聖賢之真傳。唐虞三代之世守。故堯舜禹湯文武周公孔孟。舉動必言天。言上帝。而尚書多士篇。其于天與帝也不一言之。再三言之。且反覆流連。不憚其煩。如毛裏之相屬。如呼吸之相通。豈僅以理相警惕也哉。言理之所以然。惟易最著。曰竆理盡性以至于命。則理後而性命先可知也。理為依賴。而性命為歸宿可知也。三代而下。大道蕪塞。異端蠭起。佛氏之徒。椉虛而入。聰明才智之士。弗獲大原向𢔎。勢不能不折而歸焉。以遂其離𪋻絕俗之高。使天學大明。知天命之可畏也如此。日監之在茲也如此。臨汝之無貳無虞也如此。
誰肎效機鏠小慧。習恢誕虛談。以蹈自尊自大。心性即天之大罪也哉。幸天福中蕐。卥士遝至。孔孟之學。絕而復續。佛老之徒。憎而共攻。上賴
聖主當陽。㴱信卥士之無佗。洞察學術之至正。
特諭宗伯。布告天下。竝非左道異端。不必禁止。煌煌
天語。薄海共知。雖嘵嘵僧𡨂輩。衺其能勝正。人其能勝天也哉。
集／小說／兒女英雄傳／第十八回　　假西賓高談紀府案　真孝女快慰兩親靈(P.260)
剪斷閒言，言歸正傳。當下那尹先生便把這段公案照說評書一般，從那「黑虎下界」起一直說到他「白練套頭」。這其間因礙著十三妹姑娘面皮，卻把紀大將軍代子求婚一層不曾提著一字。鄧九公合褚家夫妻雖然昨日聽了個大概，也直到今日纔知始末根由。那些村婆村姑只當聽了一回「豆棚閒話」。
卻說十三妹起先聽了那尹先生說他這仇早有當今天子替他報了去了，也只把那先生看作個江湖流派，大言欺人；及至聽他說的有本有源，有憑有據，不容不信；只是話裏不曾聽他說到紀家求婚一節，又追問了一句道：「話雖如此，只是先生你怎見得他便是替我家報仇？」
尹先生道：「姑娘，你怎麼這等聰明一世，懵懂一時？你家這樁事，便在原參的那忌刻之罪九十二款之內，豈不是替你報過仇了？」姑娘又道：「先生，你這話真個？」尹先生道：「聖諭煌煌，焉得會假！」姑娘道：「不是我不信，要苦苦的問你；你這句話可大有關係，不可打一字誑語。」尹先生道：「且無論我尹其明生平光明磊落，不肯妄言；便是妄言，姑娘只想，你報你家的仇，干我尹其明甚事，要來攔你？況你這樣不共戴天的勾當，誰無父母，可是欺得人的？你若不見信，只怕我身邊還帶得有抄白文書一紙，不妨一看，——只不知姑娘你可識字？」鄧九公道：「豈但識字！字兒忒深了！」
那尹先生聽了，便從靴掖兒裏尋出一張抄白的通行上諭遞給鄧九公送給姑娘閱看。只見他從頭至尾看了一遍，撂在桌兒上，把張一團清白煞氣的臉漸漸的紅暈過來，兩手扶了膝蓋兒，目不轉睛的怔著望了他母親那口靈，良久良久，默然不語。
集／小說／兒女英雄傳／第四十回　　虛吃驚遠奏陽關曲　真幸事穩抱小星裯(P.799)
卻說我大清聖祖康熙佛爺在位，臨御六十一年，厚澤深仁，普被寰宇，真個是萬民有福，四海同春。那些百姓如果要守分安常的鑿井耕田，納有限太平租稅，又何等太不快活。無如眾生賢愚不等，也就如五穀良莠不齊，見國家承平日久，法令從寬，人心就未免有些靜極思動。其中有膀子蠻力的，不去靠弓馬幹功名，偏喜作個山闖子，流為強盜。會兩句酸文的，不去向詩書求道理，偏喜弄個筆頭兒造些是非。甚至畫符念咒，傳徒習教的；有等養蠶種蠱，惑眾害人的。這大約總由於人心不，因之風俗不厚。
康熙佛爺在位之日，也曾降了煌煌聖諭告天下兵民。後來佛爺神馭賓天，雍正皇帝龍飛在位，這代聖人正是唐虞再見，聖聖相傳，因此一登大寶，便親製聖諭廣訓十六條，頒發各省學宮，責成那班學官按著朔望傳齊大眾明白講解。無如積重難返，不惟地方上不見些起色，久而久之，連那些地方官也就視為具文。
那時如湖南便弄成彌天重犯那等大案；浙江便弄成名教罪人那等大案；甘肅便有兵變的案；山東便有搶糧的案。朝廷也曾屢次差了廉明公正大臣出去查辦。爭奈「法無三日嚴，草是年年長」。
當朝聖人早照見欲化風俗，先正人心；欲正人心，先端人望，便在朝中那班真正有些經濟學問的儒臣中密簡了幾員，要差往各省，責成整綱飭紀，易俗移風，因此特特命了這官一個銜名，叫作觀風整俗使。
集／小說／歧路燈／第九回　柏永齡明君臣大義　譚孝移動父子至情(P.104)
二公坐下，蝦蟆送的茶來。德喜也站在院裏。柏公吩咐道：「蝦蟆，你同譚老爺管家，把條几上書送到南書房去，也照樣放在條几上。」兩人遵命而去。孝移再為致謝，因指匾上楊慎名字說道：「可惜這升庵先生，一個少年翰撰，將來位列台鼎，堂構前休，如今在雲南受苦。或者將來聖恩賜還，也未定得。」柏公道：「只怕不能了。說起這宗大禮重案，令人寒心！當日哭闕一事，做的太猛。你想萬歲爺自安陸入繼大統，一心要崇隆本生，這也是天理人情之至。為臣子者，自當仰體萬歲爺的淵衷，為甚的迫切激烈，萬萬不容？即如咱士庶之家，長門乏嗣，次門承繼，如次門購了長門家產，
就把次門的生身父母疏遠起來，這事行也不行？彼一時我部裏少宰何大人，諱孟春，倡議叩闕泣諫，這升庵先生便說：『仗節死義，正在今日！』為什麼說出一個死字，豈不太驟？若是宋光宗不朝重畢宮，那是子忘其父矣，臣子中有引裾垂涕而諫者，有流血披面而諫者，傳之史冊，誰能議其過當？若目今萬歲爺追崇興獻王爺這個事則當斟酌，務使之情理兩協，驟然二百二十人哭聲震天，這萬歲爺如何肯依他呢？總之，『帝王以孝治天下，而帝王即以安天下為孝』，這兩句是千古不磨的。若必執繼統之說，稱孝宗爺為考，這萬歲爺必要避位回安陸府守藩，一發弄的不好了。總之，當日各大人胸中先有個『激』字，進奏日又有個『戇』字，哭闕時直是一個『』字，受廷杖、竄遠方，卻又有個『懟』字。請問老先生，君父之前，這四個字那一個使得？」孝移一句也不敢答。柏公又道：「夏家以傳子為統，殷家以弟及為常－－共是十一個兄終弟及。若是這幾位大人老先生，當太庚、雍己、河亶甲、盤庚諸君之時，定執今日這個意見，殷家一朝四百年也爭執不明白，那還顧得治天下哩。況洪武七年，御制『孝慈錄』刊行天下，云：『子為父母，庶子為其生母，皆斬衰三年。人情所安，即天理所在。』此煌煌天語也。若拘于嫡庶之說，則齊王之子，其傅何為之請數月之喪矣？」大凡人到了七八十歲，人看他心中糊塗，他自覺心中明白的很；人看他口中絮叨，他自覺說得斬截的很。這孝移確守住臣子不敢擅言君父，草野那敢妄及朝政，只是一個瞪目不答。柏公又說道：「人臣進諫，原是要君上無過。若是任意激烈起來，只管自己為剛直名臣，卻添人君以愎諫之名，于心安乎不安？倘若再遇別事，人君早防備臣下聒噪，這『廷杖發邊』四個字，當其未曾開口之先，天威早已安排下成見，是連後來別人進諫之路，也替他塞斷，于事可乎不可？」少停，又說道：「老朽一向在忠孝兩
個字上，略有個見解，爽利對老先生說說。羅仲素云：『天下無不是的父母。』以老朽看來，大舜心中并無這八個字，其心只有『父母』兩個字，但覺到二老跟前，著實親熱，即俗語所謂『親的沒法兒』是也。韓昌黎云：『天王明聖兮，臣罪當誅。』這九個字，都說到文王心窩裏。文王只知天王命己為西伯，卻自己與天王毫無裨補，心中總是不安。千年後卻被韓退之說出。這話，不知是也不是。」孝移聽到此處，不覺暗贊道：「這老先生真是個賢人而隱于下位者。」
集／小說／歧路燈／第六七回　杜氏女撒潑南北院　張正心調護兄弟情(P.699)
且說婦人性情，好看人家堂眷。這王氏、巫翠姐、冰梅，并老樊，聽說張類村家是因醋析居，必定是趙飛燕的妹妹，虢國夫人的姐姐，一心俱想來看阿嬌。在後門口候客上了後軒，都來小南院來。張宅家人躲開路兒，正要向德喜兒要燭台。這譚宅內人見了杏花兒，個個都大失所望，卻原來是嫫母的後身，心中好不暗笑。廚嫗接過燭台，又點上兩枝燭，屋內煌煌。王氏便問道：「這是三太太麼
？」廚嫗道：「是。」王氏又道：「這懷內是小相公麼？」廚嫗道：「是。」王氏因問：「你哩？」廚嫗道：「小媳婦是那邊爨婦，跟來伺候相公哩。」王氏向杏花兒接過相公一看，便問道：「這是三太太你生哩麼？」杏花總是不敢答應。廚嫗道：「怎的不是。」這王氏一起婦女，看了杏花兒，又看這小相公，真乃方面大耳，明目隆鼻。王氏忍不住道：「怎的叫人不見親哩。」忽聽的說客來，這一家走不迭，都忙回去了。到了樓下，巫翠姐道：「娘，你看張家三太太，我可算賢德能容的麼？」王氏瞅了一眼道：「年輕輕的，通是瘋了，就說下道兒去。」老樊道：「破繭出俊蛾，真正是黃毛丫頭，抱了個玉碾的孩兒。」不知此乃張類村一生善氣迎人，所以生下這個好後代來，正是積善必昌熾之報也。
叢書／正誼堂全書／陸稼書先生文集／卷之二／序／同邑文序(P.26-1)..[清康熙張伯行編同治左宗棠增刊本]
同邑文序
胡敬齋先生嘗歎科擧之學壞人才謂其麗乎辭不知志乎善余讀其言未嘗不慨然也雖然是豈科擧之咎哉夫科擧之設原非取其辭也謂其辭善者其志必善能為孔孟之言者必其志孔孟者也能為程朱之言者必其志程朱者也譬之作室而求匠召而問之其言棟宇榱桷廣深修短之法井井如燭照而數計則授之材而予之稍食未為大謬也自學者見上之人所取在辭也於是日夜磨礪其辭以求當於有司孔孟程朱之道鍊習於筆端言之侃
侃眞若可信而問其志則曰吾以是求吾所欲耳豈眞思實其言哉譬之拙匠不務精其業而徒拾魯般之陳言以應對主人幸而獲其稍食則吾事畢矣其室之成壞堅脃於吾何有哉為主人者方慶其獲良工而廣廈曲榭可藉以成孰知其志之不在斯耶所謂鷦鷯已翔乎遼廓羅者猶視乎藪澤而科擧於是弊矣此猶就其辭之善者言之也其又甚者則並其辭亦不能善穅秕雜陳稂莠錯出幸而塗飾有司之耳目冒昧一第則泰然自謂其業之成不復知有人間學問是又無足論矣然吾終不謂科擧之無用者天下大矣有珷玞則必有和璞有魚目則必有隋珠
明道紫陽獨非科目中人乎士苟有志雖使處秦之初宋之季廢詩書禁道學猶將修身獨善以守先待後為己任而況煌煌功令以仁義為鵠以六經為羅以洙泗濂洛為招而茫茫宇宙無人起而應之吾不信也吾邑素號才藪起蓬蔂而陟靑雲者踵相接也後進之士益蒸蒸向風相與集其揣摩之文梓以問世而命余序之夫殫精竭思上追秦漢下淩唐宋語必破的言必中繩吾黨之士講而習之久矣豈待余言哉然竊有願陳者則未知我二三同學所朝夕揣摩而爛焉於是集者果發於其志乎抑但麗於辭乎其眞見聖賢之道若飢食渴飲之不容已而侃侃言
之乎抑曰姑以求合於功令乎二者之相去在毫釐之間而有天壤之別我同人必有知之者庶幾哉相與砥礪各卽其所言反而實求之身以不能為明道紫陽自恥毋徒思與文章之士逐鹿於中原使天下後世謂科擧之中有人焉而無為敬齋所歎則豈惟一邑之光世運人心實共賴之
叢書／正誼堂全書／陸稼書先生文集／卷之二／序／靈壽敎諭張君壽序(P.29-1)..[清康熙張伯行編同治左宗棠增刊本]
靈壽敎諭張君壽序
靈壽諸生有問於余者曰今月某日為吾師張子誕辰請
問所以稱觴者余曰此非而師所喜也誕辰稱觴非古也自漢晉以前未聞有此禮有之自齊梁之間始顏氏家訓中嘗僃言其非故近世士大夫之好禮者皆鄙而不為諸生亦何取於此無已則有一焉而師張子為西山先生令嗣西山先生嘗纂儒宗理要一書聚濂洛關閩之精言以吿天下之學者此而師之家學也聞之於家庭者必將推之於庠序諸生欲敬其師則莫若服其敎誠取其書而拳拳服膺焉口誦之心維之體之於身推之於事深嗜篤好相磨相磋以太極圖西銘為必可契以主敬窮理為必可學不敢以記誦詞章奪之也不敢以虛無寂滅亂之也不
敢以功利權術雜之也自邇而遠自卑而高眞積力久豁然貫通和順積中英華發外而師張子得藉手以吿於西山先生曰蕞爾靈壽有光風霽月如茂叔者矣有瑞日祥雲規圓矩方如二程者矣有民胞物與如橫渠者矣有生平所學惟四字如考亭者矣儒宗理要之書浹於肌膚淪於骨髓與文山俱高衞水俱永矣西山先生聞之且怡然而樂曰是能推吾學以行吾敎是眞吾子也諸生所以敬其師者莫大乎是胡不此之務而俗禮之汲汲乎倘諸生云是禮也相習已久一旦除之吾諸生有不安於心者則又有說焉昔魯人獵較孔子亦獵較而先簿正祭器臘較
所同也簿正所獨也諸生如不容已則以稱觴為獵較而以儒宗理要為簿正無謂烹羊炰羔已足盡敬師之禮而沈潛反覆於五先生之言必求無負於師之望而止其庶乎諸生唯唯請記其言於學以相勖於是作歌以遺之曰方今學術鬱而不昌西山先生崛起范陽探精索微埽去秕穅濂洛關閩於赫有光纂成嘉編畀我津梁猗歟張子克守義方靑年力學脫去膏粱秉鐸於靈厥聲洋洋以其家學惠我宮牆旣修廟貌以及門箱遂布微言示之周行濟濟多士奮於綱常曰我有師箕裘煌煌開吾聾瞽滌我膏肓自今伊始孰敢怠荒努力鑽仰入道之航必窺程奧
必登朱堂驅除功利寂滅詞章惟德惟義是崇是匡極天蟠地吾志始償繭絲牛毛無敢或亡洛閩眞傳庶幾勿喪俾我師譽如山如岡笑彼愚俗昧厥短長何以嘉師旨酒承筐以吾視之是曰色莊吾敬吾師豈在豆觴
叢書／正誼堂全書／續近思錄／卷之七　出處(P.1-1)..[清康熙張伯行編同治左宗棠增刊本]
問旣明且哲以保其身朱子曰明哲只是見得道理分明順理而行自然災害不及其身非趨利避害偷以全軀之謂也今人以邪心看了先占取便宜必至於孔光之徒而後已如揚子雲說明哲煌煌旁燭無疆遜於不虞以保天命便是占便宜說話所以一生被這幾句誤古人到舍生取義處不如此說明哲保身卽是行藏舒卷底大道理聖賢作用非有容心但見得道理分明順著此理自然遠禍豈計較利害偷以全軀之謂哉今人純以顧惜畏懼之邪心看取明哲先占便宜勢必至如孔光
之徒和光同塵浮沈於世而後已卽如揚子雲所謂明哲煌煌四語便是占便宜說話所以身厯三朝浮沈下位黽勉莾賢間以至於美新投閣一生作為都被這幾句誤也若古人到舍生取義處浩然正氣奮不顧身遑云遜不虞以保天命耶斷斷乎不如此說矣明哲果易言哉
叢書／武英殿聚珍版叢書／易緯辨終備／提要(P.1-1)..[清乾隆敕刻武英殿聚珍本]
易緯辨終備
漢　　鄭　　康　　成　　注
孔子表河圖皇參持曰天以斗視日發明皇以戲招始掛八卦談皇參持河圖名也言以北斗之星視聽而以日月發其明以昭示天地三皇伏戲始卦以示後世之人謂使觀見之矣煌煌之燿乾為之岡合凝之類坤握其方煌煌光輝之貌燿日月五星也皆以乾岡圖言盡繫於天也方道也合凝為首形之類坤則握其道皆繫於地也雄雌呿吟六節搖通雄雌天地呿吟闔閉也六節六子也搖通言六子動行天地之氣繫日閉戸謂之坤闢戸謂之乾又曰天地定位山澤通氣也萬物孳甲日營始東孳生也甲東方之行物所生故數以始也三五環復七十六載閏反常三五千百
二十歲厯厯復其本七十六載則餘分盡言天終則後始者耳也旋出樞乾機據參衡出坤離授提巽招震卯乾正旋樞衡招皆北星值乾君之象旋星出樞之政教機正機之發動故其位據參西方之宿五事五方為言猶君出政之言也玉衡之□言主布天之手法於坤離授明提巽招震之職權君平事之臣卯東方之宿也○按五事五方與正文不相應疑有脫文緯贏縮辰中効當緯五緯盈縮行有進退也星辰仲謂卯酉子午候星辰之常以四仲之月視其劾當與不也必視熒惑所在時殃熒惑主理天下故必候之以知時禍循歲得鎮之光鎮主章存德故候星之光以故德之所在也拒白甄商金大謀兵拒白太白之主殺罰而金宿故甄商金聲言太白大為衆之候元武兵大謀之也雪霜水疾旱饑喪地動山崩淪慧隕物恡悖淫崩淪若歩庻崩者也慧彗隕隕石也立社稷之類悖見淫散也
負之傍害水決江德潰河空移徙赤黃負之示聞傍水決貌江德潰亦謂決亂而出也空竭之移徙地震之類也踊起物恠踴躍出見以日昴衝望之日乘隂氣○按示聞二字疑誤踊起以下與正文不相應疑有脫文箕風飄石折拔𣗳酷深酷暴也飄石折𣗳言繫夾也暴深害物甚也長大卒嬉暴大楊暴大言不以漸楊楊大貌也解裂珥偶虹蜺行解陷也淪也裂地圮珥偶虹蜺皆日傍氣名妖沉藏相桐水害滂滂沉藏當藏以物相當為桐射發立也滂滂水貌也日之旣陽德消月之毁刑將將日旣日蝕明盡故陽消月之毁亦謂月蝕常過也陰將將大也陰主刑陰似脫之大恠土蒙羣鳥却野獸羣遊人孳來濟者來成也其氣不效君不能修德杜漸防萌黃霧滿者亂氣起也朝方陽埃寇將來十刃之莫四出虻牛招尸益土與之開皆離坎之異也鱗出者聖人將起授之
符緯有王者則聚生五帝之坐其帝將王則其坐亡光也○按此注皆與正文不相合疑有脫簡按録視天比象由按録按河圖之録又視按王光之異比其象以觀其光由起也神靈悉存八八通時在察也神靈三光異及符瑞也旣按二光之異及符瑞以知起者所由以六十四卦通其謂以何○按正文無在字而注言在察也亦疑有脫文小辨終備無遺戒郄知億察世郵世郵郄變也帝王奉命永安治命猶書也至哉易三聖謀專密惡必孰思三聖伏羲文王孔子○按史記張守節正義引易中備云孔子正月為商瞿筮曰瞿當有五丈夫子子貢曰何以知之子曰卦遇大畜艮之二世九二甲寅木為世九五景子水為應陽爻五應有五子云云檢今書無其文蓋非全本也自伏羲已來漢永和元年凡四十萬玖千三百八十九歲按此為後人所加非易緯本文
叢書／武英殿聚珍版叢書／琉球國志略／卷六　府署／王府(P.1-2)..[清乾隆敕刻武英殿聚珍本]
王殿在山頂康熙元年燬五十一年重建前使臣張學禮時殿尚未建預題曰東南屏藩受封在世子殿前為奉神門左右三門並峙在廣福門內與殿皆西向山形本南北向以中國在海西表忠順面內之意故也殿九間左右夾室一殿前月臺建穹亭覆之中階七級石欄周護雕刻花鳥頗工整殿上有樓為
御書樓極高敞壯麗鉅梯當檻立正中懸奉
聖祖仁皇帝御書中山世土匾額左奉
世宗憲皇帝御書輯瑞球陽匾額右奉
皇上御書永祚瀛壖匾額臣等於開讀日拜瞻
宸翰天章炳煥日月光華誠海邦世寳也下為王聽政位中壁懸上古伏羲畫卦像龍馬負圖立其前汪錄作孔子像絹色蒼古微有剥蝕非近代物前使臣海寳題中山王府詩中山祖德見詒謀世纘圖成貢典修三錫
皇綸來漢使萬年臣節戴宗周星䃆花嶼環芳甸弦管烟村帶畫樓敷命采風皆我職史編為紀海東頭　前使臣徐葆光拜瞻
御書華匾恭紀二章
錫祚煌煌語有神帡幪五世
命三申垂封已許天同久拜賜時瞻墨尚新玉札半綸為誓券滄波一渡作通津桑田可變
恩常在不怕重揚東海塵
龍章卅載賁山隈拜舞樓頭五色開始信天文垂象遠直從海角覲光來河山舊誓留千葉鸞鳯餘輝照八垓眞箇乘槎到雲漢舉頭咫尺見昭囘殿庭方廣數十畝分砌三道方磚鋪之左廂北向為南樓窻盡垂簾樓隅隙地畝許蟠松與鳳蕉錯植奇石間前使汪楫題曰聽濤右廂南向為北宮匾曰忠順可嘉亦用制詞中語凡宴天使皆於此以其地面南故殿屋皆固樸多柱礎一間至用二十餘柱屋梁舉手可接以處山岡且防海颶
叢書／武英殿聚珍版叢書／琉球國志略／卷十五　藝文／謝恩疏　康熙二十二年　中山王　尚貞(P.4-1)..[清乾隆敕刻武英殿聚珍本]
謝恩疏康熙二十二年　　中山王尚　貞
琉球國中山王臣尚貞謹
奏為恭謝
天恩兼陳封舟瑞應以慰
睿懷以彰使節事臣貞彈丸小國僻處海隅感沐
皇仁已經再世蒙
天恩特遣正使翰林院檢討汪楫副使內閣中書舍人加
一級林麟焻賫捧
詔敕幣帛封臣貞為琉球國中山王臣與通國臣民恭設香案叩頭跪聽宣讀畢又蒙
皇上特恩賜臣
御筆煌煌天翰遙頒小邦榮光燭天不特臣守藩之為榮卽奕世之為光矣臣厯查前代請封雖蒙恩准遣使而奉命以後每遲至三四年而後臨臣國甚有十餘年而後臨臣國者如前封順治十一年遣使直至康熙二年始臨臣國若使臣汪楫林麟焻之
朝拜命而夕就道且當海疆多事之時衝風冒險而來從前所未有也更有未見之瑞應不敢不為我
皇上陳之臣國僻在海東去中國不可以道里計往者封舟開駕惟恃西南風而行中道絶無停泊之處故二三十日而至者有之月餘而後至者有之甚至水米俱盡更有不可言者從未有自五虎門開洋三晝夜而達小國者也臣差有大夫通事舵工伙長迎護封舟渡海親見舟行之際萬鳥繞篷而飛
兩魚夾舟而送經過之處恍若夢寐不知已抵琉球內地矣通國耆老臣民無不以為此開闢以來所未有不啻從天而降此皆
皇上之文德功烈格天感神且有
御筆在船所以有如此之瑞應也臣自受封以後颶風不作雨澤應期五穀有收窮民得食臣身亦加安泰此皆
皇上之恩賜也而兩使臣之克副任使眞不愧
皇上之特簡矣臣以為宜宣付史館記載其事以彰
盛朝之瑞應以紀
皇上之實政至兩使臣成勞議敘知
皇上自有鑒裁非臣所敢妄奏但查前封使臣張學禮等以數年渡海經先臣奏請蒙加復職之恩則今日之兩使臣勤勞茂著似不可不從優議敘以勵臣工者也至於
皇上所頒詔敕臣懇留為傳國之寳已經兩使臣查驗前封卷軸付臣一併珍藏理合題明
皇上所頒御筆臣舉國瞻仰惟有舞蹈懽忻不能仰酬萬
一奉上土產物件少佈涓滴微忱統祈
慈鑒為此具本特差法司官王舅毛國珍紫金大夫王明佐等賫
奏謝
恩臣無任激切屏營之至謹上
奏
聞
史／史評／宋論／卷十三／寧宗／五　南渡後和戰之爭議(P.233)
宋自南渡以後，所爭者和與戰耳。當秦檜之世，言戰者以雪讎復宇為大義，則以勝檜之邪也有餘。當韓侂冑之世，言和守者，以固本保邦為本計，則以勝侂冑之邪也有餘。於是而為君子者，不遺餘力而言之，以是而忤權姦，獲罪罟；而其理之居勝者，煌煌奕奕，莫有能揜之者矣。乃誠如其言，絀秦檜而授之以兵柄，其遂能雪讎復宇邪？抑否也？斥侂冑而授之以國政，其果能固本保邦邪？抑否也？奚以知其未之逮也？其言也，至於勝檜與侂冑而止，而既勝之後，茫然未有勝之之實也。執檜之說，則可以勝侂冑矣，檜未嘗不以固本保邦求當於君也。執侂冑之說，則可以勝檜矣，侂冑未嘗不以雪讎復宇昌言於眾也。反檜而得侂冑，反侂冑而又得史彌遠。持之皆有故，號之皆有名，而按以其實，則皆義之所不許，名之所不稱。故檜死，和議不終，苻離之師，先侂冑而沮敗。侂冑誅，兵已罷，宋日以坐敝而訖於亡。無他，操議者但目擊當國者之非，遽欲思反。而退求諸己，所以扶危定傾之實政、足以勝彼而大服其心、使無伺我之無成以反相嗤笑者，一無有也。不世之功，豈空言相勝之可坐致乎？侂冑倡北伐之謀，而岳飛之恤典行，秦檜之惡諡定；彌遠修講好之說，而趙汝愚之孤忠顯，道學之嚴禁弛；是宜足以大快人心者，而人心益其危懼。徒相勝者，一洩而無餘，天下亦何恃此清議哉？
史／地理／廣東新語／卷二十一　獸語／589虎(P.531)
廣東新語卷二十一　　　獸語
589虎
高、雷、廉三郡多虎。商旅遇之。輒詬罵以奪虎氣。斥之為大蟲。凡風主蟲。蟲。風族。虎乃風族之大者。故虎之來必有風。其聲飈疾。山行者聞風聲有異。則知有虎。常有人入山燔木。一虎來直豎其尾。大哮吼。風起。火即盡滅。久之虎去。風颼颼猶在樹間。蓋虎在地上行甚緩。遇林木則其行如風。竟若風行非虎行。故曰風從虎。虎得風其威乃生。風者虎之羽翼也。
木之性宜雷。草之性宜風。虎者風之獸。故虎嘯而風生。風以生草。草之柔非露不能滋潤。秋天多露。故虎毛滋潤。虎毛如草。故以秋而變。其文炳如。粵之虎毛率短淺。不及西北邊者斑而深厚。則以南方火盛。霜露少而金氣微也。
從化山中多虎。常緋衣幞頭盛陳儀從而出。夜則燈火煌煌射林薄。見者以為山神也。欲食人。則脫幞頭緋衣。復變為虎。乃大哮吼而前。蓋帝命山神以治虎。而虎即假山神冠服以
食人。謂虎即山神耶。是帝命山神為虎也。吾不知其解矣。
羅浮有啞虎。不嘯不咥。相傳葛真人上昇。留二丹粒。以與其隸黃野及啞虎食。為羅浮四菴守者。今沖虛觀葛真人像旁。有黃野及一蹲虎。是必啞虎也。然土人皆云山中虎率不嘯不咥。從不傷人。八九十歲老人。未嘗聞有虎哮吼。亦可異也。山中人即或遇虎。亦狎易之。然山中亦自少虎云。有詠者云。擣禽應臼杵。喑虎懷仁讓。
史／地理／萇楚齋隨筆續筆三筆四筆五筆／三筆／卷九／孟子要略註(P.654)
孟子要略註
南宋朱子編《孟子要略》五卷，據寶應王予中廣文懋竑《朱子年譜》云：「南宋光宗紹熙三年，陸拾參歲，《孟子要略》成。」云云。原書久佚。道咸間，漢陽劉椒雲學正傳瑩，從金蘭谿金仁山先生履祥所撰《孟子集註考證》七卷內，斠得原編次第，排比成書。湘鄉曾文正公國藩為之刊行，後人復編入《曾文正公全集》內。光緒廿九年八月，曲靖孫少元□□光庭為之輯註，其自序云：「今朝廷振興學校，詔以《四書》《五經》綱常大義為主，以歷代史鑑及中外政治藝學為輔，煌煌聖諭，萬世儀則。光庭與陳小圃太史從事於省會學堂，懼無以為諸生益，而凜凜於邪說害正為憂也。小圃嘗曰：『五倫之外無人，五性之外無道，故於倫理一科，尤兢兢致意焉。』光庭竊思：倫之無象曰性，[性]之有象曰倫。父子之所以欲其親，君臣之所以欲其義，夫婦之所以欲其別，長幼之所以欲其序，朋友之所以欲其信，性善故也。不然，何以窮天地，亘萬世而不易哉！窮天地，亘萬世而不易也，則一旦害至患生，使吾父子君臣夫婦昆弟朋友之將淪胥以亡也，其孰不急起而救之。急起而救之者，性善之所不能自已也。而況聖人，人倫之至，則所以防備之者，有不精且
至耶。今之說者，亦見其不知量也。先儒謂孟子有功於萬世者，在發明性善之旨，朱子編次《要略》五卷，以《性善》章冠首，有以夫。光庭爰取曾文正公所刻原本而添錄朱註，並分輯各家註語於後，以書旨為序，不復別其世次。先後質諸學堂總理陳崑山觀察與小圃，商訂付梓，欲與諸生以是為中流之砥，適南之鍼也。」云云。雲南官書局為之刊行，後編入《雲南叢書》中。其序文亦刊於《東齋文鈔》中，己未九月排印本。聲木謹案：光緒末年，無錫許靜山星使珏，略仿朱子體例，亦編《論語要略》一卷，中分《學之大綱》、《道德仁義》、《孝弟忠信》、《詩書禮樂》、《言行出處》、《為政之道》、《聖學指歸》上下，共八章，壬戌五月自刊本。其編輯成書，與孫氏箋註成書，其志均在尊經，洵屬晚近中所希有者。我朝至光緒末年，綱常名教，幾于掃地盡矣。孫氏與□□陳小圃侍講榮昌等主講雲南高等學堂，以僻在天南，真性淳固，尚未盡漓，可謂鳳凰翔于千仞，下視啁啁眾鳥，不特註釋詳明，有裨學問而已。
史／地理／勅建淨慈寺志／卷二十二　雜記二　叢譚(P.1-1)..[清光緖十四年錢塘嘉惠堂丁氏重刻本　　本書與法鼓文理學院合作製作]
莫仲璵璠嘗瘧疾南屏葉文甫贈以碧霜丹服之愈作詩以謝之云丹有碧霞者煜煜色青銅當其修合時至理妙無窮朱元列南北龍虎環西東煌煌勾陳主黃螾居其中丹成祕金匱什襲嚴緘封我衰困瘧疾鍼砭無全功一丸納元牝百竅潛流通沉沉熱腦境灑然濯清風五行復正氣四體還沖融夜夢青衣神化為雙玉童揮戈奮來往直上泥丸宫瘧鬼伏殘喘巢穴為之空宛如狐鼠輩膽落御史驄覺來一呵欠色澤
神亦充何當獻九重四海濟疲癃
史／地理／龍井見聞錄／卷七　古今體詩／名僧詩／宋／釋道潛／寄龍井辯才法師(P.3-2)..[清光緖十年錢塘嘉惠堂丁氏刻本　　本書與法鼓文理學院合作製作]
寄龍井辯才法師
法師安遠徒我見常罄折頽綱製象運棊構甚宏達煌煌四十載說法傾吳越人天會方丈萬趾常雜遝
藹然如邱山四座羞蟻蛭投老倦揮麈毅然辭且決飢鷹得秋風轉盼俄一掣結茅南山陲雲蘿占幽絕昔我海上還相尋訪林樾夜闌叩微要猿鳥寂不聒慧風灑幽襟法雨濯枯枿別來經四載寒暑驚屢閱相望如晨星杳杳各天末何當從杖藜一笑龍泓月
史／地理／增修雲林寺志／卷五／藝文／永明壽禪師畫像贊　釋居簡(P.24-1)..[清光緖十四年錢塘嘉惠堂丁氏刻本　　本書與法鼓文理學院合作製作]
永明壽禪師畫像贊
釋居簡
客吟燈殘猿嗁月落納帔蒙頭千巖萬壑指破凡夫爲等覺妙覺齊大小乘於錢索井索縱大辨于談笑寄虛懷於冥莫所謂百軸宗境之文如泰山之一毫芒巍巍堂堂煒煒煌煌非心亦非佛破鏡不重光
史／地理／續修雲林寺誌／卷一／禁約免糧碑附／禁約碑(P.17-2)..[清光緖十四年錢塘嘉惠堂丁氏重刊本　　本書與法鼓文理學院合作製作]
禁約免糧碑附
禁約碑
浙江杭州府正堂加十級蘇　為禁約事照得飛來峰形勢巉聳巖壑玲瓏收聚黃山天目來龍之氣其鍾靈毓秀有關省城文脈之興替東晉咸和年自西域聖僧慧理於峰前峰後開建靈隱靈山兩剎其名益著隋仁壽二年敕建浮圖七級以鎭壓之名曰神尼塔其以神尼命名者葢因尼智仙神通夙具文帝
沐其點化故於塔中旣埋世尊舍利且供神尼之像焉事詳龍藏法苑珠林班班可攷自是之後此峰遂稱為國家禁地宋相韓侂冑欲於其上妄卜牛眠民謠曰靈山一片地上有王者氣丞相營首邱不知主何意其覬覦之心遂不敢逞及明天啟元年有陳宦者復萌侂冑之心事聞巡撫蘇公除一面審斷外另於懸崖峭壁鑿擘窠四大字曰天子萬壽款曰天啟元年都御史臣蘇茂相恭立至今炳炳煌煌萬目畢覩其稱臣者示名器所在卽天威咫尺之所在禮曰齒路馬有誅蹴路馬芻有誅夫以君王之馬與馬所
食之芻齒之蹴之罪且不宥何況山有天子之號而敢於其頂上尚可謀葬之人哉此猶往事也康熙二十八年
聖駕南巡駐蹕靈隱賜以雲林之額尢鍾愛此峰題詩紀勝有曰靈山含秀色鷲嶺起嵯峨又曰開襟對層碧下馬撫煙蘿則是前日之禁惟閑勢豪謀佔之邪今日之防更為
天子神明所注是一草一木尤當愛護使無損也近聞不法僧徒利欲熏心不畏國典公然將峰頭地畝盜賣於豪家葬墳兼有不逞之輩竊盜塔磚朋奸作孽
盜賣者固不懼王法盜買者豈不愛身家乎夫以韓相不能得之於宋陳宦不能得之於明今何物勢豪而敢謀此龍穴也哉若謂價買非謀天下名山莫非王上延僧奉守香火以祝聖壽名為千年常住不同俗家父祖所遺之私產也若使一朝僧可賣千年常住凡屬天下匪人無所投奔相率逃入空門今日削髮明日賣山是恒岱嵩華皆偷兒乞丐起家之本也天下名山僧佔多葢常聞之天下名山僧賣多有是理乎本府有守土之責聞此奸宄切齒恨之是以細攷圖籍詢之耆老不惜至再至三知前人守護之艱
難如彼今人廢敗之容易如此天竺靈隱同一慧理開山為之後者何度量之相越若是乎合行給示勒石永禁為此示仰軍民僧俗地方保甲人等知悉嗣後飛來峰上亟宜栽樹修塔培養名勝永不許營葬墳墓敢有蠢不受化仍蹈前轍其盜賣盜買之輩以及堪輿看墳之人一體依律治罪決不姑貸更有諭者從來名勝之地疆畔遷變雖不無各有管業若其風水關乎萬姓古蹟建於前朝仍是天下公器此峰此塔晉隋故物也且闔省文風所係
國家王氣所鍾嗣後若靈隱盜賣此山寸土許下竺
協同地方報官若下竺盜賣此山寸土許靈隱協同地方報官立刻鎖拿究明仍通詳各憲重處此出於本府親訪事關地方故不辭叮嚀告誡爾等當悔過自新毋以身試法可也須至示者右仰知悉　康熙三十一年五月二十三日給
杭州府錢塘縣加一級黃為禁約事照得靈隱寺前有靈鷲一峰奇石叢崱青蒼玉削且巖扃窈窕嵌空玲瓏雖為古剎之屏障實係杭郡之文峰自古賢哲挺生莫不鍾秀於此其飛來之名始自晉僧口讚然而峰巒一帶奇秀無窮故形家之說以為有王者氣
宋相明宦曾經圖維祗不過徒然遺笑百代耳又何濟於事哉茲有欲蹈前轍者寧不以往鑒作誡意欲何為耶前
聖駕南巡曾經駐蹕寺賜雲林峰加題咏附近僧俗尤當加倍守護以成勝地卽一草一木勿許擅動今本縣訪聞有不法僧徒貪其貨利敢將峰頭地畝擅行議賣致使本地奸棍溺於風水百計營求罔顧從前刊碑藐視各憲禁約一有損傷所關非細合行嚴禁為此示仰闔郡軍民以及僧眾諸色人等知悉嗣後恪遵禁示勿效昔日痴人務於飛來峰上廣為培植
勿損靈塔豈特增輝乎佛境抑且裨益於文巓倘有不遵仍想窀穸有傷來龍者或經訪出或被告發本縣卽據實通詳定將賣山買山之人立拿究解斷不稍為寛貰也愼之特示康熙三十一年五月二十九日給
史／地理／潭柘山岫雲寺志／名勝古蹟／詩附／中秋偕諸同人遊潭柘　張彙(P.59-1)..[清嘉慶間至光緖間遞刊本　　本書與法鼓文理學院合作製作]
笑語同遊者汝聞木穉香共指方丈室白露浦淸涼老宿復茶話天花落繩牀　先皇昔遊豫寶座猶輝煌翰墨邁往哲玉軸飛　龍
章小臣拜手觀如身立巖廊感嘆固非一結念依空王蔬筍具須臾香潔沁牙齒一洗洒肉腥回甘得嘉美瓶鉢旣淸嚴浮塵淨棐几飯食似對山林風吹淸耳緬想開山人尋幽弄潭水愛此廻抱勢面午而背子卓錫翠微中終焉宅於此咄哉姚少師煌煌襲金紫
史／地理／金山龍遊禪寺志略／卷之一／記／康熈皇上登覽金山集(P.28-1)..[民國二十五年金山江天寺景清刊本　　本書與法鼓文理學院合作製作]
康熈皇上登覽金山集
僧明眞記錄
歲次甲子二十三年十月二十四日
皇上登覽金山方丈和尚超淨普領闔山大衆僧俯伏恭迎
聖駕至山登岸問和尚汝是住持麽旁僧奏他是方丈和尚住持是僧人　上問和尚你是何方人和尚奏是江西　上云引道和尚即旁行引道　上路問你是宗門麽和尚奏是宗門　問是那一派　奏是磬山一脉玉林和尚姪孫　問是何法名　奏法名超
淨　問多大出家　奏十六歲出家　上行至大殿闔山大衆僧排立兩旁舉香讚和尚奏
萬歲拈香　上卽拈香禮　佛畢云遊山和尚奏闔山僧衆朝賀
萬歲衆僧俱向上班齊和尚首領一同朝和九拜口呼
萬歲萬歲萬萬歲禮畢　上云遊山和尚卽引道　上遶殿而出至第一泉僧獻水　上問好麽僧奏甚是淸凉　上飲些些云果然好水卽命取此水煎茶　上遂登山路問和尚你年多少和尚奏六十九歲　問多大出家　奏十六歲出家　問名甚麽　奏法
名超淨　問可曾到京　奏曾到過　上對王爺云聽得有個超淨　上遊至無樑殿旁僧云此處原有座無樑殿久被山石墜下打去了旁臣云誰知有殿無殿　上卽以手自點胸復拍和尚肩云這個老和尚曉得和尚點首奏是　上隨行指一草云是甚麽和尚奏是萬年靑　上微哂之遂登寶塔　問老和尚能上麽和尚奏還能　上云引道　上卽登塔層層禮佛直拜至頂　上如是敬　佛和尚感歎曰眞乃佛心　天子今古罕聞遂奏　萬歲出塔外看看上遂出外倚欄四望見其江濤廣濶船隻紛然　時
龍顏大悅快觀一會暢然下塔上塔者甚多和尚未能下塔　上問老和尚何在遂詔和尚聽然下急促不覺撞至　上背　王爺以手隔之　上知轉身云這老和尚好徤硬和尚遂啟奏　萬歲登畱雲亭看看　上至畱雲亭見其破敗不堪哂而下山至公廳坐定命大臣云　萬歲用午宴和尚領衆且廻和尚云禪堂恭辦有齋供獻　萬歲大臣云　萬歲不用你們齋且廻和尚領衆暫廻竢之　上宴畢和尚奏
萬歲恩賜御筆　上喜云有筆墨麽和尚奏恭備禪堂上步至禪堂登樓坐定和尚獻茶　上問你寫得有
字麽和尚奏有卽獻字　上逐一看過又看墨筆梅遂命和尚寫大徹堂三字和尚奏　萬歲前不敢寫上云你寫看無妨和尚卽寫數筆不覺筆頭活動　上卽賜御筆和尚卽領寫徹堂二字　上遂寫江天一覽四字畱雲二字又命和尚寫詩條和尚奏寫何詩句　上云寫片石孤雲窺色相和尚奏知道卽寫上又命大臣寫一幅　上遂自寫一幅卽下樓至梯問禪房何處和尚奏旁有小居　上云引道直至禪房坐定見案頭大册一圅問是甚麽和尚奏是歷代佛祖圖　上卽檢閱問好麽和尚奏好是名筆獻上
萬歲請至宮中
太皇太后皇太后太后千歲隨喜隨喜　上云且放著　上自取一册葉問是甚麽和尚奏是募修大殿緣簿
皇上看畢遂下樓至法堂中坐定取出自寫御筆心經手卷展開桌上云老和尚你看和尚卽看奏
萬歲寫的是淳化　上云是董字和尚奏強董百倍　上卽自卷好簽定親手賜與和尚又賜石刻心經三卷　上對大臣言大臣復對和尚云　萬歲說喜你年高有德是宗門方纔賜與你的一字也是難得的好好收供著和尚頂領謝　恩時有二宿跪求
和尚奏此二僧甚是有德　萬歲賜他等二卷供養上卽出隨　駕臣云你問老和尚要看　上聽得卽著臣云俱和尚的卽取筆寫十月二十四日賜金山禪堂老和尚超淨　御筆心經手卷石刻心經翻本三册江天一覽四字畱雲二字書條一幅逐一記去　上卽步至公廳坐定與大臣言過大臣復與和尚言　萬歲說廻京卽差人來修理金山要你老和尚用心料理和尚卽謝　恩奏　聖恩千古名山有幸　上卽出公所和尚隨至江隄　上立定似有未盡之意和尚啟奏　萬歲還有金言分付　上云先
俱分付過了和尚卽領衆江邊謝　恩　上卽登舟和尚領衆立竢　萬歲舟行望不見處各各俱廻數日和尚聞知　聖駕至蘇州江寧定轉維揚廻都預乘舟至維揚三晝夜在天中寶塔舟前見　駕
龍顏大悅云老和尚你也來的和尚奏特迎　聖駕獻佛祖圖內有祖圖二册有一册未完待完再獻又語錄四本淨土偈六本字條八幅梅一大幅俱同獻上上卽命大臣接上舟命臣云　萬歲收下分付曉得和尚廻罷和尚卽廻至金山數日寒窗切感普集大衆云　皇恩彌布　聖德滋切生渴仰之心大作
難逢之想若非宿結善因此生寧能如是乎明辰當大辦普齋供　佛陞座謝祝
皇恩時十一月十二日
和尚陞座拈香云此一瓣香巍巍堂堂輝輝煌煌亘古亘今為瑞為祥熱向爐中耑為祝延
當今皇上聖壽無疆　伏願
帝道同　法輪永固
皇圖共　佛日齊彰　復拈香云此一瓣香奉為
太皇太后　皇太后　皇后遐齡地久
太子儲君妙算天長更願天下尊官滿朝將相一念
精忠報國永增祿位名揚斂衣就座西堂白椎云法筵緇素衆當觀第一義
和尚揮拂子云此是第幾義會者出衆道道未會者急須切忌子西堂問龍游古寺幸
龍遊無限風光孰可酬　御筆
聖恩師得受弘揚祖道鎭中流請問　和尚
聖恩
佛恩如何酬謝師打圓相○云如是如是進云恁麽則九重恩力光天地一鏡高懸耀古今師云可知禮也進云燈籠露柱添光彩佛殿山門瑞色新師云讚之
有分乃舉手卷云大衆可知個中消息麽遂云始自釋迦西降漢王夢感金人像法東流白馬駝來玉軸聖駕親迎立建鴻臚供奉公卿恭敬時揚士庶皈崇瑯妙典行行展皆梵字鳩摩羅什字字譯作華言言言見諦高超十地三賢句句明宗普救四生六道卽佛卽寺因如縱橫宇內其法其僧自此闡布坤維說法利生雖弘釋氏之家風攝歸眞大助　國家之正氣前王後帝以三綱五常治兆民忠信而共善吾佛世尊說三皈五戒利六道心法之雙融戒愼恐懼遵嚴儒範得成賢暮究朝叅依佛眞乘而證道明
德新民力繼天倫之不盡自覺覺他足延
聖道之無休如是則
佛道
帝道總名一道儒也釋也何問然也遂舉手卷云且道此中是　佛道是　帝道儒也釋也良久云此中乃佛祖之心經人天之命脉始從唐時先帝欽命金山有德禪師元奘特至西天取來東土合國　君民恭敬供養可為醒迷度衆永鎭國家之大寶也幸感
當今皇上於紫霄宮中御筆親書一字一句從
龍腹中寫出立成手卷牙籖傳至金山親手　賜與超
淨淨卽謝　恩受供於方丈亦為開迷度衆永鎭金山大徹禪堂之寶此乃歷歷古今不異明明授受皆然千年一念莫大因由豈得作尋常世諦流布之爭論乎大衆若道
聖上親手　賜超淨是　御筆心經手卷卽是凡情見解大負
皇恩了不可得若道
聖上親手　賜超淨不是　御筆心經手卷亦是凡情見解大負
皇恩了不可得諸仁者可會麽設或未然只得更下個
註脚復舉手卷云此乃佛說心經從　佛心日中流山卽是佛心又從
聖天子心手中書出卽是天心賜與超淨者何也要知世尊說法四十九年末後在靈山會上拈花示衆百萬人天悉皆口啞惟迦葉破顏微笑世尊云吾有正法眼藏涅槃妙心付囑與汝無令斷絕自迦葉二十八傳而至東土東土六傳而至曹溪曹溪五傳而至臨濟臨濟三十傳而至磬山磬山四傳而至金山超淨淨得無所得者　佛佛授受祖祖相傳正法眼藏涅槃妙心所以
聖天子得心於心於心授心卽
佛心天心涅槃妙心且道那一心是眞心聻良久遂厲聲喝一喝云三一分明會者難聲前句後任追攀光超日月燈明佛續燄傳輝滿世間僧受
皇恩何願謝遂打圓相○云雲泥一統萬年歡西堂結座諦觀法王法法王法如是師豎拄杖下座
十月廿四日
聖駕登山廻鑾和尚感拈俚句
天舒嘉運小陽暉　駕至光騰遠近依水獻江心紅日麗林呈峰頂白雲威
皇恩普布頺山秀　帝澤滋祖道徽萬里江山今在握滿襟風月轉
皇畿
皇上親手　賜和尚　御筆心經和尚感拈俚句
江心古寺朽緇衣何幸
龍顏一面暉非是多生緣有分何能此際擅瞻依臣輪玉帶時為異
帝賜靈文世罕希受闡祖庭山色麗
恩光千古鎭巍巍
康熈二十三年十二月
八日西堂明眞記錄募刻
史／地理／寶華山志／卷之十四／詩１／七言古詩／寶華山呈見月敎授和尚　釋戒顯(P.15-2)..[清乾隆間釋聖性刊本　　本書與法鼓文理學院合作製作]
寶華山呈見月敎授和尚
釋戒顯晦山
昔年律學久荒涼波旬蕩檢稱法王賴吾祖父整巨綱金錫再振聲琅琅南山日月輝大唐羣生苦海獲浮囊泰山頹後痛滄桑木义搖搖孰
主張吾師乘願振影堂鐵鑄頭顱石作腸千抝不折此脊梁精金萬煉成眞剛千華大席踞繩牀講磨五部澄冰霜毗尼精持汰粃糠羯磨久廢重舉揚聲流薄海徧梯航北動幽都南越裳繭足萬里趨門牆磨濯身心稟戒香鎚金琢玉罏鞲强烹龍束象建高幢屏除魔外勢攙搶毒辣門風比桂薑年登六十面雖蒼般舟苦行骨昂藏佛法江河瀾正狂得師砥柱正中央層樓複閣繞壇場煌煌堂構響隆昌海涵地負冠遐
荒鷄足鵝頭萬載光願師壽量同古皇永為法海作隄防
史／地理／鼎湖山慶雲寺志／卷四／淸規軌範第八(P.1-1)..[清康熙五十六年序刊本　　本書與法鼓文理學院合作製作]
鼎湖山志卷四
淸規軌範第八
娑羅樹下遺敎叮嚀百丈山中淸規炳著諸佛列祖曷嘗不以實法與人後世兒孫所當循塗守轍者也雲頂規範悉禀雲棲言簡義該信賞必罰間有後賢繼起無非因時制宜其於前人立法之大旨未嘗少加於毫末奈何時移世易日久弊滋上智之士忽以尋常中下之根厭其拘束遂致煌煌祖訓等諸上陳言凛凛僧規徒資座間談柄
誰與挽之爰述前聞用繩後進晏安鴆毒也忠言藥石也願各洗心毋忘逆耳有則改之無則加勉為淸規軌範志
史／地理／西天目祖山志／卷八／贊(P.5-1)..[清嘉慶九年序刊本　　本書與法鼓文理學院合作製作]
釋行端斷崖禪師讃天目之白雲不白天目之靑山不靑只者是渠眞面目莫聽斷
崖流水聲
中峯和尚贊巍巍堂堂煒煒煌煌言無舌而充塞乎五湖四海名無翼而軒翥乎九有八荒其廓徹也似傋頭陀契機雪峯之籌室其痛快也如忠道者悟旨佛眼之磨坊由是四十年不下西天目卽靑山白雲為寶華王獅子高廣之座與森羅萬象同一敷揚斯所以鍾普明一門之秀聯慧朗三世之芳也
史／地理／攝山志／卷四／塔銘／山中二十銘　張怡／古鏡菴(P.16-1)..[清乾隆五十五年蘇州府署雕板　　本書與法鼓文理學院合作製作]
古鏡菴
煌煌古鏡外朗中空古以鑑今火滅修容厭吾目者翠嶂丹峯厭吾耳者澗響松風諸境具備而閣用半以半攝全入眼便判世事如帑殘書滿案鏡中之人優游泮渙
史／地理／重修曹谿通志／卷二／繼席宗匠第五(P.24-2)..[清道光十六年懷善堂重鐫本　　本書與法鼓文理學院合作製作]
繼席宗匠第五
我祖赤肩荷法備極艱危所創業垂統為可繼也繼則必使法席長温法輪常轉亘古亘今繩繩不絕然夷考燈籍自令韜禪師首繼茲席後寂寂罕聞歷五
代迄宋垂數百年始見重辯禪師一轟毒皷自茲相繼雖代不乏人然已落落如晨星矣夫法席不可久虛矧魔外旁伺乘罅無虛日隆萬間極弊可鑑矣微憨公秉大願輪假當事寶杵摧壓驅除煌煌祖庭幾鞠為屠酤野肆今日尚復有袈裟地哉然法運世運盛衰相因堅持力支責尤在人是在內外宗屬重念根本法席極力弘持使法城長壯羣魔屏跡余於茲不無厚望焉
史／地理／勅建弘慈廣濟寺新志／卷上／碑銘頌／御製廣濟寺碑文頌　徐蘭(P.19-1)..[清康熙四十三年大悲壇藏板　　本書與法鼓文理學院合作製作]
恭上
御製廣濟寺碑文頌
徐　蘭
如來之奧義在賢智其猶迷
天子之大文非愚賤所能測但佛日高懸宇宙舉世盡沐其光而乾文上麗雲霄盡人得窺
其象欽維我
皇上道隆前聖慈等覺皇德會一源洞本覺為如之旨君臨萬國廣與人同善之心葢般若為大海之慈航若廣濟乃
神京之名刹
翠蕐頻幸靈山之付囑攸存
鳳藻特頒初地之莊嚴益煥仁聲善教上繼三乘妙諦眞詮前無千古筆底現琉璃世界花
雨瀰天空中成金色樓臺香雲布地於是靑岷丹篆彩煥龍文兼兹鐡畫銀鈎祥開麟趾勝炎漢之圖梵像迎而拜者萬人邁李唐之序心經出而單行一世人天擁護琳瑯琬琰同珎金石爃煌日月山河並久臣幸過寶界伏睹
瑶編為雹為燈理昧十支之一如綸如綍嵩呼
萬歲者三謹拜首稽首而頌曰猗歟梵宮在天
左側爰有高僧虔修是鐘鳴於寺聲聞在天
帝心式喜稅於金田錙流景從慈雲蒙羃乃
製宸章載嘉載錫思滌浩露心融智燈
聖能天縱無有餘乘璚畫昭囘寶綸煇映駕典超墳入神出聖峨峨貞石如圭如璋煌煌
天訓為龍為光誰其書之我
君之子誰其寶之實維開士
天顔咫尺龍象秪承高山仰止茀禄攸增二儀同休三辰比耀億萬斯年永光象教
史／別史／籌辦夷務始末補遺／咸豐／元年／四月初九日／裕泰奏片　羅星塔江面民夷互毆由(P.1)..[民國間抄本]
咸豐元年四月初九日　裕泰奏片
臣裕泰臣徐繼畬跪奏再臣於咸豐元年二月二十三日訪聞南門外羅星塔江面有晉江縣民人楊阿律包運夷船貨物因林文文争運搶奪互相毆打民夷各有受傷并有侯官縣舉人楊熈元與楊阿律夥販烟土之事正在飭拏間適署福州府胡應泰督同督署閩縣蕭作霖侯官縣保泰及委員汛弁亦訪同前由来署面禀當飭會督文書拏獲舉人楊熈元及民人楊阿律林文文楊阿甌黄熖教陳克登蔡赤任旦旦陳欲欲薛木响陳煌煌楊華華楊淦淦任黃腫翁金金林月瀧共十六名到案查訊楊阿律供稱原籍晋江寄居閩縣道光三十年秋間因聞青州墩民人
林文文代夷人包送貨物月得工資洋銀一十二元起意争奪遂置造小剝船两隻并冐認侯官縣舉人楊熈元為同宗央令遇事帮護使林文文畏其聲勢不敢出阻楊熈元應允楊阿律即于九月間前赴夷船包攬剥運十二月間楊阿律聞知五虎口外寄泊夷船帶有鴉片烟土起意興販獲利復與楊熙元商允合夥在夷船上買得烟土三十餘個藏放楊阿律船内尚未轉售本年二月楊阿律復至夷船盤得貨物两小船剥運并有黑夷二名同坐船内押護二十三日駛至羅星塔江面被林文文查知赶往阻截欲令楊阿律分給伊運送楊阿律不允林文文即将船上貨物搶奪逃跑楊阿律與两黑夷上岸追赶互相毆打致
各受傷語提訊林文文亦供認争運夷貨搶奪互毆属實楊熈元恃符狡展其餘各犯或認或翻亦尚無一律供詞查楊熈元係乙未科舉人大挑二以教職選用由該府縣錄取大概供情詳請革審并據聲明受傷之两黑夷業經署閩縣蕭作霖親赴夷行查騐明確傷俱輕微現獲之任旦旦陳欲欲二犯亦各受有槍傷情前来臣伏查楊熈元名列賢書業以教職選用一經選補到班即有課士之責宜如何束身自愛以為一邑士民之倡乃因楊阿律欲為外夷包運貨物輙即冐認同宗允為出頭庇護即無別項劣迹其平日之不安本分已可概見况該舉人既為楊阿律護送夷貨自必與夷人聲氣相通其于夥販烟土之外有無勾串
包庇狼狽為奸情事尤須澈底根究斷不容稍任狡飾即楊阿律包運夷貨厯時已逾半載據稱與該舉人合夥販烟僅止一次所販烟土僅止三十餘個亦難凴信現在該舉人供詞雖尚狡展而其夥販烟土已據楊阿律供指確鑿若不斥革嚴究難期水落石出相應請旨将侯官縣候選教職舉人楊熙元衣頂先行飭革以便提同案犯証從嚴審究俾無遁飾而免輕縱是否有當臣謹合詞附片具奏伏乞聖鑒訓示謹奏咸豐元年四月初九日奉硃批著照所奏行嚴行究辦毋稍輕縱欽此
史／政書／續通典／刑典　凡十四卷／卷一百八　刑二／刑制下／明(P.1789-1)
明太祖初平武昌即議定律吳元年十月令左丞相李善長為律令總裁官參知政事楊憲傅瓛御史中丞劉
基翰林學士陶安等二十人為議律官諭之曰法貴簡當使人易曉若條緒繁多或一事兩端可輕可重吏得因緣為姦非良法也十二月書成凡為令一百四十五條吏令二十戶令二十四禮令十七兵令十一刑令七十一工令二律二百八十五條吏律十八戶律六十三禮律十四兵律三十二刑律一百五十工律八命有司刊布中外又恐民不能盡知法意命大理卿周楨等取所定律令自禮樂制度錢糧選注外凡民間所行事宜類聚成編訓釋其義頒之郡縣名曰律令直解洪武元年八月詔凡決重刑須待秋後毋非時以傷生意十二月置登聞鼓于午門外令監察御史監之凡民間詞訟有司不為申理及冤抑重事不能自達者許擊之御史隨引奏敢阻告者死三年六月詔武臣有犯非奏請不得逮問五年六月定宦官禁令凡內使于宮城內相罵詈者先發理屈笞五十後罵理直者不坐不服本管鈐束而抵罵者杖六十內使罵奉御者杖六十罵門官監官者杖七十內使于宮城內相鬥毆者先鬥理屈杖七十毆傷者加一等後應理直而無傷者笞五十不服本管鈐束而毆之者杖八十毆傷者加一等毆奉御者杖八十毆門官監官者杖一百傷者各加一等內使等有心懷惡逆口出不道之言者凌遲處死知情而蔽之者同罪知其事而不首者斬首者賞銀三百兩作鐵榜誡公侯申明律令凡九條一凡內外指揮千戶百戶鎮撫等不得私受公侯財物受者杖一百發海南充軍再犯處死公侯與者初再犯免罪附過三犯准免死一次二公侯不得私役官軍違者初再犯免罪附過三犯准免死一次官軍敢輒聽從者杖一百發海南充軍三公侯
強估官民山場湖泊茶園蘆蕩及金銀銅鐵錫冶者初再犯免罪附過三犯准免死一次四各衛官軍非出征之時不得輒於公侯門首侍立聽侯違者杖一百發煙瘴地充軍五功臣家管莊人等不得倚勢在鄉欺毆人民違者刺面劓鼻家產籍沒入官妻子徙置南寧其餘聽使之人各杖一百及妻子皆發南寧充軍六凡功臣家屯田佃戶管莊斡辦奴僕及親屬人等倚勢凌民侵奪財產者並依倚勢欺毆人民律處斷七公侯除賜定儀杖戶及佃田人戶已有名額報籍在官敢有私托門下隱蔽差徭者斬八凡公侯之家欺壓良善虛錢實契侵奪人田地房屋孳畜者初犯免罪附過再犯住支俸給一半三犯停其祿四犯與庶人同罪九功臣家不得受諸人土田及朦朧投獻物業違者與侵奪田產同科斷六年四月刊律令憲綱頒諸有司八月定親屬相容隱律凡同居大功以上親及外祖父母外孫若孫之婦夫之兄弟及兄弟妻若妾之父母女婿許相容隱或奴婢為主隱者皆勿論其小功以下相容隱減凡人三等若無服之親姑姊妹夫妻之兄弟姑夫妻姪相容隱者減二等謀反惡逆不在此律九月命府州縣輕重囚獄即依律斷決不須轉發果有違枉御史按察司究劾之先是有司決獄笞五十者縣決杖八十者州決一百者府決徒罪以上具獄送行省至是命中書省御史臺定議行之十一月定大明律篇目一準於唐曰衛禁曰職制曰戶婚曰廄庫曰擅興曰賊盜曰鬥訟曰詐偽曰雜律曰捕亡曰斷犯曰名例采用舊律二百八十八條續律一百二十八條舊令改律三十六條因事制律三十一條掇唐律以補遺一百二十三條合六百有六條分
三十卷明年二月書成八年二月敕刑官自今凡雜犯死罪者免死輸作終身徒流罪限年輸作官吏受城及雜犯死罪當罷職役者發鳳陽屯種民犯流罪者鳳陽輸作一年然後屯種十四年二月詔凡武臣三品以上犯罪奏請得旨乃鞫之四品以下所司就逮問請旨裁沙若文職有犯干涉武臣三品者亦須奏請毋擅問命刑部更定徒罪煎鹽炒鐵例各照年限並以到配所之日為始發鹽場者每日煎鹽三斤鐵冶者每日炒鐵三斤另項結課三月敕官吏受賂必求通賄之人併罪之徙其家於邊四月敕刑部自今官吏有犯宥罪復職榜示其過於門改過則除之不悛者論如律十月敕凡戶婚田土作奸犯科諸事悉由本屬官司陳告毋得輒赴京師越訴亦不許家居上封事違者罪之又詔有以繁文出入人罪者罪之仍命刑科會諸司官定議成式榜示中外十六年正月令徒流笞杖罪囚代農民力役贖罪役十日准笞二十杖一十徒流各計年准之雜犯死罪者罰戍邊三月定詐偽律十七年十月定土官犯罪律選用者依流官律定罪世襲者所司不許擅問先以干証之人推得其實定議奏聞杖以下紀錄在職徒流則徙之北平十二月以民間乞養義女自幼撫養有尊卑之分幃簿不修實傷風化比同宗無服之親律加一等杖六十徒一年其女歸宗十八年命刑部錄內外職官犯法罪狀明白者揭於申明亭以示懲戒初太祖患民狃元習徇私滅公罪戾日滋乃采輯官民過犯條為大誥是歲書成其目有十曰攬納戶曰安保過付曰詭寄田糧曰民人經該不解物曰灑派拋荒田土曰倚法為姦曰空引偷軍曰黥刺在逃曰官吏長解賣囚曰寰
中士大夫不為君用其罪至鈔劄次年復為續編三編皆頒學宮以課士里置塾師教之囚有大誥者罪減等於時天下有講讀大誥師生來朝者十九萬餘人皆賜鈔遣還其後罪人率援大誥減等不復論其有無矣二十年正月焚錦衣衛刑具以擊囚付刑部具寬恕篇二十一年二月敕有司官入流品以上犯罪者皆須奏聞方許逮問五月定雲南官吏軍民犯罪律是歲詔謀逆姦黨及造偽鈔者沒貲產丁口其餘止收貲產仍以農器耕牛給還之凡應合鈔劄者曰姦黨曰謀反大逆曰姦黨惡曰造偽鈔曰殺一家三人曰采生拆割人為首其大誥所定十條後未嘗用也二十二年八月更定大明律先是刑部奏言比年條例增損不一以致斷獄失當請編類頒行俾中外知所遵守遂命翰林院同刑部官取比年所增以類附入改名例律冠於篇首為卷三十為條四百六十名例一卷四十七條吏律二卷曰職制十五條曰公式十八條戶律七卷曰戶役十五條曰田宅十一條曰婚姻十八條曰倉庫二十四條曰課程十九條曰錢債三條曰市廛五條禮律二卷曰祭祀六條曰儀制二十條兵律五卷曰官衛十九條曰軍政二十條曰關津七條曰廄牧十一條曰郵驛十八條刑律十一卷曰盜賊二十八條曰人命二十條曰鬥毆二十二條曰罵詈八條曰訴訟十二條曰受贓十一條曰詐偽十二條曰犯姦十條曰雜犯十一條曰捕亡八條曰斷獄二十九條工律二卷曰營造九條曰河防四條為五刑之圖凡二首圖五曰笞曰杖曰徒曰流曰死笞刑五自一十至五十每十為一等加減杖刑五自六十至一百每十為一等加減徒刑五徒一年杖六十一年半杖七
十二年杖八十二年半杖九十三年杖一百每杖十及徒半年為一等加減流刑三二千里二千五百里三千里皆杖一百每五百里為一等加減死刑二絞斬五刑之外徒有總徒四年遇例減一年者有准徒五年斬絞雜犯減等者流有安置有遷徙去鄉一千里杖一百准徒二年有口外為民其重者曰充軍初惟邊方屯種後分極邊煙瘴邊遠邊衛沿海附近軍有終身有永遠絞斬之外有凌遲以處大逆不道諸罪者充軍凌遲非五刑之正故圖不列凡徒流再犯者流者於原配處所依工樂戶留住法三流並決杖一百拘役三年拘役者流人初止安置今加以居作即唐宋所謂加役流也徒者於原役之所依所犯杖數年限決訖應役毋得過四年次圖七曰笞曰杖曰杖曰枷曰杻曰索曰鐐笞大頭徑二分七釐小頭減一分杖大頭徑三分二釐小頭減如笞之數笞杖皆以荊條為之皆臀受訊杖大頭徑四分五釐小頭減如笞杖之數亦荊條為之臀腿受笞杖訊皆長三尺五寸枷自十五斤至二十五斤止刻其上為長短輕重之數長五尺五寸頭廣尺五寸杻長尺六寸厚一寸男子死罪者用之索鐵為之以繫輕罪者長一丈鐐鐵連環之以繫足徒者帶以輸作重三斤又為喪服之圖凡八族親有犯視服等差定刑之輕重其因禮起義者養母繼母慈母皆服三年毆殺之與毆殺嫡母同罪兄弟妻皆服小功互容隱者罪得遞減舅姑之服皆斬衰三年毆殺罵詈之者與夫毆殺罵詈之律同姨之子舅之子姑之子皆緦麻是曰表兄弟不得相為婚姻大惡有十曰謀反曰謀大逆曰謀叛曰惡逆曰不道曰大不敬曰不孝曰不睦曰不義曰內亂雖常赦不原貪墨之贓有六曰監守盜曰
常人盜曰竊盜曰枉法曰不枉法曰坐贓當議者有八曰議親曰議故曰議功曰議賢曰議能曰議勤曰議貴曰議賓時太孫請更定五條以上太祖覽而善之太孫又請凡與五倫相涉者宜皆屈法以伸情乃命改定七十三條具寬恕篇二十四年七月命刑部凡犯法者不許誣引良善違者所誣雖輕亦坐以重罪二十六年定應充軍者大理寺審訖開付陝西司本部置文簿註姓名年籍鄉貫依南北籍編排甲為二冊一進內府一付該管百戶充軍如浙江河南山東陝西山西北平福建直隸應天廬州鳳陽淮安揚州蘇州松江常州和州滁州徐州人發雲南四川屬衛江西湖廣四川廣東廣西直隸太平寧國池州徽州廣德安慶人發北平大寧遼東屬衛有逃故按籍句補明史刑法志曰初制流罪三等視地遠近邊衛充軍有定所蓋降死一等惟流與充軍為重然名例律稱二死三流名同為一減如二死遇思赦減一等即流三千里流三等以大誥減一等皆徒五年犯流罪者無不減至徒罪矣故三流常設而不用而充軍之例為獨重律充軍凡四十六條諸司職掌內二十二條則洪武間例皆律所不載者其嘉靖二十九年條例充軍凡二百十三條與萬歷十三年所定大略相似二十八年九月頒皇明祖訓禁用黥刺剕劓閹割之刑臣下敢以請者置重典又皇親惟謀逆不赦餘罪宗親會議取上裁法司祇許舉奏毋得擅逮三十年五月作大明律誥成命刑官取大誥條目撮其要略附載于律凡榜文禁例悉除之除謀逆及律誥該載外其雜犯大小罪悉依贖罪律論斷編次成書刊布中外自律誥出而大誥所載諸峻令未嘗輕用焉惠帝建文四年時成祖已即位令徒罪囚人充撥國子監膳夫八月定罪人輸作之例笞罪五等每等五日杖罪五等每等十日徒罪准所徒年月加以應杖之數輸役流罪三等俱役四年一百日雜犯死罪工役終身九月定功臣死罪減
祿例免三死者初犯減二十之七再犯減十之七三犯盡奪免二死者初犯減十之五再犯盡奪免一死者一犯盡奪又令雜犯死罪及流罪挈家赴北平種田流罪三年死罪五年後錄為良民其徒罪令煎鹽杖罪輸役如故仍選徒罪以下罷職官假以職名俾督民耕種三年有成績實授無成仍坐原罪永樂元年二月定誣告法凡誣三四人者杖一百徒三年五六人者杖一百流三千里所誣重者從重論誣十人以上者凌遲梟首家屬遷口外又定凡監生犯公罪依律記過罪當笞者罰歷刑一年當杖者斷發充吏准吏員資格出身三年三月定文職官及中外旗校軍民人等凡犯重條依律科斷他如私度關津臨事避難私和公事失火犯夜私造斗斛秤尺失囚囑託公事求索取受財物收養畜產不如法居喪嫁娶匿稅諸不應為而為一應詿誤連累則免決記罪其有不應侵損于人等項及情犯重者臨時奏請六月命官犯杖罪者再犯仍記罪還職停俸三月三犯論如律十二月定制凡徒流發充軍者於長安左右門造守衛官軍飯食漢趙二府牧馬不充軍者充國子監膳夫將軍軍伴士工或於北京為民種田遵化炒鐵或自買船遞運或擺站運鹽笞杖罪止鑄錢准工四年七月申誹謗之禁十月申匿名文書之禁五年五月嚴禁回回多買中國妻妾子女出境按律處死十年正月令誣告犯徒流等罪者免罪挈妻子徙盧龍山海永平小興州為民種田十六年十二月諭法司凡官吏犯贓者必論如法十八年二月諭甘肅總兵官陝西行都司所屬軍士有犯笞杖徒流遷徙罪者就發本地極邊處瞭守煙墩其為事官以下犯死罪者送京師十九年
七月嚴自宮之禁二十二年十一月仁宗已即位命內府守衛官軍懸帶銅牌無牌者依律論罪借者及借與者罪同仁宗洪熙元年十月令凡吏犯徒罪以上准工滿日安置別郡死罪如律公罪附過杖罪除坐累詿誤依律的決還役其受贓及誣取人財考滿丁憂不赴部避役逃亡詐稱疾病者仍依永樂中事例免杖發北京為民十一月詔法司凡軍匠犯竊盜者杖一百常帶鎖鉗赴工宣宗宣德元年五月令貴州土人雜犯死罪役作終身徒流徙杖者依年限役之應笞者役五月應杖者役十月畢日釋放四年令匠役雜犯死罪鎖鐐終身工役徒流笞杖罪論年限工役二月敕自今犯不孝及烝父妾收兄弟之妻敗倫傷化者在外有司毋擅斷決悉送京師如律鞫治若武官及其子弟犯此者不許復職承襲四月嚴越訴之禁有機密重事許實封進呈若私事論訴必自下而上擅動實封者法司治之并究教誘之人皆坐罪家屬戍邊五月申明原告在逃被告放遣俟獲對理之制六月罷文職官犯贓贖罪例先是官吏犯贓律應死者運磚畢罷為民徒流者官降用吏改撥重歷非犯贓及笞杖者還職役至是俱依律科斷不復引例英宗正統元年正月令自今以婦女殘疾老幼出名告狀坐誣者不准收贖追究壯丁坐罪三年三月詔民訟毋許摭拾妻女婦女非犯姦惡殺人及毀罵舅姑不孝等罪毋得提問四年八月敕法司論獄妄援重律者以變亂成法罪之五年三月令囚充隸富戶逃者捕獲充軍六月令凡內外軍官剋減糧五十石布五十疋棉花一百斤以上者論死罪官充軍立功總小旗充軍守哨五年滿日還役其計贓四十貫以下者論徒流罪官
稱為事官立功總小旗充軍守哨流罪四年徒罪照年限滿日各復職役調邊衛差操九月命盜采銀礦為首者處斬從者發戍雲南十月令軍丁力士犯盜者依例戍邊十一月更定受枉法贓充軍例具雜議篇六年七月令免立竊盜牌額先是以竊盜黥刺之刑不足示懲扁其門曰竊盜之家至是罷之八年七月命竊盜已刺遇赦再犯者依常例擬不論赦仍具前後所犯以聞九年六月命受財教唆捏告平人者充軍十年二月申嚴誣告之禁誣十人以上者軍發邊衛民遷口外十二年令凡以後妻所攜前夫之女為子婦及以所攜前夫之子為婿者並依娶同父異母姊妹律減等科斷十三年六月令凡姦義男婦比姦前夫之女應徒男與婦仍歸本宗強姦者處斬十四年六月令凡生員犯輕罪者充吏其受贓姦盜冒籍科舉挾妓飲酒居喪娶妻妾等罪南北直隸發充國子監膳夫各布政司發充鄰近儒學齋夫膳夫滿日原籍為民廩膳仍追廩米景帝景泰元年八月詔為事充軍者悉照宣德十年詔書事例止終本身五年三月令各省遇蠻夷人有犯若係真犯死罪依律處決笞杖罪的決發還本部族徒流雜犯死罪照工匠樂戶及婦人犯罪例各決杖一百餘罪收贖亦發還本部族收管英宗復辟天順元年四月增修錦衣衛獄憲宗成化元年詔武臣有罪者論如正律後仍舍律用例如舊制四年二月命凡犯賭博者分別輕重為三等治罪六年二月令凡盜在京城關廂行劫者於京城百里外衝要處梟示三月禁放官債凡假姓名誆財物者事發枷號部門三月禁煙瘴充軍七年十二月令凡官司於軍民詞訟悉依律問擬擅自科罰者治罪十三年正
月始置西廠命太監汪直督錦衣官校百餘人廣刺外事所領緹騎倍東廠伏讀　　御批通鑑輯覽曰自永樂設立東廠寄宦官以訪緝之任固已作法於涼至憲宗信任汪直復為特置西廠氣燄鴟張羅織內外其勢益橫甚且擅行逮問易置近臣其初不過因直舉發覃力明殺人事嘉其摘姦孰知此正若輩先為小忠小信以成其大不忠大不信之故智憲宗墮其術中深相倚毗自此廠衛乘時竊柄日漸恣肆迄於危亡追論禍源憲宗豈得辭作俑之咎耶　　聖訓煌煌於小人得君之伎倆及人主馭下之大權罔不洞探原本有以昭萬古之炯戒云十四年九月定職官隱匿盜賊罪例一二次不報者停俸三次戴罪俱捕盜如故四次以上奏請降等用十六年九月令凡犯罪充軍病故者例終本身各衛毋得因原問官司移文仍一概按名清句以戶丁抵補十一月以京城多盜敕究舍匿遊民與無籍軍匠罪囚送戶工兵三部收役其無籍貫者送兵馬司處畫具雜議篇十七年五月定挾詐得財罪例凡指京官並三司以下官名及以官府使用為詞誆財者俱計贓不分首從悉連屬發邊衛充軍原係邊者發極邊守哨職官有犯依律奏請一體發遣十八年三月罷西廠十九年十月定竊盜三犯罪例凡三犯計贓滿百貫者當絞斬罪雖係雜犯不准常例其不滿貫犯徒流以下罪者雖至三犯原情實輕仍依常例治之孝宗宏治三年十二月令自後有奏議條例者法司會議斟酌奏請上裁五年七月詔以前後奏准事例分類編集通行中外六年五月令審錄錯誤者以失出入論罪其受賄及任已見者以故出入論罪七年三月申明酷刑條例降調邊遠其法外刑人致死者除名為民巡撫等官嚴加防察依法問擬奏聞處治十二月令凡誣告人罪年在七十以上十五以下及廢疾者依律論斷例應充軍瞭哨口外為民者仍依律發遣若年八十以上及篤疾有犯應永戍者以子孫發遣應充軍
以下者免之十一年正月民有兄亡妻其嫂者詔以絞罪定擬仍通行中外有犯此類及親屬相姦者如之十二年二月詔凡各州縣預備倉儲虧耗不及百石者從常論罪責償其有侵盜虧折百石之上者從重論罪六月令自後兩廣及雲貴四川犯應遣發者悉改撥本處附近衛所充軍不欲者仍口外為民九月以鎮巡等官於廣寧開原撫順三馬市減價抑勒夷人申明禁約違者捕送巡撫究治計贓二百貫以上者頭自僕從人等發極邊衛充軍職官調別邊各衛遇赦不宥因而激變引釁者從重論又嚴禁分守等官并勢家與海西建州部人聯親抵易貢馬犯者按問治罪遇赦不宥十三年二月詔增修歷年問刑條例經久可用者二百七十九條又嚴私通朝貢人之禁有違例將軍器貨與夷人者問斬有私通往來投託買賣及撥置害人透漏事情者俱發邊衛充軍十六年十月詔凡威逼祖父母父母死者依毆父母律斬決不待時十一月令決囚有抱訴鼓狀者於午前封進午後不許重訴十七年二月令有收藏妖書者許半月內首告官司私錄者同罪四月令凡軍職犯事被提監故病故未復職者所犯係人命失機及宿娼等事子孫承襲俱照例改調別衛其徒杖等罪不分已結未結免其降調閏四月禁軍民奏訴泛及七八人以上及摭入旁事者不得准理仍治其罪又凡強屯民田至五十畝以上者軍改發邊衛民遷口外為民五月嚴勛戚家人倚勢擾民之禁凡生事害人者除真犯死罪外徒以上于所犯地方枷一月發邊衛充軍情重并逃回再犯者枷三月發遣家長故縱及官司畏避者通行參奏又命今後有年七十以上十五以下及有
疾人真犯死罪者奏發充軍徒流以下合充軍者本身自犯聽收贖有壯丁主使者罪坐主使之人六月令凡軍民奏訴牽緣別事摭拾原問官者立案不行所奏事仍令問結虛詐者擬罪如果原問官枉斷亦罪之八月令天文生犯罪當充軍者果習業已成如例發附近衛充軍仍于欽天監應役其習業未成者仍發邊衛充軍十月令自後凡故殺鬥殺正犯坐擬斬絞其本非同謀但不勸阻者止問不應杖罪竊盜臨時拒捕雖不得財亦坐以斬十八年二月以南京決囚刑科例不覆奏均俟秋審後類奏定奪如有巨憝難循常例者更具奏處決正德元年復設西廠五年三月令凡軍犯已故無子婦女家屬一應免遣死罪重訴三次者免加罪婦人無夫者免配邊軍凡犯罪家產除重罪外免沒官十年六月詔問刑衙門凡徵收部解官物未入官而有司侵盜者俱照侵盜倉庫例科斷故縱者坐之十三年九月嚴子弟劫父兄者罪例十四年二月廷杖修撰舒芬等具峻酷篇十六年十二月令自今各將領于所轄官軍除臨陣退縮許用軍法外其餘有犯止用常刑違者聽撫按糾舉論罪世宗嘉靖元年令決囚准于未刻前畢事三年十一月詔今後除反逆緣坐外凡減死永遠充軍未遣而死獄者俱免句補五年九月申明訴冤之例如各犯所訴得實原問官從重究治容情不參奏者一體治罪至民人冤抑止許赴通政司或登聞鼓下投遞有擅入禁門叫訴及摭拾辱罵原問官挾制官吏者并主使之人重治之六年七月令天下有罪應充軍者斟酌律例從宜編發遠不過三千里程不過一二月無使軍人走死解戶貽累七年正月罷官校提人之制四月詔自後
捕官軍職妄殺報功者依故殺抵罪八年三月詔今後官吏犯枉法贓者追贓入官仍問軍發遣酷刑致死人命雖因公亦照例為民其故禁故勘者論如律十五年七月詔自後有犯辜限外人命者俱遵律例議擬奏請定奪二十年十月詔自後有私以首功相鬻者不分受財與否俱問發充軍二十二年二月令自今犯偽茶五百斤以上者本商與轉賣之人俱謫戍近衛原係近衛者調邊遠主家匿偽茶至千斤以上者亦依前例編發其不及數者比私鹽律四月定偽造文書事例凡盜用印信及詐為各衙門關防者俱依律杖流具雜議篇二十八年增修問刑條例二百四十九條二十九年五月更定充軍之制具雜議篇三十四年二月令凡姦緦麻以上親之妻及妻前夫之女同母異父姊妹者發近衛充軍婦女離異歸宗聽夫嫁賣凡用財冒襲軍職者并保勘官俱罷職揭黃永不得襲若有贓以枉法論凡宗室悖逆祖訓出城越關赴京者奏請降為庶人仍送回軍職犯死罪及充軍者子孫俱不許襲沿邊總兵以下官凡有科斂入已贓至二百兩以上戍邊四百兩以上梟示沿邊沿海寇至不能固守致賊陷入衛所掌印官與捕盜官俱比守邊將帥失陷城寨律斬其府州縣降級別用無衛所專城之責者不分邊腹掌印捕盜官俱比牧民官激變良民因而失陷律斬凡搶奪財物至三犯不悛者俱比照竊盜三犯應絞律擬絞奏請定奪凡軍職倚勢役占并受財賣放餘丁至三十名以上致廢防守俱比賣放正軍包納月錢至二十名以上事例罷職戍邊穆宗隆慶三年正月詔買休賣休和娶人妻之條非係姦情不得引用五年四月令以律書諸家注解折衷定論
參以續定事例附條例後刊布中外六年正月令刑部申飭諸司參酌律令可矜可疑剖析情罪毋致牽混又申飭問刑官毋得輕入恤刑官毋得輕出具雜議篇神宗萬歷三年五月嚴禁三司首領州縣佐貳官貪汙不職除照例追贓問遣外正官不行舉報者倣古連坐法參論罷黜九月申嚴貪酷之律凡守令贓私顯著者追贓並押發各邊自行輸納完日回籍為民官吏因受人財及法外用刑增減人重罪至死者坐以死罪五年八月申明捕盜之禁先是命有司隱匿盜情反累失主者參奏重治至是復申明其禁六年七月令凡捕役冒功仇家攀陷者辨釋治罪十二月以錢法壅滯詔有犯私鑄及倡言阻撓者為首依律論死餘各問罪七年三月令凡侵盜銀四百兩糧八百石者輪斬一年完贓改戍過限不完處決仍拘親屬追賠至十一年六月復舊例侵盜者永遠充軍五月詔以廣東珠池之盜比常人盜官物併贓論罪免刺仍分為三等拒捕者不分首從俱遠戍若因而殺傷人為首者斬其未拒捕聚眾二十人以上珠值銀二十兩以上者為首者戍為從者枷號三月人與珠不及數者為首者初犯枷三月若以盜珠為由行劫市舶俱依強盜論八月詔以衛所職官賣放正軍包攬月糧至二十石以上者例罷職發邊衛守禦沿邊副總等官科斂扣減贓至二百兩以上者例發邊衛永遠充軍四百兩以上者例斬首示眾自今沿海地方犯者照此究處十二年五月定貪官計贓論罪條例凡贓至五百兩以上者即引枉法例若止因公科斂第依律以雜犯絞罪准徒十三年四月輯嘉靖三十四年以後詔令及宗藩軍政條例捕盜格漕運議單與刑名相關者律為正文例為附註
凡三百八十二條頒行之十四年九月詔軍官軍人犯徒流律並免刺以後文職一體遵行其餘但以盜論及雜犯斬絞准徒者俱盡本法刺字十二月令凡盤查坐侵等項准照舊免刺三十七年四月增定失陷從賊罪例凡大小文武官員被賊攻陷城池不即拒敵輒怯死從賊導引焚劫有顯跡者斬秋後處決三十八年六月定軍職犯盜自首降襲事例凡自首免死者應襲之人降一級承襲熹宗天啟三年十二月魏忠賢提督東廠具峻酷篇七年十二月時莊烈帝已即位令法司等衙門究治罪人按律用本等刑具永革大枷不得復用莊烈帝崇禎二年三月定逆案時魏忠賢等皆伏誅帝命刑部尚書喬允升等審定姦黨自崔呈秀以下定為六等詔示天下十一年定編遣事宜以千里為附近二千五百里為邊衛三千里外為邊遠其極邊煙瘴以四千里外為率止拘本妻無妻則已不許擅句親鄰如衰痼老疾准發口外為民
史／政書／撫苗錄／撫苗錄序(P.1-1)..[清康熙五十二年拳石堂刊本]
撫苗錄序
國家景運休明太和之氣翔溢四表今歲癸巳春三月恭逢
聖壽六旬臣犖自商丘來　京慶賀獲邀
皇上非常之典褒封進爵光耀先後賜膳賜衣
寵榮洊及普天之下老幼臣庶無不被澤而老臣荷恩尤深各省督撫及諸舊臣皆集
輦下相與歌詠懽忭生逢斯時以為甚幸湖廣總督鄂公在朝列出其撫苗錄見示次第展閱文詳事實念我
皇上德澤之深厚柔荒遠而格愚頑遠過於曩史所稱頌者千萬倍也舊志南境苗本盤瓠種椎髻跣足不供征役自古羈縻而綏撫之未嘗以理法繩今我
皇上御極五十餘載禮樂教化漸染及於異域而司土之大吏仰遵
聖心好生不殺務使窮裔之民改過遷善同遊於化日之中自始有苗人以來歷紀數十餘未有沐恩澤而被聲教既醉既飽遵道遵義生全鼓舞於仁壽之世如今日者也撫苗所紀始自
皇上御筆硃批指示方略已而苗民就撫薙髮編戶納賦稅奏　聞之日兩奉
德音褒嘉執事文武諸司從優議敘又勅其安插羣苗使之得所以生以養永享太平
宸衷所注數千里之外如在咫尺愛護誥誡之不已此天地之心而遐邇生民無疆之休也集中恭紀
聖諭煌煌典謨至奏疏及文書條約與圖碑記開卷秩然既以彰
聖天子馭遠化頑之盛治并俾封疆之臣按圖據冊
而知苗民歸化之誠息兵刑而興道德宇宙貞元之運會合於我
朝人和年豐川增山壽其膺福豈有涯乎紅苗就撫以後
恩綸如春朝野懽悅史館諸公歌詩以紀盛事相國太倉公撰文弁端茲閱撫苗錄喜中外之清寧承
國家之恩慶八十老臣操筆志美挂姓名於簡策
抑不朽之榮未敢以既髦為辭也爰為之序
康熙五十二年歲在癸巳四月朔日戊申
誥授光祿大夫
予告吏部尚書加三級
特旨加授太子少師商丘宋犖拜手撰
史／政書／刑案匯覽／刑案匯覽／卷二十三／刑律人命　二／謀殺祖父母父母／因姦致死養媳議覆棘寺簽商(P.1548)..[光緒十四年上海圖書集成局仿袖珍版印本]
因姦致死養媳議覆棘寺簽商山西司　查例載尊長故殺卑幼案內如有與人通姦因媳礙眼抑令同陷邪淫不從商謀致死滅口若俱照平人謀殺之律分别首從擬以斬絞監候等語此條係乾隆三十六年十二月十一日奉　　上諭刑部等衙門議覆河南巡撫何煟審擬林朱氏與林朝富通姦商謀買藥毒死伊媳黃氏一本將林朝富照該撫所擬定以斬候係屬按律定擬其林朱氏擬發伊犂等處給額魯特兵丁為奴之處雖比該撫原擬發駐防兵丁為奴稍為加重而核其情節實不足以蔽辜凡故殺子孫定例原以子孫先有違犯或因其不肖一時忿激所致是以照例科斷若其中别有因事起意致死情節較重已不得復援尋常尊卑長
幼之律定罪從前是以改擬發遣為奴成案具在若林朱氏因與林朝富通姦為伊媳黃氏撞見始則欲汚之以塞口見黃氏不從復慮其礙眼商謀藥死其廉恥盡喪處心慘毒姑媳之恩至此已絕不但無長幼名分可言又豈可僅照發遣完案俾得靦顏存活使倫常風化之大閑罔知懲創而貞堅之烈婦無人抵命含寃地下將明刑弼教之謂何嗣後凡遇尊長故殺卑幼案件內有似此等敗倫傷化恩義已絕之罪犯縱不至立行正法亦應照平人謀殺之律定擬監候秋審入於情實以儆無良而昭法紀著將此通諭中外問刑衙門知之所有林朱氏一案卽著三法司照此改擬具題完結欽此恭纂為例又例載凡姑謀殺子婦之案如僅止出言頂撞輒蓄意謀殺情節兇殘顯著者發伊犁為奴等語此條係乾隆四十八年四月二十三日奉　　旨此案老王邢氏與小王邢氏分屬姑媳該部核覆照尊長謀殺卑幼律問擬杖流並不准收贖固屬照例辦理但核其情節尚未允協姑之於媳究與親生子女之於父母不同若平日不遵教訓或有忤逆情形自應管教責處亦不得任意陵虐恣行殘忍今小王邢氏因體弱不能工作尚無大過乃老王邢氏因其出言頂撞蓄意謀殺輒用鹽滷向灌幷用刀撬落門牙兇殘已極若不嚴加懲儆則凡為姑者不論其媳有無忤逆竟恃尊長名分肆意謀殺到官問擬又得倖邀寛減此風亦不可長老王邢氏罪雖不至論抵僅問擬杖流不足蔽辜老王邢氏著改發伊犁給與額魯特為奴嗣後如有
此等案件著卽照此辦理等因欽此恭纂為例是謀殺子婦之案如係因姦致死滅口必須有抑令同陷邪淫情事者姑照平人謀殺律定擬以儆淫惡之罪人卽以慰貞堅之烈婦也若係尋常謀殺之案罪止杖流因其情節兇殘特於本律上加重發遣究不問擬死罪於懲創兇暴之中仍寓正名定分之意至因姦致死滅口祗慮一己之姦情敗露並無汚媳塞口之心較之抑媳同陷邪淫者情節為輕而釁起因姦又未便照尋常謀殺情節兇殘之例問擬發遣夫姑之於媳固無屬毛離裏之愛而子與媳服制同屬三年則姑與母名分正復相等例無姦婦殺死伊媳滅口作何治罪明文向俱比照母因姦致死子女滅口例問擬死罪入於緩決永遠監禁此案李賈氏因與賈汰恆通姦被媳李喬氏窺破張揚姦情起意將李喬氏致死滅口該撫聲明未便依尋常謀殺子婦定擬第該氏究未抑媳同陷邪淫應比例問擬將李賈氏比照因姦致死子女滅口係嫡母擬絞監候例擬絞監候具題本部核與向來奏准例案相符是以照覆惟疏內所稱入於秋審辦理毋庸永遠監禁之處與厯來成案兩歧經本部改為照例入於緩決永遠監禁係照成案辦理今准大理寺簽商前來查林朱氏之案因有抑媳同陷邪淫情事故照謀殺平人律改擬老王邢氏之案係尋常謀殺子婦情節兇殘故於杖流本罪上加重發遣今李賈氏係因姦致死子想滅口旣非抑媳同陷邪淫又非尋常謀殺子婦核與林朱氏並老王邢氏二案情罪輕重均不相符若
如　貴寺所商將李賈氏照平人故殺定擬則與抑媳同陷邪淫者無所區别勢又不能將抑媳同陷邪淫之案於例外加重問擬立決轉較平人為重所有李賈氏一犯仍應循照厯來成案比照母因姦致死子女滅口例問擬死罪入於緩決永遠監禁以昭情法之平惟向來各省辦理此等案件有比照嫡母問擬絞候入於緩決永遠監禁者有比照繼母斬候入於緩決永遠監禁者雖同一緩決永遠監禁而罪名究未畫一本部公同酌議嗣後因姦致死伊媳滅口之案係親姑嫡姑卽比照嫡母例擬絞監候入於秋審緩決永遠監禁係繼姑卽比照繼母例擬斬監候入於秋審緩決永遠監禁本部業於本案李賈氏題稿內聲請通行各省畫一辦理相應查明例案咨覆並將李賈氏原稿移送　貴寺再行會核可也　又為片覆事所有山西省李賈氏因姦殺死伊媳李喬氏滅口一案經大理寺復行簽商前來本部查例載因姦起意將子女致死滅口者如係親母擬絞監候不論現在有無子嗣入於緩決永遠監禁若係嫡母擬絞監候繼母嗣母擬斬監候查明其夫只此一子致令絕嗣者俱入於秋審情實若未致絕嗣者入於緩決永遠監禁等語此係嘉慶四年本部酌核具奏奉　　旨依議於六年纂入例冊原以嫡母繼母嗣母因姦謀殺其子致令絕嗣卽屬得罪於祖宗實抵固所應得如尚未絕嗣則猶有一線可原是以仍擬緩決至因姦謀殺伊媳六年定例未有明文惟檢查六年以後成案俱係比照因姦殺死子女滅口例問
擬斬絞監候秋審時以該犯婦等並無抑媳同陷邪淫情事而殺死伊媳不致絕嗣俱入於緩決永遠監禁厯係比照辦理具有成案可查至童養媳之名雖於古未聞其俗不知始自何時惟受聘未婚業已就養夫家則名分已定未有身在夫家猶以在室論而服制不從夫者本部向來辦理童養媳與夫家母家殺傷之案俱照已婚妻科斷從無歧異檢查嘉慶二十二年四川省題陳李氏因姦殺死年甫十四之童養媳宋氏滅口一案因宋氏窺破陳氏姦情陳氏羞忿用竹片毆傷其右臂膊右腿又用紡花鐵錠戳傷其右手背偏右又將其兩䏩膊骨節擰脫後用布帶套住項頸用力拉勒斃命卽係比照繼母例擬斬監候秋審時入於緩決永遠監禁在案是姑媳比照母子而童養媳與已成婚之媳一例辦理成案具在非創論也所有李賈氏因姦致死童養媳李喬氏滅口一案茲准　貴寺簽商如所云父母故殺子孫非違犯教令者杖六十徒一年嫡繼慈養母殺者加一等亦止杖七十徒一年半而姑謀殺子媳者發伊犂為奴此姑媳不能比於母子之證等語查律稱加者不入於死是以姑故殺媳止加等擬流仍得收贖至尋常謀殺之案依故殺法擬以流罪亦准收贖惟謀殺情節兇殘顯著者始實發為奴究不以之擬抵一則以名分所在一則以加不至死故也至姑媳與母子罪名輕重更有難於比較者律稱非理毆殺子孫之婦止徒三年故殺亦止流二千里仍准收贖而嫡繼慈養母非理毆故殺子女如伊夫現無子嗣卽擬絞
監候故殺之繼母仍擬情實相提幷論此又孰重孰輕乎可知母姑致斃子媳之案以得罪祖宗為重而以致斃子媳為輕未便以徒流有加重之文遂將例應緩決之尊長改從凡論令其之生而之死也又　貴寺所云服制三年乃姑媳之常禮今李賈氏身犯邪淫義與夫絕則在喬氏之夫且不得以為母而喬氏安得復以為姑且喬氏尚係童養之媳為姑三年於古未聞現在　　大清會典　　大清通禮及禮刑兩部服圖均所不載揆之禮經曾子問曰女未廟見而死則如之何孔子曰壻不杖不菲不次歸葬于女氏之黨示未成婦也夫已婚未廟見猶曰未成婦則童養未婚之媳其未成婦可知蓋女子旣嫁則為其父母期未婚則於父母之服不降其於姑不應遂服三年等語查婦女身犯邪淫已干七出自絕於夫卽自絕於子然子無出母之理卽無絕母之義凱風不怨孟子稱之蓋處人倫之變始知孝子之難喬氏之夫不得以為母之言似非篤論又禮經曾子問曰女未廟見而死則如之何孔子曰不遷於祖不祔於皇姑壻不杖不菲不次歸葬于女氏之黨示未成歸也鄭康成註云壻雖不備喪禮猶為之服齊衰孔穎達正義曰其女之父母則為之降服大功以其非在室壻為之服齊衰期非無主也伏讀　　欽定三禮義疏案曰此未廟見而死歸葬于女氏之黨謂舅姑皆沒者耳婦之祔廟舅主之也蓋姑舅皆沒而又未三月未從於祭是舅姑以上皆不知此婦也故不祔亦不得已焉耳　　御直案揭經義昭如日星夫以
舅姑在堂童養之媳比例舅姑已沒未廟見之婦似屬不倫且鄭註孔疏於未廟見之婦有壻服齊衰期父母降服大功之文則雖舅姑已沒而三年之名義自在又禮經曾子問曰親迎女在塗而壻之父母死如之何孔子曰女改服深衣縞總以趨喪女在塗而女之父母死則女反孔穎達正義曰女子在室為父三年今旣在塗非復在室故知服期夫親迎在塗之女為親服期則為舅姑三年可知而童養媳久在舅姑之室則義重於在塗之女其為舅姑服屬三年更可類推又晉宋之間有拜時之禮女雖不在壻家而吉辰拜後歲俗無忌便得以成婦迎之其時議者或謂拜於舅姑可准廟見或謂已拜舅姑義同在塗且未廟見之女死葬女氏之黨貴其成婦不係成妻明拜舅姑為重接夫為輕議者紛紛大抵謂婦見舅姑卽未成婚正如委質策名已有定名今童養之媳久在夫家恩養之深過於拜時遠甚雖鄉曲小民之習俗會典通例服圖未著明文而禮緣義起則童養媳為姑服三年亦亡於禮者之禮也　貴寺又云乾隆七年有安氏因使女金玉不遵管教將金玉毒毆燒烙身死一案其時刑部議奏以有關名分之命案毆殺與謀故不同謀故之中又有殘毒異常出乎情理之外者應從重定擬聲明請　　旨又乾隆五十三年刑部核覆江蘇巡撫題徐二姐與陳七通姦被伊父白契所買婢女素娟窺破起意致死滅口審照故殺雇工律擬絞監候素娟案載奴婢毆家長條具題奉　　旨徐二姐與陳七通姦恐婢女素娟說破起意致死滅口主婢之分已
絕且素娟年止十二徐二姐乘伊睡熟用繩收勒斃命實為淫兇可惡徐二姐著改為絞決嗣後遇有姦淫起釁任意兇殘婢女年在十五歲以下者俱著照此辦理餘依議欽此今賈氏用鐵通條燒烙致死年甫十四之喬氏皆應與尋常故殺殊科等語查乾隆七年本部核議安氏原奏內稱婦人殺人若非律應擬抵之案皆屬名分攸關如尊長致死卑幼之類業因名分而貸其生若仍拘繫公庭令皂役推按敲撲露體傷肌其事更屬難堪仍應照定例收贖但查有關名分之命案其毆與謀故不同謀故之中情又不一如實係殘毒異常出乎情理之外者應令問刑衙門將所犯案情依例辦理不足蔽辜之處從重定擬聲明候　　旨遵行等因奏准在案其時母姑殺死子媳均係照例擬以徒流並無實發伊犂及斬絞各專條遇有謀故殺殘毒異常之案若全予收贖未免過輕是以酌量案情加重定擬迨後乾隆三十七年於姑抑媳同陷邪淫致死滅口則有以凡論之例乾隆四十八年於姑謀殺媳兇殘顯著則有發伊犂之例乾隆五十六年於母因姦殺子滅口則有分别斬絞之例業經節次增加勢難再議加重且嘉慶四年欽奉　　上諭嗣後問刑衙門俱應各遵憲典專引本律不得於律外又稱不足蔽辜及從重字樣等因欽此恭纂為例現在嘉慶六年以後姑因姦殺媳滅口成案比照母子入於秋審　朝審緩決者不一而足俱係題奏奉　　旨准行之案自應欽遵畫一辦理未便照乾隆七年原奏用不足蔽辜從重字樣致
與現行例案不符至徐二姐殺死婢女素娟之案查素娟係徐二姐之父白契所買婢女尋常故殺按律卽應絞抵而因姦致死幼婢又係秋審必實之案故加重問擬立決今賈氏若因他事故殺喬氏按律祗應擬流謀殺卽情節兇殘亦止擬遣與故殺白契婢女應擬絞抵者罪名生死各别卽名分輕重懸殊業以釁起姦情問擬絞候未便隨事逐節加重且謀殺十五歲以下幼婢係屬專條並非通例若執此推廣則凡因姦因盜謀故殺平人之案死者年在十五歲以下俱當問擬立決恐非持平之道至謀故殺之案情節兇殘者為多以凡論者並無加重之文況四川省李陳氏之案被年甫十四之童養媳宋氏窺破姦情並未張揚而陳氏用竹片鐵錠疊毆多傷又擰脫兩䏩膊骨節猶恐其不死復用力勒斃以死者年歲論則與現案同一十四也以情節論則與現案同一兇殘也以姑媳名分論則與現案同一童養也陳氏旣照例入於緩決永遠監禁則賈氏自當畫一辦理未便兩歧致生死出入　貴寺又云查定例二罪並發從重科斷林朱氏是以因姦殺媳滅口為重罪抑媳同陷邪淫為輕罪假令抑媳同陷邪淫而不繼以謀死則朱氏必無死罪乾隆二十七年趙氏與徐可鳳通姦因媳任氏礙眼囑令徐可鳳並姦任氏致投井身死其時並不將趙氏問抵以慰烈婦貞魂則以死由自盡也然則林朱氏一案仍以殺媳滅口為重罪等語查名例二罪俱發從重論係二罪各為一事如一犯姦一犯盜若盜之罪重於姦則從重以盜論
同一犯姦一係縱姦一非縱姦則從重以軍民相姦論斷無於一事一例一罪之內分輕重之理卽如罪人拒捕殺人律應斬候而搶奪拒捕殺人卽應斬決能以搶奪為輕罪乎例內似此甚多不可枚舉況本例載明因媳礙眼抑令同陷邪淫不從商謀致死滅口是抑媳同陷邪淫正其致死之所因名例中犯罪自首得免所因未聞以所因為輕罪也且林朱氏案內　　聖訓煌煌原以堅貞之烈婦無人抵命故將林朱氏照平人謀殺之例以為倫常風化之大閑復查嘉慶二十一年　　　仁宗睿皇帝於王李氏令姦夫郎復興向伊媳香兒圖姦香兒羞忿自盡一案郎復興案載威逼人致死條因王李氏律不應抵特將郎復興改為絞抵以慰烈婦經本部恭纂為例　　　兩聖先後同揆若合符節　貴寺所引乾隆二十七年趙氏徐可鳳之案係屬舊案與新例不符未便援照　貴寺又云查現行例因姦致死子女滅口親母絞候永遠監禁嫡母絞候繼母嗣母斬候致絕嗣者入秋審情實未絕嗣者永遠監禁若因姦殺媳者皆得永遠監禁與親母無異一體通行則此等淫惡之婦皆得有恃無恐更復何所不為且媳並非其姑所生皆屬義合親姑嫡姑繼姑有何區别定例與乞養子相同毆至篤疾卽應義絕豈得一例以姑比母著於明條等語本部查嫡繼嗣母尚待秋審時分别實緩者原以是否絕嗣為斷至致死伊媳本無絕嗣之理向俱入於緩決永遠監禁若原題仍聲明入於秋審分别辦理秋審時又有何分别豈非具文是以近年各省題本卽聲明入
於緩決永遠監禁經本部照覆具題准行在案至永遠監禁之犯婦終身囚繫囹圄雖遇當赦不准減等揆其情狀眞有求生不得求死不能之勢以懲淫惡之婦似亦不致有恃無恐無所不為又婦人從夫夫之於母旣有嫡繼嗣之分則媳之於姑自應亦為區别且斬絞罪名亦可畫一不致紛歧至律稱姑毆媳至篤疾卽令媳回母家姑止杖九十收贖推原律義以姑毆媳至篤疾則讎隙已成不准離異恐轉啟殘殺之端若謂毆至篤疾卽以義絕則姑媳應同凡論何以律止擬杖且參觀夫毆妻折傷以上如不願離異者驗罪收贖仍聽完聚律文則姑毆媳至篤疾如不願離異者亦當聽其完聚更可隅反總之本部辦理刑名均依律例而定罪用新頒律例則仍以最後之例為準至律例所未備則詳查近年成案仿照辦理若無成案始比律定擬所有姑因姦殺死子婦滅口之案向俱照母子之例入於緩決永遠監禁現在李賈氏一案核與二十二年四川省李陳氏之案情節相符似應畫一辦理未便平空加重相應將李賈氏原稿送回　貴寺詳核會題可也道光二年說帖
史／政書／新增六部題定現行則例／刑部　卷十二至十五／卷之十五　刑部三／私債影射官銀炤定例治罪(P.55-1)..[清鈔本]
私債影射官銀炤定例治罪
康熙四十七年二月內刑部　題為
天語煌煌宜遵事会淂監察御史李　疏称京師咫尺
天威尤宜粛臣奉
命廵城搃計五城門欠六萬餘両原告一百餘人被追帑九百餘人各司坊官終日𢗅𢗅捕皂持票紛紛皆云追比
皇帑細查原由大半民間遠年私債借名託入
皇帑含𡨚負屈無從申辦夫
皇帑尊豈容假冐言念及此不能不為寒心髮指也仰祈
乹断察情弊分別真偽則影射之害除株連之累清囙前來查刑部律內凡私放債典財物每月取利並不淂过三分年月雖多不过一本一利違者以餘利坐賍論罪若負欠私債違約不还者百両以上違三月笞三十五月加一罪止杖六十並追本利給主語民間私債俱有應追之例買売人轉放官銀不完者焉淂不追凡追買売人所借官銀之案刑部騐看借契詳問保証承追恐有私債託入之弊于四十五年十二月內刑部奏請借買売官銀賠償不還者炤承追虧空錢例追取但既行追恐有買売人將遠年私債依附混入亦未可定如有借票年月未有在官債之前及他人文約混冐者俱咨囬內務府查对曾否指借以杜假冐因啟奏奉
旨是依欽遵在案又四十六年三月內買賣人洪七兒所借庫銀轉借与旂民恃強不還控告緣由內務府衙門会買賣人所借銀
両俱係庫銀関係甚属緊要務勒限嚴追追獲銀両不許給買賣人本身觧送內務府庫等因具題奉
旨是依議欽遵在案應將御史李　所奏之處毋庸議若買賣人如違題定例將私債託入指借官銀控告並旡籍不肖之徒將無干人之姓名產業捏称借帑私造文約一経察審不實仍照題定例治罪再買賣人所放銀両有年遠利浮于本者俱照定例追取一本一利完交可也奉
旨依議
史／詔令奏議／四川鹽法志／卷三十四　緝私三　各岸緝私／川楚緝私(P.4-2)..[清光緒刻本]
禁雲貴銅鉛船運員帶私並船戸水手私買厰鹽
林則徐奏略竊查淮鹽銷路惟楚省引額最重而
鄰私浸灌亦惟楚省路徑最多其尤甚者四川江船順流直下船艙夾帶視陸路不啻什倍而滇黔銅鉛皆由川船裝載藉差夾帶視他船又不啻什倍是以嘉慶二十三年奏准於湖北巴東縣之官渡口一帶設立總卡川鹽經過皆須查驗放行嗣因銅鉛船隻不聽稽查道光十五年六月間前督臣訥爾經額奏奉
上諭厯經欽遵查驗無夾帶者立卽放行乃本年三月間據稟貴州龍泉縣知縣童翬領運鉛船二十六隻過官渡口並不泊岸順流直下經巴東縣知縣饒拱辰派役隨同卡員追赴下游之新灘交護宜
昌鎭倭仁布就彼驗放又於四月間據稟有署雲南大關同知彭衍墀領運銅船二十四隻過官渡口亦不攏卡兵役追至斗山沱經倭仁布等起獲水手所帶私鹽七百九十三斤當卽換顧水手仍護送開行前進等情臣查彭衍墀所管銅船旣有起獲私鹽雖係水手夾帶而該運員失於覺察且任聽越卡不泊咎實難辭至童翬所管鉛船雖無起獲私鹽而該船越過官渡口卡而至新灘已厯一百七十五里該處路路可以通私安知非於越卡之後將鹽賣完始聽驗放其船戸冒越避查亦有失察之咎當此疏引杜私之際誠恐相率效尤
大妨鹽務相應請
旨將雲南運銅委員署大關同知事晉甯州知州彭衍墀貴州運鉛委員龍泉縣知縣童翬交部分別議處以示懲儆至護宜昌鎭總兵倭仁布理應欽遵
諭旨親督卡運各員查驗若該船不聽搜查卽應稟揭乃該護鎭僅以趕往新灘截驗一語含糊具稟並不將該船越卡情形明白聲敘迨閱巴東縣知縣饒拱辰稟內始有該船並不泊岸順流直下派役尾追之語飭查屬實是倭仁布前稟顯係意存遷就亦應請
旨將宜昌鎭中軍遊擊倭仁布一並交部議處臣已飭
該卡文武嗣後有船卽驗旣驗卽放不得聽其飛越不許稍有耽延庶於鹽務銅運兩無妨礙抑臣更有請者向來銅鉛船隻在川賣私諸弊久荷
聖明洞鑒是以特蒙
勅諭雲貴四川各省禁運員之短發水腳懲沿途之賣給船鹽
聖諭煌煌咸宜恪遵查辦臣訪聞近來銅鉛船隻多於川省瀘州馬頭及酆都縣之離沱子忠州之洋渡溪雲陽縣之城河口巫山縣之江東觜青石峽跳石一帶裝買厰店川鹽其經過夔州關口亦因書役得規聽其透漏實為淮綱之害合無仰懇
勅下四川總督轉飭夔州府於各船過關查稅之便將所帶私鹽一並認眞查取並飭瀘州酆都忠州雲陽巫各州縣欽遵前奉
諭旨加意稽查如厰店私將川鹽賣給船戸卽行嚴拏懲治倘任意膜視再經楚省獲私除失察偷私之州縣咨會川省查參外其縱漏之夔關一並查取職名照例議處俾各顧考成不分畛域以清川私來源道光十七年
右川楚緝私
史／職官／樞垣記略／卷十二　恩敘七(P.117)
十一年八月二十七日本處奏：前因粵匪、捻匪先後蕩平，同治七年十一月恭奉諭旨，命臣等纂輯方略，當經酌擬章程具奏，並聲明該總纂等如勤奮編輯，擬照成案，分次請獎，供事、謄錄等一併給獎在案。竊查粵匪自道光三十年起事至同治四年勦平，捻匪自咸豐元年起事至同治七年勦平，辦理軍務前後十有九年，凡各路軍營及內外臣工章奏，頭緒紛繁，我文宗顯皇帝神謨廣運，指示機宜，聖訓煌煌，昭如日月。迨我皇上御極後，仰承兩宮皇太后懿訓，燭照無遺，綸綍昭垂，同符前烈。臣等敬謹編纂，綜計勦平粵匪方略四百二十卷、勦平捻匪方略三百二十卷，陸續進呈，蒙發交南書房翰林校閱，均無錯誤。全書兩編，茲已一律告成。計自同治八年二月開館
起，迄今僅止三年有餘即已告成，除進呈本外，又繕陳設本一分，校對亦已過半。所有在館人員，實皆奮勉出力，除臣等不敢仰邀議敘外，其總纂及提調、收掌、纂修、校對、譯漢官、供事人等，臣等公同酌擬獎敘，分繕清單恭呈御覽，伏候欽定。至謄錄人等及其餘供事，擬俟陳設本全行完竣後，由臣等覈其在館功課及平日差使，分別等第，造冊註明，咨部獎敘，其應如何過班銓選之處，統歸吏部覈辦。此次卷帙較多，辦理迅速，該謄錄、供事等格外出力，內有量加從優給予分發之員，懇請飭部毋庸覈減，以昭激勸。再此次所保，不論題選咨留補用各員，係查照軍機處繕修冊檔成案辦理，合併聲明。謹奏。
史／職官／漢官六種／漢官儀二卷　漢應劭撰　清孫星衍校集／漢官儀卷下(P.174)
漢官儀卷下
漢軍謀校尉應劭撰
清孫星衍校集
皇者，大也，言其煌煌盛美。帝者，德象天地，言其能行天(下號曰皇帝)道，「下號曰皇帝」五字乃涉御覽卷七六引下條漢雜事之文而衍，故刪。舉措審諦，父天母地，為天下主。太平御覽皇王部
光武第雖十二，「第」原作「帝」，諸本後漢書光武帝紀注均作「第」，故改。於父子之次，於成帝為兄弟，於哀帝為諸父，於平帝為祖父，皆不可為之後。上至元帝，於光武為父，故上繼元帝而為九代。故河圖云「赤九會昌」，謂光武也。後漢書光武紀注
史／職官／蒞蒙平政錄／告示　二／為嚴拿私販以肅鹽政以裕國課事(P.124)..[清康熙二十八年刊本]
為嚴拿私販以肅鹽政以裕　國課事竊照鹽政上關
國課下濟民生以故興販私鹽者杖一百徒三年倘有帶軍器而拒捕者則又從重而加罪以處焉煌煌律令炳若日星誰敢不遵大抵私販盛則官鹽壅官鹽壅則
國課虧其始害僅及於商人躭懸正課而其究累必貽乎縣令違碍考成言之眞可髪指合行出示嚴拿為此示仰該商並闔邑人等知悉自示之後店內行鹽應酌量公平貿易不許高擡價值爾百姓亦當奉公守法毋貪目前之小利以貽終身之大害倘有驢駝車載興販私鹽許□役恊同約地人等立刻擒拿赴縣按律究治巡役人等又不得借端生事騷擾窮民本縣訪聞定行重處决不輕貸特示
史／職官／未信編／錢穀／第一卷　錢穀上／編審／淸丈事理　章獲鹿稿／禁婪賄示(P.62)..[清康熙二十三年刊本]
○禁婪賄示
為申禁衙役社書鄉保需索以絕賄弊事照得衙役犯賍罪擬流徙里社積蠧一例同科律例煌煌各當凛畏茲以淸查地畝取結丈量此等事理最易叢奸恐有愍不畏死之徒指借名色科歛銀錢捏稱打點招搖賄賂愚民不知入其彀中合行申禁為此示仰粮戶人等知悉查丈地畝係奉
嚴旨凡有地粮務必有分報分有釐報釐少有錯漏卽是身家所關豈容賄弊自貽禍患旣經自備結狀合式填投自買丈量圖册聽候丈量此外原無别項名色可以科歛至於結狀之應駁應收丈量之或先或後本縣悉出親裁並不毫假叅賛無從打點倘有指揑作奸者被害人卽行扭禀以憑申解處死如通同不言許諸人舉首審實給賞首人其作奸之人與受同罪决不輕貸須至示者
史／職官／福惠全書／卷之五／蒞任部　四／詳文贅說／詳文附／請豁免赦前流借錢糧(P.1)..[清康熙三十八年金陵濂溪書屋刊本]
詳文附
請豁免　赦前流借錢糧
為亟請遵　詔豁免以廣
皇仁、以救殘黎事、據闔縣紳衿王士竒等、鄉民張宗顏等呈前事、呈稱、切照郯城彈丸小邑、久被凋殘、三十年來、田地汙萊、人烟稀少極目荒凉之狀、已不堪言、復有四年之奇荒、七年之地震、田禾顆粒無收、人民餓死大半、屋舍盡皆倒壞、男婦壓死萬餘、卽間有孑遺、晝則啼饑號寒、夜則野居露處、甚至父子不能相顧、室家不能相保、老弱轉徙于溝壑、少壯逃散于四方、往來道路之人、見者酸心流涕意謂從此無郯民矣、幸遇
朝廷軫念民瘼、將四年錢糧全蠲、七年免四徵六於是救死扶傷之民將暫緩徵輸之苦稍稍復歸故土、整理舊業其感戴
皇仁已不淺矣。逮康熙八年、又奉有十一月二十五日
恩詔、將順治十六七八年、康熙元二三等年錢糧、實欠在民者、槩行蠲免、闔郯百姓、無不踴躍歡呼、相慶生逢
聖主其為我民計生全者。抑何厚也。自是流移亦漸歸農荒田亦漸墾闢而百姓猶朝夕之不給者、葢以瘡痍方起衣食未豐。非加以數十年之培養。元氣終未易復也。近奉有　部文、欲追　赦前民欠、補還　赦後銀兩、凡
在庶民。誼當急公。但五六七等年、借解元二三、並順治十六七八等年錢糧、實係小民窮苦、輸納無資而前任迫於考成。不得不那新補舊。迺今奉　赦已久、以借解不准議蠲、仍行追補、但查借解雖在未　赦之年。而追補實在已　赦之歲。夫欲追旣　赦之民欠。以補借解之倉口。則是昔已　赦而今復追也　煌煌天語。其何以恪遵乎。况目下十年錢糧。就在開徵。五六七八九年、又經帶比。正苦三空四盡何能剜肉醫瘡。切恐窮民難支。紛紛思逃使旣去者決不復歸見在者亦當轉徙不惟舊欠難追亦且現徵無措非獨郯民之憂實賢父母之責也士奇等身歴艱難。萬民急切故敢合詞呈控。伏乞俯念下情、體察民隱、特賜具詳、祈　恩豁免、非敢邀殊恩於望外、止祈信　詔旨於已頒。則郯人垂死之年。卽更生之日也。等情具呈到縣、據此該卑縣復查得郯邑康熙五六七年借解元二三順治十六七八等年錢糧通計五千五十七兩三錢有奇、新奉　部議、再蒙憲檄、勒令追解、自應祗遵。然在郯民。實有萬萬不能堪者郯邑地瘠民貧。當荒殘久困之後。災祲叠見之餘。戶
口消耗日甚。錢糧逋欠更多。我
皇上哀此窮黎、旣蠲惟正之供、屢浦賑施之澤、已深悉民力之不支矣。數年以來、厚生之計未周。追呼之擾如故即六七八年錢糧。原額每缺于前官。考成並急于今日。故九年歲內。一時並徵。艱難備至。若復追節年借解之銀是一年之中而取足十餘年之欠額嗟嗟罷甿何以堪此卑職常公事出外。見民間食饜糟糠。面多菜色。寒冬風雪體無完衣且聞有旬斷炊烟凍餒自經者卑職雖時加撫恤。然四境之遙。何能遍及。今復追比　赦前舊欠。方春之土。棄而不耕。數椽之居。復無所戀舉欲携妻挈子逃之別境是使
朝廷數十萬之金錢蠲賑全活之民而一旦迫之流離失所不甚可惜哉卽以追比言之民雖愚賤。未有不畏敲朴者。當其髓枯骨盡。救死不贍之時。加以催科孔亟。萬一挺而走險雖有桁楊何以加之是未能取贏積歲之逋欠而先失土著之民心使邑境空虛田廬荒廢將聽其散亡而不為之所乎抑廣為招徠而加之意乎
聖天子惻然念之當又不啻如四年之蠲七年之賑矣然
與其議蠲于旣散之後孰若輟徵于未散之先與其發帑以賑而更多其費孰若悉蠲是逋而大暢其恩乎前蒙　院臺具　題以未完錢糧雖在未赦之內。其應追民欠。實在　赦免之年。　仁言愷切。眞足感動、
天聽。而　部議以臺臣張　條奏疏內、借解錢糧、仍行追解、又云　赦內止免實係民欠、未免官借補解切意以為錢糧原有定欵。慮因那借開混冐之端。新舊或有暫移。亦必按追補本倉之數其在　大部臺臣。豈非為
軍國籌至當計深遠哉然借解者官而錢糧則實輸公府逋欠者民而蠲免已久奉　恩綸揆其借解之由當日之官不過那緩就急若以借解之銀算歸本年項下于正額原未有虧也今日之民亦孰非殘喘餘生而援以蠲免之條悉豁節年追補於　詔旨正相符也且
臺臣原奏。在康熙四年。條議固所當遵。
皇上恩蠲。在康熙八年　詔旨尤為可信、卑職昨閱正月二十二日邸報有　戶部題覆甘撫華　會同　總督莫　為秦屬蠲免一疏、內稱寧州等八州縣、九年帶徵、七年未完銀、一萬三千一兩零、糧一千五百五十九石
零實皆土瘠、民貧、追比敲朴、萬難取盈、　題請豁免、
部議覆准、業奉　俞旨、則秦省九年帶徵糧銀、
皇上不難施浩蕩之恩况八年　恩詔普天同慶而反不得沾蠲免之實乎卑職一介微員。應否蠲免。安敢置喙獨是郯民困苦已極恐徒事追比終屬無益目覩阽危之狀最為眞切。若坐視不言倘一旦驚惶逃竄不可阻禦舊欠無追新糧莫措則卑職之罪莫可逭矣頃奉
憲牌照數追解、郯邑紳士災民久切　仁天之戴翹首跂足所望亟為拯救以延旦夕之命者不異大旱之冀甘霖也伏乞　憲臺轉詳　院憲、補牘具　題懇遵
原詔。准與豁免。俾安土之衆。免致流離從此郯城百姓。永永為
朝廷輸租納賦之良民世世為　憲臺頌義感恩之赤子郯民幸甚、卑職幸甚、
史／職官／治安文獻／卷之一／錢榖部一／公檄／急催兌運以副欽限牌　黃又生(P.25)..[清康熙刊本]
急催兌運以副欽限牌
黃又生
為急催兌運以副欽限事。炤得漕事比于軍機、賞罰必行大法、煌煌聖諭。不啻鼎鑊在前。斧鉞在後矣。本院頻接部咨。寢食為廢。心胆幾裂。意在事諸司。同為臣子。上念君父之焦勞。下惕身名之傾覆。慮無不翻然震動。宵旦拮据徵米募船。以副冬兌之限。乃動色相戒。飛檄嚴催。亦已舌敞頴禿。而所報徵貯在倉者。尚爾寥寥無幾。轉盻歲聿云暮。弁旗臨倉候兌。各有司束手莫支。玩功令而誤軍儲。功名固不足惜。豈甘以性命為嘗試耶。該道身膺危漕。責耑催募江南二百餘萬之儲糈、全視該道一力擔當、豈可任諸司之
玩愒而不猛為振刷也。合行嚴催。為此牌仰本道官吏。炤牌事理。即便嚴督各屬印官。務將本年漕運兌米。作速徵輸。勒限嵗裡完足貯倉。矣旗船一到。星速交兌。其僱船銀兩。不拘庫貯何項。檄属先行弔給。責令委官恊同衛所運弁。炤數僱買。駕赴水次。以應冬兌欽限。如或有司泄玩。猾胥抗違。即行指名揭報。以憑飛叅請旨拿問。若骫法不舉。隨悞全漕。自貽伊戚。本院亦惟有據實入告。萬不敢狥情靣以干嚴譴也。文到該道即刻飛棹躬臨水次。逐一督察。醒彼聾瞶。共圖挽維。事急矣。時廹矣。速之。慎之。
史／職官／州縣事宜／河東總督臣田文鏡欽遵聖諭條列事宜／愼延幕賔(P.27)..[清道光八年刊本]
愼延幕賔
按唐之節度觀察等使。赴任之時。皆自徵辟幕僚所謂叅謀記室。卽今之幕賓也。我
聖上加意吏治。
特頒
上諭。嗣後督撫所延幕客。須擇歴練老成。深信不疑之人。將姓名具題。如効力有年。果稱厥職。行文咨部議敘。授之職位。以示砥礪。欽此。仰見
睿慮周詳。明無不照。葢以外吏之幕賓。共勷政治。務在得人
天語煌煌。誠愼之也。然自督撫以下。司道府廳州縣。衙門雖自不同。俱各延有幕賓。均宜仰體
聖意。擇交維謹。而初任之有司。更當愼重其事。葢刀篋簿書。旣未學於平日。刑名錢穀。豈能諳於臨時。全賴將伯。助兹鞅掌。若所倚非人。則彼以濫竽而敗事。我卽覆餗而負咎矣。故筮仕方新。必求品行端潔。學問優長。旣歴練於事情。更精卓於識見者。延之入幕。與共晨夕。資其佐理。以勤夙夜。庶幾賓主砥厲。相藉有成也。但幕賓之愼其選。人猶知之。而於掛號一事。則多視為末節。不知州縣公務。頭緒繁多。凡一應正雜錢糧。文移牌票。各宜立簿稽查。俱須登記明白。乃百事之條目。庶務之綱領也。必擇其熟練精細者。為之職掌。分門别類。眉目畢淸。然後事之應行應覆。應比應催者。一覽可查。均得依期完結。按限督銷。而書役混朦之弊。技無所施。否者徒有一簿。而不知緩急何事。空有一號。而不
查遲早何時。案牘紛紜。定滋叢脞。所以幕賓需人。固不可不愼其選。而掛號一項。又不可不重其事也。
史／職官／州縣須知／嚴禁捕役妄拏告示　各役妄用鎻鍊附(P.7)..[宦海指南本]
嚴禁捕役妄拏告示各役妄用鎻鍊附
為嚴禁捕役妄拏事。照得例設捕役專司緝賊。誠以賊息則民乃安法甚善也。若妄拏無辜。及敎賊誣扳良民律有明條。罪治斬絞。煌煌
功令誰敢故違。乃本邑捕役承票。緝賊。往往將票內無名之人。捉影捕風。到處嚇詐。甚則商合伊夥假報竊案。迨經奉緝。又將伊等平日豢養之賊。及曾經犯竊旋卽改悔之人捉送到官。敎令誣扳某人接買贓物。某人知情同夥。遂至一案輾轉波連十數人。至二三十人不等。層層剥削。良善破産傾家。不可勝數。吾民受害已深實堪憫惻。本縣在江西。也是百姓。設身處地。何能堪此。今躬膺民社。官稱父母。若明知地方有如此大害。不為痛革。是本縣縱蠧殃民。亦卽民之賊也。本縣之子孫。豈但被捕役誣陷耶。除逐案嚴懲外。合行列欵出示嚴禁。為此示仰軍民人等知悉。嗣後捕役不帶本縣印票。及印票內無名之人。平空。指為某衙門某賊所扳。向爾嚇詐者。准被害之人。立卽着人赴縣鳴鑼。本縣大堂懸有大鑼一面。立將該差嚴究。斷不使爾等絲毫受累也。毋違。特示
今將嚴禁捕役誣良妄拏及各役妄用鎻鍊各欵列後
計開
一捕役到鄉。爾等須問明來厯。查騐有無印票。如並無本縣印票。妄行拏人。及起贓者。淮被害人着人赴縣鳴鑼喊禀。
一捕役到鄉。雖執有本縣印票。而所指拏之人。票內無名者。准被害人着人赴縣鳴鑼喊禀。
一捕役及一切差役到鄉。承票喚人。所喚之人。雖係票內有名但姓名之旁。並未硃標鎻字或票鈐有不鎻二大字圖章。而該差竟敢妄行用鎻。索得銀錢始行開放者。准被害人到案時口禀。以憑追贓。算息給領。
以上三條。本縣為吾民革除蠧害一片苦心。旣不費錢。又不費力。但經鳴鑼喊禀。或當堂面禀。不必具呈。立予究辦。為吾民伸寃吐氣。若本縣。僅付空言。不能實力為爾作主。尙靦然為民父母耶。請誧
之。特示。
史／職官／蜀僚問答／罰贖惡習有志愛民者不為(P.17)..[清同治七年江蘇書局牧令書五種本]
罰贖惡習有志愛民者不為
或問近來各處官員間有修祠廟橋路等工。遇富民犯法。乃罰令出錢贖罪。罰得之錢。以些微充公用。而以强半入己。其事可行乎。曰。必不可行。借充公之名。為攫取之端。又明目張膽行之。此穿窬伎倆所為。予在川到任自誓吿示將此意懇切言之。況例載罰穀若十石以上。錢十千文以上。卽須　奏聞。若匿不詳報。別經發覺。嚴
加議處。重則革職。仍計贓科以枉法之罪。輕亦降調。又道光四五年間。欽奉　上諭申明舊例。嚴禁各州縣罰贖。　天語煌煌。功令嚴切。自愛愛民者可不慎哉。予作牧民司數年。同人有譽予潔廉者。所部士民有誇予淸而形諸歌詠者。予不敢當。所差堪自問者。惟此未罰人分毫一節。廿年來可以無慚衾影。上對　君父。下答民生耳。葢予學治主意在保富。罰贖之錢皆出自富民。故毅然有所不為。願諸君子毋墮時趨也。
史／職官／庸吏庸言／上卷／嚴禁捕役妄拏告示　各役妄用鎖鍊附(P.6)..[清同治七年楚北崇文書局刊本]
嚴禁捕役妄拏告示各役妄用鎖鍊附
為嚴禁捕役妄拏事照得例設捕役專司緝賊誠以賊息則民乃安法甚善也若妄拏無辜及敎賊誣扳良民律有明條罪名斬絞煌煌　功令誰敢故違乃本邑捕役承票緝賊往往將票內無名之人捉影捕風到處嚇詐甚則商令伊夥假報竊案迨經奉緝又將伊等平日豢養之賊及曾經犯竊旋卽改悔之人捉送到官敎令誣扳某人接買贓物某人知情同夥遂至一案輾轉波連十數人至二三十人不等層層剝削良善破產傾家不可勝數吾民受害已深實堪憫惻本縣在江西也是百姓設身處地何能堪此今躬膺民社官稱父母若明知地方有如此大害不為痛革是本縣縱蠹殃民亦卽民之賊也本縣之子孫豈但被捕役誣陷耶除逐案嚴懲外合行列款出示嚴禁為此示仰軍民人等知悉嗣後捕役不帶本縣印票及印票內無名之人憑空指為某衙門某賊所扳向爾索詐者準被告之人立卽著人赴縣鳴鑼本縣大堂懸有大鑼一面立將該差嚴究斷不使爾等絲毫受累也毋違特示
今將嚴禁捕役誣良妄拏及各役妄用鎖鍊各款列後
一捕役到鄉爾等須問明來歷查驗有無印票如並無本縣印票妄行拏人及起贓者準被害人著人赴縣鳴鑼
喊稟
一捕役到鄉雖執有本縣印票而所指拏之人票內無名者準被害人著人赴縣鳴鑼喊稟
一捕役及一切差役到鄉承票喚人所喚之人雖係票內有名但姓名之旁並未硃標鎖字或票鈐有不鎖二大字圖章而該差竟敢妄行用鎖索得銀錢始行開放者準被害人到案時口稟以憑追贓算息給領
以上三條本縣為吾民革除蠹害一片苦心旣不費錢又不費力但經鳴鑼喊稟或當堂面稟不必具呈立予究辦為吾民伸寃吐氣若本縣僅付空言不能實力為爾作主尙靦然為民父母耶請試之特示
史／職官／南臺舊聞／卷三　提綱三／事蹟(P.5-2)..[清康熙壬寅年(1722)序刊本]
傅咸為御史中丞每有奏劾或日暮則捧白簡整簪帶竦誦不寐坐以待旦於是貴游懾服臺閣風生
咸御史中丞箴煌煌天文衆星是環爰立執法其暉有煥執憲之綱秉國之憲鷹揚虎視肅清違慢蹇蹇匪躬是曰王臣既直其道爰顧其身身之不顧孰有弗震邦國若否山甫是明專用彼相莫扶其傾淮南
搆逆實憚汲生赫赫有國可無忠貞憂責有在繩亦必直良農耘穢勿使能植無禮是逐安惜翅翼嗟爾庻僚各敬乃職無為罰先無怙厥力怨及朋友無慚於色得罪天子內省有恧是用作箴維以自敕同上
史／雜史／宋人軼事彙編／卷十九／唐珏　林德暘　謝翺　鄧剡(P.1048)
鄧中齋剡字光薦，丞相信國公客也。宋亡，以義行著。其所賦鷓鴣詞，有曰：「行不得也哥哥，瘦妻弱子羸馱。天長地久多網羅，南音漸少北語多。肉飛不起可奈何，行不得也哥哥。」其意可見矣。其所贊文丞相像有曰：「目煌煌兮疎星曉寒，氣英英兮晴雷殷山。頭碎柱兮璧完，血化碧兮心丹。嗚呼！孰謂斯人不在人間？」時虞伯生集挽丞相詩曰：「徒把金戈挽落暉，南冠無奈北風吹。子房本為韓仇出，諸葛安知漢祚移？雲暗鼎湖龍去遠，月明華表鶴歸遲。何須更上新亭飲，大不如前灑淚時。」遂昌雜錄
子／筆記／水窗春囈／卷上／13癸巳縣試(P.11)
13癸巳縣試
吾邑縣試，頭場報名者二千餘人，其實能完卷者不過小半，其大半皆惡少藉考為名，以故頭場向不點名，恐人多事也。
道光癸巳，靈穎生大令蒞潭，先期示諭欲遵功令點名，既而變計，而礙於煌煌告示，未便收回成命，傳集保，令公稟邀求，并出具不致滋事切結，同人均已畫諾矣。予後至，獨不肯從，將結狀裂之，拂袖而出。是夜，靈不得已，坐堂皇點名，昏黑之中，擁擠大，瓦礫飛擊，致傷頭額，因匿於樓房，聽其蜂涌歸號，勉強終。間一日，例應考經文。聞已派民壯多名，準備拏人，將興大獄。且云：「昨見裂結狀之歐陽生，視瞻非常，事者必此人所使也。」於是同人皆尤予孟浪，且戒予所保之三百餘人不令進場。予謂不考經則不能送府送院，吾亦何能避禍而誤人前程耶！
因思人之急欲前進者以無駐足之所也，乃集戲園中茶擔長凳數百條，擺到考棚外，東西兩頭入坐者送茶一鍾，又喚水煙袋數十管，均不索錢。城內酒肆，通夜以酒麵伺應送考之人，亦不索錢。又令禮房造具影牌，仿照鄉試科場之法，每牌五十名，派一紳士按名前後押令魚貫而入，無不步履安緩。官亦無從發作，但怒目相視而已。時本府已接考傷官之稟，委員來縣登岸，見此光景曰：「靈穎生真胡，幾曾見縣試進場有如此井井者。」即回省以無事覆。時本府為張乙舟太守，詗知予所布置，予時應嶽麓書院課卷取列第一，張公傳見，極為歎賞，并勗予他日為有用之才。時予方二十六歲，頗亦自負。不意終老牖下，一無表見，有愧張公屬望多矣。
子／筆記／世載堂雜憶／清陵被劫記(P.230)
「有明十三陵，封鬣至今屹，斯仁若可廢，安用良吏筆。」
(注)順治元年，以禮葬明崇禎帝后及妃袁氏、兩公主，並天啟后張氏，萬曆妃劉氏，仍造陵墓如制。先是設看守明十三陵，每陵夫二十四名，田二十二頃。至是定制，除萬曆陵不設外，其十二陵，各設太監及夫，役照給田，仍命戶部量給歲時祭品。二年，設守明太祖陵太監人丁祀田二百晌。三年，昌平民王科等盜發明帝陵，伏誅。八年諭禮部：「元年定守明朝諸帝陵寢並祭典，因神宗與我朝有嫌，故裁之。朕思前朝帝王陵寢，理宜防護，況我朝凡事俱從寬厚。今神宗陵，著照明十二陵例，以時致祭，仍設太監陵戶看守。」十六年命內大臣索尼祭崇禎帝，復遣官祭明成祖以下陵。諭工部：「前代陵寢神靈所接，理應嚴為防護。朕巡幸畿輔，道經昌平，見明代諸陵殿宇，墻垣頹圯已甚，近陵樹木，多被砍伐，向來守護未周，殊不合理。爾部即將殘毀諸處，盡行修葺，現存樹木，永禁樵採，添設陵戶，令
其小心看守。責令昌平道官，不時嚴加巡察，爾部仍酌量每年或一次或二次，差官察閱，勿致疏虞。」高宗大修明十三陵詔言，雖費百萬不靳；同治初收復江寧，亦詔修明太祖陵。
「推之極藩墳，禁周以悉，煌煌聖祖語，包孕何宏達，固無期報心，足以愧後哲，坎坷甯待論，德在天地闊。」
(注)康熙二十二年刑部題發掘故明廢藩墓盜案，上諭大學士等：「部議照盜發常人墳墓律，擬絞。盜發藩王等墳墓，何得與平人一例，凡歷朝俱應稱某代，必稱故明，深覺未當。以後奏章，凡『故明』、『廢藩』字樣，應悉除之。其盜發墳墓，與撥人看守之處，九卿詹事科道議奏。」
子／筆記／庸閒齋筆記／卷七／125耕耤大典(P.158)
125耕耤大典
耕耤之禮，各直省屆期舉行。江南諸縣皆以穀播，上海則兼播棉子，以其地產棉也。記余道光壬辰歲在京師詣先農壇，恭觀皇上耕耤之所。壇地遼闊，約有數里，龍鱗鳳隰，隴畝縱橫。居中為太歲廟，廟前為祈穀壇，後為貯耤倉，殿宇規制宏麗。樹皆松柏，臥者，立者，虬枝蟠結，黛色參天，大抵是數百年物。當隴畝前起耕耤臺，臺以板為之，地則耤之以椶薦。臺前撘山棚，棚皆以五彩綢綾結成，光燦奪目。皇帝躬耕之處，地約一畝許；兩旁分十二畦，乃三王、九卿扶犂之所。時正值諸王公方演御耕牛，牛色正黃，身披黃緞龍韉，以黃絲繩籠，其頭頂竪金牌，上
嵌紅寶石。一執鞭、執便桶之農官隨行。耕時，兩旁立校尉，執五色春旂者二十四人，歌禾詞者二十四人，依牛行，上下三推畢，春旂即退。三王、九卿之牛皆以黑緞、紅緞為韉，襄事者俱風簑雨笠以象農事。煌煌鉅典，仰見聖朝重農之盛意矣。
子／筆記／履園叢話／叢話九　碑帖／周石鼓文(P.231)
叢話九
碑帖
周石鼓文
周石鼓文在京師太學儀門內，為石刻中最古，高二尺，廣徑尺餘，形似鼓，而頂微圓，其一如臼。相傳為周宣王獵鼓也。初棄陳倉野中，按續漢郡國志右扶風陳倉注引辛氏三秦記云「陳倉有石鼓山，鳴則有兵」，並非上有石鼓舊文也。今金石家輒曰陳倉石鼓者，恐誤。唐鄭餘慶徙鳳翔縣學，而亡其一。宋皇祐四年，向傳師得之民間。大觀二年，徙汴京國學，以金嵌其字。靖康二年，金人輦至燕，剔其金，置大興學。元大德十一年，大都教授虞集始移國學。其篆凡六百五十言，至元中存三百八十六字，今僅存者二百八十餘字而已。謂為周宣王鼓者，韓愈、張懷瓘、竇臮也；謂為文王鼓至宣王刻詩者，韋應物也；謂為秦氏之文者，鄭樵也；謂宣王而疑之者，歐陽修也；謂宣王而信之者，趙明誠也；謂為成王鼓者，程琳、董逌也；謂為宇文周物者，馬定國也，故王伯厚皆駁正之。至楊用修云得李賓之家唐人搨本全文，恐是升菴偽造。今陽湖孫淵如觀
察竟取楊本刻諸虎邱孫子祠，亦好奇之甚矣。高宗純皇帝以乾隆庚戌親臨辟雍，見石鼓漫泐，為立重欄，以蔽風雨，即以原文集為十詩，再刻十石，並御製石鼓文序，仍從韓愈定為宣王時刻。聖訓煌煌，垂示萬古，真藝林盛事云。
子／筆記／蕉廊脞錄／卷一／38奕譞飾終之典／一(P.35)
38奕譞飾終之典
一
光緒十六年十一月二十一日，內閣奉上諭：
朕欽奉慈禧端佑康頤昭豫莊誠壽恭欽獻皇太后懿旨：
自古帝王以孝治天下，必推本於所生，而禮有經權，尤必折衷至當，方足以昭示來茲。恭讀高宗純皇帝御製《濮議辨》，援引《禮經》，垂為定論，稱「所生曰皇帝本生父，歿則稱本生考，立廟於其邸第，為不祧之廟，祀以天子之禮，合乎父為士、子為大夫，葬以士、祭以大夫之義，則尊親之誼交盡，而於公義私恩兩無遺憾。」聖訓煌煌，昭垂萬世，洵為協於天理人情之至。皇帝入嗣文宗顯皇帝，誕承大統，光緒元年正月醇親王奕譞密陳豫杜妄論一路 [疏]內稱：「歷代繼統之君推崇本生父母者，以宋孝宗不改子偁秀王之封為至當」，「將來如有以治平、嘉靖之說進者，務目之為姦邪小人，立加屏斥」等語。持論正大，敬徵高宗純皇帝御論，正相脗合。其志慮之忠誠，防維之深切，方之古純臣何以加茲！上年二月初二日，因吴大澂之奏，特降懿旨，將王之密疏宣示中外，俾天下臣民咸知我朝隆軌超軼前代，而醇親王寅畏之本心從此昭然若揭。詎意天不假年，溘然長逝，痛惜之極，悲感彌深。醇親王著定稱號曰皇帝本生考，所有一切飾終喪祭典禮，自宜恪遵祖訓，詳定彝章，用遂皇帝恩義交盡之忱，兼表賢王終始不渝之志。著派御前大臣、軍
機大臣、翁同龢、孫家鼐會同禮部妥議以聞。欽此。
子／宗教／正學鏐石／釋鬼神祭祀之辯(P.37-1)..[清刻本]
天學論天神、唯奉天主之命、司造化之事、而無柄世之專權、故一切祭祀、用以欽崇天主、而必不可移而以事他人他物、如臣工敬愛朝廷、以萬萬年呼之、斷不容襲其稱、而加于本國之臣宰、及異邦之敵讐者也、儒論云、鬼神、自造化而言、是專言之也、
主乎祭祀而言、是偏言之也、夫造化自有元尊。人心决有定向。鬼神雖職司造化。不過分攝而已。此之在位者。非彼所謀。彼之秉權者。非此所代。天下寧有專造化之鬼神哉。既無可專言之鬼神、以主造化。則亦無可偏言之鬼神、以主祭祀借曰鬼神。亦必有當祭者。必其此鬼神。知能大全。無與耦尊。人世之吉凶禍福。惟其所操。更無有可旁分者。即偏言祭祀。何不可。不然、彼眾多鬼神。其間異名異職、槩以事之、則有所難。偏擇一而事之、又有所弗
兼。吾欲祭祀將向何鬼神、而可容其偏狥乎。矧天主比於朝廷。鬼神例於臣僚。煌煌大祭。義切欽崈。幾見對越趨蹌之班。而有儷然恭己之臣子。又安見履明標之位。而有赫然臨汝之鬼神乎哉。苟移事主之禮、以事鬼神。是悖朝廷而拜禮其臣宰也。非禮之所敢出矣。微論天神奉主。弗克承祭。即傲魔欲抗主擬主。而永罰在身决無謬於祭祀之典。彼世之貿貿焉、趨魔而謟事之。是又舍所事之君王、而臣服其寇讐、尤大謬之極者也。然則祭祀可
凟言也哉。
子／宗教／不得已辯（南懷仁）／自序(P.1-1)..[清刊本]
自序
懷仁遠西鄙儒靜修學道口不言人短長若事關
國家億萬年之大典。則不禁娓娓焉。諍而白之。葢言乎其所不得不言也。仁自順治十六年。荷
世祖章皇帝欽召進京。豢養繼曆。康熈三年。楊光先以一誑詞。搆彌天大獄。方是時。若望瘖矣。懷仁入中土未久。語言不通。一詞莫措。幸蒙
皇上洞鍳。待以不死。仁等得仍栖
賜宅掩關靜息之餘。細繹光先所布十謬等書。其
所勦襲者。皆前朝已敝之舊法。其所詆毀者。皆
世祖特用之新法。仁不勝忿激。因著此不得已辯。以待公評。夫天文者。
朝廷之實政。儒者之實學。非比一人一事。可以掉三寸之舌。立地雌黄。洒筆端之墨。依稀形似者也。此其道在於測驗。書曰。日中星鳥。宵中星虚。又曰。在璿璣玉。以齊七政。皆言測驗也。測驗之法不一。舉其膚淺而易見者言之。如日月之交蝕。太陽之出入。晦朔之盈虧。五星之纏度。舉世
之人。有目共見。測之而驗者法也。測之而不驗者非法也。盡人以合天者。懷仁之言也。强天以合人者。光先之言也。光先胸無確據。强辯飾非不過借曆法以行恩怨。無怪乎屢測而屢謬也。大抵天文之學。世代愈久。其講求愈精。古來剏製曆法者。其聰明百倍於今人。其艱難亦百倍於今日。然一時之窺測。未能盡備也。閱數百年。數千年。代有其人。周詳考究。而其法愈精。其學愈驗。懷仁一腐儒爾。幸而生千百世之後。曆法
詳備之時。守而勿失。以上測天行。所以屢測而屢合者。非仁之能也。實法之善也。且新法之行。二十餘年矣。以
先皇帝之神聖。幾經詳慎。部測。監測。屢
遣内外大臣公同測驗。宻合無差。奉有盡美盡善。永遠遵行之
旨。
特賜
勅書云。天生賢人以助朕造曆又云。補千年之缺略
成一代之鴻書。煌煌
天語。至今猶存。乃光先以舊法為善。以新法為謬。竊無稽之唾餘。逞明季上書之故態。鴟張簧皷。不崇朝而監員八人。無辜駢首。傷心慘目。寧不獨愧於心乎。且光先之言。謂但知曆理。不知曆法。夫法出于理。理以法徴。此千古不易之定論。今光先止認通理。而不敢認通法者。其心葢懼曆法有測驗可據。立時可辨眞偽。曆理人多未諳。或可以强辨支吾。奸計若此。其自欺欺人以欺
天欺上。豈不貽笑於天下哉。至康熈九年。
上命内大臣。内院部院大臣一測於靈臺。再測於午門者兩閲月。疏稱懷仁所言。件件皆合。光先所言。件件不合。又
命
親王。及廷臣會議。疏稱光先然無知。妄生事端。誣害多人。奏請大辟。吁。今而後。
國家之大典已正。千古之是非得白。懷仁可以無言矣。竊恐天下後世。見光先之書。猶有惑於紙
上空言者。謹將其所布十謬等書。條分縷析。言必有慿。法必有驗。孰得孰失。世必有能辯之者。
極西耶會士南懷仁識
子／宗教／生祠緣由冊..[抄本]
一統志第八十六卷第二十四章
雲南金齒軍民指揮使司城南一十里亦有武侯庙蜀漢諸葛亮擒孟獲時屯营于此民懷其德立祠祀之至今土人自稱為諸葛遺民名其地為諸葛村明朝揭傒斯詩云突精厭□都卧龍起南陽漢業入三顧蜀日宣重光豈伊
山川阻況在兵力強八陣通神明二表貫窮蒼天運有隆替吾君自虞唐煌煌十萬師聲威搖八荒大星隕渭南萬古一悲傷但使漢賊分安有終不亡桓桓䔥將軍雙精出永昌下　城南祠為我酹一觴
子／宗教／辨祭參評／𠫵評總論(P.32-1)..[抄本]
𠫵評總論
謹按中國祀先祀聖。二者不同於他祀。以非聖與祖。欲人尊奉之也。但因後人追報之情則然耳且其礼亦非認為至尊莫重者也。何以言之。郊社之礼。所以祀上帝者。惟天子得行之。則煌
煌鉅典已為不可僣越之舉矣。向使中國無而共議敬事真天主之礼。則聖教大行之日。自不外彌撒祭義可知。若以求福免禍為中國祭義礼本意。而疑與彌撒相埒。何其大相懸絕也。盖以聖與祖有禍福之權。則先無以服彼不求福免禍者矣。或又以愚氓雜有異端俗說于正礼中。即不可行。則亦持論之偏也。盖礼制原属公理。如惡其後有俗說。竄入則宜去其小疵。而仍存其大礼。方為至當。今𨵃辨祭篇內所言。每以中國祭祀。皆為求福。只宜向於天主。是擬人立之礼如彌撒大祭。非異端乎。設有人以敬人𩔗之礼。用於天主者。吾知爾必曰。不敬莫大乎是。此曷故
哉。盖以天主為非真主不可也。以祭祀為即敬真主之礼。又不可也。不可。則極尊之礼。方為至重。必属彌撒必献天主必鐸德每日行之於聖臺。不可更易者也。若祭祀之礼。不為極重出於人情関於風化。其子弟以時行之於親师代有轉移者也。若晣理未精。而盡以中邦全無事上帝之礼皆貿貿然求主於人𩔗之中。不亦視人為不靈之甚矣乎。請立說者再詳察焉。
大西耶穌會士李西滿授
閩中景教後學李良爵述
子／道家／莊子集釋／外篇／卷四上／駢拇第八(P.311)
是故駢於明者，亂五色，淫文章，青黃黼黻之煌煌非乎？而離朱是已【疏】斧形謂之黼。兩己相背謂之黻。五色，青黃赤白黑也。青與赤為文，赤與白為章。煌煌，眩目貌也。豈非離朱乎？是也。已，助聲也。離朱，一名離婁，黃帝時明目人，百里察毫毛也。　【釋文】《黼黻》音甫，下音弗。周禮云：白與黑謂之黼，黑與青謂之黻。《煌煌》音皇。廣雅云：光也。向崔本作。向云：馬氏音煌。毛詩傳云：皇皇，猶煌煌也。煌，又音晃。◎盧文弨曰：舊作光光也，今據本書刪一光字。《非乎》向云：非乎，言是也。《離朱》司馬云：黃帝時人，百步見秋毫之末，一云：見千里針鋒。孟子作離婁。《是已》向云：猶是也。。多於聰者，亂五聲，淫六律，金石絲竹黃鐘趙諫議本鐘作鍾。大呂之聲非乎？而師曠是已【注】夫有耳目者，未嘗以慕聾盲自困也，所困常在於希離慕曠，則離曠雖性聰明，乃是亂耳目之主也。　【疏】五聲，謂宮商角徵羽也。六律，黃鐘大呂姑洗蕤賓無射夾鐘之徒是也。六律陽，六呂陰，總十二也。金石絲竹匏土革木，此八音也。非乎，言滯著此聲音，豈非是師曠乎。師曠，字子野，晉平公樂師，極知音律。言離曠二子素分聰明，庸昧之徒橫生希慕，既失本性，寧不困乎！然則離曠聰明，乃是亂耳目之主也。　【釋文】《五聲》本亦作五音。《師曠》司馬云：晉賢大夫也，善音律，能致鬼神。史記云：冀州南和人，生而無目。。枝於仁者，擢德塞性以收名聲，使天下簧鼓以奉不及之法非乎？而曾史是已【注】夫曾史性長於仁耳，而性不長者橫復慕之，慕之而仁，仁已偽矣。天下未嘗慕桀跖而必慕曾史，則曾史之簧鼓天下，使失其真性，甚於桀跖也。　【疏】枝於仁者，謂素分枝多仁義，由 猶如生分中枝生一指也。擢用五德，既偏滯邪淫，仍閉塞正性。用斯接物，以收聚名聲，遂使蒼生馳動奔競，由 猶如笙簧鼓吹，能感動於物欣企也。然曾史性長於仁義，而不長者橫復慕之，捨短效長，故言奉不及之法也。擢，拔；謂拔擢偽德，塞其真性也。曾者，姓曾，名參，字子輿，仲尼之弟子。史者，姓史，名鰌，字子魚，衛靈公臣。此二人並稟性仁孝，故舉之。　【釋文】《擢德》音濯。司馬云，拔也。◎王念孫曰：塞與擢義不相類。塞當為搴，擢，搴，皆謂拔取之也。廣雅云：搴，取也，(楚詞離騷注及史記叔孫通傳索隱引許慎，並與廣雅同。方言作攓，云：取也，南楚曰攓。說文作，云：拔取也。)拔也。(樊光注爾雅及李奇注漢書季布欒布田叔傳贊，並與廣雅同。)此言世之人皆擢其德，搴其性，務為仁義以收名聲，非謂塞其性也。淮南俶真篇曰：俗世之學，擢德攓性，內愁五藏，外勞耳目，乃始招蟯振繾物之毫芒，搖消掉捎仁義禮樂，暴行越智於天下，以招號名聲於世。又曰：今萬物之來，擢拔吾性，攓取吾情。皆其證也。隸書手字或作，(若擧字作舉，字作奉之類。)故搴字或作，形與塞相似，因譌而為塞矣。《簧鼓》音黃，謂笙簧也。鼓，動也。《曾史》曾參史鰌也。曾參行仁，史鰌行義。《跖》之石反。。駢於辯者，纍瓦結繩竄句，遊心於堅白同異之閒，而敝跬譽無用之言非乎？而楊墨是已【注】夫騁其奇辯，致其危辭者，未曾容思於檮杌之口，而必競辯於楊墨之閒，則楊墨乃亂羣言之主也。　【疏】楊者，姓楊，名朱，字子居，宋人也。墨者，姓墨，名翟，亦宋人也，為宋大夫；以其行墨之道，故稱為墨。此二人並墨之徒，稟性多辯，咸能致高談危險之辭，鼓動物性，固執是非；由 猶如緘結藏匿文句，使人難解，其游心學處，惟在堅執守白之論，是非同異之閒，未始出非人之域也。蹩躠，由 猶自持也，亦用力之貌。譽，光贊也。楊墨之徒，並矜其小學，炫燿眾人，誇無用之言，惑於羣物。然則楊墨豈非亂羣之師乎？言即此楊墨而已也。　【釋文】《纍》劣彼反。《瓦》危委反，向同，崔如字。一云：瓦當作丸。《結繩》本 李 李字依世德堂本及釋文原本改。云：言小辯危詞，若結繩之纍瓦也。崔云：聚無用之語，如瓦之纍，繩之結也。《竄》七亂反。爾雅云：微也。一云藏也。《句》紀具反。司馬云：竄句。謂邪說微隱，穿鑿文句也。一音鉤。《敝》本亦作蹩。徐音婢，郭父結反，李步計反。司馬云：罷也。《跬》徐丘婢反，郭音屑。向崔本作。向丘氏反，云：近也。司馬同。李却垂反。一云：敝跬，分外用力之貌。《譽》音餘。◎家世父曰：釋文，敝跬，分外用力之貌。今案跬譽猶云咫言。方言，半步為跬。司馬法，一舉足曰跬。跬，三尺也。跬譽者，邀一時之近譽也。敝，如周禮弓人筋欲敝之敝，謂勞敝也。敝精罷神於近名而無實用之言，故謂之駢於辯。《楊墨》崔李云：楊朱墨翟也。《容思》息嗣反。《檮杌》上徒刀反。下音兀。。故此皆多駢旁枝之道，非天下之至正也。【注】此數子皆師其天性，直自多駢旁枝，各自是一家之正耳。然以一正萬，則萬不正矣。故至正者不以己正天下，使天下各得其正而已。　【疏】言此數子皆自天然聰明仁辯，由 猶如合駢之拇，傍生枝指，稟之素分，豈由人為！故知率性多仁，乃是多駢傍枝之道也。而愚惑之徒，捨己效物，求之分外，由而不已。然搖動物性，由此數人，以一正萬，故非天下至道正理也。　【釋文】《此數》色主反。下文此數音同。。
子／醫家／本經疏證／本經序疏要／卷之四／心下滿急(P.1-1)..[清道光二十九年(1849)刻本]
心下滿急卽胷痹之類歟不然何以篇中有橘枳生薑湯茯苓杏仁甘草湯也心下滿急卽水飲之所為歟不然何以篇中有枳朮湯小半夏湯小半夏加茯苓湯也夫心下滿急之氣結不行固有類於胷痹其為病之根固不出於水飲第言其處則曰心下言其狀則曰滿急能不推求其故混同胷痹水飲治之乎夫曰心下則其處狹於胷中曰滿急則其狀甚於脹痛蓋貯物充盛毫無空隙謂之滿急如弦張謂之急通評虛實論王註非特不波及於腹且不徧於胷以為胷痹
則胷痹有緩有急此則但急不緩以為支飲則支飲在傍此則在中所據之地甚微所憑之勢甚猛自是胷中之氣為水飲所格急切不能升降金匱要畧曰病人胷中似喘不喘似嘔不嘔似噦不噦徹心中憒憒然無奈者生薑半夏湯主之彼則言其所欲不能之跡此則言其為病之根若生薑半夏湯則正煌煌列於篇中者也更詳篇中之義此證係以陰困陽特其陽有盛有衰其最衰者宜化陰以伸之其次則導陰以舒之百合庵閭子其最盛者雖困於中仍能劫陰以助陽卻宜通陽以救陰者石膏其等限不可紊也篇中僅臚藥十味與腹脹滿篇同者四與痰飲篇同者六
與上氣欬嗽篇同者四祗石膏一味無同焉以其病固與腹脹滿同狀而部位異與痰飲同體而動靜異與上氣欬嗽同源而趨向異耳
子／醫家／本草述／卷之四　五金部／自然銅(P.4-2)..[清嘉慶十五年(1810)還讀山房刻本]
自然銅
按自然銅．前哲俱云出銅坑中．命斯名者．以其未經礦煉．煉之乃成銅也．獨孤滔謂爲銅礦多年．礦氣結成．是或然也．觀赤銅屑．亦與斯銅皆能接骨．而斯名更著．得非此爲得銅之精氣者歟．然所說不一．姑錄蘇頌所述．有曰南方醫者說自然銅有兩三種．一種大如麻黍．或多方解纍纍相綴．至如
斗大者．色煌煌明爛如黃金鍮石．入藥最上．一種成塊大小不定．亦光明而赤．一種如薑鐵屎之類．又有如不冶而成者．形大小不定．皆出銅坑中．擊之易碎．有黃赤．有靑赤．煉之乃成銅也．又云今市人多以銗石爲自然銅．燒之成靑焰如硫黃者是也．此亦有二三種．然不必詳析言之．但其三種．俱畏火．不等於自然銅之須火煅．只此卽可辨也．
子／醫家／本草述鉤元／卷四　五金部／自然銅(P.3-1)..[清同治十一年活字本]
自然銅
出銅坑中以其未經礦煉故名自然獨孤滔謂多年礦
氣結成得銅之精氣是或然也　有兩三種一種大如麻黍或多方解纍纍相綴至如斗大色煌煌明爛如黃金鍮石入藥最上一種成塊大小不定亦光明而赤一種如薑鐵屎之類又有如不冶而成者皆出銅坑中擊之易碎或黃赤或青赤煉之乃成銅　今人多以銗石為自然銅燒之成青熖如硫黃此亦有二三種但俱畏火不等於自然銅之須火煆也卽此可辨
子／醫家／本草詩箋／卷五／蔓草／紫葛(P.9-1)..[清道光二年羣玉山房重刊本]
紫葛
苗似葡萄丈許長根呈紫艷色煌煌含甘帶苦
滋殊美去毒存寒性亦良癰腫獨消除醜惡氣凝兼散退炎凉莫因賤物輕捐棄血不能和還賴匡
子／醫家／本草方藥參要／卷八　鱗介魚虫部２等／金石水土部１／硫黃(P.86-2)..[清鈔本]
硫黃一名石硫黃本經黃硇沙藥性陽侯綱目將軍　　黃牙
集觧〔别錄曰〕硫黃生東海牧羊山及太行河西山〔普曰〕或生易陽或生河西〔弘景曰〕徐州箕山
亦有今第一出湖南林邑色如鵞子初出殻者名崑崙黃次出外國從蜀中來色深而煌煌〔珣曰〕廣州記云生崑崙國及波斯國顆塊明净不夾石者良蜀中雅州亦出之不及舶上來者〔頌曰〕今惟出南海諸畨嶺外州郡或有而不佳鵞黃者名崑崙黃赤者名石亭脂青者名冬結石半白半黑者名神驚石並不堪入藥〔時珍曰〕産硫黃處必有温泉庚辛玉册云硫黃有二種石硫黃生南海琉球土琉黃生廣南以嚼之無聲者佳舶上倭琉黃亦佳〔斆曰〕勿用青赤色及半白半青半赤半黑者自有黃色內瑩淨者貴也
子／醫家／植物名實圖考長編／果類　卷十五至卷十七／卷十五／橘／附韓彥直橘錄(P.739-1)
附韓彥直橘錄
牛僧孺幽怪錄有生異橘者摘剖之有四老人焉其一曰橘中之樂不減商山恨不能深根固蔕耳由是
有橘隱名楚屈原作離騷其橘頌一章有曰后皇嘉樹橘徠服受命不遷生南國宋謝惠連橘賦亦曰園有嘉樹橘柚煌煌是以知橘實佳物昔人所愛慕若此孔安國曰小曰橘大曰柚郭璞亦云柚似橙而大於橘溫無柚而種橙者少非土所宜也本草載橘柚味辛溫無毒主去胸中瘕熱利水穀止嘔欬久服通神輕身長年陶隱居云此言橘皮之功效若此其實之味甘酸食之多痰無益其說為是隱居不敢輕注本草蓋此類也陳藏器補本草謂橘之類有朱橘乳橘塌橘山橘黃淡子今類見之
子／類書／宋稗類鈔／卷三／忠義(P.117)
鄧中齋剡字光薦．丞相信國公客也．宋亡以義行著．其所賦鷓鴣詞有曰．行不得也哥哥．瘦妻弱子羸．天長地久多網羅．南音漸少北語多．肉飛不起可奈何．行不得也哥哥．其意可見矣．其所贊文丞相像有曰．日煌煌兮星曉寒．氣英英
兮晴雷殷山．頭碎柱兮璧完．血化碧兮心丹．嗚呼．孰謂斯人不在人間．時虞伯生集挽丞相詩曰．徒把金戈挽落暉南冠無奈北風吹．子房本為韓仇出．諸葛安知漢祚移．雲暗鼎湖龍去遠．月明華表鶴歸遲．何須更上新亭飲．大不如前灑淚時．
集／小說／三國演義／第八十回　曹丕廢帝篡炎劉　漢王正位續大統(P.496)
百官請曹丕答謝天地。丕方下拜，忽然臺前捲起一陣怪風，飛砂走石，急如驟雨，對面不見；臺上火燭，盡皆吹滅。丕驚倒於臺上，百官急救下臺，半晌方醒。侍臣扶入宮中，數日不能設朝。後病稍可，方出殿受群臣朝賀。封華歆為司徒，王朗為司空。大小官僚，一一陞賞。丕疾未痊，疑許昌宮室多妖，乃自許昌幸洛陽，大建宮室。
早有人到成都，報說曹丕自立為大魏皇帝，於洛陽蓋造宮殿；且傳言漢帝已遇害。漢中王聞知，痛哭終日，下令百官挂孝，遙望設祭，上尊諡曰「孝愍皇帝」。玄德因此憂慮，致染成疾，不能理事，政務皆託與孔明。孔明與太傅許靖、光祿大夫譙周商議，言天下不可一日無君，欲尊漢中王為帝。譙周曰：「近有祥風慶雲之瑞；成都西北角有黃氣數十丈沖霄而起，帝星見於畢、胃、昴之分，煌煌如月：此正應漢中王當即帝位，以繼漢統。更復何疑？」
集／別集／顧亭林詩文集／亭林詩集／卷三／京師作(P.335)
京師作
煌煌古燕京，金元遞開創。初興靖難師，遂駐時巡仗。制掩漢唐閎，德儷商周王。巍峨大明門，如翬峙南向。其陽肇圜丘，列聖凝靈貺。其內廓乾清，至尊儼旒纊。繚以皇城垣，靚深擬天上。其旁列兩街，省寺鬱相望。經營本睿裁，斵削命般匠。鼎從郟鄏卜，宅是成周相。穹然對兩京，自古無與抗。酆宮遜顯敞，未央失弘壯。西來太行條，連天矚崖嶂。東盡巫閭支，界海看滉瀁。居中守在支，臨秋國為防。人物並浩穰，風流餘慨慷。百貨集廣馗，九金歸府藏。通州船萬艘，便門車千兩。緜延祀四六，三靈哀板蕩。紫塞吟悲笳，黃圖布氈帳。獄囚圻父臣，王洽。郊死凶門將。滿桂。悲號煤山縊，泣血思陵葬。先皇帝陵今號思陵。宗子洎群臣，鳶岑與黔漲。丁年抱國恥，未獲居一障。垂老入都門，有願無繇償。足穿貧士履，首戴狂生盎。愁同箕子過，悴比湘纍放。縱橫數遺事，太息觀今曏。空懷赤伏書，虛想雲臺仗。不覩舊官儀，惸惸念安傍。復思塞上遊，汗漫誠何當。河西訪竇融，上谷尋耿況。聊為舊京辭，投毫一吁悵。
史記李廣傳：以臨右北平盛秋。　　滑稽傳：東郭先生久待詔公車，貧困飢寒，衣敝，履不完，行雪中，履有上無下，足盡踐地。　　後漢書逢萌傳：首戴瓦盎，哭於市曰：「新乎新乎！」
叢書／正誼堂全書／陸桴亭思辨錄輯要／修齊類　凡四卷／卷之十(P.1-1)..[清康熙張伯行編同治左宗棠增刊本]
陸桴亭思辨錄輯要卷之十
修齊類
冬溫夏凊昏定晨省是事父母小節能讀書修身學為聖賢使其親為聖賢之親方盡得孝之分量舜稱大孝亦只是德為聖人一句
事父母不獨盡敬養於庭闈中方謂之孝凡一笑一嚬擧足動步俱是事父母知此方可與言孝
以身事君不若以人事君以身事父母不若以妻子事父母
孝經言王者合萬國之歡心以事其先王此語最妙吾謂士庶人亦當合一家之歡心以事其父母凡婢妾僕隸之間為類甚微然亦易生釁骨肉為孝子者須是無往不敬古人親在叱咤之聲未嘗至於犬馬正識得此意
重遠弟不得於其親坐談之頃甚切憂思予因為講怨慕章且令其細玩父母之不我愛二句謂父母之不愛其子與予之不得於其父母其中必有一箇緣故但不知為著那一件惟大孝之子能痛心疾首蚤夜思量畢竟要尋出那一件來盡情改過自然能得親順親不然卽孝到大舜地位於父母之怒我責我一槩夷然遇之曰
我自盡其子職父母之不我愛聽之而已這便是恝然恝然者終不得謂之孝
孟子於我何哉註云自責不知己有何罪妙甚人子不能得親順親只是不知尋討自己過失若識得於我何哉之意將自己不得親心處徹上徹下反覆𢯱求若有一毫未盡必要將來盡情改換如此久久斷無不得親順親之理舜五十而慕光景簇新此時正底豫之時孺慕之情當分外加勝也
古人養志難於養口體今人養口體難於養志蓋古人家有百畝雞豚狗彘無失其時王者先為區處停當矣惟
父母之志必待人子知之而人子養之今則不然家溫食厚者或供膳不難若寒素之家而又拘拘於仁粟菽水不供且勿論養志口體非尺寸之膚矣可勝三歎
養志難於養口體養口體急於養志觀曾子曾晳俱必有酒肉則口體之急可知矣啜菽飲水老人豈堪久饑耶久饑不可而甘旨又不能辨乃知奉檄色喜亦是萬不獲已當此愈令人思王政也
嚴威儼恪非所以事親此語最妙蓋父母雖愛其子之成人而人子必待其親以孺慕若家庭有賢知先人之意為蔑其親矣斑衣之舞老萊豈故為兒戲耶
事繼母盡敬易盡愛難人子能盡愛則繼母之心無不格矣
朋友是後來的兄弟兄弟是天然的朋友少同游長同學若得一心一德之兄弟何樂如之此古人所以深貴乎兄弟之互相師友也
人家兄弟輯睦多是長子賢長子賢則從幼便能轉移化誨其弟卽其弟終不可化誨然其分居長處之亦必有方斷不至決裂若長子不賢則諸弟從幼先被他敎壞方長又被他凡事率先諸弟不賢固羣起而為紛爭卽諸弟賢亦無奈長兄何因知長子所係甚重人家父兄
欲兄弟輯睦諸子固不可不敎然尤是長子要緊長子率敎而賢則以下諸子長子便可為父母分一臂之力矣故古人語敎必曰賢父兄
古人重宗子則知其敎長子亦必有道所以能合族眾能治羣弟今人不重宗子不知敎長子之法又長子多是少年時所生父母氣識尚未定安能敎子只是姑息戲弄所以人家長子尤多驕惰以此知古人三十而娶不特合於保身之宜亦合於敎子之道
陸子靜兄弟學問相師順而得其正者也王覽兄弟患難相恤變而得其正者也處順能如子壽子靜處變能如
王祥王覽吾無間然矣
人所最不可解者是兄弟嫉妒彼秦越之人漫不相關尚或喜其富慕其貴惟於兄弟之間一富一貧一貴一賤則頓起嫉妒之念此勿思之甚者也彼其心以為勢相形名相軋耳不知以鬩牆禦侮之詩觀之則貧賤之兄弟尚於我有益而況其為富貴者乎若能以父母之心為心則何富何貴何貧何賤總之同氣連枝也
兄弟富貴而不念貧賤者其人固不足言若自己貧賤而嫉妒兄弟之富貴則在賢者亦往往不免蓋起於先分形迹見得他人富貴不知父母同胞有何形迹一分形
迹早已為他人覰破一文不值也
齊家之化第一在于詩云于寡妻至于兄弟以御于家邦又曰妻子好合如鼔瑟琴兄弟旣翕和樂且耽詩首關雎易稱家人從來家道之敗在女德家道之興亦在女德人能感格得妻子治家之道思過半矣
以身孝父母不若以妻子孝父母以身孝父母庸有不盡之時以妻子事父母更無不到之處子曰父母其順矣乎一句煞有意味
家之有妻猶國之有相治天下以擇相為本治家以于寡妻為本
于之化第一在閨門袵席間於此而無所苟則更無有苟焉者矣
閨門之中最難是一敬字古人動云夫婦相待如賓又曰閨門之內肅若朝廷皆言敬也此處能敬便是眞工夫眞學問於齊家乎何有朱子有言閨門袵席之間一息斷絕則天命不行每念及此言令人神悚
聞某和尚為人說五戒曰在家居士邪淫不可正淫不妨予曰關雎樂而不淫若說淫便不正
家之不齊多起於妻子父母不順由於妻子兄弟不睦由於妻子子孫不肖由於妻子婢僕不供由於妻子奢侈
不節由於妻子妻子不齊而以云齊家吾未之見也
男正位乎外女正位乎內男子雖有治家之責然其勢處暫婦人終日在家若不知禮便多操卻家政也人欲齊家只是齊妻子
敎子工夫第一在齊家第二在擇師若不能齊家則其子自孩提以來愛憎嚬笑必有不能一軌於正者矣雖有良師化誨亦難
古人云敎孝愚謂亦當敎慈慈者所以致孝之本也愚見人家儘有中才子弟卻因父母不慈打入不孝一邊遇頑嚚而成底豫者古今自大舜後能有幾人
敎子須是以身率先每見人家子弟父兄未嘗著意督率而規模動定性情好尚輒酷肖其父皆身敎為之也念及此豈可不知自省
敎家之道第一以敬祖宗為本敬祖宗在修祭法祭法立則家禮行家禮行則百事擧矣
家禮莫先於祭祭者人道之始敬之所由先也孝子之所以報本而追遠也能報本追遠則源深而流長矣
凡事俱有綱領祭法亦家之綱領
家之有宗猶國之有君卿長貳軍之有將帥部落故宗者統也主也有宗則治無宗則亂
周禮有云宗以族得民宗者所以統一族眾無宗則一族之人渙散無紀故古人最重宗子然宗子欲統一族人無如祭法文公家禮所載祭禮雖詳整有法顧惟宗子而有官爵及富厚者方得行之不能通諸貧士又一歲四合族眾繁重難擧無差等隆殺之別愚意欲仿古族食世降一等之意定為宗祭法歲始則祭始祖凡五服之外皆與大宗主之仲春則祭四代以高祖為主曾祖考則分昭穆居左右合同高祖之眾繼高之宗主之仲夏則祭三代以曾祖為主祖考則分昭穆居左右合同曾祖之眾繼曾之宗主之仲秋則祭二代以祖為主考
妣居傍昭位合同祖之眾繼祖之宗主之仲冬則祭一代以考為主合同父昆弟繼禰之宗主之皆宗子主祭而餘子則獻物以助祭如此不惟愛敬各盡而祖考高曾隆殺有等一從再從遠近有別事雖刱闢似與古禮初無所倍
或云高曾祖考祭則俱祭古人具有成法不當隨時減損非也凡禮皆以義起耳禮有云上殺傍殺下殺中庸云親親之殺是古人於禮凡事皆有等殺況喪禮服制父母三年而高祖則齊衰三月是喪禮已有等殺何獨於祭禮無之此雖刱闢恐於禮不為無補也
予自庚辰卽為陸氏宗祭禮四卷一提綱一疏義一儀節一圖說俱僃衍前義欲會五服行此禮以世際荒亂族眾凋落未及擧行未知何日得遂此願也
一族之眾凡婣喪慶弔患難周恤皆當有禮必須宗祭擧行後方可次第而施
今人多寶愛骨董鋪張陳設以供翫賞此眞所謂翫物喪志殊為無謂予向惡之近日思得此種器物亦有用處蓋古者宗廟祭器必用貴重華美之物如瑚璉簠簋之類雖有家與有國不同然古人祭器必用重物無疑今世上大夫金玉之器充滿几席而祖宗祭器則僅取充
數殊非古人致孝鬼神致美黻冕之意□愚以為士大夫家凡有家傳重器如古銅鑪鼎及哥窰定窰之類當悉以為祭器貧者則以精潔之器為之斷不可以濫惡之物進御鬼神也用重器為祭器有三善焉致尊敬之意一善也赫赫煌煌動人瞻仰二善也滌器進饌之時執是器者咸有執玉捧盈之心則無往而不可致吾尊敬之意三善也
人家有祖宗所著遺書宜另寫副本其眞本手筆當裝訂珍藏如己欲看及子姓借觀俱當用副本眞本非致齋之日不得妄啟
今士大夫家每好言家法不言家禮法使人遵禮使人化法使人畏禮使人親只此是一家中王霸之辨
今所傳文公家禮輯冠婚喪祭四事有云出於文公者有云非出於文公者然大槩準今酌古俱可遵行只要行之者貫以誠心不必拘拘儀式卽如冠禮凡阼階東房三加命詞之類俱是述禮法大槩如此行之者須是融會貫通若照依禮文板板行去便如優人唱戲一再行已嚼蠟無餘味矣愚意阼階東房當一從人家廳事之便至於三加命詞則擇平日執友中之有見識者速之為賓俾之或為文或為訓詞以戒我子弟禮畢則飲酒
數爵以伸其敬是雖不盡泥禮文而實得禮之精意
予男允純行冠禮請介石先生翼王石隱為賓俱有訓詞言夏為字說
凡男女皆當至十四五然後議聘則無貴賤壽夭之憾
予謂言夏昔人云娶妻必須不若吾家者嫁女必須勝吾家者若看得理透正不必然男家只是擇婦女家只是擇壻
擇壻易擇婦難壻露頭角選擇可憑婦在深閨風聞難據也
擇壻須觀頭角擇婦須觀庭訓
聖人制服五世而窮煞有深意凡人家祖孫相見大約只好五世相見便有情有情便有服所謂緣人情而制禮也無六世相見者故五世而服窮也曰今人家祖孫相見多不及五世聖人必以五世為準何也曰此只是立隆為極聖人制五世服窮之義最妙不惟約之以禮亦且限之以勢蓋恐人丁太眾則有不可禁戢之事也今江南大家有二三世以內卽目不相識者固非然如徽歙江西聚族而處有多至萬餘丁者亦非也要必如古人五世之制乃得伊川先生以塑像之故幷不取影神之說以為苟毫髮而不似我父母則未免為他人矣此
言似屬太過夫父母之有影神亦人子思慕音容之一助也亦何害於義理而必欲去之是使人子之幼喪其父母者幷其彷彿而亦不得一覩也此予所以亦抱終天之恨也
人子於父母之亡決當依禮立主至於影神則隨其心力若祖宗有賢德及為時名臣則斷不可不傳其影神以為後人瞻仰之資是亦立碑勒像之意也
凡傳影神於男子則可於婦人則不可蓋畫工傳寫當遠男女之嫌也若其父母沒時其子尚無知識當於死後傳之今俗所謂揭白也
葬者送死之大事故古者未葬不除服今世闕焉不講無論庶民卽士大夫有終身不葬者矣今宜制為令典人子葬親不拘月日凡士大夫必葬親然後起復庶幾無不葬之親矣
江君遴問風水之說於理有之乎曰山水是天地骨血其迴合會聚處自有眞穴所以古人建都必擇善地然人子葬親又自有說擇地次也其要處在立心立心欲親之體魄安不至有水泉螻蟻之患此公心也天理之至情也如是者得善地而富貴應之立心為求富貴或停柩不葬或欺盜侵奪此私心也人欲之惡念也如是者
雖得善地而富貴不應焉譬之種植人心則種子之善否也風水則土地之肥磽也種子善雖瘠土未嘗不生種子不善雖極肥之土未有種草而得豆種稗而得穀者所以儒者重心術不重風水
錢蕃侯兄有妹未嫁喪其翁夫家無人欲乘凶而娶蕃侯家不允而勢不可已時蕃侯兄尚尊翁為政諫不得行因與儀及聖傳兄議其事且曰是律有明禁夫豈不知但世俗習而不察而彼家時勢不得不娶是亦有善處之法乎儀曰此處決不可通融然士大夫之家猶可庶民之家儘有勢必不能不娶者是亦不可無通融之法
其說有三因問二兄試思之得其說乎蕃侯曰不用鼓樂儀曰得之聖傳曰娶後不同寢儀曰得之其一說未得儀曰嫁之夕以奔喪之禮往交拜哭踊成禮喪畢而就婚禮之正也
人欲省事不如勤事若厭事則事愈煩蓋饑食渴飲公私諸務仍有不可廢者若一生厭棄則委積叢脞將不勝其擾矣若分外之事則一以斷絕為主又不可託勤事之名也
貨殖本非學道者所為然許魯齋曰學者讀書當先治生凡貨殖之類皆可似乎又無妨學道者乙酉予旣棄儒
業念無以資生亦略從事於此始覺得殊廢學業蓋貨殖雖小事然心苟不存則過時失算欲以資生反足以害生矣畏其害生而朝夕計較訪問不惟學業放失將此心為之撓亂以小害大以賤害貴不美孰甚焉因念聖人受命之言眞是見其大者
魯齋之言與夫子不受命而貨殖之言若出二道然細思之蓋亦時為之也孔子之時雖非盛世然先王之遺法猶在使有百畝之田則亦足以餬口卒歲矣於此時而貨殖誠不受命也乃魯齋之時士無恆產八口無所養則雖欲不治生而不可得死生又急於禮義矣至於今
有田則憂賦稅貨殖則憂通塞敎授則道義不尊而不足以餬口難哉難哉
孔子與釜與庾冉子與五秉自世俗觀之似孔子嗇於用財冉子能輕財然卻是冉子看得財重所謂猶有這箇在明道所云胷中有妓也不但是不能周急繼富
史記稱漢高祖不事家人生產此一句今人多錯讀蓋史以此稱高祖謂其志大而略於小不事一家而有事於天下也今人多以英雄無賴四字看之使無賴子弟亦每每以此藉口試反而思之若不能有事於天下又不能有事於一家此為何如人
大抵能成大事者不顧小節朱子所謂志有在而不暇及也若其志果在一國吾不責僃其一家若其志果在天下吾不責僃其一國苟一無所成謾言欺人不過一無賴子弟而已
成大事者不顧小節此亦為英雄言之若聖賢則步步踏實地做去盈科而後進大學所謂家齊而后國治國治而后天下平也
治家人生產非必如今人封殖只是條理得停當使一家衣食無缺如許衡治生之謂蓋衣食所以養廉衣食足自不至輕易求人輕為非禮之事然後可立定腳根向
上做去若忽視治生不問生產每見豪傑之士往往以衣食不足不矜細行而喪其生平者多矣可不戒哉
吾輩治生無別法只一儉字是根本古人所謂齩定菜根百事可做也若不識儉字而反以經營為治生何啻天壤卽治生一節聖狂二字只在毫釐分寸間可畏可畏
古人語學問工夫必曰勿忘勿助治生亦然忘則便失之不及助則便失之過此間自有一大中至正之理無過不及之道
切莫為力量所不能為之事是亦治生一訣也
侯官楊　浚雪滄總校
侯官王星庭子明覆校
閩縣孫　覲季梅分校
閩縣趙廷禧燮臣分校
陸桴亭思辨錄輯要卷之十終
叢書／正誼堂全書／正誼堂文集／卷之七　序一／楊大洪文集序(P.7-1)..[清康熙張伯行編同治左宗棠增刊本]
楊大洪文集序
有明稱文章節義赫奕古今者莫盛於二楊一則發奸相
於前一則擊逆璫於後而皆死於巨憝之手嗚呼何禍之烈也二公懷忠義之性抱貞直之操均所謂丹可磨而不可改其色蘭可燔而不可滅其香其質賦於天其學成於人夫孰得而撓之者余觀忠烈公浩氣磅礴踔厲千古當主少危疑權璫窺竊之際親承顧命正色抗爭雖羣奸側目有所弗顧方是時公一諫垣職耳諸大臣所欲言而未敢言者獨迫切言之諸大臣所欲行而未敢行者輒果決行之其明目張膽煌煌大節誰不耳而目之哉及國事旣定謗議紛起竟以此犯宵小之忌公亦不自安乞身引去無何詔起田間旋司風憲而奸黨之鴟張婦寺之專橫勢
可燎原時事已不可為公之聲罪致討也惟賴祖宗之靈冀得當萬一早已付生死於度外其奏疏詞嚴義正直足奪奸惡之魄而斬逆閹之魂公之言曰雷霆雨露莫非天恩白日冥冥於我何有非大義充於身能如是乎當日之媚璫者或為上公敕書或為生祠碑版像贊榜額以鬻取富貴而身旣誅殛後世猶咀罵不已作小人亦何利於己耶嗚呼天地長存人心不死尚其讀公文而躍然興起也哉朱子謂聖賢千言萬語只是敎人做人吾彙刻氣節部以公為殿大旨亦不外朱子所云
叢書／正誼堂全書／正誼堂續集／卷之三　序一／朱子文集序(P.7-1)..[清康熙張伯行編同治左宗棠增刊本]
朱子文集序
自鄒魯而後天下言道德學問之所出者曰濂洛關閩然集羣聖之大成者孔子而集諸儒之大成者惟朱子士生千載下欲明聖人之道於千載之上苟窮之不得其術探之不見其原守之不知所宗而欲自命為學是非不謬於聖人蓋亦難矣厯觀古之君子必有道有德而後其成己成物為有據成己成物無憾而後其文章為足貴此理之不易者也惟是人之所學不同而其所言亦異得於身者或無以及於人顯著於一時者或不足以垂敎於萬世此讀書論世者所以每恨全德之難況本正心誠意之實學肩前聖後賢之重寄一一發明而折衷之豈易言哉文公
興敎自閩值宋中葉其道雖未大行於天下而著書立說昭示來茲俾學者有所循以入聖人之道其功不在孔子下我
皇上崇文重道表章大儒為天下式
親製訓言警飭士子亦旣煌煌諄命之矣顧茲閩疆為先賢闕里其遺風流澤必幸有存者不佞謬膺
𥳑命忝撫名邦又況髫齔訓行服習有素固知舍此而外不足以言學也公所著書品目繁多𥳑帙浩大謹先輯其文之至精至粹者若干卷以資講誦蓋欲學者專務其心志以約求其旨越則知學之有本不為見異而遷因以循
其先後本末之序致其操存涵養之功而歸乎仁義中正之域則正心誠意之學亦莫不畢具乎此而朱子之道得矣朱子之道得則近而濂洛遠而鄒魯其道將無乎不得於以仰答
聖天子棫樸作人之盛其在斯乎自非然者求之不得其宗學之不知其要雖日誦法乎聖人之道而茫乎無畔岸之可尋浩乎無津涯之可指而陽儒陰釋之徒又刱為異說以爚亂之其不至迷惑錮蔽載胥及溺者幾何余所以急為編輯欲使學者從事於此以得朱子之指歸也是為序
叢書／正誼堂全書／唐宋八大家文鈔／卷之十七　曾文定公文七／蘇明允哀詞(P.21-1)..[清康熙張伯行編同治左宗棠增刊本]
蘇明允哀詞
明允姓蘇氏諱洵眉州眉山人也始擧進士又擧茂才異等皆不中歸焚其所為文閉戶讀書居五六年所有旣富矣乃始復為文蓋少或百字多或千言其指事析理引物託諭侈能盡之約遠能見之近大能使之微小能使之著煩能不亂肆能不流其雄壯俊偉若決江河而下也其輝
光明白若引星辰而上也其略如是以余之所言於余之所不言可推而知也明允每於其窮達得喪憂歎哀樂念有所屬必發之於此於古今治亂興壞是非可否之際意有所擇亦必發之於此於應接酬酢萬事之變者雖錯出於外而用心於內者未嘗不在此也嘉祐初始與其二子軾轍復去蜀游京師今參知政事歐陽公修為翰林學士得其文而異之以獻於上旣而歐陽公為禮部又得其二子之文擢之高等於是三人之文章盛傳於世得而讀之者皆為之驚或歎不可及或慕而效之自京師至於海隅障徼學士大夫莫不人知其名家有其書旣而明允召試
舍人院不至特用為祕書省校書郎頃之以為霸州文安縣主簿編纂太常禮書而軾轍又以賢良方正策入等於是三人者表見於當時而其名益重於天下治平三年春明允上其禮書未報四月戊申以疾卒享年五十有八自天子輔臣至閭巷之士皆聞而哀之明允所為文集有二十卷行於世所集太常因革禮有一百卷更定諡法二卷藏於有司又為易傳未成讀其書者則其人之所存可知也明允為人聰明辯智過人氣和而色溫而好為策謀務一出己見不肯躡故迹頗喜言兵慨然有志於功名者也二子軾為殿中丞直史館轍為大名府推官其年以明允
之喪歸葬於蜀地旣請歐陽公為其銘又請予為辭以哀之曰銘將納之於壙中而辭將刻之於冢上也余辭不得已乃為其文曰
嗟明允兮邦之良氣甚夷兮志則彊閱今古兮辨興亡驚一世兮擅文章御六馬兮馳無疆決大河兮嚙扶桑粲星斗兮射精光眾伏玩兮雕肺腸自京師兮洎幽荒矧二子兮與翺翔唱律呂兮和宫商羽峨峨兮勢方颺孰云命兮變不常奄忽逝兮汴之陽維自著兮暐煌煌在後人兮慶彌長嗟明允兮庸何傷
茅鹿門曰敘明允生平亦儘有生色可觀
張孝先曰蘇明允奮起西川文章之傑也南豐敘其為文處卽可以想像其為人古人文字不溢美一詞而其人精神愈見此類是也
叢書／武英殿聚珍版叢書／易緯乾鑿度／卷下(P.1-1)..[清乾隆敕刻武英殿聚珍本]
孔子曰易天子三公諸侯紱服皆同色困九二困于酒食朱紱方來九五劓刖困于赤茀謂朱紱同為色者其染法同以淺深為之差也夫困之九二有中和居亂世交于小人困于酒食者困於祿也朱茀者天子賜大夫之服而有九二大人之行將賜之朱茀其位在二故以大夫言之困于祿者祿少薄也至於九五劓刖者不安也文王在諸侯之位上困於紂也故曰劓刖困於赤茀夫執中和順時變所以全王德通至美也乃徐有說赤茀紂所賜文王所以喻紂也以巽順而變故終無災𠀌記彖曰困而不失其所亨貞大夫吉以剛中也文王因陰陽
定消息立乾坤統天地夫有形者生於無形則乾坤安從生消息寒温之氣而陰陽定寒溫此三微生著而立乾坤以天地之道則是天地先乾坤生也天有象可見地有形可處若先乾坤則是乃天地生乾坤或云有形生於無形則為反矣如是則乾坤安從生焉若怪而問之欲說其故故曰有太易有太初有太始有太素將說此也時人不知問故先張所由以為本使易陵猶故也太易者未見氣太初者氣之始太始者形之始太素者質之始太易之始漠然無氣可見者太初者氣寒溫始生也太始有兆始萌也太素者質始形也諸所為物皆成苞裏兀未分别氣形質具而未相離故曰渾淪言萬物相渾淪而未相離此極說太素渾淪今人言質率爾有能散之意視之不見聽之不聞循之不得故曰易也易無
形埒也此又說上古太易之時始有聲氣日埒尚未有聲氣惡有形兆乎又重明之禮記夏小正十二月鷄始乳也易變而為一一變而為七七變而為九九者氣變之究也乃復變而為一一者形變之始淸輕上為天濁重下為地易太易也太易變而為一謂變為太初也一變而為七謂變為太始也七變而為九謂變為太素也乃復變為一一變誤耳當為二二變而為六六變而為八則與上七九意相協不言如是者謂足相推明耳九言氣變之究也二言形之始亦足以發之耳又言乃復之一易之變一也太易之變不惟是而已乃復變而為二亦謂變而為太初二變為六亦謂變而為太始也六變為八亦謂變而為太素也九陽數也言氣變之終二陰數也言形變之始則氣與形相隨此也初太始之六見其先后耳繫辭天一地二天三地四天五地六天七地八天九地十奇者為陽偶者為陰奇者得陽而合偶者得陰而居言數相偶乃為道也孔子
於易繫著此天地之數下乃言子曰明天地之道本此者也一變而為七是今陽爻之象七變而為九是今陽爻之變二變而為六是今陰爻之變六變而為八是今陰爻之象七在南方象火九在西方象金六在北方象水八在東方象木自太易至太素氣也形也旣成四象爻備於是淸輕上而為天重濁下而為地於是而開闔也天地之與乾坤氣形之與質本同時如表裏耳以有形生於無形問此時之言斯為之也物有始有壯有究故三畫而成乾乾坤相並俱生物於太初時如始太始時如壯太素時如究而后天地開闢乾坤卦象立焉三畫成體象卦亦然物有陰陽因而重之故六畫而成卦此言人皆所及無苟然卦者掛也掛萬物視而見之故三畫已下為地四畫已上為天物感以動類相應也陽氣從下生動於地之下則應於天之下動於地
之中則應於天之中動於地之上則應於天之上故初以四二以五三以上此謂之應陽動而進陰動而退故陽以七陰以八為彖易一陰一陽合而為十五之謂道陽變七之九陰變八之六亦合於十五則彖變之數若一陽動而進變七之九象其氣之息也陰動而退變八之六象其氣之消也故太乙取其數以行九宮四正四維皆合於十五太乙者北辰之神名也居其所曰太乙常行於八卦日辰之間曰天乙或曰太一出入所遊息於紫宮之內外其星因以為名焉故星經曰天乙太乙主氣之神行猶待也四正四維以八卦神所居故亦名之曰宮天一下行猶天子出巡狩省方岳之事每率則復太乙下行八卦之宮每四乃還於中
央中央者北神之所居故因謂之九宮天數大分以陽出以陰入陽起於子陰起於午是以太乙下九宮從坎宮始坎中男始亦言無適也自此而從於坤宮坤母也义自此而從震宮震長男也又自此而從巽宮巽長女也所行者半矣還息於中央之宮旣又自此而從乾宮乾父也自此而從兌宮兌少女也又自此從於艮宮艮少男也又自此從於離宮離中女也行則周矣上游息於太乙天乙之宮而反於紫宮行從坎宮始終於離宮數自太乙行之坎為名耳出從中男入從中女亦因陰陽男女之偶為終始云從自坎宮必先之坤者母於子養之勤勞者次之震又之巽母從異姓來此其所以敬為生者從息中而復之乾者父於子敎之而已於事逸也次之兌又之艮父或老順其心所愛以為長育多少大小之行已亦為施此數者合十五言有法也五音六律七宿由此作焉作起也見八卦行太乙之宮則八卦各有主矣推此意則又知日辰及列宿亦有事焉故曰由此起日辰及列宿皆係八卦是以文也八卦之生物也畫
六爻之移氣周而從卦八卦生物謂其歲之八節每一卦生三氣則各得十五日今言畫六爻是則中分之言太史司刻漏者每氣兩箭猶是生焉八卦數二十四以生陰陽衍之皆合之於度量數二十四者卽分八卦各為三氣之數於是復云以生陰陽則中分為四十八也衍推極其數之本十二而候氣十二而候律周焉衍生十二合二十四氣與八卦爻用事之數通衍之如是者三極於六十乃大備合於度量推衍之數可以知政得失無所苟焉度謂用律之長短量謂所容之多少也○按推衍之數三句原本訛脫今從錢本陽析九陰析六陰陽之析各百九十二以四時乘之八而周三十二而大周三百八十四爻萬一千五百二十析也故卦當歲爻當月析當日大衍之數必五十以成變化而行鬼神也故曰日
十者五音也辰十二者六律也星二十八者七宿也凡五十所以大閡物而出之者故六十四卦三百八十四爻戒各有所繫焉故陽唱而陰和男行而女隨天道左旋地道右遷二卦十二爻而朞一歲從陽析九至朞一歲此爻析之所由及卦爻析與歲月及日相當之意而其文亦朞亂陽析九至八而周律辭不相理自是脫誤三百八十四爻至析當日是一簡字故六十四卦至期一歲是二簡字而六衍之說雜其間云是換脫此皆衍數之事較其次序合補其脫正其誤復其換得無傷於肬贅敗賊於上言衍之皆合之度量因承其大衍之數五十所以成變化而行鬼神也故曰日十者五音也辰十三者六律也星二十八宿者七宿也凡五十所以大閡物出之者也陽析九陰析六陰陽二析合一百九十二爻故當以陰爻乘陰析合之以四時乘之并合之三百八十四爻萬一
千五百二十析也故卦當歲爻當月析當日天道左旋地道右遷二卦十二爻而期一歲三十二而大周如是則合之度量而至是大周七簡適盈皆合二正亦可知之夫八十四戒者十二消息爻彖之變消息於雜卦為尊每月者譬一卦而位屬焉各有所繫是謂八十四戒必連數之者見四百五十變而周矣乾陽也坤陰也並治而交錯行乾貞於十一月子左行陽時六坤貞於六月未右行陰時六以奉順成其歲歲終次從於屯蒙屯蒙主歲屯為陽貞於十二月丑其爻左行以間時而治六辰蒙為陰貞於正月寅其爻右行亦間時而治六辰歲終則從其次卦陽卦以其辰為貞丑與左行間辰而治六辰陰卦與陽卦同位者退一辰以為貞
其爻右行間辰而治六辰泰否之卦獨各貞其辰共北辰左行相隨也中孚為陽貞於十一月子小過於陰貞於六月未法於乾坤三十二歲期而周六十四卦三百八十四爻萬一千五百二十析復從於貞貞正也初爻以此為正次爻左右者各從次數之一歲終則從其次屯蒙需訟也陰卦與陽卦其位同謂與同日若在衝也陰則退一辰者為左右交錯相避泰否獨各貞其辰言不用卦次泰卦當貞於戌否當貞於亥戌乾體所在亥又坤消息之月泰否乾坤離體氣與之相亂故避之而各貞其辰謂泰貞於正月否貞於七月六爻皆泰得否之乾否得泰之坤北辰左行謂泰從正月至六月皆陽爻否從七月至十二月皆陰爻否泰各自相從中孚貞於十一月小過貞於正月言法乾坤者著乾坤尚然示以承餘且有改也餘不見為圖者備列之矣期也周也皆一歲匝悟
相避其於此月唯歲終矣爻析有餘也厯以三百六十五日四分度之一為一歲易以三百六十析當期之日此律厯數也五歲再閏故再扐而後卦以應律厯之數厯以記時律以候氣氣率十五日一轉與律相感則三百六十日粗為終也厯之數有餘者四分之一參差不齊故閏月建四時成歲令相應也故乾坤氣合戌亥音受二子之節陽生秀白之州載鍾名太乙之精也其帝一世紀錄事明期推移不奪而消焉音假借字讀如鶉䳺之䳺包覆之意也音與詩奄有九有同音此言律厯參差前却無常故乾居西北氣合戌亥包覆二子之節交餘不齊當於斷焉陽猶象也人象乾德而生者秀白之州字曰州乾氣白又九月之節故謂秀白載猶植也齊人月令云乾為金金於鍾律為商人象乾德而生殖之一姓也商名也太乙之精也
言太乙常行乾宮降感其母而生之耳其帝一也其人為天子一世耳若堯舜者德聖明達見能識圖書為君德正者之多少又知其期推移易去之微故不見代而自消退之自昔之退者此帝帝當是世猶乾在西北斷律厯不齊也元厯無名推先紀曰甲寅推先為厯始名言無前也○按錢本正文元厯十字作厯元名握先紀日甲子歲甲寅注推字作握求卦主歲術曰常以太歲紀歲七十六為一紀二十紀為一部首卽積置部首歲數加所入紀歲數以三十二除之餘不足者以乾坤始數二卦而得一歲未算卽主歲之卦部或為蔀於是為千五百二十歲時人及它書之記為部首則及也卽置一歲卽日法二十九日與八十一分日四十二除之得一命日月得積月十二與十九分
月之七一歲置一歲積日為實其法必通分乃成則實亦常通一通六三三以千五百三十九日計下分三百八十五始必通是則以十九得乃除之去約多餘則一歲積月分定矣此為計下分門時作法耳計下分以四十一為中其求一歲積月及以分直以此記歲除積日月亦自得之今計已多積候故會稽尉劉洪乾象法已為五百八十九分之日百四十五而天度有外內日月從黃道外則卽計下分從內則下使外內門狹岐使之然術家作純數家作數從時而見故言之者無常其實一也一此一彼唯聖人能正之也矣以七十六乘之得積月九百四十積日二萬七千七百五十九此一紀也以二十乘之得積歲千五百二十積月萬八千八百積日五十五萬五千一百八十此一部首此法三部首而一元一元而大歲復於甲寅更置一紀以六十四乘之得積
日百七十七萬六千五百七十六元不與卦當歲爻當月析當日之數相得生之欲求其盡餘合之時故言更以起之又不與元用合歲月晷記月數而已也又以六十乘之得積部首百九十二得積紀三千八百四十紀再言紀者又不用於所求但紀其數而殊之得積歲二十九萬一千八百四十以三十二除之得九千一百二十周此謂卦當歲者得積月三百六十萬九千六百月其十萬七千五百二十月者閏也卽三百八十四爻除之得九千四百日之二十周此謂爻當月者得積日萬六百五十九萬四千五百六十八萬一千五百二十析除之得九千二百五十三
周此謂析當日者而易一大周律厯相得焉易一大周者數備盡於此今入天元二百七十五萬九千二百八十歲昌以西伯受命受洛書命為天子也入戊午部二十九年伐崇侯作靈臺改正朔布王號於天下受錄應河圖受命後五年而為此者孝經援神契所謂文王優游典部卽上所紀者數不可改其名而應圖猶如也如前世聖主河圖言之其數故應也○按錢本注而為此者句作乃為改此者數不可改其名而應圖猶如也二句作數不可改改其名而應猶如也孔子曰三萬一千九百二十歲錄圖受命易姓三十二紀一本作四十二軌德有七其三法天其四法地五王有三十五半聖人君子消息卦純者為帝不純者為王六子上不
及帝下有過王故六子雖純不為乾坤易姓三十二萬三千三萬一千九百二十歲中則乾率為七百六十此堯所為四十二者消息三十六六子在其數其三法天消息中三乾也其四法地消息中四巛及六子之欲王有三十六消息六子也帝王始起河洛龍馬皆察其首虵亦然其首黑者人正其首白者地正其首赤者天正謹其叐生之甲乙丙丁戊己庚辛壬癸各居應其國中以動靜逆順此天地神靈佐助之期吉凶之應天者卽龍虵見者非常故謂叐叐猶異也於衆人為異知者為叐各居其國者甲乙屬東於國各有所生若甲為齊乙為東夷王者起於此國中動為河洛之水靜謂陵陸之地以應動靜謂之龍虵見於此為期龍則用其卦日虵則用其卦月動謂河洛水靜謂陵陸地各如其迹也順逆者順之皆君澤逆之皆擾亂也亦叐
所生歲三百六十五日四分日之一以卦用事一卦六爻爻一日凡六日初用事一日天王諸侯也二日大夫也三日卿四日三公也五日辟六日宗廟爻辭善則善凶則凶辟天子也上旣曰叐見日之起者也所以於國矣又本察叐所生發於卦用事六日七分之中以知起者之事來諸侯受其吉凶者惟天子而已天子之吉凶皆倣此者也一軌享國之法陽得位以九七九七者四九四七者也陰得位以六八六八者四六四八也陽失位三十六陰失位二十四四九為三十六四七為二十八合得六十四四六為二十四四八為三十二合得五十六此文王推爻為一世凡七百二十歲歲軌是其居位年數也得位者兼彖變而已有德者重之故軌七百二十歲子受父母
之位行父母之事年而謂之數然自勉於軌卽位不如爻數卽不勉於軌中厄紀此謂受命之君享國之時當其軌年之初其子孫亦相承位六爻之初位次數然有功德之繼體守文君則厄於軌謂竟之其受命之君享國之時不當其軌年之初其子孫承君值后不如爻之數則有不能之政則不厄於軌謂不能竟之此不能之下當復有不字旣脫耳中猶遭也不能之君遭厄則絶死不嗣也帝王享年國其軌相承各有定年有德延期不若有德雖有然至其元末時則有繼體守文之君雖非眞軌猶自竟其軌不能之君值厄則絶矣延期或絶作此三與之則孔子曰洛書摘六辟日建紀者歲也成姬倉有命在河聖孔表雄德庶人受命握麟徵易厯曰陽紀天心建紀者謂大易爻六七八九之數此道成於文王聖也孔表雄著漢當興以庶人之有仁德受命為天子此謂使以獲麟為應易猶
象也孔子以厯說易名曰象也今易象四篇是紀古說假借字耳别序聖人題錄興亡州士名號姓輔叐符言孔子將此應之而作讖三十六卷亡殷者紂黑期火代倉精受命女正昌効紀承餘以著當火戊午部也午為火必言火代者木精將生為之將粗代土也又當為火子又使其子為木塞水是助倉精絶殷之象字或作之滅動効承餘以著所當文王所出云今入元者是也○按正文火代二字錢本作火戊注木精將生為之將粗代土也二句錢本生字作王粗字作相代字作戊又使其子為木塞水是助倉精絶殷之象二句錢本作又火使其子為己塞水是明倉精絶殷之象孔子曰推卽位之術乾坤三上中下坤變初六復曰正陽在下為聖人故一聖二庸三君子四庸五聖六庸七小人八君子九小人十君子十一小人
十二君子十三聖人十四庸人十五君子十六庸人十七聖人十八庸人十九小人二十君子二十一小人二十二君子二十三小人二十四君子二十五聖人二十六庸人二十七君子二十八庸人二十九聖人三十庸人三十一小人三十二君子三十三小人三十四君子三十五小人三十六君子三十七聖人三十八庸人三十九君子四十小人四十一聖人四十二庸人三已上者三變乾坤之體上極三從下起如是至有消息卦三十六子坎離震巽艮兌以次承之故錄圖受命易姓者三十二而一終也六子之坤坎靈圖也孔子曰極至德之世不過此乾三十二
世消坤三十六世消乾坤之君德之至盛為其子孫相承之世如此而已數之已消也代聖人者仁繼之者庸人仁世淫庸世貇三十二君子率陽德正為聖人失正為庸人陰失正為小人得正為君子今此之言似誤三十二君子又無仁人此宜言小人上云繼聖人者庸言仁者是相發耳旣其字非小辟字又易若代聖人者庸繼之者小人相協其然乎小人之世淫庸則其世貇會其性矣二陰之精射三陽當卦自掃二陰金水也三陽火土木其王也末也皆失其德陰則起大而強陽則柔劣而弱當各以所宜八卦之德掃更正其正也知命守錄其可防鈎鈐解命圖與孔子曰丘文以候授明之出莫能雍鈎鈐二星近防上將去疎濶為解之者遇除禍之圖更興之也孔子曰復十八世消以三六也臨十二世消以二六也泰三十世消以二
九二六也大壯二十四世消以二九一五也夬三十二世消以三九一四也皆以爻正為之世數也復反臨不以一九數者復初九無據二正正數中自泰以上卦數則壯矣坤靈圖云孔子以位三不正是謂與也孔子曰姤一世消無所據也遯一世消據不正也否十世消以二五也觀二十世消以二五四六也剝十二世消以三四也復變數也更以爻位變相發始遯變一爻世二爻世陰少故也孔子軌以七百六十為世軌者堯以甲子受天元為推術甲子為部起十一月朔日每一部者七十六歲如是世積一千五百二十歲後復然則七十六歲之時十一月朔旦甲子堯旣以此為一陰一陽而中分推以為軌度也以往六來八往九來七為世軌者文王推爻四乃術數
易有四象文王用之焉往布六於北方以象水布八於東方以象木布九於西方以象金布七於南方以象火如是備為一爻而正為四營而成由是故生四八四九四七四六之數爻倍之則每卦率得七百六十歲言往來者外陽內陰也孔子曰以爻正月為享國數存六期者天子正月誤字當正云一軌國之法其術意如此乃終存六期者謂與符厄所遭者言天子者不為四位之人也欲求水旱之厄以位入軌年數除軌笇盡則厄所遭也甲乙為饑丙丁為旱戊己為中興庚辛為兵壬癸為水臥算為年立算為日此術謂之意先置今所復值軌卦消息君六天子之軌數乾也則七百六十八復也六百八十八坎則七百以作入軌年數除之者陽爻則除其十四陰爻則除五十六從初至上如是再如軌意矣每除識其數於側至於求時而士則厄之所遭耳笇者為軌餘年不足復除所識臥笇與立
皆年數也今所求者主於日不用故分別之必除先入軌年數水旱兵饑得矣先入軌數前代值之軌除其入年數者七百二十歲四十二歲者大周萬三百四十歲以除滅上九上九咸自處其餘一欲得除一帝卦者以次除之數有多少欲得除日求之也如是乃救災度厄矣陽之法言陽推法術之將有求厄而為之備也孔子曰天之將降嘉瑞應河水淸三日靑四日靑變為赤赤變為黑黑變為黃各各三日河中水安井天乃淸明圖乃見見必南向仰天言嘉善美也應者聖至為政治平之所致水色每變其為所長一明時治為無相勝害之者乾為水為寒河圖將出故先淸南之向天者龍也圖有受而言謂乎興者也見三日以三日見六日以六日見九日以九日見十二日以十二日見十五
日以十五日見皆言其餘日誤餘字也當為陵之聖主聞河如天之下美德於己前齊往受焉龍乃以圖授之其時不聞則不知往期龍則至陵而授焉陵平地河水變曰以備龍圖當以月三日時無受之則后三日龍至陵當以一月六日龍見日無受之者則后六日龍至陵自此為期驗故著之云陵日皆言就者於陵受之時亦扶同孔子曰帝德之應洛水先溫九日後五日變為五色元黃天地之靜書見矣負圖出午聖人坤主處置之氣洛水出焉后寒俱降嘉應効乾也安靜由安井午者龜畏人今而一人故以午言見五日以五日見十日以十日見十五日以十五日見二十日以二十日見二十五日以二十五日見三十日以三十日亦謂洛水辛日以備而無受之者龜六日見就龍陵而受焉期之意與上同也孔子曰君
子亦於靜若龍而無角河二日淸二日白二日赤二日黑二日黃君子次聖德者又降嘉瑞應河水亦為變其日從其應之與見於淸靜若龍無角神虵也虵見水中用日也一日辰為法以一辰二辰以三辰以四五辰以六七辰以八九辰以十辰以十一辰以十二辰以言河水為虵將出而變變而已備而無受之者虵不出水就陵而受之君子之德不能不致於此期從不用日十二為數者不累日也而當見而無受者以一日辰為法謂用其明日期也辰當為期也一日十二辰為一丑辰而無受者期日丑辰見虵亦見水中此有其期明驗也夜不可見水中赤煌煌如火英圖書虵皆然也英猶華也光龜之見水中同耳於是水中言之者二皆應且便也孔子曰復表日角表者人形體之章減也名復者初震爻也震之體在卯日於出
焉又初應在六四於辰在丑為牛牛有角復人表象臨表龍顔名臨者二爻而互體震震為龍應在六五六五離爻也體南方為上故臨人表在顔也泰表載干干楯也名泰者三爻也而體艮艮為山山為石體有以行懼難之器云應在上六於人體俱須參人表載於干土也○按於人體俱須參人表句錢本作於人體俱須泰人之表大壯表握訴龍角大辰艮卦至大壯而立體此為乾其四則艮爻井艮為手握訴者艮也井二則坎為水有脣詩云寘之河之脣四名卦而震為龍故大壯人之表其象也夬表升骨履文名夬者五立於辰在斗魁所指者又五於人體當艮卦於夬亦手體成其四則震爻也為足其三猶艮爻於十十次值本於析七耀之行起焉七者屬文北斗在骨足履文夬人之表象明也姤表耳參漏足履王知多權姤初爻在巽巽為風風有聲而無形也九竅之分目視形耳聽聲八卦屬坎坎為之人為孔穴象消卦其道五事曰聽耳而三漏聽之至巽為朋初爻最在下
足象消卦其姤離為明人君南面而治焉足行於其上姤人表覆王是由然王人君最尊者離又為火火者土寄位焉土數五當如姤氣於其上故八兼更得性耳巽為進退又為近利有知而以進退求利此謂之姤焉者陰氣之始故因其逐表見其情遯表日角連理名遯者以離爻也離為日消卦遯主六月於辰未未為羊有角離南方之卦也五均南方為衡人之眉上曰衡衡者平地連理或謂連珠者其骨起衡之遯人表亦少少然詩含神霧云四角主張熒惑司過也否表二好文細或為之時名否卦者三也三在五體艮之中艮為木多節否人之表二時象之與三艮卦體□坤坤為文故性亦好文也觀表出凖虎名觀者亦在五艮之中而位上艮為山澤山通氣其於人體則鼻也艮又門闕觀謂之闕凖在鼻上而高顯觀人表出之象艮為禽啄之屬而當兌之上兌為口虎脣又象焉剝表重童名厯元名剝者五色也五離爻離為日童目子六五於辰又在卯卯酉屬也剝離人表重焉五月卦體在艮終萬物始
萬物莫盛乎艮厯數以有終始剝人兼之性自然表象參差神實為之難得縷耳所閏差也此皆律厯運期相一匡之神也欲所按合誠主正月不三者此人心之合誠春秋懺卷名也洛書靈准聽曰氣五機七八合提九爻結八九七十二錄圖起氣五禺之五行機七二十七里也二十八宿以存焉二者用事以卦相提得一歲俱終而太乙行九宫及位遊相結每宮如卦之日則參差矣八九相乘七十二歲而七百二十歲復於冬至甲子生象其數以為軌焉故曰錄圖起之初世者戲也姬通紀河圖龍出洛書龜子演亦八者七九也初世也周禮曰凡日行水逆地功為之不行或勒伏羲初遺十言之敎而畫八卦至文王乃通其敎演著陰陽人彖之言者也始倉甄節五七受命伏羲文王皆倉精也始次言易之法度而五七三十五君位在後爻受文始甄紀也德按錢本無德字數運
不俗守錄以次第相改七九度變命失寶俗猶從也順之後世之君子不順行易道次第有名錄也者將起代變滿七九六千三百則其王命也合七八八名畢升漸喜六十四精聖性象有錄第以所變承動動畢猶悉令也八八六十四之人於有天命也者卽悉喜於將升進也其性各有象謂若復表日角之屬錄次以象所變如其世數姤復去遯臨起此謂君臣則不然王命臣位俱列也日者提不者殆易物之愼命不在殆於正也此言卦也雖有錄圖所當王必待日旁有炁提之者乃複可起也無此炁者且當止雖有錄圖第且勿順天命在今春秋元命包曰精出於天提日而西北之也作者霸橫者距命厯掘執并投者上契輔摘推失排絀者咸名紀所錯中與用材毀苴仵乃橫與錯者三皆旁氣名投摘亡排絀蓋為叐氣投天役力之屬摘亡
微也排絀納也伯者齊桓晉文者距之若秦始皇者契輔推契而輔之也若夏太康之昆弟苴始毁者當任用賢才之臣毁者八風之時所行之見異皆有云為下行則此毁直或改作苴也五行旋代出輔運相距與更用事終始相討期其從至有餘運有託除要有知衙合七八以視旋機審矣按距相錯之言也或作拒訖除衙言命長短在改之也孔子曰至德之數先立本金水火土德合三百四歲五德備凡一千五百二十歲大終復初其求金木水火土德日名之法道一紀七十六歲因而四之為三百四歲以一歲三百六十五日四分乘之凡為十一萬一千三十六以甲為法除之餘三十六按錢本三十六下有以三十六
四字甲子始數立立算皆為甲旁算亦為甲以日次次之毋算者乃木金火水土德之日也德益三十六五德而止六日名甲子木德主春春生三百四歲庚子金德主秋成收三百四歲丙子火德主夏長三百四歲壬子水德主冬藏三百四歲戊子土德主季夏至養三百四歲六子德四正四正子午卯酉也而期四時凡一千五百二十歲終一紀五德者所以立尊號論天弗志長久六日名甲子謂五德竟至於六其號名為甲子故林德後是六甲子故弗誤字當作常志古字與識同今時受作職者也孔子曰丘按錄讖論國定符以春秋西狩題釗表命
予亦握嬉帝之十二當興平嗣出妃妾妾得亂十世孝明字也不勤竭承維表循符當至者塞正在樞害時失命𡙇壽以符端伏代災七錄握藉成年剟衰當至寒林微之應閉不來也為政如此塞必在樞謂不用七政則害四時之氣旣元年命以當致瑞反代或為佐之也期凶勑侯修身練𡙇𡙇專兌兌德始剋免延期上以至深道之故以此言勸協掖之言聖人承天意也殷勤然練猶澤郵過也兌或為說也自然之讖推引相拘沮思愈知命不或世帝思圖也夫天道三微而成一著三著而體成三微而成一著自冬至至正月中為泰卦三著成體則四月為乾卦以三微一著之義則與三著成體不協葢寫之誤也原經之義三而成一著一爻也三著成體乃泰卦也是則十日為微一月為著矣十有八
變而成卦之數恐未盡注意故不改隨上六拘繫之乃從維之言六二欲九五拘之推六旣為政應又非其事六二葢當作主六先師不改故亦不改主歲之卦注以為泰否之卦宜貞戌亥蓋據屯蒙推之也為其圖者以為貞戌酉按注則違圖按圖遠經則失圖之矣而注亦又錯今以經義推之同位陰陽退一辰相避也按圖位無同時又何避焉不合一也又屯蒙之貞違經失義不合二也否卦不比及月不合三也經曰乾貞於子坤貞於未乾坤陰陽之主也陰退一辰故貞於未至於屯蒙則各貞其日言歲終則各從卦次是也且屯蒙為法也泰否言獨各貞於辰中孚小過言法乾坤蓋諸異者否泰於卦位屬為衡法宜相避故言獨貞辰也北辰共者否貞申右行則三陰在西三陽在北泰貞寅左行則三陽在東三陰在南是則陰陽相比共復乾坤之體也中孚貞於十一月子小過正月之卦也宜貞於母二月卯而貞於六月非其次故言象法乾坤其餘衆卦則自貞於其同位仍相避可知也謹撰所聞其餘君子為肬贅而非之問其餘君子庸人求乎免也○按注六二蓋當
作上六原本誤作六二蓋亦當六二今據錢本改正
叢書／武英殿聚珍版叢書／續呂氏家塾讀詩記／卷一／讀陳風(P.44-2)..[清乾隆敕刻武英殿聚珍本]
東門之楊昬姻失時而女歸愆期也東門之楊其葉牂牂此仲春時也當仲春之昬以會男女此其時也明星煌煌猶未之至可謂愆期遲歸矣
叢書／武英殿聚珍版叢書／春秋考／卷四／隱公(P.1-1)..[清乾隆敕刻武英殿聚珍本]
親迎逆女本是二事兩禮不相干吾固言之矣親迎見于六禮而逆女不預蓋逆女非婚禮之正在他國則逆在國中則不逆不可以為常也自公羊穀梁誤合為一
皆以經書逆女為譏不親迎故學者至今莫能辨凡經言迎與逆皆以客主為別迎寒逆暑所主者陽也暑以陽為主而我為客故言逆寒以我為主而陰為客故言迎非止此也鄉飲酒言迎賓而祭言逆尸亦鄉飲酒以我為主故也今女在他國以父母為主故言逆迎在吾國以壻為主故言迎二名豈可亂哉推其失蓋自不知讀禮之過也士昬禮昬旣告期有日矣初昬父醮子而命之曰往迎爾相承我宗事子諾而往迎旣奠鴈于堂降出授婦綏御輪而先反此親迎之禮也非獨士為然
昬義父親醮于而命之迎男先于女也子承命以迎主人筵几于廟而拜迎于門外壻執鴈入揖讓升堂再拜奠鴈蓋親授之于父母也降出御婦車而壻授綏御輪三周先俟于門外婦至壻揖婦以入共牢而食合巹而酳所以合體同尊卑以親之也蓋天子諸侯無不皆然以其行之在初昬之時故謂之昬禮則親迎云者昬之日事豈謂越竟而逆者乎以情度之凡娶于他國皆前期逆而至于國然後以其日迎爾是故郊特牲男子親迎男先于女剛柔之義也壻親御授綏親之也親之也
者敬而親之先王之所以得天下也出乎大門而先男帥女女從男夫婦之義由此始也曾子問女在塗而壻之父母死如之何子曰改服布深衣縞總以趨喪女在塗而女之父母死則女反如壻親迎未至而有齊衰大功之喪則如之何子曰男不入改服于外次女入改服于內次然後卽位而哭是皆一時之事非謂越竟言也其在詩東門之揚陳風刺男女多違親迎女猶有不至者曰昬以為期明星煌煌則亦非前期之所言也著齊風刺時不親迎曰俟我于著俟我于庭俟我于堂則亦
非越竟之所譏也知此則知逆之非迎也
叢書／知不足齋叢書／詩紀匡謬／京洛篇(P.20-2)..[清乾隆鮑廷博校刊本]
京洛篇
注云樂府作煌煌京雒行列鮑照後而逸作者之名按樂府目作宋鮑照二首卷中作同前二首下注宋鮑照則樂府之非逸名可知也但此詩亦見藝文英華俱作
梁𥳑文則樂府為誤
