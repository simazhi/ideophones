集／總集／全唐文／全唐文／卷十七／中宗　二／三藏聖教序(P.210-1)
三藏聖教序
蓋聞蒼蒼者天。列星辰而著象。茫茫者地。奠川嶽以成形。仰觀天文。既如彼也。俯循地理。又若斯焉。夫以妙旨幽微。名言之路攸絕。真如湛寂。性相之義都捐。然則發啟心聾。資法雷之激響。獎導迷眾。俟覺首以司方。故知假名不壞於常名。樂說乃詮於無說。至若象外之象。獨稱三界之尊。天中之天。爰著六通之聖。法王利見。孕育於七十二君。梵帝乘時。牢籠於萬八千歲。周星閱彩。言符誕降之徵。漢日流祥。載叶通神之夢。故能威揚沙劫。化彼塵區。玉毫舒耀
而除昏。金口宏宣而遣滯。破煩惱之賊。詎藉干戈。壞生死之軍。惟憑慧力。闢圓明之界。廣納於無邊。開常樂之門。普該於有識。縱使浮天欲浪。境風息而俄澄。漲日情塵。法雨霑而便廓。歸依者銷殃而致福。迴向者去危而獲安。可謂巍巍乎其有成功。蕩蕩乎而無能名者矣。但四生蠢蠢。未悟無常。六趣悠悠。俱纏有結。詎知空華不實。水月非堅。馳逐於五陰之中。播遷於三界之域。納諸品彙。終俟法門。自白馬西來。元言東被。世尊則隨類敷演。眾生乃逐性開迷。馬鳴擅美於瓊編。龍樹騰芳於寶偈。於是遙通震旦。遠布閻浮。半滿之教區分。大小之乘並騖。澄安俊德。接武於勝場。琳遠高人。駢蹤於法宇。遂使微言著範。歷千古而暢英聲。至賾流規。周十方而騰茂實。頃屬後周膺運。大扇魔風。遂使天下招提。咸從毀廢。寰中法侶。並混編甿。嗟乎。闃寂禪居。空留宴坐之處。荒涼慧苑。無復經行之蹤。爰洎開皇。重將修建。旋逢大業。又遇分崩。鬼哭神吟。山鳴海沸。既遭塗炭。寧有伽藍。正法消淪。邪魔增長。於是人迷覺路。邅迴於苦集之區。俗蔽真宗。羈絆於蓋纏之內。我大唐之有天下也。上淩巢燧。俯視羲軒。三聖重光。萬邦一統。威加有截。
澤被無垠。掩坤絡以還淳。亘乾維而獻款。再懸佛日。重補梵天。龍宮將八柱齊安。鷲嶺共五峰爭峻。大宏釋教。諒屬皇朝者焉。大福先寺翻經三藏法師義淨者。范陽人也。俗姓張氏。五代相韓之後。三台仕晉之前。朱紫分輝。貂蟬合彩。高祖為東齊郡守。仁風遠扇。甘雨隨車。化闡六條。政行十部。爰祖及父。俱厭俗榮。放曠一邱。逍遙三徑。含和體素。養志恬神。摘芝秀於東山。挹清流於南㵎。可謂尋幽丹嶠。棲偃白雲。皐鶴於是吞聲。場駒以之縶影。法師幼挺明悟。夙彰聰敏。纔踰辯李之歲。心樂出家。甫過遊洛之年。志尋西國。業該經史。學洞古今。總三藏之元樞。明一乘之奧義。既而閒居習靜。息慮安禪。託彼山林。遠茲塵累。三十有七。方遂雅懷。以咸亨二年行至廣府。發蹤結契。數乃十人。鼓櫂昇航。惟存一己。巡南溟以遐逝。指西域以長驅。歷巖岫之千重。淩波濤之萬里。漸屆天竺。次至王城。佛說法華。靈峰尚在。如來成道。聖躅仍留。吠奢城中。獻蓋之跡不泯。給孤園內。布金之地猶存。三道寶階。居然目覩。八大靈塔。邈矣親觀。所經三十餘國。凡歷二十餘載。菩提樹下。屢攀折以淹留。阿耨池邊。幾濯纓而藻鑑。法師慈悲作室。忍辱為
衣。長齋則一食自資。長坐則六時無倦。又古來翻譯之著。莫不先出梵文。後資漢譯。摭詞方憑於學者。銓義別稟於僧徒。今茲法師。不如是矣。既閑五天竺語。又詳二諦幽宗。譯義綴文。咸由於己出。措詞定理。匪假於旁求。超漢代之摩騰。跨秦年之羅什。所將梵本經僅四百部。合五十萬頌。金剛座真容一鋪。舍利三百粒。以證聖元年夏五月方屆都焉。則天大聖皇帝出震膺期。乘乾握紀。紹隆為務。宏濟為心。爰命百寮。兼整四眾。虹幡㨹日。鳳吹遏雲。香散六銖。華飄五色。鏘鏘濟濟。煒煒煌煌。迎於上東之門。置於授記之寺。共于闐三藏及大福先寺主沙門復禮西崇福寺主法藏等翻華嚴經。後至大福先寺。與天竺三藏寶思未多及授記寺主惠表沙門勝莊慈訓等譯根本部律。其大德等莫不四禪凝慮。六度冥懷。懸法鏡於心臺。朗戒珠於性海。詞林挺秀。將覺樹而聯芳。慧炬揚輝。澄桂輪而合影。渾金璞玉。諒屬其人。誠梵宇之棟梁。實法門之龍象。巳翻諸雜經律二百餘卷。繕寫云畢。尋並進內。其餘戒律諸論。方俟後詮。五篇之教俱明。八法之因備曉。鵝珠尚護。蟲命無傷。浮囊必取於不虧。油鉢終期於靡覆。崇聖教之紀綱。啟
含生之耳目。伏願上資先聖。長隆七廟之基。下逮微躬。恒佐九天之命。遷懷生於壽域。致薄俗於淳源。歲稔時和。遠安邇肅。顧以萬幾務總。四海事殷。爰憑乙夜之餘。式贊彌天之德。課虛扣寂。聊題序云。
集／總集／全唐文／全唐文／卷四十五／肅宗　四／辭大聖尊號并上太上皇尊號表(P.500-2)
辭大聖尊號并上太上皇尊號表
帝王者。天所命也。稱號者。人所奉也。惟有德克躋大寶。至
聖以享鴻休。于是乎人神形容其美行。歌詠之不足。或為之名焉。伏惟陛下乾坤覆載。河海潤澤。道達生靈。惠懷蠻貊。尊九廟以崇孝。謁五陵以奉先。禮二郊以嚴禋。祠九宮以致敬。刻石北京。以揚祖烈。泥金東嶽。以告成功。自三五以還。歷選列辟。聰明文武。齊聖廣淵。丕懿純殷。孰與比議。卓哉煌煌。真聖人之表也。夫天地至大。不能定愆伏之序。日月運行。不能正薄蝕之氣。自狂孽開釁。俶擾天紀。與時消息。為人請命。舞干羽而氛祲永清。垂衣裳而衽席無改。納萬姓於仁壽之域。朝百神於清穆之上。窅然姑射之山。思訪襄城之野。斯又臣言之不及。稽古所未聞。羲軒唐虞。何足以云。今方推而不居。為而不有。付臣以宗廟重器。錫臣以后王徽章。何以克堪。辭不獲命。臣自奉明詔。夙夜於邑。以為名不可假。尊不可踰。敬承嚴旨。得為孝乎。至于所託者深。所荷者大。不敢悉拒。以違天衷。而大聖二字。得之不易。求諸故實。布在冊書。伏望陛下顧茲當仁。期以制義。今王公侯伯。卿士兆人。詢謀僉同。稽首闕下。臣敢因眾人之議。成小子之志。上尊號於陛下。曰太上至道聖皇天帝。即命有司擇日。奉行冊禮。其錫臣帝號大聖二字。伏願許
停。如臣言可以簡當。所希採納。如臣誠不足動天。伏當待罪。將以明授受之道。辨上下之分。不勝臣子下情懇願之極。伏惟陛下俯垂允許。以副四海之望。
集／總集／全唐文／全唐文／卷一百六十二／司馬太貞／紀功碑(P.1659-1)
紀功碑
昔匈奴殄滅。竇將軍勒燕山之功。閩越泯清。馬伏波樹銅柱之跡。然則振英風於絕域。申壯節於殊方。莫不騰茂實於千載。播芳猷於萬古者矣。闕大唐德合二儀。道高五帝。握金鏡以朝萬國。調玉燭以馭兆民。濟濟衣冠。煌煌禮樂。車書順軌。扶桑之表俱同。治化所沾。濛汜之鄉咸暨。苑天山而池瀚海。內比戶以靜幽都。莫不解辮髮於槀街。改左袵於夷陋。高昌國者。乃是西漢屯田之壁。遺兵之所居。麴文泰即其苗裔也。往因晉室多難。群雄競馳。中原乏主。邊
隅遂隔。問屆我於𥩄多拔王磨局至吟靡遺啟政。自皇威遠被。稽顙來庭。雖沐仁風。情懷首鼠。杜遠方之職貢。阻重譯之往來。肆豺狼之心。起蜂蠆之毒。若德聚庶賊盛無已。聖上慜彼蒼生。申茲弔伐。乃詔使持節光祿大夫吏部尚書上柱國陳國公侯君集交河道行軍大總管副總管左屯衛大將軍上柱國永安郡開國公薛萬均副總管左屯衛將軍上柱國通川縣開國男姜行本等。爰整三軍。張行天罰。但妖氛未殄。將軍逞七縱之威。百雉作固。英奇申九攻之略。以通川公深謀間出。妙思縱橫。命前軍營造攻具。乃統沙州刺史上柱國望都縣開國侯劉德敏右監門中郎將上柱國淮安縣開國公衡智錫左屯衛中郎將上柱國富陽縣開國伯屈昉左武候郎將李海崖前開州刺史時德衡右監門府長史王進威等。並率驍雄。鼓行而進。以貞觀十四年五月十日。師次伊吾時羅漫山北登里紺所。未盡旬月。剋成奇功。伐木則山林殫盡。叱咤則川谷蕩薄。衝梯蹔整。百𣙠冰碎。機一發。千石雲飛。墨翟之拒無施。公輸之妙詎比。大總管運籌帷幄。繼以中軍。鐵騎亘原野。金鼓動天地。高旗蔽日月。長戟彗雲霓。自秦漢出師。未有
如斯之盛也。班定遠之通西域。故跡罕存。鄭都護之滅車師。空聞前史。雄圖世著。彼獨何人。乃勒石紀功。傳諸不朽。其詞曰。
於赫大唐。受天明命。化濟得成。功寧山境。荒服猶阻。夷居不定。乃拜將軍。殄茲梟獍。謀六奇動思群雄逞力。陣開龍勝營闕庶星光旗明日色。揚旌塞表。振威西極。峨峨峻嶺。眇眇平原。塞雲暝結。朝風晝昏。長紀洛雪。高樹闕今據銘功讚德。
集／總集／全唐文／全唐文／卷一百六十五／員半千／蜀州青城縣令達奚君神道碑(P.1682-2)
蜀州青城縣令達奚君神道碑
粵以煌煌丹草。非濟物之用。而冊府書之。粲粲白石。豈益國之器。而史官紀之。況乃六義基身。四維成性。風調百里。雨潤一方。動植俟之以滋榮。人倫資之以和樂。使仰之者若日月。敬之者若神明。畏之者若雷霆。愛之者若父母。而可闕一字盛德湮滅無聞於後哉。君諱思敬。字安儼。河南洛陽人也。若乃二星分北。掩龍沙以居宗。六月圖南。擅鵬溟以為大。實天命昌意。啟我幽都。帝封始均。天雄弱水。積六十七葉。凡九十九姓。豫鄰之代。分為諸國。兄弟七人。各統一部。天倫之盛。達奚居上。高祖遷洛。有志諸華。思變其風。多改舊俗。故達奚於後使姓奚焉。周氏沿革。復姓達奚氏矣。自茲厥後。可略而言。曾祖諱武。宇文朝為玉璧大將軍東道大行臺十二將軍同華二州刺史雍州牧太師太傅太保鄭國公。諡曰桓。於時齊氏跋扈於并鄴。有遷鼎之宏志。周人經綸於關輔。當運斗之有功。兩界交爭。三運遽及。攻守之術。應變若神。戰勝之方。倉卒得妙。由是天臺八柱。分作宰牧之尊。帝座三台。合為師保之貴。大父叡。太子左
千牛尚輦直長。時高臺漸傾。曲池向平。金玉滿堂。化為道德。瑚璉入廟。直接明神。早露先霜。不登爵秩。昭考諱孝茂。皇朝滑州司兵參軍易州易縣令。卻負盧龍之塞。漢陽之突騎成風。前款飛狐之門。邯鄲之俠客交亂。君水火相濟。文武兼施。巨闕之前。訟端自喪。常山之下。符采生輝。君則驪泉夜光。虹巖朝彩。籠雲罩月之穎。必由於尺櫱。遵江及海之浪。亦經於寸源。敘用有階。莫或不踐。總章中以仁勇校尉守左衛率府翊衛。秩滿。以文藝優長。簡入吏部。後解褐承奉郎。行幽州新平縣尉。雖時以為美。心非所好。故咫步之間。無因騁跡也。秩滿。停家積年。授徵展駿足。未超前路。辭滿之後。遂以邱壑為心。垂拱之初。天命已改。則天皇帝攝行君政。心徧區中。採芳草於蘭澤。省山苗於松澗。迺留神陸沈。隨方擢善。二年授高陵縣主簿。以舊德起也。屬西方不靜。北方多難。被奏充金牙道行軍司兵。事不獲以。遂即戎焉。君設策請拔碎葉疏勒于闐安西四鎮。皆如所計。謀存於我。功在諸人。授之加朝議郎。行蒲州司法參軍事。既表裏山河。股肱要壤。用之惟器。選擬為難。君盤根錯節。等庖人之遊刃。發伏摘姦。同郢匠之揮斲。紫宸迴顧。赤
縣瞻風。長安二年。調補乾封丞矣。蜀岷山井絡之分。帝以會昌。梁州輿鬼之躔。人為繁雜。相如之宅。無復德音。文翁之堂。空餘陳跡。人不見德。年代以深。舊稱難理。斯焉是賴。四年授蜀州青城縣令。以人望遷之。君下車布政。推誠待物。舉義壯忠。貶惡除盜。或謂曰。不迺闊乎。君謂之曰。前史有之。舉有義者。所以救貪污無恥也。舉有行者。所以救廢亂失道也。舉廉讓者。所以救分爭也。舉遜順者。所以救橫逆也。舉質朴者。所以救離弊也。舉惇厚者。所以救殘賊也。今若此皆有。吾何已焉。吾薄劣。實荷榮獎。既承澆競之餘。復當巧詐之盛。若不憲章古道。祖述前修。貞彼傾轍。不遷其軌。必也政成。何望朞月。遂為明科例。自形諸已。以上善而包荒。用中而禁暴。曾不晦朔。闔境肅清。剽狡潛散。謠頌攸遠。聲震錦城。雙流為之變色。德充錦里。八郡以之易心。屬七廟靈長。三光復道。則天推位。應天嚮明。以加朝散大夫。承國慶也。將謂魯恭才識。坐入司空。卓茂賢明。行昇大傅。豈馳波易遠。過隙難留。遽沈連石之暉。遂往懸碑之路。神龍二年八月二十七日。終於長安之義寧坊私第也。惟春秋五十有九。惟君少懷忠義。以信分為冠冕。長好急難。
以然諾為爵邑。天姿孝友。率性沖和。虞仲寧學高德博。而蒸嘗無主。劉休涓帝室王門。而禋祀不繼。太夫人隴西李氏。將軍該之女。有行業。每以此歎之。君夫人義興縣君蔣氏。則尚藥奉御豈之曾孫。太子門郎義安之女。琴瑟友之。同詠河洲之什。蛟龍合矣。共赴延平之津。景龍二年十月十六日。終於義寧里。春秋五十有一。以景龍三年三月十日。合葬於咸陽之畢陌原。禮也。有第二女。道光柔順。德備幽閑。雖裁柳絮之篇。未獻椒花之頌。適太原郭氏。左衛武亭府別將長上如玉之妻。牆宇端肅。風神爽邁。溫良日用。忠孝生知。束髮祈榮。彈冠入仕。敢當仁於潘掾。荷昔眷於戴侯。爰託青烏。方榮白鶴。南瞻渭水。庶見儀天之橋。北望荊山。長標鎮地之固。其詞曰。
龍司北溟。鵬翻南海。地鬱靈氣。天降神宰。奄有諸華。遂荒章亥。抑推高祖。正朔斯在。兄弟之國。七族攸昌。親賢胙土。四姓斯光。奚于陸穆。衣冠紀綱。西魏將末。北齊竊號。太祖經綸。玉璧是犒。匪禁小賊。用虞大盜。累加重秩。每贈優勞。守禦功多。鄭國是報。昏明遞運。陵谷成災。直長垂翼。有美且偲。青松藹藹。白雲皚皚。施於易縣。尉有楚才。欽若惟君。
歷游華渚。整翮理翰。嘯儔命侶。風光融融。零露湑湑。道以濟俗。德以禦侮。龍飛中興。明鸑上騰。五方星聚。六合雲蒸。朝興斯炳。大夫如陵。翼搏風而上征。倚天衢而元亨。風叩京兆之郡。日薄長安之城。白鶴崇隴。青烏相塋。琬璧斯勒。存沒為榮。
集／總集／全唐文／全唐文／卷一百六十五／員半千／大唐宗聖觀主銀青光祿大夫天水尹尊師碑(P.1684-2)
大唐宗聖觀主銀青光祿大夫天水尹尊師碑
聞夫真人者。出巨殼。歷倚杵。騎蜚廉。從敦圉。臣雷公。妾密妃。朝濯髮於湯泉。夕晞首於暘谷。仍丹邱以長嘯。戴翠華以高遊。自非殖因曠劫。肅恭大浩。從事於金房之前。鏤心於玉晨之上。攜青童而應黃籙者。奚以成後來之妙相乎。繼絕景而允希聲。則尊師其人矣。尊師諱文操。字景先。隴西天水人也。後秦尚書僕射緯之後。緯仕長安。故為扈人焉。若乃鬱為帝師。降跡於唐勛之代。光乎王佐。應命於周武之朝。家籍代資。可略言矣。曾祖洪。宇文朝商州長史。大父舒。隋文州別駕。昭考珍。皇朝散大夫。以先知授尊師。特稟異氣。垂實冥華。始降跡也。其母袁氏。夜夢元妙玉女授九老丈人之符。寤而記之。每存思也。數月而聞腹中誦經聲。且時時有異光繞身矣。及載弄之始。目光烱然。眸子轉
盼。若有所見矣。袁氏以其所夢有徵。心誌而不言也。及勝衣之日。自識文字。惟誦老子及孝經。乃曰。此兩經者。天地之心也。此後見好殺之字。若蹈水火。視無禮之文。如墜泉谷。稍長。聞有尹真廟。乃精心事之。不近俗事。因讀西昇靈寶等經。漸達真教。既得元味。便契黃中。聞師者傳道之父母。行道之神明。無數劫來。妙經是出。不因師學。謂之長昏。遂章惶無已。求師不暇。時有周法者。內音之先鳴。上皇之高足。乃願參軒效駕。陪景嘯空。奔走禮謁。以申宿志。周法見之。乃謂尊師曰。汝於劫會之中。已受龜山之籙也。便訓以紫雲之妙旨。授以青羽之隱法。一入其心。謂赤松王子喬。可與撫煙月矣。年十五。道行已周。有名於遠近矣。屬文德皇后遵上景而委中宮。於時搜訪道林。博採真跡。尊師即應元景。行預綠雲。奉敕出家。配住宗聖觀。雖翦芝瓊園。採琳元隴。意每遠出。未近謝也。將欲沐浴東井。棲遲南昌。保護崑崙。窺窬渾沌矣。故屬想丹煙。游心紫度。徧尋五嶽。備涉九元。尋三君之祖氣。成七晨之慧眼。旋謁周法。便居終南。寂慮於溫泉。冥精於寒谷。有年日矣。既通八景。又達九天。知來藏往。多所曉悟。若有神曰。周法上遷。及省所居。
已去順也。貞觀末年。行喪既畢。永徽三年。乃遊太白。入重元也。見所未見。聞所未聞。此後丹字紫書。三五順行之法。扶晨接晝。九六逆取之方。咸得其要。尊師所有遊山異跡。祈醮靈應。並有別錄。此不載之。至於顯慶以來。國家所賴。出入供奉。詢德諮量。救世度人。轉經行道。元壇黃屋。帝座天言。東都西京。少陽太乙。九城二華。展敬推誠。三十餘年。以日繫月。始終不絕。有感必通。凡是效驗。君臣同悉。敕書往復。日月更回。神道昭彰。歲時交積者。不可具載。並傳於帝居。一二要者。略舉其目。初。尊師遊太白高頂。雲霧四周。聲振萬壑。闕六字千仞復有象充九色。其高十仞。欣然長往者。意已篤焉。高宗之在九成宮。有孛彗經天。長數丈。以問尊師。尊師對曰。此天誡子也。子能敬父。君能順天。納諫徵賢。斥邪遠佞。罷役休征。責躬勵行。以合天心。當不日而滅。上依而行之。應時消矣。是故高宗以晉府舊宅為太宗造昊天觀。以尊師為觀主。兼知本觀事。儀鳳四年。上在東都。先請尊師於老君廟修功德。及上親謁。百官咸從。上及皇后諸王公主等。同見老君乘白馬。左右神物。莫得名言。騰空而來。降於壇所。內外號叫。舞躍再拜。親承聖音。得非尊
師之誠感也。由是奉敕修元元皇帝聖紀一部。凡十卷。總百十篇。篇別有贊。時半千為尊師作也。紀贊異秩。繕寫進之。高宗大悅。終日觀省。不離於玉案。乃授尊師銀青光祿大夫。行太常少卿。尊師固讓不得已。辭官而受散職焉。永淳二年。天中有望。告成有日。萬乘雷動。千騎風馳。天子乘閣道而御帝車。群官陪六儀而承七曜。將禮於天樞。幸中嶽也。金繩未舉。玉檢猶潛。而六龍頓轡。三光斂色。聖體不安。旋於皇極。屬紫微虛位。白雲上征。萬國號訴。四方遏密。太后諮訪尊師。尊師曰。真坊仙境。亦著代謝。物有榮悴。氣有初終。大道之常。幸康神器。陛下宜存思諒闇。極想欽明。密理百神。潛芘萬姓。文操人間地上。物裏天中。所有靈明。倍百祈請。亦望二十四結。火燒而憂盡。七十二教。水鍊而法成。皆見先徵。以明後事。乃著祛惑論四卷。消魔論三十卷。先師傳一卷。垂拱四年。將賓玉帝也。上足時道成。咸願奏章。以延福蔭。尊師止之曰。有順宜遵。不可犯禁。言訖委化。顏色如常。粵以長壽四年四月十四日。遷兆於終南文仙谷。弟子侯少微等。追思龍漢。遠慕龜巖。冀德音與天地同久。神道共陰陽齊化。昭芘騫林。冥滋柏樹。俾斯貞石。文
若三光。其詞曰。
去矣大仙。悠哉上元。玉谷白芝之座。金闕紫蘭之前。既嘯景於瓊札。固交歡於碧泉。出三萬六千之厚地。入三萬六千之遠天。咀九華之翠菊。坐五色之紅蓮。常吟外景。每握內篇。春霞飛乎絳雪。秋風生乎紫煙。裴回高黃嶺。顧步太白巔。三秦四塞帝王國。京兆長安龍鳳川。煌煌兮四明路。浩浩兮八景年。今以向上襲前果。何時來下降宿緣。當乘道之氣。應傳道之味。必使氤氳六合中。自然昌揚萬劫通。稽首寧歌步。願得乘九素。天下同此心。非獨騫之林。
集／總集／全唐文／全唐文／卷一百九十／楊炯　一／庭菊賦　并序(P.1921-2)
庭菊賦并序
庭菊。美貞芳也。天子幸於東都。皇儲監守於武德之殿。以門下內省為左春坊。今庶子裴公所居。即黃門侍郎之廳事也。其庭有菊焉。中令薛公。昔拜瑣闥。此焉遊處。今兼左
庶子。止於東廳。甍宇連接。洞門相向。每罷朝之後。未嘗不遊於斯。詠於斯。覽叢菊於斯。歎其君子之德。命學士為之賦。是日也。薛凱以親賢為洗馬。田巖以幽貞為學士。高元思張師德以至孝託後車。顏強學沈尊行以博聞兼侍讀。周琮李憲王祖英曹叔文以儒術進。崔融徐彥伯劉知幾石抱忠以文章顯。德行則許子豐。耆舊則權無二。駱縯則詁訓之前識。張相則老莊之後興。並承高命。咸窮體物。小子託於吹竽之末。敢闕其詞哉。遂作賦云。
日之貞矣。於彼重陽。菊之榮矣。於彼華坊。含天地之精氣。吸日月之淳光。雲布霧合。箕舒翼張。鬱兮蔓衍。郁兮芬芳。珉枝金萼。翠葉紅芒。其在夕也。言庭燎之皙皙。其向晨也。謂明星之煌煌。爾其萬里年華。九州春色。花的皪兮如錦。草連綿兮似織。當此時也。和其光。同其塵。應春光而早植。及夫秋星下照。金氣上騰。風蕭蕭兮瑟瑟。霜刺刺兮稜稜。當此時也。弱其志。強其骨。獨歲寒而晚登。雨還風去。天長地久。純黃象於后土。故採桑而菊衣。輕體御於神仙。故登山而菊酒。文賓採之而羽化。康公服之而不朽。東極於是長生。南陽以之眉壽。胡太尉之允誠。光輔漢庭。萬幾理。三
階平。及暮年華髮垂肩。秋菊落英。蠲邪滌瘵。於焉永貞。鍾太傅之家聲。彝倫魏室。道合鹽梅。功成輔弼。降文星之命。修彭祖之術。保性和神。此焉終吉。君章請老。歲久懸車。秋風生兮北園夕。白露濕兮前堦虛。佇閒庭之曠邈。對涼菊之扶疏。人生行樂。孰知其餘。淵明解印。退歸田野。山鬱律兮萬里。天蒼莽兮四下。憑南軒以長嘯。出東籬而盈把。歸去來兮何為者。若此窈窕重闈。亘青瑣兮接黃扉。深沈大壯。通肅成兮連博望。乃有𨛬鄉貴族。薛縣名家。共汾河之鼎氣。同庶子之春華。朝游夕處。徘徊顧慕。歎搖落於三秋。委貞芳於十步。伊纖莖之菲薄。荷君子之恩遇。不羨池水之芙蓉。願比瑤山之桂樹。歲如何其歲已秋。叢菊芳兮庭之幽。君子至止。悵容與而淹留。歲如何其歲將逝。叢菊芳兮庭之際。君子至止。聊從容以卒歲。
集／總集／全唐文／全唐文／卷一百九十／楊炯　一／老人星賦(P.1922-2)
老人星賦
赫赫宗周。皇天降休。麗哉神聖。皇天降命。開綱布網。發號施令。河出圖兮五雲集。天垂象兮三光映。南極之庭。老人之星。煜煜爚爚。煌煌熒熒。秋分之旦見乎丙。春分之夕入乎丁。配神山之呼萬歲。符德水之兆千齡。晃如金粟。粲若
銀燭。比秋草之一螢。狀荊山之片玉。渾渾熊熊。懸紫貝於河宮。奕奕暐暐。曜明珠於漢水。其光也如丹。其大也如李。稽元命之攸述。按星經之所紀。見則化平主昌。明則天下多士。經始靈臺。嵯峨崔嵬。星則唐都講藝。氣則王朔呈材。晝觀雲物。夜察昭回。覩南郊之炳燿。欣北極之康哉。三公輔弼。庶官文武。獻仙壽兮祝堯。奏昌言兮拜禹。瞻太霄而踊躍。伏前庭而俯僂。萬人於是和歌。百獸於焉率舞。穆穆神皇。受天之祥。邈矣台州之北。窅然汾水之陽。貞明也者。日月同光。貞觀也者。天地為常。有混成之獨立。運元氣之茫茫。若夫大虹流渚。金天當宁。大電繞樞。軒轅受圖。殷馗則黃星見楚。雷煥則紫氣臨吳。青方半月。東井聯珠。辰極之齊七政。泰階之平六符。雖前皇之盛德。又何以加於此乎。至若甘露溢。醴泉出。蓂莢生。嘉禾實。鳳凰丹彩。騶虞白質。南海無波。東風入律。比夫皇穹之錫壽。何足以談其萬一。聖上猶復招列仙。擇群賢。日慎一日。元之又元。兵戈不起。至德承天。臣炯作頌。皇家萬年。
集／總集／全唐文／全唐文／卷二百九／陳子昂　一／為陳御史上奉和秋景觀競渡詩表(P.2116-2)
為陳御史上奉和秋景觀競渡詩表
臣某言。伏見某月日御製。秋景務餘。聊觀競渡。故陳先作。
式佇來篇。凡六韻。天文爰降。品彙咸亨。金簡潛開。瑞圖斯見。臣聞白雲興詠。漢遊汾水之祠。黃竹申歌。周舞瑤池之駕。然而志崇遠轍。事或勞人。故文思之化未光。太清之道猶闕。伏惟聖母神皇陛下太虹齊聖。感月含神。元德茂於皇階。文明照於天下。用能提玉斗。挹璿衡。百神景從。三靈協贊。青雲出洛。爰開受命之符。赤甲榮河。終御興王之寶。非窮神之至德者。其孰能與於是哉。既而黃屋務閑。紫機時暇。洞庭張樂。思接軫於軒遊。媯水披圖。想同驂於堯輦。然而遠而勞物者。未若近而安人。動而勤巳者。豈比靜而泰神。於是從金蹕。鳴玉鸞。清禁林。御池殿。肅波神一作臣而戒事。命舟子為水嬉。彩鷁蓮歌。乍起江吳一作吳江之引。青龍桂檝。時搖甌越一作時謳越女之風。鳥逝虬驚。沸珠潭而競逐。雲飛電集。橫玉浦而流光。信可以娛樂惟靈。發揮文物。皇歡允洽。白日俄光。於是奏薰風於管絃。詠叢雲於林籞。帝歌爰作。天藻攸彰。黼帳帷宮。縟文房之繡綵。祥雲瑞景。霏翰苑之榮光。信探道一作賾於元包。得斯文於紫極。太平允矣。元首康哉。方欲朝明堂之宮。輯群后之瑞。尊崇顯號。光啟聖圖。封玉嵩邱。以接千年之統。泥金少室。攸增萬歲之規。
卓哉煌煌。聖君之表也。微臣曲學蓬戶。竊位蘭臺。未聞驄馬之謠。非有雕龍之思。鞠躬霜署。謬覩於天章。逖聽鈞臺。側聞於帝樂。天文尊貴。一作賁不遠於下臣。帝寶珍崇。曲宣於近貴。竊以君唱臣和。固不隔於尊卑。宮變商從。方允諧於金石。輒用齋心扣寂。假翰求詞。將以攀日月之末光。繼螢爝之微照。不勝云云。
集／總集／全唐文／全唐文／卷二百十七／崔融　一／瓦松賦　并序(P.2191-2)
瓦松賦并序
崇文館瓦松者。產於屋霤之上。千株萬莖。開花吐葉。高不及尺。下纔如寸。不載於仙經。靡題於藥錄。謂之為木也。訪山客而未詳。謂之為草也。驗農皇而罕記。豈不以在人無用。在物無成乎。俗以其形似松。生必依瓦。故曰瓦松。楊炯謂余曰。此中草木。咸可為賦。其辭曰。
賓館兮沈沈。明月高兮重海深。試一望兮。上棟下宇。開陽闔陰。彼美嘉族。依於夏屋。煌煌特秀。狀金芝兮產霤。歷歷空懸。若星榆而種天。苯䔿丰茸。青冥芊眠。葩條郁毓。根柢連拳。閒青苔而裛露。陵碧瓦而含煙。春風搖兮鬱起。冬雪糅兮蒼然。詎充採掇。罕任雕鐫。桐君莫賞。梓匠難甄。用匪適於時要。必濫聞於俗傳。慚魏宮之烏韭。恧漢官之紅蓮。
觀其眾開榮列。虛心獨潔。高寧我慕。無木禾之五尋。卑以自安。類石蒲之九節。進不必媚。居不求利。芳不為人。生不因地。其質也菲。無忝於天然。其陰也薄。纔足以自庇。望之常見其表。尋之罔得其祕。肅穆承華。堂皇不賒。繩懸麥穗。戶刻菱花。竹蒼筤而眾色。樹連理而相加。芙蓉發池兮照爛。日及懸霤兮芬葩。彼懷寶以遇賞。此不材而見嗟。雖有慕於階闥。亦無混於泥沙。已矣哉。不學懸蘿附柏。直蓬倚麻。固將含美惡以同貫。齊是非於一家。亂曰。少陽之地兮於何不春。博望之苑兮莫匪正人。纖根弱植兮生君之館。荷施霑恩兮為人所翫。物不謝生。不知其榮。惟願聖皇千萬壽。但知傾葉向時明。
集／總集／全唐文／全唐文／卷二百十七／崔融　一／代百官請上尊號第二表(P.2193-2)
代百官請上尊號第二表
臣等言。一昨仰稽舊章。虔上尊號。至誠猶鬱。沖旨未回。孤遐邇之心。闕神祇之望。群臣百辟。相顧罔然。中謝。臣聞古先王者。祗奉天命。遭時為法。因事制宜。不必相沿。各有所立。化而裁之存乎變。推而行之存乎通。故庖犧是生。創天
下之法則。周成既作。改人閒之制度。況煌煌大寶。穆穆中興。至道已邁於胥庭。鴻名尚襲於漢代。臣子之地。悚迫不安。又謝。伏惟陛下紹開聖圖。光復丕緒。繼文之體。行湯之政。撫綏兆庶。清蕩二兇。舊物不失。能收夏眾。老吏垂涕。復見漢官。補三皇之闕文。緝五帝之漏目。享太廟。祀明堂。禁網疏闊。凡事簡易。道德海浸。符瑞山承。百蠻向風。萬人樂業。固以萌柢開闢。彈壓往初。自可去故而取新。何必同條而共貫。循季末之常躅。忽殊尤之盛儀乎。臣等禺禺。不勝致懇。又謝。臣聞天為上帝。九名所以示崇高。佛為法王。十號所以稱具足。陛下安得徇小節。遺至公。推而不居。猶以為薄。臣等敢昧死謹再拜重上尊號曰應天皇帝。伏乞順萬國之歡心。荅三靈之睠命。不違誠請。昭備典冊。使百代垂景光而作程。飛英聲而不朽。豈不美歟。豈不盛歟。臣等幸逢興運。夙參朝列。累獻非常之祈。願奉維新之慶。所冀日回三舍。天移二山。愚有不奪。期有必遂。無任悃款屏營之至。謹詣朝堂奉表固請以聞。
集／總集／全唐文／全唐文／卷二百十八／崔融　二／代皇太子賀芝草表(P.2200-2)
代皇太子賀芝草表
臣某言。伏承某月日。芝草生於乾元殿。瑞命天來。符祥日至。煌煌三秀。分芰井而攢柯。煜煜九光。閒梅梁而吐葉。晉都宮閣。何必靈芝之臺。洛邑山川。居然密芝之地。中賀。伏惟天皇天臨海內。帝有域中。兼漢制而宅兩京。用堯心而加百姓。神精下降。洽至道於邱陵。靈液旁霑。被深仁於草木。觀其如蓋如閣。如日如星。得五方之氣象。合四時之景色。仙人在上。則車馬疑飛。神龍居下。則風雲不去。謂蓬瀛之海到。一作列即崑閬之山開。魏皇之雙幹莫儔。漢帝之九莖為劣。可以薦郊廟。可以觴公卿。臣謬踐儲闈。祗膺守國。不獲親承左右。目覽休徵。雖玉脛延齡。在神仙而可致。而刀圭入膳。視朝夕而猶賖。是用心馳仁壽之前。慶集肅成之下。無任抃躍之至。謹遣某官某奉表稱賀。
集／總集／全唐文／全唐文／卷二百二十／崔融　四／嵩山啟母廟碑(P.2220-2)
嵩山啟母廟碑
臣聞天地生成。其法自然之謂道。陰陽鼓舞。其功不測之謂神。然則物或類感。事因通變。乾棟傾而三光北馳。坤輿缺而百川東瀉。河淪越雟。有郡邑之為魚。水陷歷陽。有吏人之化鼈。訪遺蹤於女峽。風雨蕭條。徵往事於姑泉。絃歌響亮。盈虛靡定。合散焉常。不知誰子。既老氏之多懵。忽然為人。寧賈生之足辯。仰觀俯察。裁識幽明之故。原始反終。未窮生死之說。得於道而失於道。義有必然。出於機而入於機。理無或廢。知變化者。其知神之所為乎。臣謹按啟母廟者。蓋夏后啟之母也。漢避景帝諱。改啟之字曰開。厥後相傳。或為開母。而顧野王輿地志。盧元明嵩高記。並不尋避諱之旨。以為陽翟婦人。事不經見。諒無所取。粵若玉斗璇璣。李母之居鄰北極。金臺石室。王母之宅在西山。氣為母則群物以萌。月為母則容光必照。坤為母則上下交泰。后為母則邦家有成。故華胥履跡而雄氏孕。女登感神而炎運作。星流華渚而白帝生。月貫幽房而黑精降。明明有夏。穆穆塗山。予娶於度土之辰。女婚於台桑之地。搜奇帝
紀。摭異歸藏。束生發蒙而有迷。韓子稱賢而不朽。漢臣之筆墨泉海。陳其令名。秦相之一字千金。敘其嘉應。士歌南國。徒聞候禹之詞。石破北方。終見生余之兆。則郭璞所謂陽城西啟母石。李肜所謂嵩山南啟母祠。隋巢之說有徵。鴻烈之言無爽者矣。昔者鸞川之上。母變空桑。豚水之濱。男生破竹。美人之虹名螮蝀。仙婦之月作蟾蜍。精衛銜木而償冤。女尸化草而成殯。一作媚山崩蜀道。臺候婦而無歸。石立武昌。亭望夫而不及。論乎誕載。群下莫尊於帝王。語乎遷易。凡百無聞於感致。美矣哉。不可得而稱也。大唐革去故。鼎取新。與運而生。繼天而作。握乾坤而造物。海內知春。闢混沌而為家。域中無外。天皇膺歷。數順謳歌。金櫃玉版。服皇王之能事。衢室廟堂。承祖宗之茂烈。垂衣裳而作元后。端拱北辰。負黼扆而朝諸侯。嚮明南面。周邦赫赫。其道洽於成康。漢室巍巍。其化鍾於文景。東漸西被。遠安邇肅。海三年而無波。雲連月而不散。天瑞降。地符昇。靈鳳五文。歲時來苑囿。神龍八卦。昏旦遊池沼。禮云乎哉。無取於周旋揖讓。樂之謂也。必在於移風易俗。司祿益富。家國於是乎有餘。司命益年。臣人於是乎不夭。明王三懼。未嘗遺
戒慎之心。天子四鄰。莫能展弼諧之用。家安其業。但聽於鄰雞。人得其和。遂同於野鹿。表讖記。奏河圖。四十六事之著明。曷云尚也。登太山。禪梁甫。七十二封之可識。何以加乎。且夫窮聖神。備道德。滋萌元氣。開闢太初。斯乃天皇氏之所以應乎天也。依土地。明神靈。駕六羽而上騰。度九州而下濟。斯乃人皇氏之所以順乎人也。造書契。教畋漁。合五緯而節四時。登九天而類萬物。斯乃犧皇氏之所以制人法也。務播殖。該變通。嘗藥以救兆人。聚貨而交天下。斯乃農皇氏之所以興人利也。振夔鼓。載龍旗。天則元女授符。帝則黃神降斗。斯乃軒轅氏之所以除人害也。均度量。正都邑。惣秋令於金天。分瑞官於鳳紀。斯乃帝昊氏之所以為人極也。潔祭祀。義鬼神。履時以象天。養財以任地。斯乃帝頊氏之所以為人教也。秋乘馬。春乘龍。順三辰而天道平。建五正而人事理。斯乃帝辛氏之所以為人政也。明如日。晦如陰。人無識其名。帝何力於我。斯乃帝堯氏之所以昭君德也。聞一善。舉八才。帝唱動而爛星雲。天歌發而蹌鳥獸。斯乃帝舜氏之所以章后功也。夫三統者道之大。五行者生之宗。三皇法之而列。五帝則之而序。道以三興。
德以五立。非天下之至聖。孰能兼於此乎。而猶雖休勿休。損之又損。下明詔。發德音。尊天而重人。省方而巡狩。舉星畢。曳雲梢。召風伯以清塵。命山靈而護野。馳洛邑。騖襄城。天迴而地游。雲合而霧沓。周穆王來遊太室。先徵夏啟之居。漢武帝有事嵩邱。即訪姒開之石。徒觀其丹青歲古。霜露年侵。聖情有睠。興言改葺。其山則古文之外方。其地則新邑之中土。銘壇邐迤。斜分玉女之臺。碑闕相望。近對石人之廟。金草生而五色。貝樹長而三花。紫雲合沓於溪㵎。白霧氛氳於巖嶺。考之易林。信為神明所伏。求之遁甲。固以威靈肅然。夫其命有司。乘務隙。因高背下。察隱嶙之餘基。審日觀星。揆摧殘之落構。周官置臬。郢匠揮斤。異態神行。全模化造。紅葩奪日。飛累榭於山閒。綺綴衝風。架迴廊於木末。仙人在棟。神女臨窗。周施玳瑁之椽。徧覆琉璃之瓦。赤玉為階甃。黃金作門闕。山如白岸。樹似青溪。羞蘊藻於前庭。藉生芻於後徑。蘭香夾水。居然洗沐之資。竹帚臨風。自隔囂塵之境。夢臺雲雨。宋玉對而先驚。楚壁山川。屈原書而幾倦。壽宮憺兮不擾。象設安兮逾肅。霜羅曳曳。雲錦披披。鴛鴦褥兮翡翠幬。白羽扇兮青絲履。垂玉鸞之珮。
若往而若還。戴金雀之釵。不長而不短。其居處也。曖曖昧昧。陰閉陽開。其被服也。煌煌熒熒。霞駮雲蔚。鼎俎則麟胎鳳卵。烝蕙燃蓂。餌膳則木蜜金膏。玉漿瓊酒。當是時也。合五岳。訊九魁。選太陰。命元闕。馮夷鳴鼓。女媧清歌。左蒼龍兮吹篪。右白虎兮緪瑟。金真拂座。玉女焚香。肅肅習習。天媛來風雨。雰雰霏霏。神姬下霜雪。孔雀飛而儀鳳舞。弄玉邀歡。軿車合而羅綺陳。智瓊陪宴。麻姑服道。變海水而來遊。織婦希風。填河津而下謁。洛妃綽約。江妃緜眇。元女以明月為珠。素女以穨雲作髻。九天真母。八極夫人。畢集於茲矣。青霞衣兮翠雲裘。靈連蜷兮既留車。迴風兮馬飛。電視倏忽兮無見。昔者濟陰山下。降堯母之精靈。湘川水曲。留舜妃之響像。壝壇或在。徒聞介福之名。棟宇不修。誰辨安歌之處。豈知夫三仙福地。百姓尊祠。挾王者之都畿。當聖人之順動。犧牲玉帛。可以洽氣和神。幼婦外孫。可以披文相質。虔奉綸旨。式陳壯觀。雖周人作詩。自得后妃之美。而魏臣獻賦。終慚神女之工。敢作銘曰。
九州地險。五岳天中。蛟龍洞穴。日月仙宮。蓄洩雲霧。震蕩雷風。笙歌近接。鍾鼓遙通。其一昔在媯帝。洪泉未塞。昏墊下
人。汎濫中國。於鑠大禹。顯允天德。龍畫旁分。螺書徧刻。其二佩文北海。省土南方。還從碣石。更下台桑。子娶有禮。我都攸昌。八年不顧。四載維荒。其三宛委既登。轘轅佇鑿。家室誤往。熊羆方作。天道幽祕。生涯糾錯。其化則遷。其靈是託。其四虙妃之館。仙女之臺。物類通感。精魂去來。巫山廟立。漢水祠開。壝壇歲古。棟宇年摧。其五皇矣大唐。麗哉神聖。膺圖受籙。體元居正。赫赫高祖。天有成命。明明太宗。於茲為盛。其六重光累洽。下武嗣文。負扆而化。垂衣以君。三靈肸蠁。六氣氤氳。魚鼈咸若。雞犬相聞。其七重譯請命。殊鄰稟朔。化及中孚。風移大朴。天秩百禮。人和萬樂。汾水可遊。崑山何邈。其八隨巢舊說。夏啟遺居。盛德不泯。嘉聲在諸。周王轉蹕。漢帝迴輿。聿懷降鑒。其祀如初。其九虞衡掌木。班倕葺宇。虹亘梅梁。龍盤桂柱。草積庭院。水周堂廡。石室置儔。軒宮為輔。其十珠簾洞卷。玉座含清。金翠玓瓅。羅縠輕明。儀形若動。侍衛疑生。依稀有物。惝怳無聲。其十一帝子湘川。天孫漢曲。翩緜縹眇。躊躇躑躅。神女弄珠。靈妃啟玉。倏來忽往。星繁電燭。其十二壯矣麗矣。神之聽之。聰明是屬。景福無欺。夫人立館。幼婦鐫辭。巍巍皇室。萬萬餘基。其十三
集／總集／全唐文／全唐文／卷二百二十一／張說　一／大唐封祀壇頌(P.2233-2)
大唐封祀壇頌
皇帝六葉開元神武皇帝再受命致太平。乃封岱宗。禪社首。鑿石紀號。天文煥發。儒臣志美。立碣祠壇。曰。厥初生人。俶有君臣。其道茫昧。其風朴略。因時而欻起。與運而紛落。泯泯沒沒。無聞焉爾。後代聖人。取法象。立名位。衣裳以等之。甲兵以怛之。於是禮樂出而書記存焉。反其源。致敬乎天地。報其本。致美乎鬼神。則封禪者。帝王受天命告成功之為也。閱曩聖之奧訓。考列辟之通術。疇若天而不成。曷背道而靡失。由此推之。封禪之義有三。帝王之略有七。七者何。傳不云乎。道德仁義禮智信乎。順之稱聖哲。逆之號狂悖。三者何。一。位當五行圖籙之序。二。時會四海昇平之
運。三。德具欽明文思之美。是謂與天合符。名不死矣。有一不足。而云封禪。人且未許。其如天何。言舊史者。君莫道於陶唐虞舜。臣莫德於臯陶稷离。三臣備德。皆有天下。仲尼敘帝王之書。繫魯秦之誓。明魯祀周公用王禮。秦承伯益接周統。孔聖微旨。不其效與。然秦定天下之功高。享天祿之日淺。天而未忘庭堅之德也。故大命復集於皇家。天之贊唐。不惟舊矣。其興之也。元靈啟迪。黃祇顧懷。應歸運以義舉。撫來蘇以利見。濩也無放夏之慚。武也無伐殷之戰。高祖創業。四宗重光。有德格天漏泉。蒸雲濡露。菌蠢滋育。氤氳涵煦。若天地之覆載。日月之照臨。溥有形而希景。罄無外而宅心。百有八年於茲矣。皇帝攘內難而啟新命。戴睿宗而纘舊服。宇宙更闢。朝廷始位。蓋羲軒氏之造皇圖也。九族敦敘。百姓昭明。萬邦咸和。黎人於變。立土圭以步歷。革銅渾以正天。蓋唐虞氏之張帝道也。天地四時。六宮著禮。井田三壤。五圻成賦。廣九廟以尊祖。定六律以和神。蓋三代之設王制也。武緯之。文經之。聖謨之。神化之。然猶戰戰兢兢。日慎一日。納規誨以進德。遂忠良以代工。講習乎無為之書。討論乎集賢之殿。寵勇爵。貴經明。翼乎鵷鸞
之列在庭。毅乎貔貅之師居鄙。人和旁感。神寶沓至。乾符坤珍。千品萬類。超圖溢牒。未始聞記。我后以人瑞為心。不以物瑞為意。王公卿士。儼然進曰。休哉陛下。孝至於天。政合乎道。前年祈后土。人獲大穰。閒歲祀圓丘。日不奄朔。感祥以祈聖。因事以觀天。天人交合。其則不遠。意者喬岳掃路。望翠華之來。上帝儲恩。俟蒼璧之禮久矣。焉可專讓而廢舊勛。群臣固言。勤帝知罪。至於再。至於三。帝乃挹之曰。欽崇天道。俯率嘉話。恐德不類。敢憚於勤。其撰巡狩之儀。求封禪之故。既而禮官不戒而備。軍政不謀而輯。天姥練日。雨師灑道。六甲按隊。八陣警蹕。孟冬仲旬。乘輿乃出。千旗雲引。萬戟林行。霍濩燐爛。飛焰揚精。原野為之震動。草木為之風生。歷郡縣。省謠俗。問百年。舉百祀。興墜典。葺闕政。攸徂之人。室家相慶。萬方縱觀。千里如堵。城邑連歡。邱陵聚舞。其中垂白之老。樂過以泣。不圖蒿里之魂。復見乾封之事。堯雲往。舜日還。神華靈鬱。爛漫乎穹壤之閒。是月來至於岱宗。祗祓齋宮。滌濯靜室。凝神元覽。將款太乙。議夫泰山者。聖帝受天官之宮。天孫總人靈之府。自昔立國。莫知萬數。克升中而建號。惟七十而有五。我高宗六之。而
今七矣。非夫尊位盛時。明德曠代。遼闊難并之甚哉。先時將臻夫大封也。累封疆於高岡。築泰壇於陽趾。夫其天壇三襲。辰陛十二。咸秩眾靈。列坐有次。崇牙樹羽。管磬鏞鼓。宮懸於重壝之內。干戚釵殳。鈎戟戣戵。周位於四門之外。伐國重器。傳代絕瑞。旅之於中庭。玉輦金轂。翠冒黃屋。夾之於端路。庶官百辟。羌夷蠻貊。褒成之後。讓王之客。序立於禮神之場。旄頭弩牙。鐵馬金鏃。介冑如雪。旗幟如火。遠匝於清禁之野。於是乎以天正上元。法駕徐進。屯千乘於平路。留群臣於谷口。皇帝御六龍。陟萬仞。獨與一二元老執事之人。出天門。臨日觀。次沆瀣。宿巉巖。赤霄可接。白雲在下。庚寅。祀高祖於上封。以配上帝。命眾官於下位。以享眾神。皇帝冕裘登壇。奠獻俯僂。叶金奏。佾羽舞。撞黃鐘。歌大呂。開閶闔。與天語。清將信公。奉斗布度。懋建皇極。勤恤蒼生。昭假乎未兆。禳災乎未萌。上下傳節。而禮成樂遍。福壽同歸。而帝賜神策。乃檢玉牒於中頂。揚柴燎於高天。庶忠誠之上達。若憑焰而駕煙。日轡方旋。神心餘眷。五色雲起。拂馬以隨人。萬歲山呼。從天而至地。越翼日。尊睿宗。侑地祇。而禮社首。遂張大樂。覲東后。國風惟舊。無黜幽削爵
之誅。王澤惟新。有眚災大賚之慶。不浹日。至化洽於人心。不崇朝。景福遍於天下。然後藏金匱於祏室。迴玉鸞於上都。煌煌乎。真聖朝之能事。而高代之盛節者也。於斯之時。華戎殊俗。異音同歎曰。兵合多雨。山峻多雲。豈有大舉百萬之師。剋期千里之外。及行事之日。則天無點翳。地無纖塵。嚴冬變為韶熹。寒谷鬱為和氣。非至德。其孰能動天如此其順者乎。昔人云。自西自東。自南自北。無思不服。今信知聖人作而萬物覩。其心服之之謂矣。或曰。祭泰折主先后。非禮與。曰。是禮也。非宜也。王者父事天。母事地。侑神崇孝。無嫌可也。且夫柴瘞外事。帝王主之。烝嘗內事。后妃助之。是開元正人倫。革弊禮。起百王之法也。故令千載睋末光。聆絕韻。咀甘實。漱芳潤。爍元妙之至精。流不巳之淑聲。臣說作頌。告於神明。四皇墳而六帝典。雖吉甫亦莫能名。徒採彼輿人之詩曰。大矣哉。維天為大。惟皇則之。率我萬國。受天之祺。子孫百代。人神共保綏之云爾而已矣。
集／總集／全唐文／全唐文／卷二百三十四／張楚金／樓下觀繩伎賦(P.2362-2)
樓下觀繩伎賦
惟千秋之令節。啟聖壽兮無疆。詔百辟以高會。挾宸歡而未央。地勝樓闢。天清氣涼。禮容克備。樂府斯張。翕赫曶霍。熒熒煌煌。伊曠古之未有。豈名言之得詳。迺有殊伎特異。呈材累至。動不勤物。用非假器。觀夫立象。蓋取諸意。本自宮中之傳。名為索上之戲。掖庭美女。和歡麗人。身輕體弱。絕代殊倫。被羅縠與珠翠。鋪瓊筵與錦茵。其綵練也。橫亘百尺。高懸數丈。下曲如鈎。中平似掌。初綽約而斜進。竟盤姍而直上。或徐或疾。乍俯乍仰。近而察之。若春林含耀吐陽葩。遠而望之。若晴空迴照散流霞。其格妙也。窈窕相過。蹁躚卻步。寄兩木以更躡。有雙童而並騖。還迴不恒。踴躍無數。驚駭疑落。安然以住。雖保身於萬齡。恃君恩於一顧。節應鐘鼓。心諧律呂。履冰谷兮徒云。臨焦原兮虛語。是時
齊謳輟響。趙舞掩色。絲桐發而沮勢。丸劍調而挫力。方今寰海清。太階平。兵革不用兮國無征。風雨既洽兮年順成。上曰可樂。人胥以亨。大則有燾載之義。小則無角抵之名。固端拱而成理。豈繫物而為程者哉。
集／總集／全唐文／全唐文／卷二百三十五／吳少微／唐北京崇福寺銅鐘銘　并序(P.2379-1)
唐北京崇福寺銅鐘銘并序
夫鐘者。梵場之信鼓也。聚萬法者。莫大乎信鼓。是故佛置信鼓。所以窮遠究微。一切賢聖。恒河沙數者也。所以開教設敬。使天下之人。善勸而淫懼也。所以制鬼神之端。而魔魅不得閃其姦。叉剎不得載其毒也。故以聽則不惑。以念則受福者。信鼓之謂矣。洞夫樹之而不朽。攻之而不匱。颺言曰。皇后之舊業也。飛龍在天。載華厥號。殿赩翼。庭煌煌。井甃不改。耽耽萬構。有鐘在堂。窕而不滿。越相公御史大夫鉅鹿魏元忠。仗旄鉞。振金鼓。發秦兵河卒。利伐玁狁。鉤車逐而北之。於是休兵。十月。入自禪關。聞鐘聲。薄而觀之。曰。斯一鼓鐵也。曷以昭蘇群聾。光響皇梵。願稅金紫之秩。賈梁岷之銅。張而鏞之。俾兵哮吼。埏周俶字。會東郊不開。公於是再有盧龍之役。天子申命執金吾南陽張公仁亶
以魏公之事。端尹北京。保釐府戎。左右梁葉。纂鑄洪器。庀工慮鈞。塗坯堪劂。壤象睎炭。隧宣火房。𣣹飛廉。扇回祿。金光鑠。鉛液注。煎準沸渭。爛烻烘赫。爇重雲。焮寶界。鬱攸而不可響者。旬有日矣。迺撤乃相。制作可觀。嘗試而鏗之。聲聞于天。得未嘗有。大而不槬。敏也。長而不掉。正也。固而無瑕。忠也。扣之則應。信也。大扣則麤厲而猛奮。勇也。小扣則清逾而溫韻。仁也。剛而為圜。天也。含章可貞。地也。非夫虛妙純粹。幽贊而不測者。孰能致於此。故良冶歔欷。群真恞躍。自相與建高臺於西廂。殫土木之瓖峻赫如也。則俯紼以累之。攢欒以扛之。千人引。萬人唱。夫力斯拔。乃登大懸焉。猛虎贔負以奮翣。長絙掣曳以縻。四緇用壯。是拒是考。始作也。鍠鍠乎雙城井陌。震來虩虩。少縱也。驚遠而懼邇。山訛而河泄。蹶狂故顏疑啜爾其亂也。天地殷。雷霆鬭。魚脫淵。羽䎕雊。虥駮栗栗而汗涸。況貔虎與百獸。夫其終也。戢怒游威。舂容將盡。久而不絕。雄雄乎無閒北方之強能與。罔不諦聽而求時夜。於是旭旦之音達。而人用悛惕。伐虞泉而人悲衰老。鼓昏定而人悟煩愛。宵中哉人釋其病。昧爽哉人窒其意。欲惣九圍而利萬有者。勉是夫。初
大夫之禱施也。人咸曰休哉。夫美而不稱。君子以為誣矣。若二公美。莫不可歌也。則其疇離之。頌曰。
佛說撞鐘本三聲。昭會百眾持六情。厥有叱王愛輪割。故我長擊以護脫。因而作偈演之曰。一救冥獄湯劍時。二救餓厲釋縲饑。三救六畜報愚癡。四救修羅勇且疑。凡鑠堅剛十耗一。我金再鍊滋百鎰。巍巍神力誰其尸。大道至感曰諸佛。
集／總集／全唐文／全唐文／卷二百三十八／盧藏用／景星寺碑銘(P.2407-1)
景星寺碑銘
蓋天地無私。窮理者惟性。陰陽不測。寓形者曰神。飛龍御乾。固洗心於密。大鵬運海。亦止氣於符。致言乎寥廓之場。抑有幽兆。會精於寂滅之域。罔窺成憲。豈禮樂仁義。漸漬之速相資。將受相行識。明昧之功互用。粵我元聖。于照竺乾。知生生不生。以一乘為貞實。體滅滅不滅。以三身為去來。示八萬法門。應乎六道。運百千方便。極乎兆域。小枝小葉。洒甘露而俱霑。非想無想。覆慈雲而畢潤。四天為界。陱輪斯擲。十地登庸。大車以載。然後示凡遺化。即色歸空。亡筌于善逝之名。脫屣于無餘之分。雖薪盡火滅。菩提無可作之期。而影謝燈傳。智惠有不止之壽。舍利形像沙界。滿于文提。修多文字泉宮。演于科目。則言非理適。而理必因言。見異真詮。而真固憑見矣。容州都督府景星寺者。高宗天皇大帝所建也。高宗繼文嗣武。纘歷登樞。淳化洽于無
垠。至德覃於有截。緝熙庶績。平章百姓。沐雨思理。窅然姑射之風。順風聞真。邈矣崆峒之野。金繩玉檢。躋日觀而告成功。寶篆瑤緘。禪雲亭而肅明祀。靈茅瑞鰈。海嶽之珍畢萃。氣象謳歌。天人之心允接。增封東岱。有景星垂象。制諸州置寺。仍景星為名。蓋恒星幽感。金人應夢之兆也。是時天子接千歲之統。揖九牧之符。日月告休。風雨時若。人是用息。化臻俾人。故列嶽之建剎者。罔不揆日庀徒。儀星起構。欂櫨嶷而爭聳。瑤碧煥以相輝。而此邦荒服權輿。墉隍草刱。雖琁題可訪。而金地猶蕪。時都督樂處元。以式遏為心。未遑經始。後長史陳善宏。以薰修為念。頗加薙翦。於是香緣法侶。聽鍾梵而知歸。飛錫上方。仰旛花而發行矣。垂拱中。有寺主僧伏僯者。密行稱獨。解空無二。法雲持誦。即降天花。惠風宴坐。允飛靈液。厥有甘露。泫于庭柯。都督李行裒具狀以聞。中旨宣諭。賜天柱納一條。由是歸依檀度者。日有之矣。天授中。改為大雲寺。移額于城西焉。五緯韜光。三靈改貺。法因事起。修塔廟而依然。名隨代遷。仰絲綸而已替。星辰可望。尚想衣冠。棟宇無瞻。鞠為禾黍。通天中。賊謝策陳隱等干紀叛換。縱兵郊郭。虔劉邑居。焚爇城市。
尊儀法宇。復成煨燼。惟阿育王像。并夾侍菩薩。不墮烘燎。夫元精沖隱。非擬議所及。道真密趣。豈知識能究。然而即體均化。所契者莫殊。就物同如。彼適者誰拒。山河信隔。我念不疲。金石自流。外緣罔易。法身寶相。理則固然。像教遺形。曷以臻此。抑靈姿密會。神明之所扶持也。御史李令質具狀以聞。有敕褒異。仍令農隙繕葺。聖歷之際。都督沈仁果將事開拓。審曲面勢。規模博敞。移置于城。矩臬所圖。有儀式矣。神龍初。為龍興寺。道以不住為名。事以無常為體。海桑頻變。詢故老而猶存。星榆既往。訪賓實而無所。故景星之號。淪于再祀矣。今都督光府君名楚客。樂安郡人也。昔光曜契理於元言。光音造靈於真位。自茲厥後。英邁聯華。公實濟之。不墜其緒。夫其瑰姿雅量。貞操峻節。朗若登崑邱而剖虹玉。自為廟廊之寶。錧祕匣而見龍泉。即成軍國之器。精識粹理。婉詞奧學。又似武庫居府。圖象莫遺。文軒在藻。庭黼斯備。始以孝廉擢第。倅西城尉。歷增城南海令韶州司馬廣州都督府長史兼經略副使。制加朝散大夫。充嶺南五府安撫經略副使。以功倅游騎將軍。守右驍衛翊府右郎將兼檢校廣州都督府長史。以親累貶授藤
州司馬。守之晏如也。尋授朝散大夫。守邕州都督長史。未幾。擢授檢校邕州都督。充開馬援古路使。北轉安南副都護賀州刺史。累充邊隅。任參文武。張綱靜寇。攘敓載清。魏綘和戎。威懷允輯。安仁作賦。初直虎賁之省。馬援言邊。復綰狼荒之郡。朝廷以容山諸越。鬼門多梗。博選吳逋。僉歸望實。倅正議大夫檢校北府都督兼管內經略使。公至則宣皇明。頒時令。修戰守之備以與權。示威信之成以諭物。夷梗翕然革心矣。又以俗殊政異。甿風不一。因人設範。違方或二。難以慮始。可使由之。阜成日用之功。克就月將之漸。以為食者人之天。食不足焉。未可以訓時。則度其川原。分其高下。田畯至喜。是銍是穫。歲以有成矣。以為禮義者德之輿。禮義興而人倫厚。然後修其喪祭。節其賓嘉。夫夫婦婦。兄兄弟弟。庶及乎教矣。以為學校者行之府。學校立而邪枉措。時則理其庠序。敦其絃詠。青青子衿。在城闕矣。夫如是。郛廛之閒。坰野之外。典章器服。粲然可觀。復有幽洞負阻。荒閈憑深者。瞠目駭心。滅木閒分。封其林塢之固。時為道路之虞。公則奉國廟之威靈。恭武臣之貔豹。隮險冒毒。深入不毛。故振古未賓。如思蕃古往者。莫不風舉雷
爍。魚潰鳥散矣。威加陬落。聲被縣道。聯虛均化。列郡同風。抑前載之所闕也。然後親視閭閻。詢問耆老。披圖牒以望古。緝典憲以考詳。則知茲寺久蕪也。是用稽騭墜記。虔心帝藉。捧喬嶽之遺芳。餘威可戴。守疑山之舊綍。熙載思揚。今天子嗣守丕構。開元立極。修廢祀。秩無文。同符三王。超越五帝。將以軼包犧之化。洽葛天之風。而煌煌祖業。翳于遐甸。豈有司恭守率由之節也。是亦為政。敢不勤職。遂于城北廢祠。復建茲寺。即棟宇之遺趾。因庶人之子來。經之營之。是版是築。法堂迥構。畫剎孤標。鴈塔分身。初疑踴出。蜂臺合勢。更自飛來。清梵晨吟。龍象森而成列。華鐘夜吼。魔鬼瞑而不作。此地南馳日戶。北走石門。海陸當天下之衝。賝賮總寰中之貴。珠還浦媚。商旅之所往來。桂長巖芬。隱淪之所棲息。故乘緣趣業覩皆因者。斯亦眾矣。寺主僧惠雲上座法練大雲寺主僧小車上座神衛都維𨙻空空隆興寺主僧灌頂上座道昌等。越金之粹。冰玉之英。探丹果於九部。見青蓮于一念。思惟佛影。感聖后之仁慈。棲息寶橋。愧賢臣之護屬。竊懼德充位博。功高名遂。後之來者。莫繼斯文。若夫金石之堅。讚述之美。庶乎故事不朽。則精
舍可以長存矣。相與斲石建表。祈之篆刻。而作者蓋闕。故歷稔未刊。長史知經略副使上柱國河東薛惟鑒。宏量厚德。器博才贍。一言所趣。山河罔千里之艱。片善相依。風雨投百年之分。錄事參軍鄧武龍工曹賈長源倉曹朱暠戶曹房燕客兵曹蘇奭法曹庾德從參軍周仁昉黎重炎宗庭玼普寧令曹風賀川令王眺渭龍令趙大賢欣道令陳令高北流令李獎陸川令黎伯倍陵城令嚴崇甫隨安令泰行儒羅豆令胡行楚宕昌令成𧦬等。學古入官。勵精祗務。聲高列寀。化洽為邦。藤州刺史李偉之義州刺史陳大煥禺州刺史陳吳客白州刺史覃崇位黨州刺史莫懷毅平琴州刺史周珪巖州刺史陳越客牢州刺史耿仁忠竇州刺史陳仁玘蔚林州刺史何乾遇等。或位以材授。或職因地獎。化浹海壖。績揚朝聽。鄉人前豆州懷德縣令楊誕平琴州福楊縣丞丁行忠前白州周羅主簿覃雲方蔚林州興業縣令盧丞祐等百有餘人。或文以幹闕一字或武以成節。並深悟緣起。虛懷贊歎。屬鄙人罹憂五宅。投速九真。心依鷲嶺之恩。路出鳶江之徼。眾君子博我以道德。訪我以文章。昔常掌言西掖。載筆東觀。必聞其政。豈直是邦。乃
靳小音。無非喜舍。其詞曰。
天運而下。元精隱曜。地靜而升。默化潛召。通才綴象。中樞演妙。含粹蘊和。會真體要。對越前覺。應速椉時。昧定凝照。虛融宴持。即體惟密。同如則悲。有感斯赴。攸稱大師。業著功揚。緣空識謝。獨園善屬。雙林稅駕。賢劫千名。塵沙萬化。惠炬方皎。傳燈不夜。昔在高宗。文思作主。珍圖輯瑞。瑤壇稽古。璧合珠連。雲臺策府。實感真夢。元開法宇。帝鄉厭代。喬山棄祕。象韜精榮。河改名錄。歸授手讖。假神足福。地還金靈。豪變王官。議識舊邦。其命維新。珠緯雖復。璇題尚淪。軒除莫究。鐘梵誰親。匪我良牧。疇皆勝因。我牧伊何。光分作扞。懿文經武。綏邊靜亂。勝因伊何。畫剎仍貫。遺綸可仰。故趾無換。帝典還揖。王城重開。甿風則阜。人亦子來。班爾稅式。林虞效材。崢嶸法架。肅穆香臺。列岳惟良。大藩英寀。邑稱髦俊。封美賢宰。刻頌金石。揚名山海。奉國承家。忠孝斯在。因以事起。功以銘宣。理以詞著。教以言傳。見色祈信。觀文趣緣。道場永久。我業無邊。
集／總集／全唐文／全唐文／卷二百四十八／李嶠　七／大周降禪碑(P.2505-1)
欽定全唐文卷二百四十八
李嶠七
大周降禪碑
愚臣觀象銅衡。紬文金版。變化莫神於開闢。崇高莫大於富貴。陰陽密運。帝王操輔相之機。歷數潛迴。穹壤授陶甄之業。故謂上下同德。幽明合契。靈祗有命。既錫造於雍熙。人主推功。必申虔乎報謁。奉符而勒成展宇。修祀而益厚增高。有道存焉。其來尚矣。自旦昏交謝。文質遞遷。朴略洪荒。上行於萬八千歲。陵夷因革。下傳於七十二家。披圖而考其樹風。按軌而詳其陳跡。莫不祗肅其事。神明其道。龍駕帝服。疆場於鄒魯之坰。犧樽象彝。藁秸於云亭之上。咸就發生之宇。以為禮神之宅。未有迴輿按驛。覲中土之神靈。刻石泥金。崇外方之禋祀。名臣於是乎斷其去就。良史於是乎題其失得。然則置表測日。陽城當六氣之交。祭林奠山。太室為九封之長。神翰降生於廊廡。王畿仰矚於峰岫。風雷所蓄。俯鎮於三河。辰緯所躔。旁臨於四岳。立崇乾事坤之兆。疏就下因高之位。捨此地也。疇其尚焉。歷千載而撰徽音。罕聞先覺。超百王而崇軌躅。允資元聖。我大周
之有天下也。鼓道德之林藪。恢聖神之事業。始於閫閾。成於家邦。輝光燭於兩朝。德澤流於八裔。登庸納麓。則舜有大功。錫範陳謨。則禹躋元后。謳歌而鼎新革故。揖讓而改物承天。由牝馬而御飛龍。自穨沙而臻練石。蓋千帝所不能及。六籍所不能談。若夫兆眹鴻源。絪縕寶系。戴千嗣於改律。窮桑連乎夢梓。皇天睠命。積大寶而為家。聖道會昌。擁洪鑪而作極。神基將偃伏齊搆。僊派與昭回同遠。太祖無上孝明高帝含幾察道。盡睿窮神。屈帝象而龍潛。座台庭而虎變。黃星造魏。而文握漢圖。赤羽興姬。而武遷商鼎。天冊金輪聖神皇帝遂荒三極。奄有萬方。御六辯而高馳。憑九霄而下濟。若乃元通不測之智。神用無方之業。超因越果。名流於貝葉之書。應物隨緣。跡滿於蓮花之會。祕恍忽於言象。徵希微於讖籙。亦猶寶應慈物。推心坐雄帝之朝。吉祥哀時。屈己登女皇之位。此之謂神力。張寰立㝢。蕩海夷山。正八柱之低昂。理三光之盈縮。乾坤關鑰於廡下。品物鑪錘於堂內。春生夏長。循環奉亭毒之仁。暑往寒來。奔走赴財成之節。此之謂天造。左規右制。俯察仰觀。揆朱鳥於南宮。契元龜於東洛。天威四臨而有截。王道一家而
無外。均霜調露。正六合之樞機。叶軌同文。立三川之朝市。此之謂建國。臨戶牖之法座。垂星辰之采章。嚮明而居。端默以聽。號今存於寬大。規畫出於易簡。循名責實。而苟且之弊銷。極深研幾。而變通之理得。此之謂立政。焰煙灰之墜典。寫溪谷之遺音。無體無容。與天地同節。有法有象。共陰陽通氣。引之而被乎百代。橫之而充乎四海。此之謂禮樂。雷電皆至。先王以折獄致刑。歲月履端。君子以懸書立法。殊井疆而知禁。畫衣冠而不犯。疏械破杻。掩方載而勝殘。解網取罘。閉圓扉而靜讞。此之謂刑典。操盾秉翳。立於賓主之階。縫掖摳衣。聚之東西之學。辨尊卑之章服。觀禮容於俎豆。委裘多暇。合九德之成歌。垂拱無為。援五絃而度曲。此之謂文教。因農隙而講事。順天時而鞠旅。定功在於歸馬。保大由乎止戈。然後干苞虎皮。箭射貍首。鞞鼓不作。廟堂懸百勝之威。尉候無虞。征戍罷三邊之役。此之謂武德。耤乎千畝。所以備粢盛。齊於九疑。所以嚴禋享。苞茅潔乎楚入。樽俎隆乎殷奠。於穆顯相而公侯駿奔。肅雍和鳴而祖考來格。此之謂孝理。金玉是賤。委於嶄巖之山。輿馬不珍。捐其騕褭之服。御高辛之黃黼。垂孝友之皁綈。栝
柱茅茨。未能埒其卑損。藜羹糗飯。無以儔其菲薄。此之謂沖挹。任皐夔衡旦之輔。酌虞夏商周之書。網羅并包。商搉擬議。眾目張而彝倫敘。群才用而庶績康。野無遺賢。朝無闕典。猶且昧旦懃懇。方宵厲惕。虛心解顏。博愛兼聽。防六事。察五聲。檢身有常。視準繩而為度。祗德罔倦。刻盤盂而自警。遺身主於徇物。勞已存乎逸人。是以恩澤流通。教化洽著。龍荒鼠徼。覃㝢外之雍熙。鳳穴麟州。奉寰中之度律。遠安邇肅。地平天成。玉律調年。珠囊叶紀。棲京坻於隴畝。逸馬牛於衢路。𢞛嫠蒙餼。班白不提。閭閻無犬吠之驚。風俗有鶉居之暇。原隰驅軺之使。採詩聽歌。菑畬植杖之翁。擊壤鼓腹。和氣旁薄。禎符肸蠁。招一角五蹄之仁獸。儀九苞六象之僊禽。亳墠出其祥麟。昆田化其珍物。日烏素毛而丹喙。天龜元甲而青純。雲蒸霧涌。拜九洛之璿圖。電激雷奔。受三清之寶冊。若乃山鶼海鯨。石銘巖篆之符。候月搖風。連葉駢柯之祉。神靈之所酬酢。廣大之所薦成。紛綸葳蕤。紹至疊見。董狐之窮墨。罄簡書而未周。夷吾之傾辯。畢辭談而不盡。昇平之浹洽也如彼。符命之昭彰也若此。固可以循類帝之事。奉丕天之律。聖上方固懷讓德。虔守
謙光。升中之儀。推而不蒞也。於是王公庶尹。牧伯群寮。粵耆艾惇龐之儒。洎蠻夷戎狄之長。咸進而稱曰。陛下欽承元命。對越上元。廓天地之宏圖。張祖宗之丕業。臣妾四極。驅馭百靈。鼓舞發育。經緯彌綸之績宣。滲漉沈潛。懷柔容保之恩備。是以人祗順德。遐邇宅心。元符畢臻。黃瑞盡出。幽贊乎祖考之茂烈。發明乎施尊之盛儀。意者三塗滅氛。二室儲貺。以望屬車之塵久矣。帝者雖倦。焉得距而已乎。伏願坦至公之懷。捐獨善之意。欽若大典。疇咨故實。上以光七廟之休德。下以納群生之福祐。長為稱首。豈不美歟。帝曰俞哉。乃包含藝文。考練風俗。採儒術。徵禮官。窺五歲之典章。覈四朝之制度。叔孫掌事。容成諏日。以天冊萬歲二年臘月乙亥。闢丹掖。開紫微。撫元虬。按黃道。叶紀先路。靈威並轂。五戎促節。旗常畫垂象之文。六甲分營。壁壘曖太陰之氣。雷動海運。天迴星轉。踰鼎觀而南下。望圭臺而左薄。陸離方攘。煥炳聿皇。以屆夫嵩陽。萬乘停鑣。百司就列。文物隱地。遺光滿於竹宮。輿徒沸川。輕壒埋於石柱。天子乃幸齊寢。披僊幄。靡薜荔之席。陟蟺蜎之臺。惟夫蠲意澄心。所以至誠盡敬。於是乎山祇護野。風伯清塵。玉醴潛
滋。金沙闇涌。神鐘驚曙。峰巖傳九乳之音。寒律移暄。草樹動三陽之色。徵祥之報。影響不違。壬午。柴燎祀昊天上帝於岳南。顯祖立極文穆皇帝太祖無上孝明高皇帝侑神作主。天子戴圓冕。披大裘。登三垓。植四邸。藉陳蒩秸。器用陶匏。高炎四施。耀流沙而燭滄海。廣樂六變。來象物而降天神。感霏煙瑞一作潏露之徵。延薰風景星之祉。大禮既畢。嘉應既臻。思欲契精爽於高明。剖靈符於峻極。甲申。御金蹕。登玉輿。環拱百神。導從群后。遂陵桂萼。攀松磴。跨崢嶸而出煙道。排列缺而羾天門。羽節高揮。上干鳥星之次。龜壇下映。俯瞰鵬雲之色。瓊文祕檢。絡之以銀繩。寶算休期。探之於金策。交大靈於咫尺。受洪釐於億萬。然後徜徉煙霄。怊悵古昔。凝神於九天之上。遊目於八紘之表。睠觸石之雷雨。爰覃作解之恩。仰斗杓之運行。仍布維新之令。是日大赦。改元為萬歲登封元年。歡浹幽明。慶霑動植。千齡之統。由聖代而連九皇。萬歲之音。自神山而周四海。休氣低而翔輦。神光起而屬天。抃舞相趨。以降於行殿。丁亥。禪祭后土於少室下趾東南。顯祖妣立極文穆皇后太祖妣無上孝明高皇后侑神作主。戈矛山立。玉帛星陳。登㵎沼
之毛。輯江淮之物。禹會之殊方異俗。俱執豆籩。漢祠之偉獸珍禽。悉加壇墠。撫空桑之琴瑟。斟鬱鬯之樽罍。咸秩眾靈。遍祀群望。席以黃琮為鎮。書以青石為緘。元封之謁款方邱。儀因東峙。建武之推功太折。禮視北郊。陽烏珥而僊鶴飛。紫雲騰而黃霧起。靈之來兮如雨。瑞之委兮如山。於是事畢功宏。禮周慶洽。方欲輯圭璧。陳韎任。鋪六代之禮文。受萬邦之朝賀。宏規大業。其盛矣哉。蓋淳源侵衰。叔葉多故。神器不還於至道。尊名或假於涼德。秦嬴極暴。企踵於無為之朝。漢徹窮奢。厚顏於盛德之事。人不見義。其來自久。我后首出帝先。遂康天步。登封降禪。拉宇宙之樞衡。立顯崇功。定皇王之軌式。鴻勳上格於穹昊。厚福旁浸於黎元。煒煒煌煌。亘寰區而宣壯麗。巍巍蕩蕩。橫山邱而殷聲名。固已轥前賢之規模。開含靈之耳目。方使炎農抱愧。愕睨於梁甫之阿。姚舜欽風。延佇於崇高之路。天下之大功成矣。域中之能事畢矣。昔者鳥獸率舞。一人賦元首之篇。戎夷來賓。四子詠中和之樂。時僅平而頌作。俗未泰而歌興。況乎咸五登三。遠承文武之裂。襲六為七。近叶春秋之義。神功與二儀並運。顯號將七曜俱懸。豈可使時邁無
詩。於皇不作。臣嶠謬忝司牧。躬陪錯事。末光幸煦。長傾捧日之心。僊石徒攀。終愧淩雲之筆。敢承明制。而為頌云。
天命上君。君臨下土。靈祇允懷。品物咸覩。翕受三六。時乘九五。於昭文明。粵若稽古。關鏁六氣。庭衢八荒。殊鄰筐篚。絕黨梯航。河海晏謐。閭閻阜昌。琴橫帝扆。鼓臥邊場。齊衡鈞度。制禮作樂。武戢五戎。文興四學。法宮布政。靈臺視朔。化偃中和。人還太朴。湛恩布濩。協氣氛氳。嘉庾歲積。休符日聞。祥開草樹。慶動煙雲。乾冊丹篆。河圖紫文。欽若元命。率由前典。道洽升中。功成丕顯。神筴演卦。名山除墠。翠鳳銜蕤。元龍御辯。迴鑾左屆。弭節中樞。萬騎雷動。群方電趨。層壇殷薦。闕八字登鑾山符。駐輦星躔。交神漢曲。雷雨下濟。輝光仰燭。地戶開扉。天牢罷獄。萬歲重熙。三辰改旭。迎陰廣澤。報地方畦。庭合六舞。筵陳兩圭。神靈第瑞。巨象天犀。牒貫銀縷。函封金泥。禮具德明。神歡瑞浹。儲算玉斗。賜齡金篋。知崇高之可封。悟梁甫之虛躡。敷帝道於一藝。振天聲於萬葉。
集／總集／全唐文／全唐文／卷二百五十／蘇頲　一／長樂花賦　并序(P.2524-2)
長樂花賦并序
蜀太守庭際有紫華草。秋中始繁英露洗。冬早尚直本霜封。蕪雜大同於眾卉。盛衰小異於群物。余訝而未識。吏或告余曰。此長虞所賦蜀長樂花也。故心暗賞焉。因口授書吏。遂墨而成作。恨不見古人所為。得髣髴其旨爾。
夫長者以短長之形。度其長則至美。夫樂者以哀樂之類。同其樂則至喜。長也樂也。吾安得而間之。嘉纖植之並用。偉令名兮在茲。徒見其豐族苯䔿。高標璀璨。莖丹外而縞中。葉縹分以紅貫。綴綠穎之重疊。索紫蕤之爛漫。迫而象之。君子其常。或微或章。聳危冠兮纓若綬。默退靜其何望。遠以意之。佳人欲翔。炫炫煌煌。重羅綺兮撲搖翠。蹇來思而未嘗。匪以幽兮自直。匪以直兮自藏。匪以晚兮自耀。匪
以耀兮自強。文濁露之均灑。庇清舒之汎光。本無嫌於散地。甘有寓於殊方。然則太液初滿。上林新霽。䒠茸灼爍。萬品千計。搖瑞色而函芝。雜奇葩而轉蕙。孰與夫玉堂金閤之偏賞。白日青春之特麗。歲不與兮時向闌。風蕭蕭兮夜漫漫。賓遠鴻於沙塞。叫離鶴於江干。君曾不見。三月華矣。盡林閒之槁木。千霜隕矣。亦庭下之枯蘭。懿此常度。陵於早寒。假春期而不彩。雖秋令而不殘。衝雨霰之飛薄。任雲山之險難。芳弗珍於靃靡。節常慕於檀欒。吾則知樹背之奚託。惟傾心之可安。如後凋之是貴。罔獨立其誰觀。文學掾起而為亂曰。白露瀼瀼。何草不黃。紫華灼灼。生君之堂。彼不伐兮秋自翳。時或珍兮君是惠。彤庭赫兮朱草駢。交屈軼兮友賓連。伊榛莽而荒些。君曷為兮賦旃。
集／總集／全唐文／全唐文／卷二百五十八／蘇頲　九／贈禮部尚書褚公神道碑(P.2611-2)
贈禮部尚書褚公神道碑
昔軒轅至孔某。師止十一。名之聖者。今天下尊皇帝。學踰三五。教之神者。既學且師。考今猶昔。蹈道從事。伊褚公焉。公諱無量。字宏度。其先邑河南之陽翟。十一代祖盛。後漢海鹽長。子孫因居。遂為吳郡海鹽人也。五代祖陽。齊民部尚書駙馬都尉。嗣錢唐侯。高祖遼民。梁鄱陽王國常侍。曾祖仁宏。陳始興王法曹參軍暨陽令。祖範。隋豫章郡丞。父義宗。皇贈使持節和州刺史。自微子封宋。以迄于恭。恭裔食褚。因而得姓。迺侯迺戚。或史或儒。粵不可量已。豈岳鎮天峻。是先人之郡國。將湖清世平。當天子之門館。靈其效矣。公實休哉。上哲鍾懿。元和育粹。忠乎孝乎。盡至於至。寬得眾。易有親。晦而明。微而闡。其立行也。絲白不染。不成黼黻。砥磺不礪。不就純鈞。寢思益。居待問。功可倍。諭可博。其立言也。始吳興沈子山吳郡曹福授以經。次吳郡張嘉會授之史。演至賾。平牴牾。研至精。起廢疾。貫心則中。達革其餘。師乃厭服。爾為宗匠。逮攝齊膠序。揚袂河洛。罔不企獨
立以先赴。聆遠音而響從。猶彫材之有楩柟。綷翼之有鵷鳳。下制嘉辟。用超倫等。即拜成均直講。轉右鷹揚倉曹參軍。直講如故。稍遷成均助教。累至國子博士朝散大夫國子司業崇文館學士。常二仲齊祀。會一時髦彥。主賓難。折群疑。應不敢夸官閥。單不能曜旗鼓。太夫人在東也。庭闈是思。鍾釜不違。遂罷而就養。我聖皇居震也。司過惟史。聽聰則書。復徵以侍讀。及回金輅。問辟雍。搖柄前席。有丞有祝。聲群奔以坻穨。辯連屬而河瀉。是日中賜章綬。并時服雜繒。就拜銀青光祿大夫。以昭其業。上正位。遷剡王傅國子祭酒。轉左散騎常侍。特封舒國公。實食二百。公雖傳天人司國子。然而載啟載沃。百氏之言滿中禁。日尊日事。五更之禮存上庠。故珥貂寵而刑馬誓也。尋與中令范陽張說侍郎武功蘇頲黃門郎趙郡李乂等開講序于掖垣。悉上其昌言嘉謨。可體要經遠者。京都之政。起自軒墀。齊魯之風。成於㝢縣。公以遭盛明而華皓不息。迺作帝師。懷喜懼而斑斕未旋。孰為人子。灑零獻懇。于再于三。重論思而久駐。修切至而方遣。臨軒贈詩。盈篚將意。華晨省而偉晝遊焉。居無何。太夫人即世。公禮不當毀。號而殆滅。遂于塋
兆之側。伏苫塊。時松楸。鹿常犯之。公祝乃止。應物也。通神也。有如是乎。喪既除。驛徵至。仍舊左常侍兼侍讀。登朝則老臣布武。自屏不趨。侍講則宦者平肩。必輿而進。皆別旨之非常也。上復以舊章散落。群籍湮墜。張購令据逸文。補其缺。刪其謬。敕公於都乾元殿京麗正殿總而成之。上帝之璧。先王之府。委墳素。流筆墨。可滌元覽而照清光耶。日者皇太子志于學。齒于冑。演經則太師憑几。納誨則元良降席。諭夫錯中刑外。一物三善者禮如前。粵開元庚申歲正月哉生魄。景命不造。遘疾薨於長安崇仁里之賜第。春秋七十有五。上輟朝不視。旅次而哭。遣中使潺湲以恤故。盼近臣歔欷以追往。乃贈禮部尚書。賻物四百段。米粟四百石。小宗伯陳祭儀。亞京尹護喪事。歸則本州刺史帥屬厚加焉。僉謂公進以秉德。動而率禮。自石渠延首。金華造膝。時屬升賢良。杜讒佞。雖明慮天斷。匪獨開陳。亦讜辭日聞。寧虛聽受。若藏罟者諗無藝。出裘者思有惠。使輕革也之說。傲嬰也之譏。又安能是。果良圖中比。則隱之微。章之末。所撰儲君翼善二十篇。帝王要覽二十二卷。帝王紀錄二卷。心鏡三十篇。刪正論語孝經疏各一部。每條上則留
中。錫之孔殷。盈不可數。大抵以義約。以文見。俾興亡有兆。消長無傾。規乎諷乎。類乎指乎。行之則是。聞足自戒。不然。何以皇賚之。聖叶之。至於斯也。化益淳。儒益信。則郊廟有典。賓軍有容。發揮牲王。斟酌犧象。必咨焉度焉。此又眾之難。公之易。薨後群學士於書殿中得講史記至言十二卷。即日聞之。上悼甚。重賜其家絹五百疋。試為我著常奏新篇。從取其書。竟賫遺草。悲夫。粵某年仲冬甲子。歸祔于錢塘臨平山之舊城。容軒止塗。喪服會葬者數百。顧而歎曰。公何學也。何師也。則我副君惟君。是登皇極。天子之子。是作孟侯。皆受于公矣。董則五朝典學。無同道之用。桓則三世各師。有殊特之美。曾不可援以事舉諸凡。卓哉。使後之人泛微波攀絕跡者我公也。太常易名曰文。宜也。長子河南澠池主簿庭詢。次左拾遺庭誨。次京兆渭南縣尉庭賓。三子之戚。二連所善。居家嗣徽。繼世承烈。則仲弓之有元及季。伯起之傳秉及賜。故遠邇嘉之。吳江漫兮將海合。吳岫重兮與天沓。公是屬兮公是安。仁則返兮儉乃完。異樹行兮生也志。他石篆兮子也刊。噫不憖歟。寄之銘曰。
昭昭府君。生代叶期。儒有斯文。帝王者師。探幽典墳。贊道
雍熙。其德彌芬。其謨益祗。訓由老成。榮以恩屢。資孝是悅。資忠是務。禹嘗獻蓍。光不言樹。專褚之學。啟舒之賦。六經芳兮七命章。戴頻頻兮服煌煌。無還齡兮有去光。未飾杖兮歘擁梁。宸極悽兮門人慕。悲風起兮轅馬顧。背西畤兮即東路。路阻修兮日悠悠。旌旐思兮空山秋。吾見業可久而名不朽者。猗𨙻褚侯。猗𨙻褚侯。
集／總集／全唐文／全唐文／卷二百五十八／蘇頲　九／涼國長公主神道碑(P.2613-2)
涼國長公主神道碑
乾坤既分。彖象攸配。變則成女。終於歸妹。惟長公主乎。公主諱㝹。字花粧。我興家邦。天錫宗社。昌運及五聖。真享鴻名。聖期至六神。武膺駿命。道闕六字焉絪縕構極。倬彼雲漢。的瀝乘春。華如桃李。順顏承志。約禮知節。得繭館從蠶之儀。採公宮習史之藝。載瞻湯沐。爰賦井田。其創也與多於仙源。其徙也稱長於涼國。故丞相虞公太原溫彥博曾孫曦。台揆門閥。風流儒雅。僉諧是圖。歷選伊尚。君子至止。碩人其頎。協時之吉。備典之實。雜珮明璫。褧衣錦裳。熒熒煌煌。有秀有芳。居迴暎以虹倚。動群超而翠翔。媛成肅雍。侯守祿位。貴則能降。降而不驕。勞而在勤。勤則不匱。未嘗有也。皇嘉之而謂曰。台。和以樂。變乎風。揮五絃之盡美。觀萬
物之從令。欲同聽。乃親故。特傳於汝。公主清揚神潔。妙指心閑。猶白雪之詞。冥通則應。類青谿之曲。多領悟皆賞。初榮賜以得。後誡盈而散。恩過魯元。王豈上邑。寵逾竇太。常豈臨山。每絕館陶之祈。自無昭平之贖。粹溫而敏。靜好而詳。以北渚之愁若何。西方之聖如是。大修圓果。深入至空。竟而瑤草淪霜。桂枝辭月。開元十二載八月辛巳。遇疾薨於京邸永嘉里第。享年三十八。嗚呼哀哉。上徹懸久悼。臨次增涕。京尹護喪。群司蕆事。其年仲冬壬午。陪葬於橋陵。生資敬愛。歿效充奉。蕭史樓中。鳳音何望。軒轅臺下。龍得仍攀。子西華等。扶杖而立。茹荼以泣。潺湲赴賓。憫默觀者。羽葆容裔。翰林酸嘶。又昭乎遺風。誰著縑簡。垂厥後代。諒憑刊刻豐碑詔立。睿札親紆。捧戴則奔馳四靈。光華則迴薄七耀。明山可轉。況連於銳𨦠。元圃惟積。重錯於琅玕。俾銅縷之湮沈。由寶書而飛動。禮臣不佞。敢作銘曰。
天其有章。銀漢玉潢。我則有祥。霄明燭光。柔祗不忒。芳問允塞。何彼穠矣。其儀是則。鳳凰于飛。公子同歸。琴瑟在御。德音莫違。何泬寥之素秋兮。獨杳杳之元夜。何闇忽之誰忍兮。痛明靈之不借。清霜皛月。楚挽將發。流吹結雲。秦聲
不聞。惟聖皇兮固金石。噫長主兮森松柏。榮以悼之兮長不斁。
集／總集／全唐文／全唐文／卷二百六十七／徐彥伯／南郊賦(P.2714-1)
南郊賦
維帝唐八十有五載。鴻徽鑠於縣㝢。騰陽精。握機矩。還攝提以產氣。配神明而作主。倬四后之在天。伊萬物之胥覩。左日壑。右星圃。吹烈火於炎邱。覿堅冰於委羽。莫不匍匐我聲教。駿奔我珪組。納大荒之管鑰。伏堪輿之扃戶。茲可以孩黔羸。扶盤古。苞混茫而首出。亦奚云於三五哉。於穆我皇。纂戎而昌。青氣搖社。白雲入房。與天地合契。與日月齊光。杖太一。敺群剛。共工戮兮河嶽正。旬始滅一作三苗格兮星辰張。輯稽古之禮物。懸象魏之舊章。雖配天復禹。繼嗣興湯者。不其恧歟。肇允神聖。浸發葆命。芬德馨香。崇庸祗敬。吟蓼蕭以游渥。合枲桑而蘊正。關石龢鈞。飛沈翔泳。擇明居之全法。撰蒼渠之闕令。則太階平而玉衡正也。庶績
洪凝。賡歌浩作。陰騭於下。有孚煥若。恢負勝之圖。賁昭功之籥。是以元龜遊乎湍瀨。丹鳥吟於觀閣。芝房菌蠢而玉英。景雲璀璨而金萼。雙觡共抵之獸。躑躅苑山。一稃二米之穎。紛拏畎壑。邦誦中和。甿歌小毖。歲合作噩。日交長至。遘朔旦之明期。擇純陽之正地。欲陳大旅。展時事。告紫宙之成功。定皇天之寶位。蜃鷩司典。鳲鳩蕆職。崇泰壇。考星翼。畫八卦以通道。錯五行而辨域。對越精祇。森羅正直。木巽火而殷薦。豫乘雷以罔極。載師清野。土訓掃廛。繚垣虹合。參途電聯。籠組帷以艾景。覆皇邸以慶煙。宮伯糾其禁。內饔烹其鱻。周廬攢搆以戢孴。列纛抗莖而翩綿。繩繩都人。濟濟多士。九牧之守。百蠻之子。莫不挈鴈提羔。攢驂噎軌。紛鴻溶以騰逗。叛遹皇而佁儗。或駢肩而側足。候吾君之戾止。若葵藿之傾離光。同江河之赴溟水也。然後啟端門。警仙蹕。雙鳳矯首。六龍齊膝。青旆罥雲。紅旌彗日。鏘玉鸞之鳴𨏢。按金雞之廣術。傳畫角以啾嘈。曳朱旗以駢坒。呵風伯令戒道。制元冥使司律。此靈祇所以保綏。皇天所以宥密。於是闢龍次。幸蜺幬。鶉鳥司襄。熊羆奉收。皇帝乃彰畫黻。襲大裘。端玉珽。肅珠旒。翼翼穆穆。遂臻於圜邱。躬
孝享。擁神休。設天宗之六席。援長發之二球。盥以明水。薦以香羞。陳蒼璧而咸事。藉白茅而闡幽。絜騂旄之泔淡。酌元瓚之觩䚧。盛哉。坤極順。天樞見。邸乳祥開。曾沙業薦。赫禮數於彤壺。布徽音於紫縣。率先於金簿之蠶。謹覆以瑤筐之鷰。皇后介禮。恭茲亞奠。凝億兆之歡心。注穹蒼之景眄。紫微開兮天香滿。神之來兮軒星纂。候黃鍾兮雪飛。調大呂兮風煖。戛雲和之寶瑟。吟孤竹之清管。石麟夭矯。團翠煙而上征。蕤鳳曶霍。迓鴻釐之無算。瑞氣蜿蜒於藪甸。祥光熠爚於旄罕。三觶終獻。萬祇呈醺。昇羽節。導靈群。凝肆夏以青晷。颺登歌而咽雲。徽鸞鷖之颯沓。致戩穀之絪縕。禮畢功成。天旋日轉。宸儀允穆。后庸胥展。引大火之流旂。迴夷庚之翠輦。倪三巒之崇構。御六氣之遙辨。覽太元之神策。張集靈之瑞典。草木亨兮雷雨霶霈。湛恩灑兮雲霄霮䨴。壽觴霞舉兮絲竹龢。筐篚岳立兮駢嵯峨。天子方合符於大庭之國。錯事以梁父之阿。岱崱嶷兮青嶂。汶泓澄兮紫波。屯千轂以霆轉。整萬轡而星羅。則述易象者獻風行之繇。談比興者奏時邁之歌。蕩蕩乎。巍巍乎。無得而名言矣。遂作頌曰。
煌煌靈臺。告成功兮。我君孝享。亞坤宮兮。純嘏布濩。延皇穹兮。惟策代表。靄升中兮。享壽千億。傳無窮兮。
集／總集／全唐文／全唐文／卷二百八十二／王適／體元先生潘尊師碣(P.2855-2)
體元先生潘尊師碣
古稱列仙。自黃帝尚矣。或解形默遯。或練氣昭升。然業與代殊。古將今遠。聞之者不見。見之者不留。世智以局守增疑。神人以密化為貴。故其道彌大。其議彌乖。非理契冥通。精存元覽者。不可得而論己。尊師。趙國贊皇青山里人也。族潘氏。名師正。字子真。唐嵩山上清之全真者也。尊師體元和之精。含太素之氣。誕彌之夕。景光充廬。客曰。此天階之祥。非世貴者。既而生有仙骨。幼無童心。足蹈龜文。手垂過膝。風儀盅秀。操履幽貞。年十二。通春秋及禮。見黃老之旨。薄儒墨之言。白雲在天。心已遐矣。十三喪母氏。攀墳柏以泣血。伏冢廬而椎心。緬維大孝嚴天。非負土之義。慎終崇德。實致福之基。大業云季。回手謝俗。啟金丹之術。祈玉清之臺。卻粒而練肌。鬻菁以虛藏。身外無影。骨間有聲。時升元真人王君居在茅山。山有華陽洞天。群仙之府。乃負簏潛往。結草幽居。受祕籙於金壇。奉元文於石室。王君以
尊師名著紫簡。業盛黃邱。指以所居。告歸中岳。於是朅來上國。賁趾中經。漱陰嶼之雙泉。庇陽崖於二室。寢冥孤岫。垂將十年。以其樵歌。尚通隱跡。或至歷群岩以選勝。窮絕界而擇幽。得逍遙谷者。有古仙之跡。雄峰晃朗。抗升天之階。牝谷空濛。洞入冥之路。於是因林石。結茅構。燒楓柏而戒淨。練松𦯧以存精。志逸翔雲。神合浩氣。吞沆瀣以龜息。吸矞皇以龍盤。青古疑不留。丹田已見。冥寂五紀。邈與代殊。想望三清。悠然景會。上元三年。天皇大帝幸洛都。晞嵩阜。謁三元之洞。徵六甲之圖。尊師以道有所申。貴有所屈。竟不屑命。對以無為。後年。巡豫許京。屬想太室。願言霄極。佇降雲軺。師仍隱几。謝以幽疾。至調露元祀。月維孟冬。天子迺卬運堯心。夙整軒御。萬騎雲躍。六龍天飛。清碧瑤之壇。訪皇人之道。會師於嵩陽觀焉。時天冊金輪聖神皇帝潛光寶緯。佐理瑤房。湥祈絳闕之游。遙契紫元之妙。霓裝羽從。齋心致謁。既而皇眷靡斁。青谿尚湥。乃稅法駕。尋元畤。風伯淨壑。雨師空岩。日月按晷以流光。星辰環拱而列曜。𢯋紫蘭以舉玉輦。闢丹桂而交翠旗。天步穆清。雲居攸止。鴻崖赩以抗室。赤松森而環階。藥銚絕煙。無若火化。林
扉擁霧。有同巢居。天皇乃幸結茅。御蟠木。訪天人之際。究性命之元。欣然順風。歎以頹景。睿情遐佇。欲罷不能。爰制有司。就師立觀。即於逍遙隱谷建隆唐焉。神皇雅尚仙圖。永懷祕訣。每灑心咨道。探賾求真。希步景於青元。想餐霞於紫府。嘗致書曰。九宮神祕。顧已通於大綱。太乙紫房。猶未解其湥旨。尊師微言盅得。祕世莫聞。明年仲春。上又以乘輿步輦。致師於洛城西宮。經罼圭之禁林。造上陽之仙閣。龍香竟路。羽蓋駢陰。天子側席齋宮。虛襟宣室。是日八風徵景。五雲卿靄。萬姓躊躇以聳矚。百神翕習而發幽。真與聖冥。顯與晦接。逖聽千古。斯其一交者矣。尋而瑞節言旋。攀石梁之幽阻。神眷動思。賦瑤池之浩歌。遷延永懷。㤅而不及。疑乃降制命。以嵩陽觀為奉天宮。苑接隆唐。地鄰隱谷。左闢仙遊之路。右啟尋真之門。月陛互於雲扃。紫微通於幽幌。大帝於是排閶闔。施鈎敶。超𡾰嵼。御嶙峋。屏中侍。肅外臣。若忘天下。窅然踰旬。後年。復降師於金闕亭。問三洞之階。稽七真之祕。神皇親饌金鼎而獻玉廚。五芝雲敷。八桂霜靡。允執天師之禮。以旌問道之勤。又以功德事咨祈景福。乃於太子甲第建宏道之壇。老君壽宮立元元
之觀。二名稟於師口。雙榜題於帝筆。有制屈德。遙統其綱。將以光振玉司。慶溢瓊府。上乃降雲罕。幸觀風。命百僚。敶九部。衣冠趨而銅路咽。鐘鼓奏而天津沸。龍旗鶴蓋。紛以揮靃。仙童靈妃。忽其倏閃。須臾。聲散景滅。若屆殊庭。月曙煙飛。已尋幽谷。斯亦上九不疑之遯。反一無跡之行焉。其後乘輿屢涉山宮。必敶襄野之問。尊師湥視絕景。不降河宗之居。雖甫對雲霓。類蓬壺之怳惚。而元通夢寐。若胥庭之肸蠁。永淳元年正月乙未。崇朝風霽。乙夜雲密。忽而有聞。若萬籟聚。徐而聽之。則五音和。非大帝之樂聲。即元都之仙韻。中使具以狀聞。帝曰。潘師其升乎。即日駕幸奉天。上謁虛室。帝子扈蹕。王姬陪輦。暨於寒峰戢景。旰谷生陰。黃竹申悲。邱陵有贈。尋而高宗厭世。乘彼白雲。我師寧極。獨守元牝。後年季夏一日。謂弟子曰。吾獲保茲嶺。於今五十餘年。靈異在谷。仙鶴滿野。俾吾不接萬乘之尊。亦庶幾乎輕舉矣。今名登元籙。身歷太陰。升元之言。信吾命也。是朔之夕。辰象麗天。鹿鳴群山。雉雊眾谷。翼日。師曰。吾其蛻矣。乃闔門入靜。端坐焚香。月至於望。日臨於甲。命香水。投青符。浴蘭房。披紫褐。曰。反吾淨矣。亭午將化。留此十旬。歸
吾石室。乃遺形隱景。濟神幽欻。於時紫氣氛氳以旁燭。紅雲蕭索而上延。郁行芳。藻流晷。煙靄之表。若有人焉。神聖皇帝聞而興感。乃降寶命。式諡松扃。曰。去年冬晚。軒皇之駕不追。今歲秋寒。廣成之居又寂。以此哀悼。情何可任。贈大中大夫。追諡曰體元先生。昭國禮也。尊師業尚盅密。勤毖幽湥。理心事天。所寶惟嗇。絕聖棄智。不曜其光。故真感冥期。珍圖祕學。性與天道。不可得而聞也。若乃崇標曠跡。遐情遠意。志摩青雲。蓬視紫闥。每歎曰。大丈夫業於道。不能投身霄嶺。滅景雲林。而疲疴此山。以煩世主。吾之過乎。遂欲東求蓬萊。孤舟入海。屬天皇敦篤斯道。祈款逾湥。遲躕山隅。絕策未往。既而金格有命。鑣轡遺區。於戲。昔姑射有神人。堯輕天下。空峒有至道。軒屈順風。元真高蹤。萬古同德。何其盛哉。尊師有弟子十人。並仙階之秀。然鸞姿鳳骨。眇㤅雲松者。惟潁川韓法昭。皆稟訓瑤庭。密受瓊室。專太清之業。遺下仙之儔。谷汲芝耕。服勤於我。蓋歷歲紀也。昭等永惟尊師靈跡闕一字業。高湥邁古。而棄世往矣。其若之何。乃琢石幽山。申頌元德。其頌曰。
漢帝得道。白日登天。赤松度世。紫嶽乘煙。業祕千古。精淪
九仙。真蹤誰嗣。猗吾體元。其一體元惟何。仙骨天植。沖而神秀。幼有至德。雲性鴻騫。冥心龜息。元風獨邁。白賁無飾。其二金陵福地。茅山洞天。高真雲景。終古貞全。寥寥太素。渺渺升元。惟我師友。負笈往焉。其三始受玉書。即入瓊室。機先體二。道惟得一。學備青台。化窮丹術。餐霞允矣。抱景期畢。其四元真有命。黃邱自理。煙駕來歸。雲林萃止。葆光藏密。冥機畏美。嵔壘與居。象罔而巳。其五有唐天子。樂我雲仙。芝駕羽蓋。蜺旌鳳旃。齋心來謁。契道忘筌。瑤池一去。鼎化千年。其六煌煌女希。繼天而立。黑龍既濟。丹鳳攸集。宗我仁師。緬懷真級。紫房問道。青元迺習。其七元功聿就。洞業克成。青童載謁。絳虬來迎。揮神默解。臥闕一字霄行。去去金闕。悠悠玉清。其八岩幽碧洞。峰秀金臺。少君斯舉。青子時來。貞松雲鬱。虛室霞開。永言千載。歸鶴徘徊。其九
集／總集／全唐文／全唐文／卷二百九十六／呂令問／雲中古城賦(P.2996-2)
雲中古城賦
正北曰并。有唐作京。密近戎狄。張皇甲兵。尹也總居守之任。將也當節制之名。故卒乘輯睦。而王都肅清。於是斷武誼。按亭燧。電轉前旌。風飄橫吹。楊葉箭的。蓮花劍騎。下代郡而出雁門。抵平城而入胡地。挾纊稱暖。投醪必醉。則知撫之者誠難。用之者不易。是時陰閉群山。寒彫眾木。川平塞迥。冰飲霜宿。慷慨乎大荒。倘佯乎遊目。區脫潛遁。屠耆懾逐。訴古城之謂何。傳魏家之所築。伊昔晉京板蕩。海縣沸騰。不有所命。將何以興。王師赫怒。爰整其旅。霧集雲屯。龍驤鳳舉。棄萬里之沙漠。傍五原之風土。肇為此都。實惟太祖。夫其規典章。辨封疆。池桑乾之水。苑秦城之牆。百堵齊矗。九衢相望。歌臺舞榭。月殿雲堂。開儒士於璧沼。貯美人於玉房。翕習沸渭。熒熒煌煌。取威定霸。於是乎在。施令
作法。罔或不臧。武破六州之內。文宅三川之陽。何其壯也。既而年代倏忽。市朝遷徙。干戈鼙鼓之雄。綺羅絲竹之美。孰不煙散雨絕。沙埋灰委。樹名歡而詎存。鳥稱樂而俱死。危堞既覆。高墉復夷。寥落殘徑。依稀舊墀。榛棘蔓而未合。苔蘚紛乎相滋。伏熊鬭贙。騰麕聚麋。常鳴悍鷩。乍嘯愁鴟。不可勝紀。但令人悲。胡風起兮馬嘶急。漢月生兮雁飛入。可憐久戍人。懷歸空佇立。有客志遠才雄。秉義由衷。負詩書禮樂之用。蘊蕭曹魏邴之風。虜庭高枕。河源鑿空。霜犯髩而先白。塵染顏而少紅。三為都護。五掌元戎。益封而廣國。事利而業崇。獨見淩雲而作賦。誰言坐樹而論功者哉。
集／總集／全唐文／全唐文／卷三百十四／李華　一／含元殿賦　有序(P.3185-1)
含元殿賦有序
宮殿之賦。論者以靈光為宗。然諸侯之遺事。蓋務恢張飛動而已。自茲已降。代有詞傑。播於聲頌。則無聞焉。夫先王建都營室。必相地形。詢卜筮。考以農隙。工以子來。虞人獻山林之幹。太史占日月之吉。雖班張左思。角立前代。未能備也。而曩之文士。賦長笛洞簫懷握之細。則廣言山川之阻。採伐之勤。至於都邑宮室。宏模廓度。則略而不云。其體病矣。至若陰陽慘舒之變。宜於壯麗。棟宇繩墨之間。鄰於政教。豈前修不逮。將俟聖德而啟。臣心輒極思慮。作含元殿賦。陋百王之制度。出群子之胸臆。非敢厚自夸耀。以希名譽。欲使後之觀者。知聖代有頌德之臣焉。其辭曰。
維皇高祖。穆端命於元穹。萬有千載。鍾景祚於鴻裔。逮北宮之尊嚴。上取法於天帝。乃圖正殿之逌居。規崇山而定制。信神明幽贊。而人謀襲契。不然。何前王曠此之雄麗也。先是大司空帥其屬。執度而相之曰。美哉川原。騖乎其大。亘坤靈兮配乾剛。坤順乾而為龍。舒廣衍兮走群山。紛卻面而朝宗。陵正陽之奕奕。鬱佳氣之蔥蔥。蓋昊天之作。而皇祗授元聖獲以造新宮也。乃審於龜筮。龜筮叶從。太卜以告。神人咸同。皇曰欽哉。是將宜於朕躬。因以鴻稱。含元建名。易乾坤之說曰含宏光大。又曰元亨利貞。括萬象以為尊。特巍巍乎上京。則命徵般石之匠。下荊揚之材。操斧執斤者萬人。涉磧礫而登崔嵬。擇一幹於千木。規大壯於喬枚。聲坎坎於青雲。若神踣而顛摧。勢動連崖。拉風碎雷。倒勁梢於窮谷。斬巨柢於昭回。時也山祗效靈。波神作氣。為桴為栰。羽疊鱗萃。朝泛江漢。夕出河渭。雲奔山橫。交積於作宮之地。於是農事既收。靈臺勿亟。子來而就役者。周邦畿而薄四海。咸忘勞而獻力。乃張為廣度。考正極星。邦伯是經。國工研精。剗盤岡以為址。太階積而三重。因博厚而順高明。築陵天之四墉。四墉既列。太階如截。下土相嶔。
愕視沈沈。其始也。星鎚電交於萬堵。霜鋸冰解於千尋。擁材為山。攢杵如林。乃占日月之吉。以成帝室。虹梁勁於中極。榱桷戢以礱密。析姑繇以為楹。隳喬山以為礩。飛重檐以切霞。炯素壁以留日。神標峻樀。鬼疊層楣。高卑迭拒。尋尺相持。木從繩而後正。棟操宇而不危。階瑩冰級。瓦敷鱗差。蕩晶景而升降。歘睒暘以交輝。聳大廈之奇傑。勢將頓而復飛。爰詔有司。練日推時。徵考室於周頌。會公卿以落之。丕赫哉。如俯如跂。若合若離。竦森修邃以窅徼。怳嶪騀而巖巍。謂衝飆激海兮。漩奫淪以無底。奔雷觸山兮。掉巘崿而傾㩻。石鮫拖首於堂廡。狀出雲而撐鬐。崇高之制。靈邱上盤。鄰斗極之光耀。邇天漢之波瀾。察鑿枘之吞吐。吸山叢而水攢。建升龍之大旆。邈不至於階端。崢嶸孱顏。下視南山。照燭無間。七耀迴環。㰹欱赫以突兀。攇閌宏以蕭摋。捧帝座於三辰。銜天街之九達。進而仰之。騫龍首而張鳳翼。退而瞻之。岌樹顛而崒雲末。嶷兮峨峨。巨鼇戴仙山而出滄波。劃兮煌煌。燭龍折穹穴而臨北方。排層城而廓帝居。豁閶闔而面蒼蒼。左翔鸞而右棲鳳。翹兩闕而為翼。環阿閣以周墀。象龍行之曲直。夾雙壺之鴻洞。啟重閨之
呀赩。趨堂塗而未半。望宸居而累息。惟上聖之欽明。爰聽政而布德。去雕幾與金玉。絀漢京之文飾。熾丹雘於崚嶒。抗重霄而競色。若乃紫微晨曀。彤墀夜明。雲薄萬栱。風交四榮。冬止其陽。則釋裘而燠。夏休其陰。則捐絺以清。旂獵風而振響。葉墜露而成聲。懸櫨駢湊。竦柱奔列。複檻罾綴。高牕景爇。黭日翳而罘連。曤天開而中絕。形持神而欲離。足僂步而將跌。貯昭訓之崇崇。暽光範之揭揭。其南則丹鳳啟塗。遐矚荊吳。十扇開閉。陰陽睢盱。容鼎九扃。方駕五車。示王者之無外。不樹屏於清都。望仙闢於巽維。建福敞於坤隅。偃朱旗而櫜元甲。屯仡仡之驍夫。其後則深闈祕殿。曼宇疏楹。瑞木交陰。元墀砥平。鮮風歷廡。淩霰飄英。蔭藹武闉。增華穆清。玉燭內融。則嘉盛豐備。太陽臨照。而天下文明。古有六寢。御茲一人。今也三朝。繇古是因。布大命於宣政。澹元心於紫宸。羲和弭節於通乾。望舒停景於觀象。密勿旒扆。臣人是仰。左黃閣而右紫微。命伊皋以為長。其下則鶡冠魚服。良家茂族。厲禁非宜。金吾領之。其前則置兩石以恤刑。張三侯以興武。告善之旌。登聞之鼓。節晷漏於鍾律。架危樓之筍簴。以辨內外之差。以正東西之序。
天光流於紫庭。倒景入於朱戶。騰祥雲之郁靄。映旭日之蔥蘢。清渠導於元氣。玉樹生於景風。夷坦數里。徘徊無窮。羅千乘與萬騎。曾不得半乎其中。厥初經營。天下既乂。文物未周。孤其壯麗。蓋重於施勞。非不懷也。乃眷睿孫。睿孫開元。萬物晏清而太和。掩書契之所論。既克廣於崇構。聲明備而益尊。蓋聖皇之孝也。揮綽變化兮動搖乾坤。其東於是宏文教而開館。對日華之清閾。蓋左學之遺制。協前王之講德。其西於是延載筆之良史。俯月華之峻扉。集賢人於別殿。朝命婦於中闈。王風闡而成化。陰教備而不虧。加以咏周詩而展親。睦魯衛而敦敘。因合族之來宴。置更衣之豐宇。至於殿內諸曹。則左右有局。通軒並廡。物有恆司。供無廢舉。又有銀璫珥貂。寺人巷伯。奉宣出納之令。更踐宮中之役。熊羆之旅。董以龍武。矛戟森森。材官羽林。聲破邱山。氣讋飛沈。爪抉千鈞。跟騰百尋。克壯皇威。協比其心。其外則校人掌馬。天駟在閑。以備順遊。放牧其間。望我鑾和。陟彼高山。猶慮憲章或遺。國容未備。乃立掌匭之司。館通事之吏。職在達下情於上天。儆王言於有位。堧通大極。隥指龍池。重門內注。複道潛移。幽峻肅以相屬。光彤融
以熺熺。元象著明。帝座維三。皇居設位。俯察仰參。翼室正中。遊宮次南。北起含元。其容眈眈。總而言之。如山之壽。則曰蓬萊。如日之昇。則曰大明。自茲而北。燕遊所經。達於苑囿。不可殫名。周廬更呵。匝以環衛。南端百仞。上極霄際。卻視㽎崟。經塗廣深。繚以層城。黕為重陰。至若時雨膏田。九農恞暢。雲歸山穴。儵以昭曠。白日麗於宮隅。混晶光而益壯。於是風師斂威。纖壒不升。穎絕搖芒。葉無翻稜。自中徂外。鏡洗川澄。弦直閭閻。井畫溝塍。靡迤秦山。陂陀漢陵。知稼穡之艱難。見皇王之廢興。及乎元冥戒寒。海神飛雪。瑤城粉野。琪樹森列。玉宇璇階。雲門露闕。天華爽霽。朗日朝徹。赤旗降庭。朱柱艷月。仰白帝而金精開。據河宮而銀燭發。其或蠻夷不至。帝用興戎。降元帥於天上。發神謀於禁中。皇靈震燿。殄厥渠凶。矯矯武臣。此焉獻功。操俘虜而陳器械。恢莫大之威容。爾乃時殷仲冬。日正南至。上公奉斝。群后在位。一人壽昌。萬國承賜。式燕以樂。欣欣且醉。乃撞宮懸。砅碣天地。及乎獻歲元辰。東風發春。懸法象魏。與人惟新。儼文物於王庭。兼九伐而宿陳。威儀之嚴。嶽嶽振振。若太一披絪縕而俯百神。既而咸造勿褻。會朝清明。璿柄
指寅。寢闈發扃。皇帝御衮龍之法服。佩蒼璧之純精。執鎮圭。導朱紘。降輦登階。微聞玉聲。於是典禮之官。贊王就位。南面穆然。至若甸侯采衛。要荒閩貊。輸其方賮。罔不來格。統以千官。六卿二伯。司儀敘進。象胥重譯。肅肅委皮。乾乾奠璧。設以庭燎。天烘地赫。雷鼓殷殷。朱干玉戚。神簴如生。熊羆𥈭敵。危昂歇向。歊爛歕射。金根玉輅。太常少伯。火列門旂。霜交陛戟。乃進元元以觀禮。從億兆之增增。金吾南首。麾之以肱。遞攀援而聳仰。齊屨企而冠騰。太史來告。卿雲勃興。灑豐澤於生人。答上元之休徵。申命司寇緩刑。冢卿降德。秩山川而問耆老。周雨露而均邦國。華戎竭歡。喜氣闐塞。揭金雞於太清。炫晨光於正色。慶忭之聲。不踰辰而靁四域。當斯時也。驅周驟漢。於廓煥爛。王臨於朝。天地貞觀。靈宮巖巖。上下交贊。蓋所以法乾道而遵帝度。豈惟安體而明威者哉。夫瑤臺之美。不可以刑萬國。土階之陋。不可以儀天下。奢不遜而儉固。允執中於大位。洪範曰皇建其有極。富哉上聖之宏議也。詩歌楚室。頌美泮宮。諸侯之事也。雲夢甘泉。宴恢景福。僻王之志也。論諸侯。曷若戴天子。嘉僻王。曷若尊聖人。烈烈盛唐。祖武宗文。五帝赧德。
六王慚勳。而政本乎慈。用過乎儉。夫蒼生所奉者惟君。所愛者惟親。寧有君親宅體於卑室。而臣子得安其身乎。故有熊明庭。帝姚總期。從人欲也。天垂定星。易有大壯。君人法焉。聖朝猶斥其華而憑其質。今是殿也者。惟鐵石丹素。無加飾焉。身居元眇。心與萬姓同畎畝之勞。以是臨眾。何眾不賓。以是享神。何神不若。其天德歟。雖欲宮崑崙而館不周。城八極而隍四海。猶未足儲鴻醇而俯丕耀。豈咸鎬一京之所在。崇四瀆之前式。敕懷鉛之小臣。俾讎書於禁中。正百代之遺文。由是循環天造。耳目日新。敢頌成功。告於神宗。無媿斯干之什。式昭聖德之容。頌曰。帝作含元。含元言言。崒若日觀。呀為天門。太階三層。遠法崑崙。鎮茲秦野。揭以周原。烈文祖宗。永錫孝孫。孝孫有慶。於以施令。奄甸萬姓。受天休命。歌之頌之。管磬宜之。穆穆皇君。壽考無期。既成斯文。客有勸之上者。對曰。前王之尤祥絕瑞。乃聖朝之細事。今休徵已厭於聰明。頌聲亦飫於天意。私歌竊抃。乃臣子之常志。又焉足以薦聞哉。客曰。不然。今至尊明發不寐。有懷先皇。周文之孝也。允恭克讓。光溢海外。堯帝之謙也。自即位已來。上下之休嘉。臣人之詠歌。歌於睿躬
則固辭。頌於宗廟則無斁。今吾子之文明。昭乎累聖之耿光。美於大君之孝德。可進而退。宜言而默。使雅頌之音。卷而不舒。猶坦蕩其胸臆。無乃過歟。為人之下者。有可達乎君親。雖濱於死。亦冒行之。況宗廟啟其心哉。臣華嘗聞遷善之規。願附升歌之末。
集／總集／全唐文／全唐文／卷三百二十七／王維　四／唐故潞州刺史王府君夫人榮國夫人墓誌銘(P.3318-1)
唐故潞州刺史王府君夫人榮國夫人墓誌銘
夫人姓盧氏。范陽人也。昔堯命伯夷典秩宗。號太常為尚父。疑桓襄之際。公子食盧。卯金故人。王於大國。越石從事。官至郎中。曾祖士會。世系表作士繪隋行臺侍御史。祖某。皇朝奉禮郎。父某。濠淄卭等三州刺史。持斧衣繡。威加不法。奠玉瘞帛。舉無違禮。守臨淄而齊兒不詐。去臨卭而蜀物盡留。夫人即府君之長女。積累世之德。鍾二門之美。儀表秀整。進止詳間。不咨保傅。動由詩禮。既以士一作七族冠時。遂歸
齊大之偶。入持門戶。內事舅姑。枕席溫凊於堂上。環珮逶迤於堂下。不脫簪珥。親當澣濯。元纁可實於筐篚。粢盛可獻於宗廟。魚軒或駕。翟茀而朝。眾婦於是修容。夫人專之以禮。克贊君子。累至大官。雅政清德。實多左右。潞州早世。深秉義方。母儀可則。庭訓不替。女史之學。多讚大家之書。眾婦之儀。盡稟夫人之法。天與盛德不降永年。以某月日。寢疾薨於長安善和里。享年若干。以某月日。合祔某山原。禮也。子某。某官。淳孝之性。泣血待盡。永惟令德。固不可泯。彰示後人。乃刊於石。銘曰。
有姜之後。或邑於盧。歷代種德。示有稱孤。從事文府。振轡長途。其一憲府持法。奉常秉禮。皇考專城。腰章郡邸。厚德重跡。重仁繼體。其二降生哲人。其行惟惇。儀型眾庶。門冠諸姻。齊姜宋子。敢望清塵。其三君子之貳。實聞高義。乃躬澣濯。先晨簪珥。穆及外親。敬是中饋。其四母儀既峻。庭訓載揚。子以才貴。煌煌寵章。馳暉難駐。令聞空長。其五壽宮既啟。高堂永寂。千秋萬古。山川松柏。紀德誌行。維茲貞石。其六
集／總集／全唐文／全唐文／卷三百二十九／戴璇／大唐聖祖元元皇帝靈應碑(P.3338-2)
大唐聖祖元元皇帝靈應碑
至矣哉。皇法於天。天法於道。居大寶者。必尊祖以配天。孩庶類者。咸宅生以母道。故四維張國。遠宗元教。三后在天。代紹明德。然後彌綸區宇。昭格神祇。其能繼休美之聖烈。首千古之洪化者。卓哉煌煌。歸我唐室矣。皇上受圖享國。蓋三十戴。功侔天地。孝誠祖考。其高明也。布星辰以有倫。其博厚也。振河海而不洩。至於揖群后。敘彝倫。陶鑄堯舜。湫隘軒頊者。乃皇上之餘事也。嘗端居宣室。緬懷至道。惟德動天。夢啟靈應。忽恍有物。希夷元通。實元祖之明命。錫無疆之寶歷。乃潛誌元象。遵誥旁求。西亘太白。東連鄠杜。號周史之經臺。枕秦山之幽谷。肇居尹喜。集法侶為道門。後遇皇唐。易樓觀為宗聖。藥井尚渫。僊軾仍存。卜勝宗元。此為俶落。飛泉噴石。重林閡景。苔蘚地偏以恆深。煙雲晝晴而不散。睟容挺出。赫然有光。煥白虹於玉座。紉紫氣於仙境。洎遘睿覽。宛符夢寐。譆。蓋聖人有以見天下之賾。而擬諸形容。聖人有以見天下之動。而觀其會通者。可舉之一隅矣。其始迓也。焚芝朮。辟葷羶。寂歷無聲。擎跽有則。初
靡荔席。次登靈壇。徐肩綵杠。少息華館。清籟颼飀於草樹。天雪氛氳於崖谷。及路轉莽蒼。風順崆峒。雲鶴翊以導輿。群僊扈而成列。逮地邇天菀。闉輳國門。蜺旌鳳簫。風馳海合。絳節羽蓋。波屬霧委。萬姓翹首於西城。百辟候儀於北闕。禺禺如也。皇上乃捧昇露寢。奉先思孝。集僊府以陳齋。圖混成而告遠。不崇朝而通八景。未浹旬以遍六合。故群臣率舞慶靈。稱觴獻壽。森旗伐鼓。何其盛哉。於戲。元元之道。旁礴萬物。妙為化先。豨韋氏得之而挈天地。伏羲氏得之以襲氣母。至若王母西崑。比之如朝菌。麻姑東海。涵之如夏蟲。沖虛馭風。蓋錙銖於糠粃。王喬控鶴。方𨏦轢於蓬蒿。信無上歟。信元氣歟。且天啟皇唐。儲祉罔極。其功神者其應大。其源靈者其流長。昔王室將傾。我則電擊以存國。介邱望幸。我則雲行以告成。汾脽毖祀。我則順子以尊后。陵寢肅雝。我則述經以明孝。可謂重椅坤軸。復紐乾綱。漫衍葳蕤。皆皇極之大造也。其修缺禮。補樂章。存樸以嗇人。陳兵以訓武。奔四夷以歸化。主百神而授職者。可勝言哉。古有仁片言而受福。樹一善以獲應。況網羅眾制。包括鴻徽。以神化之貞明。協靈命之幽贊。克畣修祉。不亦宜乎。玉
真長公主以天孫毓德。帝妹聯貴。師心此地。杳捐代情。奏黃籙以比絜。瞻白雲而志遠。觀主李元崱。監齊顏無待。上座傅承說。為學日益。為道日損。逍遙山林之下。仿徨塵垢之外。因聚而議曰。今自道以祐主。自主以祐人。下覃六經。上契三極。風后力牧。協宣朝政。關睢麟趾。宏被國風。禎祥荐臻。祅沴不作。足以規萬葉。示將來。赫赫巍巍。以表靈貺。而迺謝奚斯頌魯之義。闕穆滿銘弇之遊。是上蔽天休。下虧臣禮。緣事斷誼。蒙竊恧焉。於是盩厔宰李嗣琳。同荷湛恩。以備能事。博詢墨客。以贊皇道。時戶部郎中沛國劉同昇。才清起草。譽美郎官之列。文慕上林。能揚天子之事。共遵大雅。以掞其辭。奉為頌。
集／總集／全唐文／全唐文／卷三百三十三／邵軫／雲韶樂賦(P.3373-2)
雲韶樂賦
帝唐之於宣昭。立極本乎神堯。彌六葉以開泰。接三正而會朝。樂一人之淳德。成萬國之謳謠。故太宗載櫜。而象舞聞於破陣。我后垂拱。而作樂嗣曰雲韶。夫道者率性。作者謂聖。統同積和。倫理知政。斯古之所以歌九德。誦六詩。咸池備矣。大章繼之。玉戚朱干。降及禮文之代。蕢桴葦籥。行乎樸略之時。若乃周道衰。王澤竭。正始之音奔散。哀思之風鬱結。逾千載而未返。以俟我開元之濬哲。噫我樂之方作也。天保定。武功成。紹堯光澤。嗣武重明。感物以風下。理心而和聲。稽六律之宮變。諧八音而磬清。越二十四祀。建
寅望之夕。啟千門以達陽氣。御重城而臨百辟。張彩燈之煌煌。敞新樓之奕奕。甸師庭燎。武賁陛戟。命典庸使設簨簴。飾羽毛而展金石。納四夷之僸佅兜離。奏六代之翕純皦繹。乃翼日出雲韶而舞之。徒觀其降輦路。臨廣場。曳羅裠之嫋嫋。鳴玉佩之鏘鏘。始逶迤而並進。終宛轉而成行。於是合以絃匏。從之磬管。昭敬意於廉直。本喜心之嘽緩。克和四氣。應春候而角調。取象八風。如舞行之綴短。霓裳綵鬭。雲髻花垂。清歌互舉。玉步徐移。俯仰有節。周旋中規。將導志以變轉。幾成文於合離。爾其美目流盼。輕姿聳峙。或少進而赴商。俄善來而應徵。魚貫初度。驚鴻乍起。容裔自得。蹁躚未已。褧衣屢更。新態不窮。忽舉袖而縈紫。復迴身而拖紅。及夫繁音九變。曲度將終。神人以和。天地攸同。道五常之行。移四海之風。然後樂師告罷。退之帷宮。時也皇歡。浹睿澤深。一人有慶。萬國歡心。群臣獻華封之祝。天子御薰絃之琴。照寰光於合璧。式王度其如金。乾道兮下濟。湛恩兮汪濊。四三皇兮六五帝。于胥樂兮千萬歲。
集／總集／全唐文／全唐文／卷三百三十三／王諲／明堂賦(P.3374-2)
明堂賦
大唐混合寰宇。開張時雍。體黃中之一德。居紫微之九重。既而成化再造。天下有道。得綵鳳之靈圖。據飛龍之大寶。美其歷數會昌。累葉重光。真宰無為。盛先天之景業。聖人有作。立配帝之明堂。寫神規之大造。嶷崇基之正陽。燐燐爛爛。熒熒煌煌。徒觀其藻畫周設。彫刻具美。綺寮豁達以
生風。重檐周流以藏晷。嶔崟崎嶬。狀崑岳含霧而插天衢。隆崇峍屼。若蓬萊駕鼇而涌海水。屹乎氤氳。孤標紫氛。璇題皓飾。金鋪洞文。拱星辰以端居。傍眺白日。馮軒檻以直視。俯見青雲。爾乃環曲析。構重屋。蓮銜綺井。豔窋叱以垂珠。階接彤庭。影連延而造玉。若夫靈姿眾出。詭變叢生。畫栱攢施。龍桷參差以星布。陰室晝朗。粉垣皎曜以月明。及夫四海波晏。一人有慶。寒風初盡。陽月既正。蠻夷颯沓以來王。文物葳蕤以交映。信所謂不宰而合通。居中而作聖。
集／總集／全唐文／全唐文／卷三百四十／顏真卿　五／有唐茅山元靖先生廣陵李君碑銘　并序(P.3445-1)
有唐茅山元靖先生廣陵李君碑銘并序
先生姓李氏。諱含光。廣陵江都人。本姓宏。以孝敬皇帝廟諱改焉。二十一代祖宏。江夏太守。避王莽。徙居晉陵。遂為郡人。高祖文嶷。陳桂陽王國侍郎。曾祖榮。皇朝雷州司馬。祖師龕。隱居以求其志。徙於江都。父孝威。博學好古。雅修彭聃之道。與天台司馬練師子微為方外之交。尤以篤慎著於州里。考行議諡。曰正隱先生。母瑯琊王氏。賢明有德行。先生孩提則有殊異。晬日獨取孝經。如捧讀焉。羈丱好
靜處。誦習墳典。年十八。志求道妙。遂師事同邑李先生。遊藝數年。神龍初。以清行度為道士。居龍興觀。尤精老莊周易之深趣。執喪過哀。口不嘗甘旨之味。食惟穬麥而已。封植膳羞。皆出其手。號毀骨立。親族莫不傷之。開元十七年。從司馬練師於王屋山。傳受大法。靈文金記。一覽無遺。綜核古今。該明奧旨。元宗知先生偏得子微之道。乃詔先生居王屋山陽臺觀以繼之。歲餘。請居茅山。纂修經法。頻徵。皆謝病不出。天寶四載冬。乃命中官賫璽書徵之。既至。延入禁中。每欲諮稟。必先齋沐。他日。請傳道法。先生辭以足疾。不任科儀者數焉。元宗知不可強而止。先生嘗以茅山靈跡。翦焉將墜。真經祕籙。亦多散落。請歸修葺。乃特詔於楊許舊居紫陽以宅之。仍賜絹二百匹。法衣兩副。香鑪一具。御製詩及序以餞之。又禁於山側採捕魚獵。食葷血者。不得輒入。公私祈禱。咸絕牲牢。先生以六載秋到山。是歲詔書三至。渥澤頻繁。暉映崖谷。初山中有上清真人許長史楊君陶隱居自寫經法。歷代傳寶。時遭喪亂。散逸無遺。先生捧詔搜求。悉備其跡。而進上之。先時元宗將求大法。請先生為師。先生竟執謙沖。辭疾而退。洎七載春。元宗又
欲受三洞真經。其年春之三月。中官賫璽書云。其月十八日。剋受經誥。是日。於大同殿潔修其事。遂遙禮先生為元師。并賜衣一襲。以伸師資之禮。因以元靖為先生之嘉號焉。仍詔刻石於華陽洞宮以誌之。是歲夏五月。隱居先生合丹之所。有芝草八十一莖。散生於松石之間。詔俾先生與中官啟告靈仙。緘封表進。夏。又詔以紫陽觀側近二百戶。太平崇元兩觀各一百戶。並蠲其官徭。以供香火。秋七月。又徵先生。既自請居道觀以養疾。九載春。辭歸舊山。其年夏六月。前生靈芝之所。又產三百餘莖。煌煌秀異。人所莫覩。先生又圖而奏之。是歲冬。又徵先生。於紫陽別院館之。十載秋。先生又懇辭告老。御製序詩以餞之。十有一載。先生奉詔。與門人韋景昭等。於紫陽之東鬱岡山。別建齋院。立心誠肅。是夜仙壇林間。徧生甘露。因以上聞。特詔嘉異。初隱居先生以三洞真法傳昇元先生。昇元付體元先生。體元付正一先生。正一付先生。自先生距於隱居。凡五葉矣。皆總襲妙門大正真法。所以茅山為天下道學之所宗矣。於戲。是非可齊也。我物均焉。生死可忘也。覺夢同焉。如此者。何域心於變化之際哉。先生以大歷已酉歲冬十
一月十有四日。遁化於茅山紫陽之別院。春秋八十有七。其年十二月八日。門人赴喪而至者凡數千人。號奉冠舄。遷窆於雷平山之西陲。遺命以松棺竹杖木几水瓶香奩香鑪置於藏內。門弟子等仰奉嘉猷。克遵儉德。先生識思真淳。業行高古。道窮情性之本。學冠天人之際。所以優游句曲。鬱為王者之師。出入明庭。特寵肩輿之貴。是知順風而問。昔稱於黃帝。望山而請。今見於元宗矣。又博覽群言。長於著撰。嘗以本草之書。精明藥物。事關性命。難用因循。著音義兩卷。又以老莊周易。為潔淨之書。著學記義略各三篇。內學記二篇。以續仙家之遺事。皆名實無違。詞旨該博。初先生幼年。頗工篆籀。而隸書尤妙。客或賞之云。賢於其父。因投筆不書。元宗詔山人王旼。強請先生楷書上經一十三紙。以備楊許之闕。先生能於陰陽術數之道。而不以藝業為能。極於轉鍊服食之事。而不以壽養為極。但冥懷素樸。妙味元津。非夫博大之至人。孰能盡於此。真卿乾元二年。以昇州刺史充浙西節度。欽承至德。結慕元微。遂專使致書於茅山。以抒誠懇。先生特令韋鍊師景昭復書於真卿。恩眷綢繆。足勵超然之志。然宗師可仰。望紫府而
非遙。王事不遑。寄白雲而攸遠。洎大歷六年。真卿罷刺臨川。旋舟建業。將宅心小嶺。長庇高蹤。而轉刺吳興。事乖夙願。徘徊郡邑。空懷尊道之心。瞻望林巒。永負借山之記。而景昭洎郭閎等。以先生茂烈芳猷。願銘金石。乃邀道士劉明素來託斯文。真卿與先生門人中林子殷淑遺名韋渠牟嘗接采真之遊。緒聞含一之德。敢強名於巷黨。曷足辨於鴻蒙。其詞曰。
抱一混茫。人之紀綱。先生以之。氣王神強。乃啟元旨。元門以彰。乃為帝師。帝道惟康。甘露呈瑞。靈芝效祥。上士云感。高風載揚。鶴返仙廟。雲辭帝鄉。退歸而老。妙識行藏。德本無累。道心有常。實曰形解。孰云坐忘。伐石表墓。勒銘傳芳。谷變陵遷。厥跡彌光。
集／總集／全唐文／全唐文／卷三百四十二／顏真卿　七／唐故開府儀同三司太尉兼侍中河南副元帥都督河南淮南淮西荊南山南東道五節度行營事東都留守上柱國贈太保臨淮
唐故開府儀同三司太尉兼侍中河南副元帥都督河南淮南淮西荊南山南東道五節度行營事東都留守上柱國贈太保臨淮武穆王李公神道碑銘
昔宗周之中興也。時則有若方叔召虎。總師干肇敏之業。南威蠻荊。東截淮浦。以左右宣王。詩人歌之。列在風雅。我皇唐之反正也。時則有若臨淮汾陽。秉文武忠義之姿。廓清河朔。保乂王室。翼戴三聖。天下之人。謂之李郭。異代同德。今古一時。公諱光弼。京兆萬年人也。曾祖皇左威衛大將軍幽州經略軍副使府君諱令節。祖鴻臚卿兼檀州刺史府君諱重英。父雲麾將軍左領左羽林二軍大將軍朔方節度副使薊郡開國公贈幽州都督司空諱楷洛。皆以英果沈勇。累葉將邊。憺威稜於幽碣。公即薊國公之第四子也。體渾元之正性。秉宏毅之高躅。天子純嘏。生知禮度。謨謀炳邃。默識沖深。傑出經武之才。鬱為興王之佐。故能
東征北伐。厭難康屯。挺草昧不世之功。允蒼生具瞻之望。社稷威寶。公之謂歟。初天后萬歲中。大將軍燕國公武楷固為國大將。威震北陲。有女曰今韓國太夫人。才淑冠族。嘗鑒之曰。爾後必生公侯之子。因擇薊公配焉。後果生公。公年六歲。嘗撫鹿而遊。薊公視而誨之曰。兒勿更爾。公振手而起。遂絕不為童戲。未冠。以將門子工於騎射。能讀左氏春秋。兼該太史公班固之學。開元中起家左衛左郎將。歷豐夏二都督府長史。尋遷別駕。加朝散大夫。丁父憂以毀聞。終喪不入妻室。太夫人高明整肅。有慈有威。公下氣怡聲。承順而每竭其力。雖巳官達。小不如意。猶加譙讓之責。故能濟其勳業。天寶二年拜寧朔郡太守。四載加左清道率兼安北都護。仍充朔方行軍都虞侯。五載充王忠嗣河西節度兵馬使。加游騎將軍。守右領軍。賜紫金魚袋。仍充赤水軍使。八月襲封薊郡開國公。八載遷右金吾衛將軍。充節度副使。以破吐蕃及招討吐谷渾加雲麾將軍左武衛大將軍。十一載拜單于副都護。十三載為安思順朔方節度兵馬使。思順慕公信義。請為婚姻。公辭不獲免。遂託疾罷官。西平王哥舒翰聞而韙之。奏歸京師。遂守道屏
居。杜絕人事。十四載冬十一月。安祿山反范陽。天下驛騷。朝廷旰食。聿求虓𧯘之將。爰統鷹揚之師。明年春正月。起公為銀青光祿大夫鴻臚卿兼雲中郡太守。攝御史中丞持節充河東節度支度營田副大使知節度事。仍充大同軍使。二月拜攝御史大夫魏郡太守。充河北道採訪使。俄除范陽郡大都督府長史。充范陽節度使。初公以朔方馬步八千人出土門。其月既望。收常山郡。前是太守顏杲卿臮長史袁履謙殺祿山土門使李欽湊。擒其心腹高邈何千年。屬太原尹王承業不出救兵。杲卿履謙為史思明所陷。戰士死者跆藉於滹沲之上。公親以衣袂拂去其口上沙塵。因慟哭以祭之。分遣恤其家屬。城中莫不感激一心。史思明正圍饒陽。馳來拒戰。公屢摧陷之。詔拜公兼御史大夫。俾今尚書令汾陽王郭公子儀悉朔方之眾。與公合勢。南收趙郡。又敗之於沙河。夏六月。戰於嘉山。大敗之。斬獲萬計。思明露髮跣足。奔於博陵。窮蹙無計。歸節於祿山。祿山大恐。逆徒幾潰。屬潼關不守。肅宗理兵於靈武。盡追朔方之師。加公太原尹。公以麾下及景城河間之卒數千人至。秋八月拜戶部尚書同中書門下平章事。史思明既
有河北之地。與蔡希德悉眾來攻。累月不剋而退。公自賊逼城。於東南角張帳次居止。竟不省視妻子。每過府門。未嘗回顧。是後決遣事務。信宿方歸。至德二載拜司徒。冬十二月十五日。肅宗既還京師。策勳換司空兼兵部尚書。封鄭國公。食實封八百戶。公弟光進。亦以懋功同制封拜。乾元元年八月拜侍中。其年冬十月。與九節度圍安慶緒於相州。明年春三月。史思明至滏陽。屢絕我糧道。眾咸請公簡精銳以擊之。交鋒竟日。思明奔北於百里之外。公反旆而歸。煙塵亘天。諸將皆以為賊軍大至。遂南渡黃河。公至則無見矣。迺歸於太原。是年夏五月除范陽節度使。尋代汾陽王為朔方節度使。秋八月充天下兵馬副元帥。以數千騎東巡。追兵馬使張用濟會於氾水。用濟獨來上謁。公數其罪而斬之。因追都知兵馬使御史大夫僕固懷恩。懷恩中夜馳赴。魚貫而前。再宿遄至。秋毫不敢犯。公趣河而東。及滑州。聞史思明已過河。遂迎強旅以至東京。移牒留守及官吏等。悉皆迴避。公獨與麾下趣河陽橋城。賊先鋒巳下倒懸坂。公至石橋。命秉燭徐行。一夜方達。賊望之不敢近。思明來至城下。請見公。公於城上謂之曰。我三代無
葬地。一身必以死國家之患。爾為逆虜。我為王臣。義不兩全。我若不死於汝手。汝必死於我手。將士聞之。無不激勵。相持凡八月。思明暴露。不敢入東京。乾元二年冬十月甲申。賊將周贄悉河北之眾。萃於河陽城北。思明以河南之眾。頓於河陽南城之南。南北夾攻。表裏受敵。公設奇分銳。襲其虛而大破贄軍。臨陣擒其大將徐璜玉。殺獲略盡。贄僅以身免。收軍資器械。不可勝數。思明心悸氣索。煙火不舉者三日。官軍大振。初公以為戰者危事。勝負難必。每臨陣。嘗貯伏突於靴中。義不受辱。至是登城。西向拜舞。因欷歔不自勝。三軍見之。無不淚下。三年春正月遷太尉兼中書令。其年改元上元。冬十一月。攻拔懷州。擒其偽節度安太清。二年春二月。統僕固懷恩自河陽趨河清。與史思明合戰於邙山。屬風雨晦冥。王師不利。公收合餘軍。屯於垣縣。遂引過請罪。懇讓太尉。肅宗不能違之。二月拜開府儀同三司中書令兼河中尹節度使。夏五月十有一日復拜太尉兼侍中。充河南副元帥都知河南淮南淮西山南東荊南五道節度行營事。出鎮臨淮。時史朝義乘邙山之捷。圍逼申安等一十三州。自領精騎。圍李岑於宋州。公之將
吏皆兇懼。議南保揚州。公謂之曰。臨淮城池卑陋。不堪鎮遏。不如徑赴彭城。俟其東寇。躡而追之。賊可擒也。遂趨徐州。因召田神功宴慰。與同寢宿。以宋州之難告。祖道郊外。俾先飲以寵之。分麾下隸於其將喬岫。仍令兵馬使郝庭玉與岫犄角而擊之。賊遂一戰而走。使來告捷。公已屈指俟報。俄而吉語至焉。今上登極。寶應元年夏五月進封臨淮郡王。廣德元年秋七月加實封三百戶。通前後凡二千戶。賜鐵券。名藏太廟。仍圖畫於凌煙閣。冬十一月。上在陝州。以公兼東都留守。制書未下。久待命於徐州。將赴東都。屬疾痢增劇。公知不起。使使齎表奉辭。廣德二年秋七月五日已亥。薨於徐州之官舍。初將吏等問以後事。公曰。吾久在軍中。不得就養。今為不孝子矣。夫復何言。因取已封布絹各三千匹。錢三千貫。鬻麥以分遺將士。眾皆感痛不自勝。及公云亡。遂以其布為公製服。庚申。哀問至上都。上痛悼之。輟朝三日。太夫人一慟而絕。終夕方蘇。上使開府魚朝恩就宅敦諭。京兆尹第五琦監護喪事。九月巳未。追贈太保。十一月闕二字太常議行。諡曰武穆。夫人嶭國夫人太原王氏。臮長子太僕卿義忠。並先公而逝。次曰太府少
卿太僕卿象殿中丞彙等。皆保家克荷。備聞詩禮。無忝燕翼過庭之訓。冬十一月廿七日庚申。泣而咨於王母。虔窆公於富平縣先塋之東。禮也。於戲。公以吉甫文武之姿。兼樊仲將明之德。王國多難。群胡搆紛。藉朔方偏師之旅。入井陘不測之地。思明銼銳於恆定。祿山絕望於江淮。守太原而地道設奇。保河陽而雲梯罔冀。破周贄於溫沇。擒太清於覃懷。走史朝義叛渙之眾於梁宋。救僕固瑒巳危之軍於瀛莫。皆意出事外。虜墜計中。天下有闕二字之闕一字國家無贅旒之患。此皆公之力也。公兄遵直遵行。仕至將軍。臮弟光炎。並不幸早世。次曰光顏。特進鴻臚卿。皆以將略。見稱時輩。季曰光進。開府儀同三司太子太保兼御史大夫渭北節度使涼國公。清識表微。沈謀絕眾。剛亦不吐。柔而能立。與公並時仗鉞。分閫闕二字淩霄翼聖。既有戴天之功。華原統師。獨聞禁暴之德。方當會同正至。榮曜君親。入侍黼帷。峨二貂乎泰階之上。歸聯綵服。頓雙節於高堂之下。斯歡未劇。遺恨何居。昔斛律丞相與弟并州。同務烈於北齊。賀拔行臺與兄雍州。亦宣力於西魏。咸稱義烈。各懋勳庸。而風樹寂寞。偏隅隘陿。比之我族。事則不侔。真卿昔
守平原。困於兇羯。繄公蒞止。獲保餘生。束帶興居。空想北平之禮。操觚論撰。敢墜中郎之辭。銘曰。
羯胡猖狂。俶擾皇綱。降生臨淮。佐我興王。惟此臨淮。萬夫之望。爰初發跡。罔或弗臧。出入忠孝。人倫激昂。其心鐵石。其行珪璋。天寶末造。河朔恇攘。天子命公。經營朔方。沙河嘉山。我伐用張。思明歸節。祿山震惶。潼關勿帥。醜虜其亡。肅宗有命。大鹵於襄。應變如神。兇徒靡亢。介珪入覲。台座用光。俾公東征。北國是皇。長圍鄴下。望入河陽。擒斬渠魁。霆擊龍驤。淮濆鎮定。徐土翱翔。服田蠖屈。料瑒鷹揚。不有神筭。疇戡暴強。弟兄同時。秉鉞煌煌。方期凱旋。雙映旗常。晨趨法座。夕慶高堂。如何不辰。愆此不祥。素輀反葬。白驥跼箱。簫鼓悲鳴。羽儀分行。萬乘致祭。千官送喪。生榮死哀。身歿名揚。渭水川上。壇山路旁。唯餘豐碑。突兀連岡。往來必拜。萬古沾裳。
集／總集／全唐文／全唐文／卷三百四十三／顏真卿　八／有唐開府儀同三司行尚書右丞相上柱國贈太尉廣平文貞公宋公神道碑銘(P.3477-1)
欽定全唐文卷三百四十三
顏真卿八
有唐開府儀同三司行尚書右丞相上柱國贈太尉廣平文貞公宋公神道碑銘
於戲。逆鱗劘上。匡救之義深。守死不回。人臣之致極。況乎文包風雅。道濟生靈。建一言而天下倚平。含九德而三光式序。超無友而獨立者。其惟廣平公乎。公諱璟。字闕二字邢州南和人。其先出於殷王元子。七代祖弁。魏吏部尚書。襲列人子。祖欽道。北齊黃門侍郎。並事跡崇高。各見本傳。高祖元節。定州田曹。曾祖宏俊。大理丞。祖務本。皇櫟陽令。父元撫。衛州司戶。贈戶部尚書。自田曹至於尚書。皆實浮於名。而位不充量。事見許公蘇頲所撰神道碑。公七歲能屬文。一遍誦鵩鳥賦。丁尚書府君憂。水漿絕口者五日。八九歲時。嘗夢大鳥銜書。吐公口中。公吞之。遂乘而直上。倏忽驚寤。猶若下在胸間。自後藻思日新。襟懷益爽。年十六七時。或讀易曠時不精。公遲而覽之。自亥及寅。精義必究。明年進士高第。補上黨尉。轉王屋主簿。相國蘇味道為侍御史出使。精擇判官。奏公為介。公作長松篇以自興。梅花賦
以激時。蘇深賞嘆之。曰。真王佐才也。轉合宮尉。長壽三年從調。判入高等。有司特聞。天后親問所欲。公以代為唐臣。不求榮達。詭奏云。家本山東。願得魏之一吏。遂手詔授錄事參軍。拜舞趨出。后異而召還。又手詔拜監察御史裏行。尋丁齊國太夫人憂。服闋。築室反耕。志圖不起。俄而即真。遷殿中侍御史。同列有博於臺中者。將責名品而黜之。博者惶恐自匿。翌日。公獨正辭引過。天后悅而釋之。遷天官員外郎鳳閣舍人御史中丞。乃謂所親曰。吾比欲優遊自免。不圖要近。驟至於斯。其敢廢所職乎。乃悉心納忠。無所迴避。時張易之昌宗兄弟。席寵脅權。天下側目。公危冠入奏。奮不顧身。天后失色。蒼黃欲起。公叩頭流血。誓以死爭。拾遺李邕奏曰。陛下坐則天下安。起則天下危。內史令敕公出。公曰。天顏咫尺。親奉德音。不勞宰臣。擅宣王命。詞氣慷慨。左右震悚。遂俱攝詣臺。庭立切責。二豎股栗氣索。不敢仰視。自朝至於日昃。敕使馳救之。公不得已而罷。又令詣公謝罪。公拒之。後有慘恤。二豎來弔。公辭曰。貴近不宜與執法通同。假滿。朝士慰公。二豎又欲序進。公舉板迎揖之。不得成禮而去。神龍之興復也。公實佐其謀。及當疇庸。
讓而不受。曰。清宮問罪。事出五王。祀夏中興。功歸明主。非曰逃賞。誰敢貪天。俄拜朝散大夫吏部侍郎兼諫議大夫。遷黃門侍郎。嘗遇梁王武三思於朝。三思方欲言事。公正色謂之曰。當今復子明辟。王宜以侯就第。何得尚干朝政。三思慚懼而退。請急累月。俄而兼攝尚書左丞。中宗將幸西蜀。深虞北鄙。乃兼檢校并州大都督府長史。又改兼貝州刺史。與數人同辭。三思獨揖公住。公顧謂之曰。諸人巳出。不可獨留。遂揖之而去。屬年穀不登。國租罷入。三思食邑。公悉蠲之。既屢挫其鋒。亦處之自若。俄而真拜。轉杭州。又復遷相州。尋入為洛州長史。唐隆初拜吏部尚書同中書門下三品。粵五日兼右庶子。尋加銀青光祿大夫。元宗之在儲闈。鎮國太平長公主潛謀廢立。嘗於光範門內坐步檐中。諷宰臣以此旨。諸相失色。莫敢先言。公盛氣詰之曰。東宮有大功。宗廟社稷主也。安得異議。遂奏婦人干政。恐生禍階。請不令朝謁。俄而男又縱橫。公奏之。繇是貶楚州刺史。主亦竟以凶終。無何。復拜銀青。歷魏兗冀三州兼河北按察使。尋遷幽州都督兼御史大夫。復為魏州。入為國子祭酒東都留守。開元二年尋拜御史大夫兼京兆尹。
貶睦州刺史。轉廣州都督。充按察經略討擊使。又兼御史大夫。特許便宜從事。前是首領桀驁。多據洞不賓。公之下車。無敢不蔇。彼之風俗。競趨苟簡。茅茨竹檐。比屋鱗次。火災歲起。煨燼無餘。公教之度材。變以陶瓦。千甍齊翼。萬堵皆興。於今賴焉。燕國公張說著為碑頌。無何。使中官楊思勖召公。公拜恩而就馬便行。在路竟不交一言。思勖以將軍貴幸。泣訴於帝。帝嗟嘆久之。拜刑部尚書。四年遷吏部兼黃門監。監修國史。五年改號侍中。明年。駕幸東都。至三崤。馳道險隘。行不得前。河南尹李朝隱知頓使中丞王怡並坐當降黜。公奏曰。必若致罪二臣。將來必受其弊。遂命公舍之。曰。陛下責之。以臣免之。是過歸於上。恩由於下。臣請使且待罪。然後俾其復職。上嘉而從之。元宗嘗命公名諸皇子及公主邑號。既而又令各定一美名。公奏稱。七子均養。鳲鳩之德。錫以名號。不宜有殊。若母寵子愛。恐非正家之道。王化所宜。元宗悅而從之。八年拜開府儀同三司。進爵廣平郡開國公。策勳上柱國。狂豎權梁山構逆長安。有司深探其獄。敕公按覆。如京兆司錄李如璧等百餘家。皆以借宅假器。悉當連坐。公以婚姻假借。天下大同。至於
京城。其例尤眾。知情即是同反。無罪不合論辜。凶渠之外。一切原免。天下欣服焉。中書令河東張公。傑出將明之材。獨運廟堂之上。鏡機朗澈。見事風生。求公規模。悉閱堂案。每至危言讜議。執正守中。未嘗不廢卷失聲。汗流浹背。其為通賢所服也如此。十三年。駕幸東都。以公為西京留守。公極言得失。無有所隱。元宗感悅。制曰。所奏之言。置之座右。出入觀省。以誡終身。因賜綵物二百匹。明年又兼吏部。十七年拜尚書右丞相。雅善戲謔。不常矜莊。與故戶部尚書王晙為莫逆之友。晚而彌篤。凡所談諧。人輒疏取。端五日蒙賜鍾乳。命醫歸鍊。或以為上藥異味。不宜委之。公曰。推誠求信。猶懼不應。猜以待人。信其可得。聞者慚退。二十一年抗疏告老。至於再三。手詔優許。遂特給全祿。賜絹五百匹。還東京。公以為大臣歸休。不宜關通人事。遂杜絕賓客。其年。駕幸洛陽。公迎拜道左。元宗親駐龍蹕。使榮王琬勞問者數四。自後中使往來。賞賚不絕。方崇乞言之典。以極師臣之敬。二十五年仲冬月十九日。寢疾薨於東都明教里第。享年七十五。天下失聲。元宗震悼。追贈太尉。諡曰文貞公。賻物米粟。常數有加。喪葬官供。仍詔河南少尹崔
釋之充監護使。夫人齊國夫人博陵崔氏。滄州長史藝之女。淑慎嚴整。高明柔克。訓諸子而慈且有威。佐丞相而德無違者。門內之理。一以見咨。躡公而歿。允終偕老。嗚呼。公有七子。復。同州司功。先公而卒。昇。尚書郎太僕少卿。尚。漢東太守。渾。職方郎中諫議大夫御史中丞東京畿採訪使太子左諭德。恕。都官郎中延原少尹。華。判入高等登封尉尉氏令。衡。右散騎常侍兼御史中丞河南節度行軍司馬。或肅或乂。或哲或謀。克篤前烈。以休令聞。以戊寅歲五月二十九日。虔奉遺約。歸葬公於沙河縣太尉鄉丞相原之先塋。夫人合而祔焉。禮也。惟公間氣降神。應期傑出。生知禮度。天縱才明。玉立殿天子之拜。介然秉大臣之節。震電憑怒。讜言而不有厥躬。鼎鑊沸前。臨事而義形於色。蠢迪檢押。難常情之所易。志深直諒。易古人之所難。外其身而富貴不離。行其道而死生勿替。非夫含一之德。格於皇天。不二之心。形於造次。則何以異是乎。允所謂振古之元龜。皇王之威寶者矣。且夫公之德烈。充塞寰㝢。公之謀猷。著明日月。大歷五年冬十二月。孫儼。懼遺盛美。不遠求蒙。以真卿天祿校文。叨太僕之下列。憲臺執簡。承諭德之深知。
雖青史傳信。實錄巳編於方冊。而豐碑勒銘。表墓願備於論譔。謹憑吏部員外郎盧僎所上行狀。略陳萬一。多恨闕遺。其辭曰。
天命元鳥。降而生商。湯孫之緒。微子分疆。詞招正則。尉翼文皇。吏部黃門。紛綸耿光。忠賢世出。信史相望。篤生丞相。祚我有唐。文明純嘏。毅烈堅剛。恒衛間氣。星辰降芒。嶷然山立。鏗爾金鏘。忠孝之盛。人倫紀綱。垂髫能文。夢鳥發祥。通夕究易。沖齡擅場。勝冠結綬。歷政洋洋。乃尉合宮。貳軺琅琅。賦嗤梅豔。篇美松長。蘇公嗟稱。才必佐王。滿歲從調。試言高驤。登聞黼扆。驟列繡裳。簉跡天官。如圭如璋。司言鳳閣。綸綍煌煌。乃作中丞。威棱莫當。志除凶狡。廷劾二張。天后愕眙。百寮震惶。公獨凜然。出身激昂。義形言色。精貫穹蒼。皇室中興。嘉謨克彰。功成牢讓。事軼屠羊。貳職選曹。諫議是匡。載清流品。屢奏封章。乃侍瑣闈。時維夕郎。悉心糾正。庶績咸康。三思睢盱。席寵干常。責之就第。慚懼靡亢。左曹攝轄。大鹵於襄。兼刺貝邱。朋辭鴈行。三思揖語。公獨循牆。處之不怍。轉旆於杭。既遷鄴城。遂尹洛陽。乃作冢宰。訏謨廟堂。俄兼宮相。亟綰銀黃。元宗登儲。鎮國是遑。潛謀
廢立。謠諑相翔。厥男撓政。累奏愆殃。聿臨楚邦。洊察冀方。總督幽薊。飜飛國庠。亞相烈烈。尹京趪趪。旋臨建德。歘蒞南荒。俚帥咸蔇。茅㮧是攘。張公頌德。雋咏甘棠。所忠來召。拜命即裝。略無交言。帝用式臧。載司刑吏。八座抑揚。兼監黃樞。鈞軸是將。匪躬蹇蹇。終始洸洸。乃拜儀同。允釐保障。河東閱故。汗洽流漿。狂豎犯闕。凶渠既戕。命公覆獄。咸脫死亡。乃涉右揆。讜論泱泱。每謔王君。豈常矜莊。懸車告老。庶保康強。方崇饋酳。孤映縑緗。天不憖遺。萎哲壞梁。一人震悼。九有淒涼。市既罷賈。舂仍絕粻。乃贈太尉。飾終禮滂。返葬沙河。羽儀央央。闔朝傾祖。河尹護喪。生榮死哀。行路感傷。令人孺慕。攀泣喤喤。高墳崔嵬。鉅鹿劇旁。森梢宰樹。繚繞連岡。吁嗟廣平。宅此不暘。孝孫翼翼。論譔靡忘。豐碑堅碣。萬古訾相。
集／總集／全唐文／全唐文／卷三百四十五／達奚珣／華山賦　并序(P.3501-2)
華山賦并序
太華之山。削成四面。方直者五千餘仞。蓋嶽之雄也。往因行邁。望之不及。今來何幸。作尉於茲。因而賦之。以歌厥美。
華山維嶽。群嶽之雄。天開厥狀。神致其功。昔與襄山。連岡不絕。河水長注。橫流曲折。神元再造。拓崖而兩分。仙掌常存。倚天而迴列。其後多歷年所。至於夏王。窮地絡。正乾綱。綠甲之功既就。元圭之業有光。定我祀典。因為舊章。同夫三事。偉哉煌煌。徒觀其倚伏而起。削成而峻。作秦塞之高標。為豫州之巨鎮。其南接楚。其北臨晉。嶔乎數都之間。豈惟直上者五千餘仞。遠疑將適。近若將騰。氤氳綠潤。霮䨴青凝。發地壁立。連天石稜。披重霄而自致。與元氣而相陵。旁望群山兮盡為幽側。猶夫南面兮用資峻極。巍巍乎掩夏雲之奇峰。蒼蒼然合秋天之正色。近壓關輔。載樞京國。此其所以為嶽者也。若乃人寰不遠。勝氣常清。石含古色。泉落秋聲。懸巖蔽虧。謂乾坤之闔闢。洞壑幽邃。汎雷雨之滿盈。怳怳乎又似龍虎潛伏。鬼神含精。伊彼崇林。望之盡目。參灝氣而森秀。侔斷山之遙矗。仙草殊品。靈花異族。不以無人而不芳。香風灑乎函谷。皆負靈造。是潤是黷。具物靈繁。故難詳鞫。蕭條世俗。髣髴神仙。玉女明祠。星壇尚在。羊公舊室。石榻常穿。霧雨迷處。雲臺巍然。則知大象所存。何有於古。列真攸萃。寧獨於先。國家南正司天。北正司地。
人神不擾。方嶽定位。森森象設之若生。憺憺威稜而可畏。宗伯制禮。巫咸視事。殺氣每登。騂剛必備。蓋所謂敬而無黷。厲夫精意。此則邦之禮物也。受命如響。依人而榮。攸歆盛德。載答嘉生。不𠌤旬時。作為雲雨。白漿既挹。黃玉斯睹。隤止如山。永康中土。此則神之叶贊也。揔被山嶽。非無壯麗。或隱峰於群嶺。或結根於荒裔。空聞象外之談。何貴人間之世。而我直兩都之大道。當三條之正中。偏近日月。高謝紛濛。通天之氣。成天之功。鑾輅常幸。聲明有融。能事無爽。揚言莫窮。舉天下而爭長。故難可而比崇。
集／總集／全唐文／全唐文／卷三百四十五／達奚珣／豐城寶劍賦(P.3503-1)
豐城寶劍賦
劍之利者。有豐城之寶鍔。夫其始也。赤山破。邪溪涸。洪鑪洞融。金景煽爍。雖發揮於人事。乃兆朕於天作。爾其為狀也。鍜霆電。明秋水。殺氣森映。光輝四起。歐冶失律。風胡愕視。豈徒決浮雲。絕地紀。若斯而已矣。爾其大運迴薄。陵谷推遷。東南地沒。不知夫數千百年。騰精動地。直上衝天。斗牛之間。夜雄雄然。異金陵之浮王氣。同寶鼎之在汾川。本知浮精粹。剛決必備。明而用晦者。君子之時義。窮而待達者。丈夫之志事。兼此數德。難乎見棄。知我者寡。大賴張公。每讀舊書。多茲感通。不覺毛髮盡樹。起雷息於胸中。迨乎發蒙泉。開祕匣。文積幽翳。上藏鱗甲。磨礪畢兮見文章。搖白日兮星煌煌。鋒稜可畏動人膽。表裏分明照眼光。黃金裝兮綠龜飾。荷提攜兮耿霜色。豈辱命於洪造。冀成能兮武力。君其試將倚天外。不日為君清絕塞。苟軍國之用在。豈能雌伏於一代。
集／總集／全唐文／全唐文／卷三百四十七／李白　一／明堂賦　并序(P.3518-2)
明堂賦并序
昔在天皇。告成岱宗。改元乾封。經始明堂。年紀總章。時締構之未輯。痛威靈之遐邁。天后繼作。中宗成之。因兆人之子來。崇萬祀之丕業。蓋天皇先天。中宗奉天。累聖纂就。鴻勳克宣。臣白美頌。恭惟述焉。其辭曰。
伊皇唐之革天創元也。我高祖乃仗大順。赫然電發以首之。於是橫八荒。漂九陽。掃叛渙。開混茫。景星耀而太階平。虹蜺滅而日月張。欽若太宗。繼明重光。廓區宇以立極。綴蒼昊之頹綱。淳風沕穆。鴻恩滂洋。武義烜赫於有截。仁聲
馺沓乎無疆。若乃高宗紹興。拓統錫羨。神休旁臻。瑞物咸薦。元符剖兮地珍見。既應天而順人。遂登封而降禪。將欲考有洛。崇明堂。惟厥功之未輯兮。乘白雲於帝鄉。天后勤勞輔政兮。中宗以欽明克昌。遵先軌以繼作兮。揚列聖之耿光。則使軒轅草圖。羲和練日。經之營之。不彩不質。因子來於四方。豈殫稅於萬室。乃準水臬。攢雲梁。罄玉石於隴坂。空瓌材於瀟湘。巧奪神鬼。高窮昊蒼。聽天語之察察。擬帝居之將將。雖暫勞而永固兮。始聖謀於我皇。觀夫明堂之宏壯也。則突兀曈曨。乍明乍蒙。象太古元氣之結空。巃嵸頹沓。若嵬若嶪。似天閫地門之開闔。爾乃劃岝𡿃以嶽立。郁穹崇而鴻紛。冠百王而垂勳。燭萬象而騰文。窙惚恍以洞豁。呼嵌嵓而傍分。又比夫崑山之天柱。矗九霄而垂雲。於是結構乎黃道。岧嶢乎紫微。絡勾陳以繚垣。闢閶闔而啟扉。崢嶸嶒嶷。粲宇宙之光輝。崔嵬赫奕。張天地之神威。夫其背泓黃河。垠漱清洛。太行卻立。通谷前廓。遠則標熊耳以作揭。豁龍門以開關。點翠彩於鴻荒。洞清陰乎群山。及乎煙雲卷舒。忽出乍沒。岌嵩噴伊。倚日薄月。雷霆之所鼓蕩。星斗之所伾仡。拏金龍之蟠蜿。挂天珠之硉矹。勢
拔五嶽。形張四維。軋地軸以盤根。摩天倪而創規。樓臺崛岉以奔赴。城闕嶔崟而蔽虧。珍樹翠草。含華揚蕤。目瑤井之熒熒。拖玉繩之離離。㨖華蓋以儻漭。仰太微之參差。擁以禁扃。橫以武庫。獻房心以開鑿。瞻少陽而舉措。採殷制。酌夏步。雜以代室重屋之名。括以辰次火木之數。壯不及奢。麗不及素。層檐屹其霞矯。廣廈鬱以雲布。掩日道。遏風路。陽烏轉影而翻飛。大鵬橫霄而側度。近則萬木森下。千宮對出。熠乎碧光之堂。炅乎瓊華之室。錦爛霞駮。星錯波泐。颯蕭寥以颼飀。窅陰鬱以綿密。含佳氣之青蔥。吐祥煙之鬱律。九室窈窕。五闈聯綿。飛楹磊砢。走栱夤緣。雲楣立岌以橫綺。綵桷攢欒而仰天。皓璧晝朗。朱甍晴鮮。赬欄各落。偃蹇霄漢。翠楹迴合。蟬聯汙漫。沓蒼穹之絕垠。跨皇居之大半。遠而望之。赫煌煌以輝輝。忽天旋而雲昏。迫而察之。粲炳煥以照爛。倏山訛而晷換。跨蓬壺之海樓。吞岱宗之日觀。猛虎失道。潛虯蟠梯。徑通天而直上。俯長河而下低。玉女攀星於網戶。金娥納月於璇題。藻井彩錯以舒蓮。天牕赩翼而銜霓。扶標川而失足。擬跟絓而罷躋。要離歘曤而外喪。精視冰背而中迷。亘以複道。通乎宮垣。坌入西
樓。實為崑崙。三事庶尹。正儀躅以出入。九夷五狄。順方面而來奔。其左右也。則丹陛崿崿。彤庭煌煌。列寶鼎。歊金光。流辟雍之滔滔。象環海之湯湯。闢青陽而啟總章。廓明臺而布元堂。儼以太廟。處乎中央。發號施令。采時順方。其閫閾也。三十六戶。七十二牖。度筵列位。南七西九。白虎列序而躨跜。青龍承隅而蚴蟉。其深沈粵密也。則赤熛掌火。招拒司金。靈威制陽。汁光權陰。坤斗主土。據乎其心。若乃熠燿五色。張皇萬殊。人物禽獸。奇形異模。勢若飛動。瞪眄睢盱。明君暗主。忠臣烈夫。威政興滅。表賢示愚。於是王正孟月。朝陽登曦。天子乃拖蒼王。轡蒼螭。臨乎青陽左个。方御瑤瑟而彈鳴絲。展乎國容。輝乎皇儀。傍瞻神臺。順觀雲之軌。俯對清廟。崇配天之規。欽若肸蠁。維清緝熙。崇牙樹羽。熒煌葳蕤。納五服之貢。受萬邦之籍。張龍旗與虹旌。攢金戟與玉戚。延五更。進百辟。奉珪瓚。獻琛帛。周旋俯僂。儼容疊跡。乃潔菹醢。修粢盛。奠三犧。薦五牲。享於神靈。太祝正辭。庶官精誠。鼓大武之隱轔。張鈞天之鏗鍧。孤竹合奏。空桑和鳴。盡六變。齊九成。群神來兮降明庭。蓋聖主之所以孝治天下。而享祀窅冥也。然後臨辟雍。宴群臣。陰陽為庖。
造化為宰。餐元氣。酌太和。千里鼓舞。百寮賡歌。於斯之時。雲油雨霈。恩鴻溶兮澤汪濊。四海歸兮八荒會。哤聒乎區㝢。駢闐乎闕外。群臣醉德。揖讓而退。而聖主猶夕惕若厲。懼人未安。乃目極於天。耳下於泉。飛聰馳明。無遠不察。考鬼神之奧。推陰陽之荒。下明詔。班舊章。振窮乏。散敖倉。毀玉沈珠。卑宮頹牆。使山澤無間。往來相望。帝躬乎天田。后親於郊桑。棄末反本。人和時康。建翠華兮萋萋。鳴玉鑾之鉠鉠。遊乎昇平之圃。憩乎穆清之堂。天欣欣兮瑞穰穰。巡陵於鶉首之野。講武於驪山之旁。封岱宗而祀后土。掩栗陸而包陶唐。遂邀崆峒之道。禮汾水之陽。吸沆瀣之精英。黜滋味之馨香。貴理國其若夢。遊華胥之故鄉。於是元元澹然。不知所在。若群雲從龍。眾水奔海。此真所謂我大君登明堂之政化也。豈比夫秦趙吳楚。爭高競奢。結阿房與叢臺。建姑蘇及章華。非享祀與嚴配。徒掩月而淩霞。由此觀之不足稱也。況瑤臺之巨麗。復安可以語哉。敢揚國美。遂作辭曰。
穹崇明堂。倚天開兮。巃嵸鴻濛。搆瓌材兮。偃蹇坱。邈崔嵬兮。周流辟雍。岌靈臺兮。赫奕日星噴風雷。宗祀肸蠁王
化恢。鎮八荒兮通九垓。四門啟兮萬國來。考休徵兮進賢才。儼皇居而作固。窮千祀兮悠哉。
集／總集／全唐文／全唐文／卷三百四十七／李白　一／大獵賦　并序(P.3521-1)
大獵賦并序
白以為賦者古詩之流。辭欲壯麗。義歸博達。不然。何以光贊盛美。感天動神。而相如子雲。競誇詞賦。歷代以為文雄。莫敢詆訏。臣請語其大略。竊或褊其用心。子虛所言。楚國不過千里。夢澤居其大半。而齊徒吞若八九。三農及禽獸無息肩之地。非諸侯禁淫述職之義也。上林云。左蒼梧。右西極。考其實地。周袤纔經數百。長揚夸胡。設網為周阹。放麋鹿其中。以搏攫充樂。羽獵於靈臺之囿。圍經百里而開殿門。當時以為窮壯極麗。迨今觀之。何齷齪之甚也。但王者以四海為家。萬姓為子。則天下之山林禽獸。豈與眾庶異之。而臣以為不能以大道匡君。示物周博。平文論苑囿之小。竊為微臣之不取也。今聖朝園池遐荒。殫窮六合。以孟冬十月。大獵於秦。亦將耀威講武。掃天蕩野。豈淫荒侈靡。非三驅之意邪。臣白作頌。折衷厥美。其辭曰。
粵若皇唐之挈天地而襲氣母兮。粲五葉之葳蕤。惟開元廓海宇而運斗極兮。總六聖之光熙。誕金德之純精兮。漱
玉露之華滋。文章森乎七曜兮。制作參乎兩儀。括眾妙而為師。明無幽而不燭兮。澤無遠而不施。慕往昔之三驅兮。順生殺於四時。若乃嚴冬慘切。寒氣凜冽。不周來風。元冥掌雪。木脫葉。草解節。土囊煙陰。火井冰閉。是月也。天子處乎元堂之中。餐八水兮休百工。考王制兮遵國風。樂農人之閒隙兮。因校獵而講戎。乃使神兵出於九闕。天仗羅於四野。徵水衡與林虞。辨土物之眾寡。千騎飆掃。萬乘雷奔。梢扶桑而拂火雲兮。刮月窟而搜寒門。赫壯觀於今古。嶪搖蕩於乾坤。此其大略也。而內以中華為天心。外以窮髮為海口。豁咽喉以洞開。吞荒裔以盡取。大章按步以來往。夸父振策而奔走。足跡乎日月之所通。囊括乎陰陽之未有。君王於是撞鴻鐘。發鑾音。出鳳闕。開宸襟。駕玉輅之飛龍。歷神州之層岑。遊五柞兮瞰三危。挾細柳兮過上林。攢高牙以總總兮。駐華蓋之森森。於是擢倚天之劍。彎落月之弓。崑崙叱兮可倒。宇宙噫兮增雄。河漢為之卻流。川嶽為之生風。羽毛揚兮九天絳。獵火燃兮千山紅。乃召蚩尤之徒。聚長戟。羅廣澤。呵雨師。走風伯。稜威耀乎雷霆。烜爀震於蠻貊。陋梁都之體制。鄙靈囿之規格。而南以衡霍作
襟。北以岱恆作袪。夾東海而為壍兮。拖西冥而流渠。麾九州之珍禽兮。迴千群以坌入。聯八荒之奇獸兮。屯萬族而來居。雲羅高張。天網密布。罝罘緜原。峭格掩路。蠛蠓過而猶礙。蟭螟飛而不度。彼層霄與翳榛。空翔鳥與伏兔。從營合技。彌巒被岡。金戈森行。洗晴野之寒霜。虹旗電掣。卷長空之飛雪。吳驂走練。宛馬蹀血。縈眾山之聯緜。隔遠水之明滅。使五丁推峰。一夫拔木。下塹高頹。深平險谷。擺椿栝。開林叢。喤喤呷呷。盡奔突於場中。而田疆古冶之疇。烏獲中黃之黨。超崢嶸。獵蒼莽。喑嗚哮㘚。風旋電往。脫文豹之皮。抵元熊之掌。批狻手猱。挾三挈兩。既徒搏以角力。又揮鋒而爭先。行甝號以鶚睨兮。氣赫火而歊煙。拳封猯。肘巨狿。梟羊應叱以斃踣。䝟貐亡精而墜巔。或碎腦以折脊。或歕髓而飛涎。窮遐荒。蕩林藪。扼土伯。殪天狗。脫角犀頂。探牙象口。掃封狐於千里。捩雄虺之九首。咋騰蛇而仰吞。拖奔兕而卻走。君王於是峨通天。靡星旃。奔雷車。揮電鞭。觀壯士之效獲。顧三軍而欣然。曰夫何神讋鬼慄之駭人也。又命建夔鼓。勵武卒。雖轥轢之已多。猶拗怒而未歇。集赤羽兮照日。張烏號兮滿月。戎車轞轞以陸離。彀騎煌煌而
奮發。鷹犬之所騰捷。飛走之所蹉蹶。攫麏麚之咆哮。蹂豺貉以挂格。膏鋒染鍔。填巖掩窟。觀殊材與逸群。尚揮霍以出沒。別有白𧳬飛駮。窮奇貙䝡。牙若錯劍。鬣如叢竿。口吞殳鋋。目極槍櫓。碎琅弧。攫玉弩。射猛彘。透奔虎。金鏃一發。旁疊四五。雖鑿齒磨牙而致伉。誰謂南山白額之足覩。總八校。搜四隅。馳專諸。走都盧。趫喬林。撇絕壁。抄獑猢。攬貊。囚鼬鼯於峻崖。頓豰貜於穹石。養由發箭。奇肱飛車。巧括更羸。妙兼蒲且。墜鸀鳿於青雲。落鴻鴈於紫虛。捎鶬鴰。漂鸕𪆂。彈地廬。空神居。斬飛鵬於日域。摧大鳳於天墟。龍伯釣其靈鼇。任公獲其巨魚。窮造化之譎詭。何神怪之有餘。所以噴血流川。飛毛灑雪。乍若乎高天雨獸。上墜於大荒。又似乎積禽為山。下崩於林穴。陽烏沮色於旭日。陰兔喪精於明月。思騰裝上獵於太清。所恨穹昊之路絕。而忽也莫不海晏天空。萬方來同。雖秦皇與漢武兮。復何足以爭雄。俄而君王茫然改容。愀若有失。居安思危。防險戒逸。斯馳騁以狂發。非至理之宏術。且夫人君以端拱為尊。元妙為寶。暴殄天物。是謂不道。乃命去三面之網。示六合之仁。已殺者皆其犯命。未傷者全其天真。雖翦毛而不獻。豈
割鮮以染輪。解鳳凰與鸑鷟兮。旋騶虞與麒麟。獲天寶於陳倉。載非熊於渭濱。於是享獵徒。封勞苦。軒行炰。騎酌酤。韜兵戈。火網罟。然後登九霄之臺。宴八紘之圃。開日月之扃。闢生靈之戶。聖人作而萬物覩。覽蒐岐與狩敖。何宣成之足數。哂穆王之荒誕。歌白雲於西母。曷若飽人以澹泊之味。醉時以醇和之觴。鼓之以雷霆。舞之以陰陽。虞乎神明。狃於道德。張無外以為罝。琢太朴以為杙。頓天網以掩之。獵賢俊以御極。若此之狩。罔有不克。使天人晏安。草木蕃殖。六宮斥其珠玉。百姓樂於耕織。寢鄭衛之聲。卻靡曼之色。天老掌圖。風后侍側。是三階砥平。而皇猷允塞。豈比夫子虛上林。長楊羽獵。計麋鹿之多少。誇苑囿之大小者哉。方將延榮光於後昆。軼元風於邃古。擁嘉瑞。臻元符。登封於太山。篆德於社首。豈不與乎七十二帝同條而共貫哉。君王於是迴蜺旌。返鑾輿。訪廣成於至道。問大隗之幽居。使罔象掇元珠於赤水。天下不知其所如也。
集／總集／全唐文／全唐文／卷三百四十八／李白　二／趙公西候新亭頌　并序(P.3526-2)
欽定全唐文卷三百四十八
李白二
趙公西候新亭頌并序
惟十有四載。皇帝以歲之驕陽。秋五不稔。乃慎擇明牧。恤南方凋枯。伊四月孟夏。自淮陰遷我天水趙公作藩於宛陵。祗明命也。惟公代秉天憲。作程南臺。洪柯大本。聿生懿德。宜乎哉。橫風霜之秀氣。鬱王霸之奇略。初以鐵冠白筆。佐我燕京。威雄振肅。虜不敢視。而後鳴琴二邦。天下取則。起草三省。朝端有聲。天子識面。宰衡動聽。殷南山之雷。剖赤縣之劇。強項不屈。三州所居大化。咸列碑頌。至於是邦也。酌古以訓俗。宣風以布和。平心理人。兵鎮唯靜。畫一千里。時無莠言。公退之暇。清眺原隰。以此郡東塹巨海。西襟長江。咽三吳。扼五嶺。輶軒錯出。無旬時而息焉。出自西郭。蒼然古道。道寡列樹。行無清陰。至有疾雷破山。狂飆震壑。炎景爍野。秋霖灌途。馬逼側於谷口。人周章於山頂。亭候靡設。逢迎闕如。自唐有天下。作牧百數。因循齷齪。罔恢永圖。及公來思。大革前弊。實相此土。陟降觀之。壯其迴岡龍盤。沓嶺波起。勝勢交至。可以有作。方農之隙。廓如是營。遂
鏟崖堙卑。驅石翦棘。削污壤。階高隅。以門以墉。乃棟乃宇。儉則不陋。麗而不奢。森沈閈閎。燥溼有庇。若鼇之湧。如鵬斯騫。縈流鏡轉。涵映池底。納遠海之餘清。瀉蓮峰之積翠。信一方雄勝之郊。五馬踟躕之地也。長史齊公光乂。人倫之師表。司馬武公幼成。衣冠之髦彥。錄事參軍吳鎮。宣城令崔欽。令德之後。良材間生。縱風教之樂地。出人倫之高格。卓絕映古。清明在躬。僉謀僝功。不日而就。總是役也。伊二公之力歟。過客沈吟以稱歎。邦人聚舞以相賀。僉曰我趙公之亭也。群寮獻議。請因謠頌以名之。則必與謝公北亭同不朽矣。白以為謝公德不及後世。亭不留要衝。無勿拜之言。鮮登高之賦。方之今日。我則過矣。敢詢耆老。而作頌曰。
耽耽高亭。趙公所營。如鼇背突兀於太清。如鵬翼開張而欲行。趙公之宇。千載有覩。必恭必敬。爰遊爰處。瞻而思之。罔敢大語。趙公來翔。有禮有章。煌煌鏘鏘。如文翁之堂。清風洋洋。永世不忘。
集／總集／全唐文／全唐文／卷三百五十四／敬括／花萼樓賦　以花萼樓賦一首并序為韻(P.3589-1)
花萼樓賦以花萼樓賦一首并序為韻
大哉神武。四三皇而作主。赫矣勳華。一六合而為家。莫不北荒於窮髮。西極於流沙。故得殊方效祥。則黃銀紫玉。禁苑呈瑞。則芝草仙花。彼成康與文景。又安足以道邪。美夫一人有作。庶品咸若。以為不壯不麗。無以彰至尊。是以上棟下宇。將以信景鑠。於是建百堵之崇墉。起九重之層閣。上鬱律兮中窈窕。靈煌煌兮神漠漠。形直舉而孤標。勢將
飛而不卻。俯蘭叢之長坂。對旗亭之延郭。鑾輿屢降。豈寫望於桂巖。金牓遄開。遂興名於花萼。懿哉鴻紛以光寵。夫何佳氣之蕭索。洎夫冰開御溝。春滿皇州。青氣始霽。旭日初浮。皇帝乃被法服。登茲樓。羅綵仗。駐鳴騶。開繡戶之銀鎖。卷珠簾之玉鉤。冠蓋穆然而仰敬。睟容端拱而倚旒。將欲居北辰而觀萬國。嚮南面而朝諸侯。豈徒爰居爰處。以遨以遊而已哉。邈邈凌雲。崇崇作固。虹梁𧍘蟉而霞赩。皓壁皛晃而月素。亘以遐路。近對東郭之門。周以繚垣。遙接上林之樹。流雲衝牖而中斷。飛鳥拂簷而斜度。賁育之捷。猶𥈭眙而不能躋。揚馬之才。斯侍從而為之賦。若乃雷雨作解。乾坤得一。澤布三春。歡逢五日。陳簪笏之濟濟。耀威儀之秩秩。皇帝乃臻夫此樓也。若其旁倚鳳城。卻瞻龍首。帟幕夥以分布。車徒紛以相輮。奉常陳百戲之樂。大官進千鍾之酒。巍巍天子。南面山壽。德洽蒼生。樂乎大有。別有失路營營。棲遲此情。時哉未遇。命也難并。參歲賦兮徒延佇。懷明君兮變芳序。思入仕以盡忠。悵良時而誰與。儻仙郎之高鑒。冀夫鵷鷺而為侶。
集／總集／全唐文／全唐文／卷三百五十六／梁洽／水彰五色賦　以渥彩彰明必資乎水為韻(P.3610-2)
水彰五色賦以渥彩彰明必資乎水為韻
善利無方。莫先乎水。蓋當潤色之際。必取務滋之旨。黑黃蒼赤。皆賴其激揚。黼黻文章。咸本而資始。德既洽於濟物。色且叶於通理。自得元之又元。何謝美之為美。於以增奕奕。於以散煌煌。浴飛翬於陳寶。浸社土於徐方。染氏繄而眾彩繁糅。繢人因而品彙咸彰。博我以文。不獨專於潤下。用而不竭。將以效其靈長。原夫被物如濡。霑顏載渥。狀暮山而翠疊。法朝景而霞駮。遠同墨氏。類素絲之屢遷。尚想蜀江。嘉貝錦之斯濯。飾衮衣而煥爛。成繡服之葳蕤。何采章之不昧。由浸潤之所資。漸以化成。能令素以為絢。期於敷衍。孰云涅而不緇。既得色斯舉矣。亦可狎而玩之。不假濯於滄浪。寧同資於碧海。凝瑞霞之炫燿。發慶雲之光彩。寫補天之績。鍊石之資必該。圖應聖之祥。威鳳之儀咸在。佐益丹而惟其深矣。當後素而不曰白乎。流濕之光允若。受采之時是須。且比成人之美。實同因物有孚。助其妍而
載隨。炳其用而無必。乍成藻火之文。幾變素紈之匹。榮光可愛。初謂出河之符。備色咸宣。更入夢江之筆。先王所以因而立旨。喻以相成。含章而其輝未著。發澤而其道彌精。儻不苟於體用。庶可致於文明。
集／總集／全唐文／全唐文／卷三百七十三／李玭／太平官九天使者廟碑(P.3792-2)
太平官九天使者廟碑
伏稽諸大易曰。一陰一陽之謂道。陰陽不測之謂神。惟道也。生三混成。洞微於變化。惟神也。得一而妙。蓄祕於恬冥。欽若太元。遐徵妙有。運陶甄之極。不獨尊歟。后唐累聖光華。大明終始。陟曦陽之午。廓照瑤京。操元命之符。銘昌鼎算。白雲孤峙。時望嵩邱。紫炁千齡。日飛函谷。我開元神武
皇帝圓靈受睠。方輿寵祕。握元珠之妙。捐可寶之珍。演至道於希𡰥。刊雜法之凝滯。乃聖一也。於穆祀典。清廟皦皦。孝友光明。天地冥洽。乃神二也。劍戟之器。返於三農。弧矢之威。神斷六合。乃武三也。察時變者。觀乎天文。人習凡庸。無階測聖。乃文四也。故沖精象外。高視鴻名。昴薦河圖。靈朝海若。堯心攝照。顧言筌於几蘧。軒目司明。屈旌乘於茨隗。所以虞環益地。夏玉從天。納殊賮於西王。展告成於東后。五龍推紀。邁梁甫之高曾。八駿巡遊。陋崑墟之轍跡。昭回上轉。山嶽下騰。列聖攸居。通仙福會。文皇質義。武帝佩圖。至道之興。其來尚矣。自華封獻壽。聖德祈年。金格傳書。珠鎏味液。公主以天慈入道。挹化芙蓉。祕監以王子出家。調芳芝朮。北方著列仙之籍。南州希至學之因。聖緒無為。斯其有作。乃睠群嶽。真君道府。光啟祠室。幽贊神宗。青城廬嶽二山者。佐命群峰之望也。丈人仙籙。祕諦真君。使者靈司。孔昭冥察。名書五法。舉亞三魔。滀洩崇巒。冀弗騫於物阜。寒暑穹谷。將必順於人時。開元十九年八月二十一日。降明旨曰。青城山丈人廟。廬山使者廟。宜準五嶽真君廟例。抽德行道士五人。焚修供養。仍委所管揀擇灼然道
行者安置。具年名申所由。敕置廟使內供奉將使者真圖。建立祠廟。并章醮行道。設齋使大宏道觀法師張平公。粵自秦京。宣猷江服。煥丹青之節。賜元牡之儀。驛傳光臨。雲巖皎色。使持節江州諸軍事守江州刺史獨孤禎。重鎮柴桑。孚謠枳棘。時觀武庫。代服文雄。經始干城。全摹益厲。崇規逸麗。壯思逾分。朝散大夫行長史楊楚玉行司馬皇甫楚玉潯陽縣令魏昌等。恭惟聖善。式議靈場。道俗虔精。冥休推異。爰初築土。則雨霾煙嶂。俄頃佇立。而色霽霞標。寶龜奠臬之辰。金虬驛程之際。陰濛洊密。黮晦遄交。注想元空。肅思皇道。芬芳載潔。章醮翹襟。六虛窈冥。一夕融朗。半空之上。忽吐神輝。綴灼九徼。熲揚千仞。寮寀率抃。人吏並觀。昔天靈降周。以雲門舞奏。神光燭漢。以太乙登禋。然北陸氣交。南州燠變。物委霜霰。人嗟沍寒。使法師恬懇仙庭。憑威國命。故元冬易煖。朱景敷暉。暢於幽明。優乎力役。並利攸往。咸欣子來。使茲勝郊。遂臻靈域。騰赬桂嶺。鬱翠松巖。召斲郢門。僝材荊岫。疏峻墄。繚長垣。紅壁列錢。丹楹繡礎。三閒四表。炳繪文𣗽。八維九隅。懸鎪鏤檻。虹梁亘欂。風牖承楣。冽井蕖鮮。芳壇竹埽。銀鋪月曉。瑤簴霜開。至若聖
理全幽。真容罕測。夫其祕狀。遠降使司。蓋考三仙之圖。不於九牧之鼎。皦姿粉堊。備質光妍。符彩冥標。侔靈瑞表。工徒罄想。殊思感通。齋室盟祠。既優如在。霓旌霞旆。時颺羽儀。列冠名山。禮均行潦。覃薰紫極。供養黃冠。玉釜常煎。金罏永爇。牲牷革享。鸞鳳于飛。露挹神翁。星臨婺女。清吹洞唱。天注匏瓜之津。匹水仙宮。海曲蓬萊之島。龍驤鳳翥。飄𦒜淨戒之庭。師子辟邪。趯躍精思之地。珠幡衛筤。瓊蓋擁輿。法供大廚。六時朝念。真經雲帙。萬劫精修。弗翦茅茨。明代久彰於克儉。經營梓匠。神理邈尊於寵光。聖渥堂闈。靈棲窟宅。朅來禔福。不亦宜乎。冬十有二月。司存式命。畢鉤繩也。元門道士章沖寂等。挹教五千。齊懽億兆。歷仙階而仰止。攀睿算以驤誠。天使願奉於雕鐫。心存魏闕。法眾希憑於苕琬。道在吳岑。春水桃花。迷源遂遠。幽林杏塢。勝地非遙。伏荷天休。敢述頌曰。
道祕重冥。神幽福庭。三景運極。五嶽棲靈。其真有物。厥妙無形。理則怳惚。功惟泰寧。於赫皇極。昭融亭造。睿握元珠。祥丕大寶。蒼垠集貺。紫雲宗道。致享百神。探因五老。乃睠崇山。嶽靈之祕。三象浮精。十華仙使。威畜雲雨。神存天地。
法象昭凝。真圖炳粹。幸明德之嘉運。降幽祠之寵章。扈仙儀兮肅肅。煜瑞彩兮煌煌。爍琳宮之夕照。拂琪木之神光。雕輝兮翠輦。玉釜兮調香。擷五芝於秀崿。搴八桂於飛梁。龍吟鳳舞天路長。青雲衣兮白霓裳。節空歌於瑤磬。臻羽旆於瓊漿。冥激兮福宇。飄眇兮神極。牽匹水之布流。睨香鑪之綺色。留鶴語於千載。翥鸞裝兮一息。絳河真母將易逢。碧海仙姑淼難測。恭至道兮三五。奉休符兮萬億。紀貞石於名山。壯洪規於帝力。
集／總集／全唐文／全唐文／卷三百七十六／任華／明堂賦(P.3816-2)
明堂賦
粵若稽古巨唐。千靈累聖。二葉重光。思文烈以宗祀。象天地之圓方。考遺訓。建明堂。俯南端之赫赫。㨖北極之鏘鏘。盤螭黝糾。捧神珠而高翥。遊鵾翕習。仰層檻以迴翔。星辰出納於疏牖。虹蜺縈帶於軒廊。遠而望之。若扶桑吐日生高岡。近而察之。若叢雲轉蓋陵昊蒼。屹崢嶸以岑立。漫披離而翼張。其奧祕也。懿濞退概。靈仙髣髴。肅枚枚以實實。窅眇清爽。日月來往。赫昈昈以煌煌。階陛嶙峋而分據。欒櫨磊落以相望。實造化之難測。非翰墨之所詳。吾君正冠冕。垂衣裳。佩玉璽。腰干將。猛簴列。崇牙張。百揆時序。萬國來王。敦行尚年。既在南而近夏。貴仁親族。乃居東而曰陽。中主尊於太室。西導德於總章。務兢兢之孝理。匪晏晏之樂康。然後知嚮明之位正。隨時之教盛。因方備色。乘五運以順行。選士養賢。崇四學而敷令。豈直若斯而已哉。其宮十二以象辰。行水四周而為海。堂筵楣徑。可以見乾坤之
籌策。暑往寒來。可以知六九之變改。室也州之數。牕也卦之在。高得黃鍾之實。柱懸列星之彩。畢千古之能事。終一人之不宰。至有虞之總期。夏后之太室。殷重屋以五。周太廟以七。伊數君之餘制。各殊途而並逸。雖信美於當年。是無取於今日。別有清河絆鳥。長沙求贄。討論公玉之圖。錯綜伯喈之議。儻繡桷之有漸。庶青雲之可致。
集／總集／全唐文／全唐文／卷三百八十四／獨孤及　一／代文武百官賀芝草表(P.3907-2)
代文武百官賀芝草表
臣某言。臣等伏見開府儀同三司魚朝恩奏。含暉殿及白華亭院內并芝草生者。臣等謹披圖按牒。竊考前志。蓋王者以道蒞天下。而德及庶物。則有神木靈草。儲祥效異。陛下賢聖恭儉。慈仁愛人。開闡學校。尊教勸德。將以五經。根本庶政。風化斯浹。神人以和。和氣旁感。蒸而為瑞。不然。豈
靈芝菌蠢。異處同植。不產他宇。必於宸居。輝輝九葩之蓋。煌煌三秀之質。蓋表陛下之欽明光宅。以人文成化。靈根碩茂。萬葉無疆。神應炳然。天意如答。臣等獲忝朝列。幸覩禎祥。臣無任喜慶之至。
集／總集／全唐文／全唐文／卷三百八十七／獨孤及　四／晚秋陪盧侍御遊石橋序(P.3940-1)
晚秋陪盧侍御遊石橋序
以公責左遷於茲。迨一周星矣。首疾心痗。繼日經懷。實由南冠尚簪。憂所未忘。是以幽求人境之外。將蕩滌煩慮。得諸石橋久之。豈無他人。不如我志。願言卒獲者亦久之。殿中御史范陽盧子至。監理下國。未浹辰而居簡乘暇。行鑣載勒致為客。數公方駕。儐從如林。煌煌焉奔走乎虛落。延屬乎禪宮矣。三登彌高。累息以進。而後偕集於橋下。徒觀夫挂長虹以飛來。凌半霄而勢去。下空如豁。纖蘿不生。上頂平衍。惟佳木藂秀。不可得而總載也。以為本於融結。庸可自然。資於造化。力役不及明矣。東極大水。北走長安。羅郭雉堞。如示諸掌。大田多稼。宜乎有秋。群山積翠以回合。好鳥追飛而下上。有是勝賞。以是開懷。盍賦新詩。以紀一時之事也。侍御以嘗忝鵷沼。潤色鴻業。以文司錄。俾序良游。敢復畢辭。多慚老敗。
集／總集／全唐文／全唐文／卷三百八十九／獨孤及　六／鹿泉本願寺銅鐘銘　并序(P.3960-1)
鹿泉本願寺銅鐘銘并序
八音之列數者。金為長。金聲之動物者。鐘為大。相彼創制。本乎無心。隨輕重之所考。遇洪纖而必應。其體妙乎。其幾神乎。故帝庭用之以和樂。梵宇作之而助道。其有旨哉。伊本願道場。昔鬼土所卜。即輪王建塔之地。有隋氏因而緝焉。皇唐統天。增壯厥構。雖臺殿有赫。而鐘簴未雄。曰都維那某等。顯允令德。鬱為紀綱。洞三學之奧府。張二嚴之巨翼。以為是聲聞則有以敷眾美。不則無以徧十方。乃同寅叶恭。倡議改作。我心匪石。彼應如雲。緇流輔仁。而或勤或懋。清信委施。而為岡為陵。於是乎遠貿金精。博召良冶。鳧氏宰。陶人翼。鎔範修。林樸植。火正叱咤以啟號。風師鬩怒而陳力。巨扇咆哮。洪鑪赫曦。焮奪清夜。光連紫微。旁通竇以決注。下潛成於數圍。察夫陰未凝。陽為烈。爙爆泉沸。氣
憤雲洩。既旬而後實。既堅而後發。轉於隧。漸於堂。混乎其輪圓。洞然而博暢。仙獸勒於下。驪龍踏於上。蓄精誠。含寥亮。乃神工之既濟。而寶器之大壯也。且夫作有度而體有經。侈弇均。厚薄中。則不播不石。不鬱不柞。雖鴻音未揚。識者已知其妙矣。故緇眾咸躍。善願克充。而縣之衣冠。里之髦彥。聚捨珍翫。翕營層臺。崚嶒百常。沆瀣一色。然後插雲柱。倚天梯。駢轆轤。綰修索。攢㔣力以下拔。軋豐容而上昇。雄以筍鱗。顛以交扛。猛以簴權。作以離立。大器斯屬。洪椎乃鏗。威音潼溶而一吼。虓響岌嶪乎三界。上極有頂。下彌空輪。飛行天仙。海陸神識。莫不警革塵滯。褰開冥蒙。滌曠劫之瑕。滅長夜之苦。使浩福潛潤。冥機坐融。其諸佛神通之用乎。不然者。千鈞之聲。一杵之播。則曷以臻於是矣。允釐僧務。本三勢而克終。式遏劍輪。後四爰而長擊。故初起細而促。漸登鍠以舒。既銳而入微。又增而復壯。於是壯也。乃而畢為。八字有誤若是者何。皆皇覺啟導抑揚之深思也。實欲普其念。周乎仁。張皇慈音。引曳悲韻。使萬物咸若。六時登聞。不惕不惶。以安以樂。或謂霆鬭雷裂。山傾河洩。靈祇殲走。猛毅僵蹷。皆恐怖殺傷之事。我大雄氏慈制。又悲乎
然哉。五字有誤若乃禺禺聖賢。翼翼龍象。以之懺薩。以之引宣。微妙其心。精進厥德。有秩有序。不差不忒。住持我象教。洋溢我元風。洞達我幽明。清寧我邦國。神之不可以已。其在茲乎。皇唐十有八年春仲月八日。是鐘也既成。即其秋孟月上弦。茲臺也復構。他方聖眾。咸飛來而讚揚。地中菩薩。咸踊出而瞻仰。於是陳巨會以落之。張梵樂以考之。煌煌乎休哉。越寶庭之能事畢矣。而宏範莫紀。又八稔於斯。河南史凜然。文林之秀也。尉於右邑。攝茲銅章。惠化一清於灌壇。希聲重美於洪器。命我昭述。式副群心之望焉。而主簿宏農楊量新尉楊光朝等。并高幹才敏。力懋於道。勉奉天秩。允恭仁祠。輔營樂石。贊就厥美。雖默者。果得不言乎。銘曰。
靈鐘上空儀法天。體道內虛含至圓。雄威蓄毓時乃宣。震擊鏗鍠流大千。十萬調御及聖賢。應我真聲開梵筵。一切苦輪悲熾然。聞我真聲咸息肩。虛空有盡福無邊。神用廣大莫與先。
集／總集／全唐文／全唐文／卷三百九十四／暢璀／良玉比君子賦　以精光滋色矩絕寶圖為韻(P.4005-2)
良玉比君子賦以精光滋色矩絕寶圖為韻
白虹為氣。太陽為精。堅其質。孕其明。卞子識之。而曰至寶。他山之石。攻而挺英。融雪華於潛潤。洞冰彩而凝清。彼其良玉。焜焜煌煌。瑩若既兼縝密。燦乎其有文章。積千金而比價。掩十城以騰光。將以配君子。比皇王。豈徒潤林薄。蘊巒岡而已哉。伊何配之。溫潤含滋。瑕穢不匿。貞心固持。性自然也。灼而不變。質有餘也。涅而不緇。溫以作德。成我邦式。天子展四時之儀。庶官修五等之職。珪以為瑞。佩以比德。上下有軌。尊卑有翼。既山水節其文。元蒼差其色。四者爰備。勞逸是主。民也事也。右叶於角徵。君也物也。左諧於宮羽。反而規。旋而矩。其志不散。其容斯取。況居則設。朝則結。進退鏘鳴。抑揚磬折。禮樂之儀著。非僻之心絕。是則維身允固。惟玉不撤。且駭雞之珍。驪龍之寶。雖赩其豔。煥其藻。但侈於庶心。何補於王道。豈若玉之義也。深乎博乎。詩人以生芻取喻。賢則高矣。孔氏以佩環讓德。謙莫比夫。故藏之瑞府。偶之河圖。奉之者生敬。執之者不趨。幸無棄於照廡。得一獻而論都。
集／總集／全唐文／全唐文／卷三百九十六／常允之／重修臨高寺碑　并序(P.4045-1)
重修臨高寺碑并序
聞夫謂天蓋高。敬授羲和之職。謂地蓋廣。俯窮章亥之步。元珪降瑞。故別於九州。玉衡正時。迺分於七曜。伊恍惚其尚爾。況泡幻之為言。豈若世雄湛然。不生不滅。在有為而是空。入無閒而非假。豪光發照。徧近遠而咸燭。法雨散霑。普大小而同潤。運其自在。海變成酥。現以威神。移山闕三字輕舟於彼岸。濟以浮生。儼高駕於長衢。誘其愚子。示方便力。說最上乘。難可以聲求。難可以色見。智慧具足。功德巍巍者歟。臨高寺者。西魏闕一字書闕一字劉謙之宅。捨充寺焉。處高臨下。茲以建號。杏壇竹徑。舞闕二字樓。孰為列戟之門。俄成布金之地。溉白石之澗。斜帶逶迤。枕黃軒之原。傍連邐迤。闕二字更興替代易侯王。川嶽多沸騰。征戌匪遑。晏祿去公室。政行私門。天網於是不恢。法輪由其暫息。樂崩禮壞。寧復云乎。遂令象教凋殘。梵宇淪落。歇滅之望。雖異歎於蕪城。慞惶之遊。未殊悲於火宅。若行若坐。每是思惟。於
戲我唐。德淳仁洽。歲無荒札。邊盡封守。鴻儒碩秀。繼踵於闕一字臺。赤烏朱鴈。接翼於祥府。仍精想道意。銳念真寂。昇乾用尊於九五。世界載廣於三千。有若大比邱上座釋法震。俗閻氏也。寺主智琬。俗楊氏也。德祖踵美於魏公。續伯見賢於太傅。行祛五濁。心清六塵。登於仁壽之路。超以閻浮之境。都維那曇一。俗賈氏也。朝廷獲寵。恃外戚而相國。洛陽馳聲。勞文章而佐郡。濟拔貪著。汲引津梁。搖玉柄而開談。鴈聽不去。坐銀牀而入定。鳥乳何驚。眾比邱釋惠琬彥莊嘉闕法琇法會法海道林闕超談論曇晞希逸惠靜等。竝庇影禪林。凝情定水。已除疑網。其振頹綱。彌天掞天之才。詞光麗藻。東山北山之部。義了精微。力役將候於子來。制作共符於造化。闕一字是或杖錫。或乘杯。踰嶮槎木以攸往。泳淙編桴而利涉。途窮理迫。便作是念。言順志柔。而為譬諭。喜檀施之眾。以大伽藍。罄衣鉢之餘。以崇輪奐。事惟靡盬。誠無怠遑。諦聽則被物如雲。降伏則偃人猶草。資供霧濩。轠轤霆砰。然後詳共工之度費。審班匠之施巧。經之營之。不盈不縮。珠貝之寶。非獨漢皐。松石之材。寧專岱甽。再加剞劂。重肆彫礲。勢戢孴以攢倚。狀支離而分赴。造
宮觀於天路。日月出入於其閒。浮梁柱於星躔。煙霞棲泊於其表。千櫨競糾。大鵬垂而欲飛。百栱爭高。翔闕仰而何逮。松搖塵尾。直對香鑪。巖聳鷲頭。下臨禪窟。長廊䆗窱。曲榭周流。叢階珠草而未名。倒井瑞蓮而幾色。璀璀粲粲。金碧炯晃而燐亂。煒煒煌煌。丹青炳煥而昭彰。映以甘泉之玉樹。隱以崑崙之銀闕。北據竹箭。激波浪以成池。南距荊衡。峙峰巒以層閣。塵飛劫石。似拂雲衣。風觸鳴琴。乍傳天樂。故知功高由志。業廣由勤。功成而其頌可宣。業就而其名可著。將持聖勣。在勒豐碑。陵谷可遷。相好常住。敢憑此義。不朽斯文。銘曰。
皇矣能仁。空即是真。青蓮曜目。丹果開脣。恒沙世界。累劫微塵。作禮圍遶。誰之與鄰。其一曰若比邱。仁精行修。究竟微妙。洞達元幽。言驚黑鼠。先乘白牛。欲設方便。思伏其柔。其二聲高道安。業尊惠遠。禪林永邁。寂路忘返。德洽雲搖。信行風偃。將植龍樹。先經鹿苑。其三爰始結構。廣茲闕宇。鐸迥風吟。闕一字危雲聚。叢倚闕一字立。杈牙邪豎。璧露銀泥。繩交金縷。其四遠瞻迢遰。迴望崔嵬。文以粟玉。藻以玫瑰。彫甍鳳翥。畫壁龍來。自然風角。何必天台。其五雲蔚霞爍。赫奕彰灼。下
極窅冥。上肆寥廓。瑤林瓊樹。蕙樓芸閣。海變成田。此其如昨。其六
集／總集／全唐文／全唐文／卷四百／閻隨侯／西嶽望幸賦(P.4084-1)
西嶽望幸賦
壯哉太華兮為金方之鎮。削成四面。壁立千仞。勢阨河關兮橫地以傑出。氣雄宇宙兮極天而增峻。疏鑿則禹。封崇則舜。歷選列辟。咸五載而一巡。於昭有唐。曷不登以肆覲。我聖君之開元一十八載。威靈限乎無外。至德與日月齊明。寶位與乾坤比大。鴻澤洋溢。湛恩滂沛。萬國同於文軌。百蠻襲於冠帶。河海清夷。風雲昭泰。鬼神奔走而奉職。玉
帛梯航而入會。蕩蕩乎巍巍乎。誠聖人之神用也。美不可得而稱載。至若祖武宗文之業。觀風問俗之勤。舉由禮兮動為仁。禔百福兮延群神。無文之典咸秩。中和之政惟醇。邦國之鴻徽克播。帝王之盛事畢陳。若乃詩書禮義之府。禮樂典章之則。設金馬石渠之署。修成均崇文之職。坐公卿以論道。養更老而崇德。詢善而當宁委裘。禮賢而日旰忘食。振木鐸而施令。正銅儀而御極。歌舞盡盛德之容。聲明彰具物之飾。此聖人之文教也。先王剡木為矢。弦木為弧。所以修戎器。戒不虞。於是簡車徒。誓將帥。百官象物而動。軍政不戒而備。重之以三令五申。示之以戎昭果毅。正卒伍。駢部位。鵝鸛魚麗兮鴈行鱗次。鳴笳疊鼓兮隱天動地。自朝及野兮千乘萬騎。谷轉山移兮天旋雲被。赫赫震震。耀武中原兮。將除害以興利。因農隙而講武事。羌夷覩之以奪魄。蠻狄閒之以挫氣。雖商湯有景亳之命。方此以知慚。周成有岐陽之蒐。比茲而多媿。然後班師旅。行慶賜。穆穆煌煌焉。舍爵策勳而飲至。此聖人之武功也。太原啟聖。誕受駿命。傳萬代兮本枝盛。上黨興王。休有烈光。應大橫兮天業昌。漢高不忘於豐沛。光武本起於南陽。故踰孟
門。越太行。鏟危磴。夷高岡。馬無泛駕兮鑾佩鏘鏘。車靡摧輪兮和鈴鉠鉠。紛曶霍以電邁。震隱轔以軍裝。坌入乎舊宮之皇皇。思祖宗之艱難。詠潛龍於沂康。出德教兮修國章。問老病兮勸農桑。豈徒率子弟以佐酒。歌大風而還鄉。此聖人之巡狩也。古者為高必因邱陵。為下必因川澤。去舂陵之天邸。望臺駘之星陌。黃軒訪道。乃逍遙於廣成。丹陵出遊。還悵望於姑射。踐唐人之舊壤。遵漢家之餘跡。祠后土於汾陰。盛禮容於瑤席。既而泰折啟。方壇闢。有潔在盛。有牲在滌。奏咸池兮羅金石。欽瘞繒兮埋玉璧。幽髣髴兮地祇格。電輝輝兮神光赫。時展豫兮群瑞臻。紛景福兮隨吾君。黃龍降兮應景運。寶鼎見兮寫龍文。整樓船兮濟橫汾。縱歡樂兮歌白雲。此聖人之報地也。禮行於郊。百神受職焉。禮行於社。百貨可極焉。既即陰以報地。遂就陽而禮天。因吉土。歷廣廛。跨周服。掩秦田。萬乘星陳。出直城之郊外。八方雲會。就京兆之天邊。騎雜沓。車駢闐。赫赫奕奕而燭川。以屆乎圜丘之前。於是牲用特。酒尚元。樂以雲門是重。禮以蒼玉為先。推高祖以作配。五精率而來旋。達上下。合腥膻。設柴燎。致高煙。上帝降監兮享明德。子子孫孫
兮萬億年。此聖人之禮天也。王者受命。必升中以因名山。告成功而紀厥美。四時以春方首事。五嶽以岱宗為始。無懷以降。七十有餘。管仲所詳。十二而已。我皇承先王正統。繼列聖遐軌。幽明協同。靈物蕃祉。故天不愛其寶。地不愛其珍。卿雲爛漫而動色。醴泉湧溢而流津。莫赤匪狐。九尾而自擾。莫黑匪烏。三趾而來馴。況復西鶼比翼。東鰈呈鱗。秬黍生於鄗沚。苞茅出於江濱。一莖九穗之禾。備粢盛而競發。雙骼共觝之獸。供犧牲而自臻。可不謂然乎。我皇雖以地平天清。時和歲貞。欲行封禪之事。猶執謙撝之情。則有冠冕列辟。搢紳諸生。互陳嘉頌。爭獻懇誠。候屬車之塵者。率土皆是。請闕庭之下者。靡日不盈。於是備法駕。順卜征。襲時服。肅天行。河洛之人。尚觀於後乘。鄒魯之地。已識其前旌。水湛千年之色。山呼萬歲之聲。常龍之峰。帝鄉之白雲遙接。金雞之岫。長安之曉日再明。所以登封降禪。所以騰鴻飛英。既刻石以頌美。亦泥金而告成。信四三皇而六五帝。曾何周漢之足名。然後審度量。正權衡。咨岳牧。問黎甿。人荷復除之惠。家蒙牛酒之榮。此聖人之東封也。宗廟所以本仁。祭祀所以尊祖。馨香寧止於黍稷。備物必該
於水土。故醴醆在堂。粢醍在戶。歌采茨肆夏之節。奏文始五行之舞。有來斯雍。助我明主。祝嘏祠說。豈云虛取。宜其時和人豐。而神降之祐也。故所以靈芝秀。祥飆興。月毳下。膏露凝。奉先帝而追孝。遂加敬於園陵。此聖人之致孝也。倬彼靈嶽。傑出秦畿。豁為巨防。壯我皇威。雖國家盛德之無限。固先王設險而可依。雄天府以岌岌。符聖壽而巍巍。萬物生華。稟少陰之精粹。五星分緯。融太白之光輝。俯壓黃壤。上干翠微。況靈異之所蓄。乃神仙之所歸。實五鎮之為首。諒群山之所稀。且夫西嶽之為鎮也大焉。西方之為義也多矣。其色也白。白為五色之質。其音也商。商為五音之紀。其味也辛。辛為五味之和。其行也金。金為五行之始。帝則少皞居神。位則蓐收在祀。歲時有揫斂之功。瓌寶多金石之美。然所以能協我大君之明命。永作固而配天高峙也。徒觀其交錯糾紛之勢。盤礴峻秀之形。巖崿巘嶬。停停熒熒。紛刻峭其若削。洞峆岈以杳冥。樹色凝黛。天光結青。暗谷𡷸嵺而藏胚渾之氣。幽巖晱暘而化神仙之靈。中融寒暑。下聞雷霆。南澗載陽而北澗停雪。西峰見日而東峰見星。偉哉靈造。上峨穹昊。憑之者永安。陟之者難老。疊
嶂重巒互稠沓。千巖萬壑相縈抱。其虛谷也。數行發地緣茂松。其峻壁也。百仞懸崖不生草。夫崑閬峙於方外。蓬瀛傑於海島。皆元聖之所遊。非化人之可保。豈若茲嶽。俯臨京鎬。上有明星玉女峰。下有長安洛陽道。作鎮并崇於雍豫。靈祠化傳於灑掃。雖則祀典遠更於百王。都未若祚我唐之壽考矣。然則神其聰明。正直而一。既德則斯輔。知信不可失。往歲垂天文。運宸筆。勒苕琬。崇望秩。云待余安民治國。然後徐思其事。懿夫俗阜時康。今也正惟其日。故可揚鴻徽而騰茂實。奚不指河潼而嚴警蹕也。又欲大康兆人兮嶽翼。化淳四海兮嶽布。有沖和無疵癘兮嶽獎。定禮樂諧神人兮嶽聽。今萬邦胥悅。四海肅清。禮交樂舉。人和政平。豈猶茲嶽之所致。實維我后之明明。又曰斯嶽降神。生此多士。則庶績咸若。百工允釐。河東地近。領袖既得乎裴公。圮上神人。帷幄復歸於張氏。況業固磐石。城維宗子。以為肺腑之親。更任股肱之理。惟邦是翰。諒在乎此。生甫及申。豈惟於彼。況乎聖德幽運。通天至精。山靈附化而開石。磎路非人而自成。舊日隘途。將帝道而俱泰。從來絕險。與太階而共平。非我后至聖之所感。豈能使造化之力再
呈。至乃紫闕東臨。黃河北注。嘉氣通於郊野。休光被於草樹。桃林之野。佇天馬而來遊。蓮花之峰。翼華蓋而高度。昔禹禪吳會。穆幸崑邱。既江山勞止。徒轍跡空留。豈如是嶽。不遠皇州。何云歲時展狩。信亦朝夕可遊。今左馮郡縣。萬方黎獻。僉曰吾王不遊。吾何以休。吾王不豫。吾何以助。咸傾想於班瑞之辰。屬望幸於肆朝之處。國家頻成大禮。天下大和。豐穰歲積。符瑞日多。聖人雖欲行謙光遜讓之禮。其如天意人欲何。其如鬼神符命何。誠可備西封之盛儀。採東巡之舊制。順三秋之仲月。升二華而展祭。巨靈贔屭。願高掌以扶輪。仙廟虛佇。欲睟容而警衛。尋可封十狀之美。盡遙陟七梯之勢。命茲毛女。執左纛而先驅。策彼茅龍。隨六馬而高逝。坐金機於雲表。題玉冊於巖際。象榻與瑤壇共華。石鼓將天聲俱厲。如是則鴻猷振於萬古。盛烈光於千帝。然後臨大河而沈璧。更秩於百靈。睠東洛以迴鑾。永延於億歲。已而歸格藝祖。道洽華胥。更崇太室之事。復率東岱之初。遂就恒山而展禮。望衡嶠而移車。聖主功成。永穆羲皇之化。小臣多幸。敢獻登封之書。
集／總集／全唐文／全唐文／卷四百一／趙子卿／出師賦　并序(P.4099-2)
出師賦并序
古之王者出師。有征無戰。然則兵革之事。聖人是興。蓋所以威不軌而昭文德也。帝乃欽若堯禹。承天運行。鮮卑在圖。夜郎無外。而旄頭賊醜。忘道弄邊。河侵海寒。障路幽朔。皇赫斯怒。親師用征。搖星纛神。召募雄合。白羽森月。朱旗
爛空。俾夫翕東海之焱波。掃北荒之沙雪。國用長策。人忘暫勞。聊勝詠歌。取思而賦。賦曰。
莫高匪天兮。生我聖人。聰明運用兮。不測惟神。恩澤洪融。覆幬彌淳。噴窮陸。霈無垠。珍怪煙委而波屬。蠻夷鳥狎而蟲馴。粵若鬼方兮。玁狁孔狡。固陰沍寒兮。陵我河津。於是按玉劍而憑怒。耀金戈而雷震。禡蚩尤。誓勾陳。會白帝。騎蒼鱗。天動地應。羅羽衛而煌煌。風咆雷鬭。作笳鼓之殷殷。別有哮悍之旅。毅勇之賓。爰自幽并而投召。走巴楚而來臻。鐵馬金甲。虹旌電輪。鳴弦者飛鴈由其殞越。揮戈者白日所以逡巡。國體兵勢。殊容其身。既出師於鄠杜。亦獵虜於新秦。野氣蒼茫而助殺。軍聲慷慨以含仁。奮威則鯨鯢忉釁。流詠則梟獍懷親。大荒搖落。知單于之魄死。層冰泮渙。感天子之情春。昆彙雜種。於何不臣。寧直跨胡而北省。亦當撫柔於叢榛。海岱攸類。匪兵是遵。固將歷三五而高視。豈與夫費百萬於同勤。
集／總集／全唐文／全唐文／卷四百七／房寬／泰階六符賦　以元亨利貞為韻(P.4165-2)
泰階六符賦以元亨利貞為韻
天垂象。其徒實繁。聖作則。克叶元元。故六符之效祉。同五星之可言。匪侵名於傅說。不奪彩於軒轅。有道則見。熲然以明。示萬物之咸若。表三階之砥平。歷歷珠貫。煌煌弁橫。高以視卑。八荒仰其不忒。低而能觸。四海悅其光榮。昔昧者謂前王之淫縱。今明者彰我后之元亨。既歸仁於垂拱。亦叶政於阿衡。寧不以燮理詣極。耿耿莫京。麴糱以之作醴。鹽梅於是調羹。近取諸身。長乎庶類。率土雖廣。至德遐備。救旱則霖雨為先。濟川則舟楫是利。不然者。奚得與南極而齊出。拱北辰而為次。跂彼無報。既織女之多慚。晥爾服箱。知牽牛之增愧。繼東井之應福。何潁川之足懿。事契其誠。萬邦以貞。亦既啟瑞。終然永清。且逢時而不隱。猶牧謙而作程。每避日以照曜。孰與月而爭晶。順秋冬以迴斡。隨河漢以低傾。寧直降龍駟之特稟。應仙郎之美名。信可久而可大。等無臭而無聲。謬管窺以體物。幸芻蕘之見并。
集／總集／全唐文／全唐文／卷四百十六／常袞　七／中書門下賀芝草表(P.4257-1)
中書門下賀芝草表
臣某言。今日中使吳承倩至。宣示宋汴節度使御史大夫田神功所獻芝草一株。紫蓋黃莖叢生者。天生神物。王者嘉瑞。奇秀之狀。靈篇未書。伏惟陛下孝通神明。德至草木。
和氣所感。禎祥屢彰。煌煌靈芝。郡國來獻。垂以金蓋。發其瓊葩。爛然紫雲之色。灼然紅蕖之秀。土德斯應。皇家永昌。固可寫狀圖牒。薦于郊廟。祗奉天意。贊揚鴻休。臣等獲覩殊祥。喜倍恒品。無任慶抃之至。
集／總集／全唐文／全唐文／卷四百二十一／楊炎　一／河西節度使廳壁記(P.4302-1)
河西節度使廳壁記
皇帝肇建節制之任。位以上將。主四方之兵。濟河而西。五侯四將。十有六縣。大海磅礴乎終始。山河迴流其左右。旄頭虎力之勁。劍服穹廬之長。煌煌乎長轂千乘。橫合萬里。皆主乎是邦。故秦已上為戎都。漢已下為巨防。有城府襟帶焉。有良將大勳焉。有五都污雜焉。其風悍。其國險。鮮車龍服。囂然相蕩。非古之戰守。曷以成其業而樹其風者哉。昔在武德之初。上用雄武大才。則我隴西李王肅明乎神化。大冢宰宇文公駙馬喬公出將我前軍。中興之後。循吏繼作。則館陶侯郭公爽鳩氏司馬公相國韋公蕭公庶績
交修。以被昇平之化。當今王室多故。雲海沸騰。則僕射哥舒公以縱橫之奇。判總軍國。其意者將復用雄武大才乎。君子曰。武德之官。神以略。其化成。中興之政。儉以行。其俗阜。當今之理。動以闔。其人安。宜乎盡天下之才。隨質文之變。以永來裔。大康乎斯。時天寶十二年夏六月記。
集／總集／全唐文／全唐文／卷四百二十一／楊炎　一／大唐燕支山神寧濟公祠堂碑(P.4303-1)
大唐燕支山神寧濟公祠堂碑
西北之巨鎮曰燕支。本匈奴王庭。昔漢武納渾邪。開右地。置武威張掖。而山界二郡之閒。連峰委會。雲蔚岱起。積高之勢。四面千里。陽崖有栝栢之材備幹革。陰壑有堅剛之
璞化五兵。維人氣雄。其畜多馬。虜得之以制陰國。主天街。周以之興。秦以之霸。漢得之以斷右臂。卻南牧。西距於海。北瀦於河。自外而望上也。熊熊乎一氣。旁蔭朔鹵。前衡塞門。與積石來朝。崑崙相長。洎陟蒼蒼。臨峻極。則形變六合。空同大荒。青冥在混元之中。絕壁揭宇宙之外。舊史云。封祀之山八。中國之外三。自夏缺壤奠。漢疆土宇。時更百王。莫能配天。其意者將纘禹之業。以俟聖人乎。維唐百有十載。賁元化之紀。息金革之虞。茫蠢蒸然。萃於聖澤。於是左丹穴。右崆峒。古所未賓。咸頓首於路門之外。天子登神宮。勒金版。將復義於群岳。告成於昊蒼。議夫此山。天合氣以正秋方。地與神以主西國。俾虯螭者為師為旅。貔虎者為妾為臣。不在於巨靈乎。其封神為寧濟公。錫之鞶帶。備厥禮物。詔邦牧太子少保哥舒公。卜吉日築祠於高麓之陽。每歲盛秋。以笙鏞之器。錡釜之品。率封內以望之。索群神以會之。亞旅師氏。旄頭弩牙。金鼓七校。車徒十萬。從饗於廟庭。大閱於山外。所以因天界以崇聖功。乘地險而恢遠略也。觀夫叢巖懸抱。煙雨屑窣。宮庭晃其閑暮。林石古而幽陰。神其居之。可以禱安靜矣。拊空桑。變鍾石。神其聽之。
可以感和樂矣。大玉通帛。熊蹯桂漿。粲其傾筐。采章煌煌。神其歆之。可以祚有年矣。維石巖巖。日月不老。維靈是與。生此熊羆。神其薦之。可以奉吾君矣。於戲。陳信克享。正詞幽感。宜乎有祈而降。有祭而歆。龍也無風雨之愆。虵也無氣焰之作。此神之職。又何羞焉。乃作頌曰。
揭靈山兮天地界。勢奔突兮風雲駭。峰蹲龍兮入天門。氣變蛇兮煙嵐昏。祐自天兮得終古。被華蟲兮駕朱虎。
集／總集／全唐文／全唐文／卷四百二十二／楊炎　二／雲麾將軍李府君神道碑(P.4308-2)
雲麾將軍李府君神道碑
斗極之下曰幽都。其氣骨立。其風精悍。常山之下曰涿野。其鎮碣石。其神蚩尤。海岳迴抱。府君出焉。雲龍感召。府君感焉。惟天永保唐運。故府君來朝。克生保臣。輔寧大業。坐中台者二子。銘鼎鼐者六朝。當國宣九合之勳。昇堂有八元之族。府君諱楷洛。先族漢校尉之裔也。世居其北。遂食堅昆之地。實主崆峒之人。大為王公。小為侯伯。其精薄日月。其動破山川。厥後東遷。復為鮮卑之右。府君英明淳渾。神踴天飛。威嚴生介冑之容。魁岸本山河之狀。雙舞長劍。左盤琱戈。虎嘯于窮溟。雲從于大澤。有沈謀以忠中國。有
長技以服諸戎。天子聞而思之。密命奇士。要之信誓。君子曰。井谷不可以遊龜龍。蟻垤不可以栽松柏。淮陰去楚。百里絕虞。尚父從周。樂生歸燕。此必精合於王霸。魄見於祥符。宜乎萬方而趨。一言而感矣。是年冬。府君與帳下騎士言曰。吾乃祖本漢將。辱于單于之庭。而今千年大恥。壯士當建功大國。上駕真龍。曷有遇風雨而泥蟠。無卷舒以蜿變。由是奮躍遼海。翻飛上京。其來也戎羯生憂。其至也幽燕罷警。上御前殿。庭列千官。鍾石畢陳。君臣相賀。始問其姓。因賜以家族。特拜玉鈐衛將軍。先賜以大弓文馬。又拜左奉宸內供奉。升玉堂。飡沆瀣矣。帝曰。余欲成幽都。殪死市。乃命府君為朔方討擊大總管。於是雲麾鐵騎。川動地踊。左飲青海。北登狼山。帝曰。余欲宅嵎夷。破鴨綠。擊靺鞨。俘林胡。乃命府君兼幽州經略使。於是間榆關。橫障塞。三以奇伏。五以勝歸。帝曰。余欲軍北方之野。乃命府君為清軍。於是敵也無氣燄之作。士也無踴躍之勞。帝曰。余欲護坰牧之使。於是憑列走隊。法掩亭院。神螭水瑞。孔阜充碩。帝曰。余欲書日月之常。教熊羆之旅。咨爾職典彼朔方。復命府君為節度副使。於是鎮之以德。宣之以威。師和年豐。
罔或不若。帝曰。余欲配勾陳之位。養死事之孤。乃命府君為左羽林將軍。於是蓬頭射聲。上貫牛斗。帝曰。余欲屠石堡。疇其代謀。僉曰府君。乃命佐中權。發大號。於是元黃灑血。玉石俱摧。載初中。兩蕃不庭。有詔府君尋盟舊國。單車從漢。二憾來同。戎狄變心懼我為患。乘主客之勢。合豺狼之兇。甲興于門。車結其外。府君復為死地。甘為國羞。仰而騰駒。若與神遇。橫跳出於虎口。伏念歎於龍顏。的盧之師。惡可喻也。吐蕃之寇河源。衝下憑突。矢石交作。府君以精騎一旅。濟河之南。萬火燎于他山。三軍出其閒道。驚寇四潰。重圍自解。加竈之奇。孰云多也。初府君將赴征西。謂所親曰。余往必克敵。殆不能歸。及班師獻捷。歿於中路。明達人之委。順君子之終。鄧公之勇。曷其智也。至若秉季布之然諾。法穰苴之政教。動於軍誌。舉合吏能。奇謀絕於揣摩。故事留於風俗。神對歷象。精合晦明。勤道不形。進而人莫見也。為政以德。寵而久彌尊也。始自天后之末。至於聖皇之朝。前後錄功凡二十四命。食邑二千七百戶。封薊郡開國公。又加雲麾將軍。參定國者兩朝。拖侯服者四紀。會兵車者百勝。出帳下者千人。國有事。未嘗不勤勞。無私可謂
知禮。故得大命三錫。重侯累封。輅車山元。藏於太室。壯圖未極。沉疾生勞。臨合浦之秋。伏波將老。望河源之道。征虜不歸。其年某月日。薨于靈州懷定縣之師次。享年六十有七。追贈營州都督。賻物三百疋。米粟三百石。以明年某月日。詔葬於富平縣檀山原。禮也。夫人某郡都鴻臚卿某之女。異氣祥合。高門鬱興。卜鄰也鍾鼎再懸。受祿也夔龍在席。元子太尉臨淮郡王兼侍中光弼。河圖鉤合。上感神精。磅礴於陰陽之和。同符於元命之紀。次子將作監光彥。氣含精勁。仁服孝慈。列侯於千石之家。從事於四方之志。少子太保光進。命世忠義。縱橫知略。天之辰象。物之粹靈。乾元中。太尉以東諸侯三會于河。再以駹髳濟於淮海。天子美齊桓之志。系凡蔣之盟。以府君炳德丕赫。積流仁慶。追考功績。發於簡書。諡曰忠。累有褒贈。號韓國夫人。於是建廟堂。命宗祝。室有山龍之服。饗有金石之和。昭宣令圖。煥然銘篆。以炎掌史之官也。奉命為詞。徘徊大名。頌耿弇有終有慶。慷慨觀德。美張仲為子為臣。銘曰。
茫茫上天。下降狼星。崆峒之野。焜燿其形。於赫巨唐。風雨是經。矧伊本邦。曷不來庭。煌煌府君。為國之翰。從順干戎。
威讎勦亂。陰剛萃靈。渤碣精悍。闕四字志不可翫。綿綿塞草。天地之下。北拒狼山。野無胡馬。殊勳大績。玉劍元社。天空武庫。海折崑崙。在昔遺慶。魯之臧孫。曰聖在天。勤於至道。既命太尉。亦崇太保。一門四龍。三作元老。赫赫元老。氣合清貞。白髮垂冕。高堂有親。帝命韓國。胙於夫人。亦詔薊邱。下寵明神。左鑿貞石。垂於將來。矧我洪勳。上懸雲臺。彼邱之頹。此澤之堆。悠悠令悳。萬古不回。
集／總集／全唐文／全唐文／卷四百二十六／于卲　四／晚秋陪盧侍御遊石橋序(P.4346-1)
晚秋陪盧侍御遊石橋序
以公責左遷於茲。迨一周星矣。首疾心痗。繼日經懷。實由南冠尚簪。憂所未忘。是以幽求人境之外。將蕩滌煩慮。得諸石橋久之。豈無他人。不如我志。願言卒獲者亦久之。殿中侍御史范陽盧子至。監理下國。未浹辰而居簡乘暇。行鑣載勒致為客。數公方駕。儐從如林。煌煌焉奔走乎墟落。延屬乎禪宮矣。三登彌高。累息以進。而後偕集於橋下。徒觀夫掛長虹以飛來。陵半霄而勢去。下空如豁。纖蘿不生。上頂為帷。佳木藂秀。不可得而總載也。以為本於融結。庸可自然。資於造化。力役不及明矣。東極大水。北走長安。羅郭雉堞。如示諸掌。大田多稼。宜乎有秋。群山積翠以回合。好鳥追飛而下上。有是勝賞。以是開懷。盍賦新詩。以紀一時之事也。侍御以嘗忝鵷沼。潤色鴻業。以文司錄。俾序良游。敢復畢辭。多慚老敗。
集／總集／全唐文／全唐文／卷四百二十七／于卲　五／送尹判官之江陵序(P.4355-2)
送尹判官之江陵序
文者人之華。行者人之實。不華無以見本。匪實無以要終。是以致知在格物。物格則知至。及夫至也。何所不集焉。尹十五官其集之矣。故忠信寶於家。貞幹珍於國。前年度支刱平糴之法。典斯南海。今春轉運即均輸之便。導彼西江。豈止度四方經費之用。蓋在佐副相尹丞之秩。先是太夫人在堂。指途於涔陽。原隰煌煌。潔爾壽觴。由此告歸。孰不稱慶。況高門傳綸詔之榮。相宅主公台之兆。光啟前列。我有憑焉。孟夏吉朔。雲陰四合。風雨如晦。江濤若崩。南飆未迴。好是行邁。老夫沐普恩之宥。承近地之遷。鶉之首尾。可以交歡。言且貺別。私其則那。
集／總集／全唐文／全唐文／卷四百二十七／于卲　五／送房判官巡南海序(P.4356-2)
送房判官巡南海序
兩河稽誅。為日久矣。固是迷悖。腥聞於天。法將汙瀦。罪爾無赦。是用調發。集于東郊。瞻上將于五道。興王師之十萬。千金之費。實資經度之中。別有鹽府。既博之用。不勤於人。豈與夫漢武事邊窮兵。蜀主以小謀大。而較其損益哉。則天下怙亂。不得不除。宇內稱兵。不得不滅。總是任者。惟我國楨。兼御史中丞包公專其事。佐衛倉曹房公分其巡。公英姿秀發。相門流慶。以公忠為已任。以學行為身文。蹈和以全真。修睦以合義。長途逸翮。則未可涯。冬十月。桂林務要。畨禺利往。輕楫既具。高帆欲張。煌煌元公。作鎮南海。在公為外舅。在國為屏臣。潘楊佳姻。冰玉相映。式瞻之地。其誰不懷。桂管經略觀察使范陽盧公。惜雲雨為別。悵江山暫閒。置酒高會。徵詩寵行。南天不寒。四氣爭暑。黃柑未摘。
盧橘又花。請因眾芳。以動佳興。將我府公之厚意也。
集／總集／全唐文／全唐文／卷四百三十三／張志和／鸑鷟(P.4414-2)
鸑鷟
造化之初。九天相競。風之飄䬑然曰。䬌䬌乎之飍飍乎而。颼颼乎之飂飂乎而。扇鴻濛而么飉㕭嘐。鼓𧯌䜮而悲咤䬘。蹶石拔木。蹙浪奔濤。其孰能大乎吾之大乎而。雲之氣騰然曰。翕乎忽乎之滅沒乎者。漨浡煙熅之蓊鬱乎者。蒙乎昧乎之昏晦乎者。靉靆黭黮之䨢䨴乎者。翳海吞山。遏日漫天。其孰能大乎吾之大乎者。雷之聲填然曰。諜轟轟乎轢轢。忽犖犖乎虩虩。磤輪奔乎轂乎些。欻電烻列缺砉霆驚劈歷乎些。若獨不聞乎洪濤震鼓。猛獸唬怒。彼碌碌者莫吾之與巨。其孰能大乎吾之大乎些。海之濤奔然曰。浩乎汗乎之澶漫乎且。澎乎湃乎之滂沛乎且。何鯤鵬頒鰓臭翼之聲邪乎且。翻鼇盪鯨。崩壺倒瀛。其孰能大乎吾之大乎且。火之熛烈然曰。烘乎炵乎之煥爛乎焉。翕乎
煜乎之煽炫乎焉。㶼灼爍。烜爀燏𤐰。涸澤燋山。熾日薰天。其孰能大乎吾之大乎焉。日之燿照然曰。煌煌乎陽陽乎歟。晶晶乎熒熒乎歟。杲杲曈曈。炎炎赫赫。光天照地。流金礫石。其孰能大乎吾之大乎歟。地之震殷然曰。坤乎崙乎之坱圠磅礴之乎之。崔乎嵬乎之坳墝确䃗之乎之。浸海流河而有常。奔山走陵而無疆。其孰能大乎吾之大乎之。天之鳴𥥈然曰。乾乎圓乎之愨乎只。穹乎崇乎之廓乎只。昊恢恢之顛顛。旻蒼蒼之元元。包水旋風。蓋地環空。其孰能大乎吾之大乎只。空之寥𣪯然曰。豁乎泬乎之曠宕乎哉。虛乎無乎之漭浪乎哉。濛洞茫唐。青冥蒼茫。廓兮而㝩㝗。包天裹地。誕陰育陽。其孰能大乎吾之大乎哉。既而九天各自競能。風之飄曰。孰有大乎吾曹之大矣。空應之曰。吾聞太上之言。道名之大。可詣而問焉。於是雲停其氣。風息其飄。日罷其耀。海弭其濤。地復其震。火滅其熛。天靜其鳴。空喪其寥。於是乎俾雷之迸。入道之境。聲者讓響。形者讓影。不有不無。不動不靜。九大觀之。各慚而還。遂相讓為無為之邑。相與成無為之域。以終乎塵劫之極而已焉欹。道之形也虛。道之影也無。道之聲也初。道之響也如。昔
之為狀乎。廓然其虛者空也。莫然其無者滅也。永然其初者遠也。靜然其如者定也。字之曰遺遐明默。愨博元圓者。何也。遺以盡其失。遐以邈其遙。明以照其光。默以湛其寂。愨以堅其固。博以大其廣。元以神其妙。圓以規其周。故曰德者得也。得乎不得。不得乎得。斯之謂乎。得其德者何也。文宣得之而無我。老氏得之而未孩。南華得之。獨與天地精神往來。而不敖睨於萬物。噫沖虛得之。泠然御風。顏回得之。同於大通。然則大寥得之無終始。已矣夫。延吾思之不能竟也。將何以窮有物之既乎。燿夜者燭腹也。橐體者篋軀也。戴芥者負垢也。苗蜩者根蟬也。晴星者昡華也。燭腹之蟲循乎墻。篋軀之蟲出乎隙。負垢之蟲遊乎業。根蟬之蟲植乎土。篋軀哂乎燭腹曰。子之自謂養生之固者也。燭乎腹。燿乎夜。見乎險阻。審乎取舍。然而世人相有炫明之患。怪乎物。亡乎身。未若吾之晦跡之逍遙也。負垢哂乎篋軀曰。子之自謂養生之固者也。橐乎體。篋乎軀。進則外乎首而行。恐則內乎元而靜。然而出入有首鼠之患。怪乎物。亡乎身。未若吾之蓋形之逍遙也。根蟬哂於負垢曰。子之自謂養生之固者也。蓁然芥。孽然垢。徐然步。物之不疑
子之動也。糞然形。物之不疑子之生也。然而慮風火有驚恐之患。未若吾之瘞體之逍遙也。之數蟲者。各以能之相哂也。於是眩華聞之。哂乎根蟬曰。子之自謂養生之固者也。藏乎口。匿乎目。虛乎心。實乎腹。根乎足。潤水土於外而不行。苗乎脊。受風日於外而屢長。無羈䧿之嫌者矣。然而累乎質。礙乎有。苟遇掘鑿之患。怪乎物。亡乎身。未若吾之瞥然之逍遙也。根蟬曰。吾稟乎造化之奇。妙乎古今之名。藏口匿目。虛心實腹。之數蟲者。其於衛生。莫吾如也。向吾聞子之聲。昧子之形。狀子之有。自何而生。眩華曰。吾生乎目之眩。長乎視之亂。其徐也。聯若星之貫。其疾也。紛若華之散。取之而不得。捨之而不克。謂無而有。謂有而無。其來也。儵見乎造化。其去也。寂歸乎太虛。能遊乎不物之域者。方覩乎吾之逍遙墟域。同乎於圓也方也。於方也圓也。故曰至圓無圓而能方。至方無方而能圓。孰能圓乎方者曰太圓。孰能方乎圓者曰太方。故太方有言曰。昔吾方子之圓。而子弗知吾之方。太圓曰。曩吾圓爾之方。而爾不知吾之圓。若然者何也。其有以哉。是故規乎虛者。虛之不知其圓也。矩乎空者。空之不知其方也。然則遊心乎太寂之
鄉。令規矩無措其巧者。其惟太圓之與太方乎。
集／總集／全唐文／全唐文／卷四百三十八／趙宗儒／順宗至德大聖大安孝皇帝哀冊文(P.4465-1)
順宗至德大聖大安孝皇帝哀冊文
維元和元年歲次丙戌正月一日丙寅朔十九日甲申。大行太上皇崩於興慶宮之咸寧殿。旋殯於大內太極殿之西階。粵以其年七月壬申朔十一日壬午。將遷座於豐陵。禮也。龍轀將進。魚帷已拂。庭引廞儀。衢陳備物。哀子嗣皇帝諱。孝思罔極。昭感人神。痛天儀之永閟。攀德音而靡聞。盡哀誠於祖奠。徹永慕於顥旻。欽惟宸範。宜光典冊。乃詔魯臣。纘揚聖績。其詞曰。
太陽麗天。朗曜清懸。元后統位。至化光被。洪惟我唐。紹興哲王。德宣風土。法化乾綱。為政本仁。寶系攸長。積習和氣。變為禎祥。矩範相纘。巍巍煌煌。十葉丕慶。膺茲駿命。稟乎聰明。生知孝敬。秉文成訓。惟睿作聖。祚歷攸歸。天保斯定。厥初錫壤。啟彼維城。及升上嗣。萬邦以貞。道邁儲訓。業茂繼明。總於至妙。御乎至精。天休廣運。播茲清問。緯武經文。
金鏗玉振。不絕馳道。有過茲慎。莫見于微。曷窺其朕。六律諧度。四時齊信。庠筵齒冑。望苑招賢。學閫奧海。詞峰峻天。深工八體。尤洞三元。秉志樂善。銳思討研。敬老尊道。優游文囿。至賾必精。微言咸究。不習而知。莫非天授。建中季祀。邦都盜起。皇輿出狩。幸於郊壘。逆祲晝霾。衝發如燬。扈蹕之辰。從曰撫軍。每躬誓眾。能感師人。竟掃兇孽。於昭大勳。惟謀靜難。惟孝安親。出震御圖。如運璿樞。慮宏拯物。情窮泣辜。深仁降感。至澤旁敷。洋溢汪濊。格于天區。寬刑恤隱。省賦蠲逋。斥絕奇貢。歸還戎俘。出中宮之音妓。愍戎塞之勤夫。有命焚鴆。永光典謨。元風大扇。庶類忻愉。疾瘵皆愈。荑蕤發枯。理臻至道。我得元珠。垂裳負扆。懷茲寅畏。美利天下。雲行雨施。人自遷善。時稱不諱。覆育之恩。無不茂遂。含靈逢幸。澡濯聖政。泰元降祉。媼神薦慶。猛獸皆仁。翾昆遂性。憬夷慕化。向風翹聽。八表無塵。一時之盛。方播金石。流于舞詠。爰降沖志。稱于倦勤。褰裳釋位。思保怡神。惟聖禪聖。光于君臨。傳萬葉之丕構。浹四海之歡心。付託之際。人祗感深。棄代昌期。興運本枝。遇乾坤之交泰。見堯舜之同時。尊名崇於聖壽。至道體於希夷。嗣皇帝闕三字德。永裔
垂則。資敬問安。乾乾翼翼。一人事親。化行邦國。沖舉何早。栖靈物表。聖慕極於充窮。人悲集於荼蓼。嗚呼哀哉。葆翿儼陳。招搖初轉。背紫禁而歸壽陵。出青門而臨下苑。金鼓聲兮二儀震。煙雲慘而百里遠。寶馬局步於逶遲。縞士揚音於楚挽。嗚呼哀哉。瞻彼重峰。中起靈宮。眾山朝衛。鬱鬱崇崇。積凝巖之崇靄。聚浩野之悲風。睇長天而怨不極。指流水而恨無窮。嗚呼哀哉。萬方臣子。心崩以摧。會七月之畢至。望九疑而增哀。攀龍髯而何及。泣鸞輅之空迴。嗚呼哀哉。崇茲嚴寢。邈矣終天。獸方護闕。鳥亦耘田。閉虛儀於宸宇。響夜漏於青川。嗚呼哀哉。五雲之上。六龍以飛。難攀真駕。空覩游衣。寥廓一往。曷其有歸。惟英謨與睿範。傳萬代之洪徽。嗚呼哀哉。
集／總集／全唐文／全唐文／卷四百三十九／韋肇／金劍出匣賦　以金劍開匣光射霄漢為韻(P.4476-1)
金劍出匣賦以金劍開匣光射霄漢為韻
劍者主生殺之氣。匣者同隱見之心。鳴於其中。或幽閒以為恨。出乎其外。信利用以則深。豈徒飾以琱玉。比之兼金。剉雄鋩而不舉。緘異氣而嘗沈者哉。故劍利於人。匣因於劍。蓋所以為重。俾神物而不褻。亦所以表能。將瑞光而亦騐。其始也。若耶之溪涸。赤堇之山開。良金既選。歐冶爰來。合純精而鑄鍊。召太一與風雷。厥功既勤。曠歲月而方就。厥狀斯見。法陰陽之所裁。於是工技之儔。金鏤為匣。制其
象也。錯玳瑁與瓊瑰。韜而藏諸。秘龍鱗與龜甲。故楚王之未識。我含其章。風胡之將鑒。我耀其光。發匣而覩。爛然非常。環啟蜯以吐月。刃披雲而降霜。若金隄始開。橫秋水之漫漫。如青天欲倚。散陽彩之煌煌。夫惟義也。動而必吉。夫惟神也。行而無跡。號龍泉而其善可珍。指斗牛而其光可射。用晦之際。思顧盻而無遺。出幽之時。思佩服之無斁。伊昔三劍。氣凌九霄。臨敵高揮而血流千里。復讎虛擊而疾不崇朝。苟蒙蔽而未發。雖晏陰之莫昭。且劍之在匣。蓄銳而誰玩。劍之出匣。器利而能斷。亦將試銛鍔於鯨鯢。決浮雲於天漢。或提攜之未及。尚埋淪而可歎。願進用於張華。如見知於雷煥。
集／總集／全唐文／全唐文／卷四百四十一／許登／潤州上元縣福興寺碑(P.4496-1)
潤州上元縣福興寺碑
維闕四字兩儀。維聖人首于萬物。物本於道。道行於人。人資於教。物本於道者。姑肯務德乎。人資於教者。闕肯崇德乎。夫教始於儒。中於道。終於釋。釋之時義大矣哉。空寂為體。慈悲為用。生死為苦。涅槃為樂。闕二字詢夫異兆。漢后夢夫真儀。越自西天。傳諸東夏。所以九圍之內。六服之外。像法流衍。元風振揚。四千二百甲子于茲矣。我天寶之季。乾柱䆮折。坤維䆮裂。有為兇渠。奸亂河朔。有生逆節。乘釁江淮。乾元中。暴兵至于金陵。蹂踖閭閻。殘其寺觀。鞠為瓦礫者。福興首之。福興寺。梁大同二年之俶建也。本於塘蒲之東。
遷於銀湖之北。中更一徙。以襲其初。傳記缺遺。莫詳歲月。嗟夫。昔穢國盡燒。我淨土弗毀。慧眼之覩矣。今精廬斯壞。我法侶無歸。凡目之取矣。有禪師德號道融。本姓樓。東陽義烏人也。肅宗皇帝龍飛朔方。大赦天下。改元為至德。每寺度人。以蕃王室。時潤州刺史兼御史大夫江南東道節度處置使京兆韋公陟。俾屬城大德。咸舉所知。禪師行業精修。法門之中。裒然為首。遂正名僧籍。而闕一字於福興焉。初入牛頭山。謁第六闕一字忠大師。遽受密印而為正座。大師三昧之主。四支之尊。攝心無涯。定力無等。首施錢三十萬。謂禪師曰。可闕二字招提。闕一字其安樂。禪師跪以奉命。乃初請之邑。再請之州。州伯邑長。僉諧懇願。以大唐上元二年龍集辛丑季秋月旬有九日。遂移氒舊額。肇氒新居於天竺之山。為真寶地也。天竺在故寺東南七里。名符佛國。山則我鄉。此蓋有開必先。陰騭靈鷲。禪師嘗讀經典。至千二百五十人俱。闕一字之而言曰。豈直多徒。亦堪集事。遂據此數。以裒其人。人錢三緡。共成法相。行檀如水。品物如山。未盈旬時。我望充塞闕一字是邑也。建業舊都。有齊梁遺風。乃聚沙為塔。於然燈求記者。家不無之。易用受化。是故棟
梁之才。闕一字里而來。如陵如堆。班倕之伍。千里而聚。如雲如雨。乩之以日。懋之以功。栞山陊崖。敜阱夷坎。芟蒙蘢為顯地。剗崱闕一字為康衢。其平如磨。其細如砥。禪師以心居中度殿。以背居後度宇。以首居高度臺。以足居下度室。以臂居北度廊。以手居南度門戶。授闕三字皆約我身。規圓之。矩方之。縱度之。橫闕一字之。上協於天。下協於地。明協於人。幽協於神。然後斯之以斧斤。督之以繩墨。審之以面勢。較之以方隅。使人無所惑也。闕一字之以闕三字之以榱桷。闕一字之以軒牖。墄之以堦墀。使人知大壯也。先之以粉繪。後之以丹雘。雕之以金璧。鏤之以闕二字使人觀巨麗也。春爍瀛海。花敷蓬萊。如鵬斯飛。如虹斯飲。色空相射。晶光相廞。煌煌炎炎。闕二字爛爛。迴翔日月。吐納陰陽。弗可得而名也。白蕩之山。以闕一字其左。滄江之水。以浟其右。斗辰之闕一字以爓其上。盤龍之鎮。以抉其後。望夫南上以啟行。慈姥東向而奔走。勝勢交闕三字放紛。蓄靈孕奇。闕一字嵐泄霧。彩章屢變。濃淡更鮮。又弗可得而名也。多羅之樹。鬱以青蔥。功德之水。湛而清淨。涌塔浮於倒景。香剎彗於行雲。貴色有薝蔔之花。龢鳴有迦陵之鳥。大雄據師子之座。賁然當陽。太
子垂瓔珞之衣。嫣然列侍。相好闕二字變化無窮。罔得智而知。罔得億而測。巍巍光大。不可稱量。四天赫臨。八部周護。持殳秉矟。一何稜闕四字頤一何拗怒。精靈肸蠁。如在虛空。乎誘掖群生。虔修六度。撞鐘鳴磬。以破昏疑。擊鼓吹螺。以施號令。聞者開般若之智。見者發菩提之心。或謂寶生之國。極樂之土。頗黎為地。黃金為繩。流泉浴池。珠交霧幔。以此為念。吾無靦焉。惟禪師之經營茲寺也。禎符景瑞。匪朝伊夕。五翬掊地。神之定矣。三虎禦寇。神之命矣。二木不奪。神之正矣。一泉息濁。神之淨矣。靈芝三秀。嬔谷嬔山。祥蓮合房。于沼于沚。造門之女。呴而不宿。遊方之人。投而弗禁。祅災起念而自殄。危懼歸心而必釋。禪師之道。惡可倪也。禪師之德。惡可測也。演慈悲之化。降淫慝之神。皆建廟立祠。血食不絕。近云百祀。遠謂千齡。大則犧牛之建。小則特豚之禱。以月以日。以時以節。弗敢矯誣。不闕五字墉屹然。灌木捎天。但得而遵。何繇而殛。禪師以為修道之本。在於利人。從人之欲。可謂除患。迺詣其闕三字視諦觀。以日繫月。身心靜一。或呈醜相。未覩睟容。或闕三字無何稽首。悉與受菩薩淨戒。而度脫之。斬陰斬陽。以為梵宇。取彼居室。寘之
金仙。寂寥而無事矣。城邑聚落。數百里閒。巫風遂消。佛道增長。闕　字主之教歟。繄禪師之力歟。二相交修。一體互用。不然者。何以元通妙感而若是乎。予耳聆嘉聲。目覽懿跡。迺知闕一字聖道者誰能慮始。刱僧坊者闕四字王公大人。豪富長者。國當全盛。家有貨財。然以更之存亡。積之年紀。人則盡瘁。事或藂殘。未有闕二字乎禪門。獨行世界。時遭多難。道弗屢空。闕二字而闕一字福自開。晏坐而萬緣斯湊。不七八稔。指顧皆成。輪才乎而。奐才乎而。若夫經始之善人。屋宇之闕一字數。紀於碑陰之上。庶千劫炳然而可闕一字其辭曰。觀空匪易。闕一字相良難。既觀又闕一字揚波導瀾。淵淵我師。體闕一字行端。經之精舍。粲以林巒。其宇伊何。維𣒰與檀。其飾伊何。維琅與玕。燿燿華影。峨峨鬱盤。閟陰迪陽。從暑閱寒。世界非廣。渤澥非寬。景於是萃。思於是殫。甘露之門。淨口以飡。般若之闕二字心以安。右浹大江。左馳長干。靄如山青。赩若霞丹。硉矹豐碑。闕二字不刊。追琢斯文。億載是觀。
集／總集／全唐文／全唐文／卷四百四十二／潘炎／黃龍見賦　有序(P.4509-1)
黃龍見賦有序
景龍二年秋九月五日。黃龍見於上黨伏牛山之南岡。遲留久之。表彰聖人之德也。賦曰。
龍之來兮乘其陽。躍於泉兮臨高岡。龍之至兮歸有德。符於黃兮土之色。精曜曜。光雄雄。上不在天兮接於物。下不在田兮蟠於空。列四靈智稱其首。居五位色表其中。將衒甲以無比。與負舟而不同。明皇家之王氣。符歷數於聖躬。飛煙噴霧。若動若顧。聲雖虩虩。非同三尺之劍。色乃煌煌。下映五花之樹。誠帝王之嘉兆。寧朝夕之可遇。何虵螾之足言。諒騰黃之匪喻。同翠龜之薦綠圖。彰大人兮告元符。覽史墨之言。未之聞也。驗登殷之祀。不其然乎。
集／總集／全唐文／全唐文／卷四百四十八／王涯／瑤臺月賦　以仙家帝室皎潔清光為韻(P.4577-2)
瑤臺月賦以仙家帝室皎潔清光為韻
素月宵凝。寒空迥徹。照瓊樹以增麗。煥瑤臺而共潔。遠而望也。浮皎皛之精光。近而察焉。帶巍峨之積雪。美其清熒互映。絢練相鮮。洞玉砌以周設。對金波而正圓。層構參差。迥出林巒之表。光輝照燭。還同崑閬之前。覩重璧以發地。瞻百常之造天。乍動乍搖。難審詳於眾目。若明若滅。疑陟降於群仙。顧兔淒涼。崇臺䆗窱。惵爾意駭。倐然魂悄。駢階級以雲矗。粲瓊瑛之霄皎。徒引耀之可觀。豈懷材之足表。若見仙闕。如游玉京。月映臺而九天共霽。臺照月而萬里俱明。含冰霰而逾潔。軼氛埃而更清。斯可以滌鄙夫之幽
抱。暢達士之高情。皎皎寒光。悠悠清質。凝精以降。委照而出。玩浮光而神竦。炫微輝而皆溢。視乎外。美清瑩乎瑤華。鑒乎中。致齋莊於虛室。由斯可保。亦既有光。始激射以內照。忽飛騰而外揚。璧彩遙分。奪冰壺以的的。桂華中映。同日觀之煌煌。於是天地朗然。纖埃不翳。九成由其直上。八表可以旁睨。將以象清都。朝玉帝。豈徒恣遐想。窮遠睇。徘徊於臺榭之間。悵望於蟾蜍之際而已哉。吟玩既久。規圓已斜。嘆將傾於桂魄。思復搴於瓊華。庶竭精於冊府。寧遠慕於仙家。
集／總集／全唐文／全唐文／卷四百五十七／孫頠／春儺賦(P.4666-2)
春儺賦
是月也。見斗於辰。日交長至。有司方陳大禮。展時事。達九門以磔攘。協四靈而滌器。匪歲之卒。乃春之季。令陰氣以下降。使陽和而上利。順三時而不忒。協萬福而必萃。命方相氏。出儺百神。丹首纆裳。辮髮文身。摐金鼓以騰躍。執戈矛以逡巡。驅赤役於四裔。保皇家於萬人。斯乃卒歲之儺也。豈比夫抑陰而畢春。於是休徵允備。有典有則。洗滌氛癘。祚我邦國。其弓乃桃。其矢乃棘。野仲無以施其計。遊光曷足逞其特。然而禮法肅設。干旌駢羅。祠青帝以邀福。抑金方以與儺。將以窒陰氣。發陽和。已矣哉。斯欲陳儺之儀。述儺之飾。盛可以仰。功可以抑。騰金耀於四目。被熊皮於五色。乍煒煒以煌煌。或昈昈而赩赩。既秉戈而揚盾。率百隸而是職。及乎出未央。經上林。芳菲發越。瑕穢漂沉。時令既畢。嘉貺是尋。黃龍白鳳。大輅南金。聚高冠之岌岌。會長劍之森森。我皇堯舜比德。夔龍是扶。春儺高門。載馳載驅。
玉以制容。金以飾途。流聲教以布濩。乃洋溢於天衢。既而陰陽交和。庶物時育。氛氤將掃。祥光可掬。綏我眉壽。介尒景福。客有書劍三朝。苦心簡牘。荏苒青衿。蹉跎白屋。儻不棄於芻蕘。將刷羽於喬木。
集／總集／全唐文／全唐文／卷四百五十七／盧士開／五色土賦　以皇子畢封依色建社為韻(P.4671-2)
五色土賦以皇子畢封依色建社為韻
尊彼國常。乃立人極。依大社以封土。命諸侯以方色。木官復位。東極於焉必書。火正是司。南方由之可識。西同白帝之象。北察元武之職。配中黃而立名。覆四方而作式。於是
端扆穆穆。授策皇皇。賢戚封建。君臣樂康。既載人之爾厚。亦植物而惟良。可以載八紘。包大荒。豈離逷於我邑。盡東南於我疆。昔神黷無厭。聞革故於有魏。天祚明德。遂惟新於聖唐。總祝融與蓐收。臣元冥與勾芒。知合之以濟代。故貢之以來王。守於爾位。亦有寵子。思翦桐而是立。故分茅以共理。所以維城。所以撫封。爰作稼穡。錫之附庸。立五色以相備。和八音以相從。色能惟正。音乃叶雅。將察之以報功。故封之以立社。惟人是恤。選賢以建。仰夏正之攸敦。法周官之大憲。胙之而氏可命。相之而宅可依。五德聿修。萬方知歸。即之也真彩煌煌。望之也靈壇巍巍。足以表正方夏。發揚德輝。等乎珪瑞。叶以元吉。建樹侯家。藩屏王室。分之惟五。行之惟一。實邦家之永固。與天壤而齊畢。
集／總集／全唐文／全唐文／卷四百七十八／楊憑／唐廬州刺史本州團練使羅珦德政碑(P.4884-2)
唐廬州刺史本州團練使羅珦德政碑
王者法天地之治。贊其化育者。其惟循吏乎。羅公牧廬江七年。政洽化淳。遷領壽陽。州之耋老韋挺等。永惟州尊鞠我覆我之德。若非搢紳先生之言。刊他山之石。令一郡之人。入則瞻之。出則望之。則何以塞戀慕之思邪。於是同心上請。遂降中詔。謂憑嘗載筆右史。請述徽烈。公珪璋秀特。奕葉蟬冕。曾祖彥榮。皇朝同州長史。王父思崇。韶睦常三州刺史。烈考懷操。桂州興安縣令。世以文學政事。揚歷清貫。淮海之郡。廬為大。封略闊而土田瘠。人產寒薄。井賦尤重。公由奉先令而牧是邦。性嚴而不殘。和而不流。仁可以育物得眾。智可以豐財成務。勇可以蕩邪去暴。寢處冉季之政。馳騁游夏之藝。廬江之俗。不好學而酷信淫祀。豪家廣占田而不耕。人稀而病於吏眾。藝桑鮮而布帛疏濫。有札瘥夭傷。則損敗生業。捨藥物而乞靈於鬼神。公則禁其聽神。頒以良藥。為求十全之術以救活之。令春無瘧寒。夏
無痟首之疾。又命鄉塾黨庠。緝其牆室。鄉先生總童冠子弟。以淹中之禮。田何之易。上代帝王遺書。與魯春秋及百王之言以教之。圓冠方屨者不補吏。不及數歲。俊造之秀升於宗伯者僅四十人。又命有不耕之田。有能興耒耜者聽耕之。所耕之田。因為之主。墾田滋多。歲以大穰。每里置里胥一人而止。餘悉罷之。至定賦之際。集人正坐。眾議其重輕。里胥書于籍。而無得措一辭焉。是以賦均而無銖兩之差。勸之藝桑。以行賞罰。數年之後。環廬映陌。如雲翳日。易其機杼。教令縝密。精麄中數。廣狹中量。鬻之闤闠而得善價。人以不困。郡至每歲四時。呈課屬邑之聯事。定其遲速美惡而殿最之。務繁勞。人無寧止。權寵之黨。因而強丐。公命縣大夫守清靜之化。四時無得離邑。唯歲終一至郡計事。人樂易簡之理。咸思自言。澤國沮洳。水澇不時。郡城崩剝。勞於版築。百堵興役。則竭作齊人。公命州兵食公之糗糧者。度其力役多少。加給僦功緡錢。尋尺摧闕。隨補隙壞。不聞鼛鼓。而百雉常峻。三代盛王。曾不遺年。聖朝立制。高年者給侍丁。以遵前古養老之道。長吏不能遵行。令典以垂空文。公因班春行部。宣明詔旨。當侍白髮者。捨其百
役。齯齒知感。荷其生成。軍興以來。賦役差重。錢貴貨賤。罷甿不堪。悉輸緡帛。黔首重困。公命一郡所出之貨。人皆得而輸之。其上者貢于王府。其中者入于方帥。其下者以充郡守群吏之稍食焉。人人自便。吏無侵害。其厚風俗。去疵癘。勤力愛人。興利除害。不至於嚴。而人從化。故有生說於其下。和氣應於其上。則有靈芝瑞雀。無情而產。重葩三秀。煌煌可愛。丹喙皓質。其儀可喜。宜其超賜金增秩之寵。以備公卿之闕。所以擢階品第五。書考課第一。徽章命服之美。恩錫叢至。天子以壽春右郡。淮海內屏。地雄人富。東南樞轄。有介馬數百。徒兵萬人。詔公為壽州刺史本州團練使。轅門洞開。貔虎洸洸。朱綅貝冑。金龜紫艾。銀鐺寵荷。恩視方伯。壽春抵廬江三百里。公嘗牧茲郡。壽人望而愛之。赤幃即露。壽人自理。俄有詔曰。壽州刺史羅珦。前為廬江。政事居最。惠養贍助。一邦阜安。中司執法。外督州部。可兼御史中丞。其宰奉先也。封畿千里。斯邑為大。墾田之數二萬頃。每歲引芻粟之車九千兩。公布政有條。事皆肅給。邑有園寢。多充奉之勞。中貴人率常旁午。有怙勢憑寵之吏。侮慢公法。公箠殺之。強家惡子。散落他邑。政成四稔。去而
見思。邑人姚芝等相與詣闕。請刊金石。公之佐嗣曹王臯也。荊門漢上之理。和門之政。軍司馬馬彝主之。郡邑之政。而公主之。征南日登峴首。命賓友。有成瑨坐嘯之逸。言理行者。甲于他邦。其後屬帥歿兵亂。人胥大恐。公從容指揮。熸其同惡。軍壘和靜。不知有兵。在奉先日。天子聞公樊漢丕績。理邑殊化。召入明廷。咫尺慰勉。其任理官吏京縣尉甸服也。咸有勤績。稱於官司。可謂終始不回。宜享榮號者矣。頌曰。
公未至止。郡無典刑。賦集役煩。人豈樂生。有里不居。有田不畊。法禁廢弛。游人縱橫。鄉有疾癘。乞靈捨藥。邑有黨庠。不學將落。貧人稅重。豪家賦薄。田稀翳桑。猛虎為虐。自公來思。經教大開。墾彼荊榛。化為莓苔。隘關溢廛。萬商俱來。罷吏息人。老安少懷。提封之內。邑無曠土。游手滅跡。藝桑𤱶畝。青衿圓冠。宛若鄒魯。貧均富斂。祛其疾苦。時或札瘥。害及于人。頒以良藥。絕其聽神。網寬禁疏。有制有倫。出入阡陌。心勞體勤。有獸不搏。由公服馴。皇奪良牧。彼肥之曲。遷臨壽春。朱英暢轂。撫我何儉。舍我何速。願公壽考。享有百祿。瞻是豐碑。慰彼惸獨。
集／總集／全唐文／全唐文／卷四百九十五／權德輿　十三／繡阿彌陀佛讚　并序(P.5048-1)
繡阿彌陀佛讚并序
十二因緣之中。生死循環。憂悲蘊聚。非天人大聖以利刃斷之。慈航濟之。則淪胥顛覆之不給矣。惟阿彌陀佛化行
西方。其號極樂。有生之乘念。感化之由。一作則由於斯今茲功德者。清信女士隴西李氏為亡夫襄陵尉滎陽鄭君再期之為也。女士歸鄭。一周星而孀。凡事舅姑以孝。從娣姒以敬。佐夫以義。拊下以仁。隱約終窶。至於晝哭。衛風碩人柏舟之詩。實兼痛焉。初鄭君旅人於晉。因以筮仕。成命甫行。祿未及而大病。女士方侍姑於吳。承訃加痛。宏誓徼福。薦於冥冥。紉鍼綴縷。叶用五采。青蓮白毫。髣髴嚬呻。彼二大士。列侍左右。晬容交光。炳耀煌煌。發於心。成於手。阿鞞跋致。其遠乎哉。鄭固善士。妻又吾伯舅之女子子也。得周知之。因以讚曰。
西方大聖。乘念則至。寫彼相好。導茲志氣。冥助無方。以成鄭志。
集／總集／全唐文／全唐文／卷四百九十五／權德輿　十三／歲星居心讚　并序(P.5048-2)
歲星居心讚并序
興元紀號。皇上宅位六祀。七政貞明於上。七教敷聞於下。其有不迪不吉不庭不若之徒。皆欣然而和。晻然而化。春三月。司天氏奏歲星居心宿五度。其色黃明潤大。光祥帝位。積五十餘日。詔下有司。頒示中外。故臣得而言之。以形歌頌。臣謹按歲星。五帝為蒼。五行為木。五常為仁。五事為
貌。天意若曰。時以至仁為理。覆露萬人。洽浹生類。協夫五行。五事之用。則發於星緯。形於占應。陰騭大化。昭報成功。元符幽贊。其昭昭如是。禮運之論聖人曰。以日星為紀。以四時為柄。洪範之敘皇極曰。斂時五福用敷。錫厥庶人。發於人。格於天。天人交感。合若符節。其年秋。平河中之寇。葬其遺骸。復其世祀。班淮右之師。用宏文告。用去武備。此二帝三代所以恢令名也。於是一統類以昭德。明法制以塞違。薦禮百神。賓懷獷俗。嘉瑞美祥。紛委狎至。置之而不有。哲人端士。連茹播職。求之如已失。然後端拱於穆清。怡神於靜冥。驅一代為純誠。接萬靈於明庭。斯又登邁邃古。光昭聞見。巍乎紹天統物之盛者也。微臣伏於草茅之下。沐浴仁聖。敢獻歲星居心讚一章。以備周詩由庚由儀之闕。讚曰。
皇矣上帝。降鑒下人。后王承之。制作禮文。乂用清明。家尚孝仁。人無癘疵。俗以阜蕃。敷佑四方。發為天祥。重華煌煌。乃居明堂。下煦仁澤。上為祥光。肸蠁感通。天人攸同。乃發五事。乃建大中。君君臣臣。德輝昭融。保佑命之。自天無窮。微臣作歌。敢備唐風。
集／總集／全唐文／全唐文／卷四百九十六／權德輿　十四／唐故義武軍節度使營田易定等州觀察處置使開府儀同三司檢校司空同中書門下平章事范陽郡王贈太師貞武張公遺愛
唐故義武軍節度使營田易定等州觀察處置使開府儀同三司檢校司空同中書門下平章事范陽郡王贈太師貞武張公遺愛碑銘并序
維唐十二葉。皇帝纂大統。建大中。始初清明。敷佑下土。稽四征六服之理。閱先正宗臣之籍。流慶斯復。遺風可懷。繇是博陵上谷列侯二千石元僚司武從事亞旅。上其故府太師貞武公功德。請銘於碑。以示厥後。乃詔小司徒臣德輿。因地域之名物。酌軍師之憲令。舉而敘之云。公諱孝忠。字孝忠。其先燕人。八代祖奇。北齊右北平太守。封右北平王。齊季喪亂。寔開邊隙。代有長技。軼於外區。曾王父靖。乙失活部落節度使。王父遜。部落刺史。父謐。早襲先職。來朝上京。星環北極。輸君長之贄幣。鵬變南溟。發邊關之導譯。拜開府儀同三司。他日以公之勤。累贈至戶部尚書。公雄姿正志。沈毅英達。傳兵符於百勝。襲王爵於九代。年未弱冠。入侍明庭。才為異倫。射必命中。以日磾之信愛。受秦仲之車服。自他有耀。至是來歸。時元宗御天下四十餘載。習
文事而去武備。人不知戰。恬於已然。幽陵首禍。穀洛恇駭。公跡染汙俗。心堅本朝。豈求生以害仁。將蹈難以明義。史羯繼亂。猶居劫中。質其所恃。無路自奮。閒道旁午。密陳嘉猷。俄而成德軍節度李寶臣錫姓撫封。同信臣之任。就義若渴。推心於公。綜其都軍。以壯支郡。乃策崇勳。累居大官。凡軍師之禁令。攻守之奇正。成德之重。必咨於公。鄰帥猖蹷。皇赫問罪。公出自上谷。覘於貝邱。冠徒六萬。將犯中冀。乘轅外嚮。方陣而前。公以駟介千數。飆馳急擊。冞入其阻。夾攻其堅。敵人力屈。昏夜引去。遷御史中丞。封范陽郡王。尋拜易州刺史。加太子賓客。以軍之輯睦移於郡。以郡之班制叶於軍。文理武毅。交修四暢。師貞人龢。為列郡表儀。初公與寶臣。感慨於少年之場。周旋於多難之際。迎導善氣。切劘良規。若驂有靳。如熱斯濯。異時自代。前定於公。且曰。輿師之心。勳力之冠也。俄而寢疾。瘖不能言。猶以手指北。瞠然注目。既而惡子阻命。陰交匪人。因喪以干紀。專地而圖禍。公驟諫不入。飛章上陳。請以州兵。首遏亂略。優詔拜工部尚書兼御史大夫恒州刺史成德軍節度使。一人注意。四履專征。糾合諸侯。連收城縣。敗之於束鹿。走之於
常山。以至斬首。且無遺策。轉兵部尚書易州刺史易定滄等州節度觀察使。錫軍號曰義武。時三分恒陽之地。錄功有差。而群帥侈心。或懷觖望。太行而東。疆埸日駭。且有從約。皆為假王。公居其腹心。守正持重。玉立於磷緇之際。雞鳴於風雨之中。靜柯勁草。在我而已。彼朱滔者。以燕啗公。夸大煽結。譸張指斥。公乃出和門以蒞眾。援皦日以誓心。義利之閒。死生不惑。且曰。縣官之所以賦軍宿兵。下尺一之詔者。在排難捍患而已。吾徒之所以乘堅驅良。佩丈二之組者。在畢力致命而已。碎首塗地。吾無悔焉。一心事君。四面受敵。俄屬京師急變。鑾輅時巡。時太師西平王以禁兵自魏來援於我。於是與公決策。赴行在所。公素約以伯仲。又申之婚姻。分銳師。選良將。授以赴蹈。使居顏行。斷金之契。匪石不轉。定山東為已任。坐制群疑。清轂下為前籌。行戡大憝。赤誠相照。血涕交頤。西平繇是建大勳。立大烈。而公亦靜深以制動。貞厲以代謀。使其徒散約。而無亡矢遺鏃之費者。公之功也。前此拜尚書左僕射。至是同中書門下平章事。貞元元年就加司空。凡受律行師。十有一歲。承寧諸侯。減黜不端。動有節制。人斯愛戴。贍助其供養。賻
補其禮喪。拊循接禮。勞徠安輯。輔以正德。而不怵於邪。濟以守忠。而不回於利。章灼卓異。有初有終。其居涼國太夫人憂也。手植松檟。倚廬於墓。感致瑞祉。詔旌其門。終身之哀。加人一等。不遺故舊。皆以器使。戲下多善吏。庭中無留事。雖古人之威懷。無以過焉。春秋六十二。以七年三月。感疾薨於位。德宗皇帝不視朝三日。冊贈太傅。詔郎吏弔祠。禮賻有加。其後累贈太師。易曰貞武。追封上谷郡王。易之大有曰。信以發志。禮之中庸曰。誠之不可揜。惟公推本於是。闇然而彰。德宇宏大。色容厲肅。長才經武。奇表出倫。喬枝戛雲。以直上雄。劍發匣而耀穎。始以天寶十載。受詔即戎。授范陽郡洪源府右果毅。破九姓突厥。改上黨郡漳源府折衝。乾元初轉左領軍衛翊府左郎將。實鎮飛狐之地。寶應中拜左武衛大將軍。加金印紫綬。歷左金吾大將軍兼太僕卿殿中監。以至於專席賓護。剖符建牙。載居六官。乃進左揆。燮和鼎餁。平理水土。真食大封。異姓而王。積功伐以崇厚。履信順而光大。壯武之後。遠繼公台。富平之門。時推德器。豈徒然哉。嗣子今司空同中書門下平章事延德郡王茂昭。以全才休績。保大宣力。戴翼天子。撫征諸侯。
常以工部尚書建旟博陵。以刑部尚書循方伯之職。特詔所理郡為大都督府。經歷右僕射司空。丞居代官。南北軍衛。爪牙上將。同氣分職。寵冒一時。侯王則銀黃相映。子弟乃金埒對起。流光貽訓。其信矣乎。二十年。延德王以介圭四牡。來朝京師。德宗沃心嘉歎。燕喜蕃錫。如韓侯申伯故事。順宗繼明。崇德報功。及居台宰。進掌邦教。敦喻還鎮。涕洟就塗。今皇帝以道御天下。燭明理本。間歲再入覲。為守臣龜龍。乞留京師。以奉朝請。堅若金石。激以肺肝。服勤王家。丕赫宸睠。感念勳節。顧懷義方。直以鄭武公桓公漢韋平父子。古先懿鑠。舉集公門。二邦幼艾千夫長百夫長。沐浴風烈。怵惕慕思。是儀古式。以永光耀。斯不朽之事也。拜君命之辱。而傳信焉。銘曰。
天秉日星。亦有風霆。君用文德。亦資武力。太師矯矯。生我王國。時或艱屯。師惟壯直。大蹇朋來。其心不回。好謀而成。義路乃開。博陵上谷。地直析木。既夷狡童。則理長轂。威謀抗勵。命賜渥縟。回回盜泉。皦皦嘉玊。凡我所履。與之豐福。士皆賈餘。人以仰足。琱戈衮章。裕此一方。追錫弔祠。禮優職喪。司徒襲慶。道叶仁聖。三朝戴君。皆受四命。覲禮煌煌。
嘉猷洋洋。湛露彤弓。威儀有光。甘棠蔽芾。邵伯所憩。緇衣改為。鄭國之詩。仍代洪烈。邦人戴之。永言寘懷。乃刻斯碑。
集／總集／全唐文／全唐文／卷四百九十八／權德輿　十六／故正議大夫守門下侍郎同中書門下平章事成紀縣開國男賜紫金魚袋贈太子太傅貞憲趙公神道碑銘　并序(P.5077-2)
故正議大夫守門下侍郎同中書門下平章事成紀縣開國男賜紫金魚袋贈太子太傅貞憲趙公神道碑銘并序
在漢孝宣。厲精理道。則有魏相通故事。丙吉知大體。百職修明。中興有聲。惟皇帝在位十四祀。得賢相成紀公趙氏。受天清淳。佐時緝熙。本洪範之正直。躬大雅之明哲。左輔右弼。調和鼎味。降祥而生。盡瘁而終。時貞元十三年。年六
十一歲。上震悼不視朝三日。詔奉常具儀法。冊贈太子太傅。又俾百執事為位。哭於其庭。弔祠禮賻。率有加等。二府之屬。或銘其德於壽堂。或狀其行於考功。有司稽實。諡曰貞憲。公之盛業。斯謂不朽。又舉其始中終之略。識於神道。公諱憬。字退翁。天水隴西人。其先成子之文。宣子之忠。文子之知人。左邱明太史公實書之。曾王父仁本。皇司列少常伯同東西臺三品。以忠清勵翼。多所發明。乾封總章之際。號為稱職。王父贈趙州都督誼。歷右司郎中乾封縣令司僕少卿。烈考贈鄭州刺史道先。仕至洪州錄事參軍。惟祖禰含章。故慶延追錫。崇構丕矩。復大於公。公保抱之歲。生知色養。羈貫之年。則無幼志。及夫被儒服。踐法言。敬直而文。肅莊而溫。端誠博物。錯綜古今。非大中至正。不接於心術。寶應中。元宗崩。肅宗幸梓宮。有司議方中復土之制。時西鄙日聳。歲饑人流。公以王者追孝。恤禮宜儉。褐衣上疏。詞指約明。君子曰。此劉更生諫昌陵之言也。息偃江介。名聲籍甚。始佐州司。乃辟戎車。自試守江夏尉。三遷至監察御史。其後翹車繼轍。賢侯虛左。大凡難理之府。皆待公為重。歷殿中侍御史太子舍人。丁太夫人憂。柴毀孺慕。殆
將死孝。感導善氣。降為嘉生。有芝煌煌。秀於壤樹之側。公默而去之。人莫知者。既免喪。徵拜水部員外郎。未幾。檢校工部郎中副湘中七州軍事。居一年。詔領留府。尋踐方伯。以中執法錫金印紫綬。罷職家居。拜給事中執法。懷和北狄。有下嫁冊命之禮。復兼憲丞。以副皇華。旋軫未至。遷尚書左丞。俊乂用彰。皆以貞勝。其初撫封。上狩於漢中。守臣之任。憂寄愈切。公恤隱布和。仁而愛人。輿師知訓。善吏樂職。行之三年。教化明備。厎貢有藝。賦政不煩。絜矩以杜奇衺。露章而無吐茹。飛語雷動。明誠山立。受代踰年。事實敷聞。故有左曹之命。講貫舊章。惟直是視。刑或失入。議將必還。公望日盛。其勤靡盬。故有和戎之役。致賜諭旨。協寧殊鄰。疆場之言。專對而不跲。紀綱之僕。承事而不征。保就安利。北方感悅。故有在塗之拜。整南宮之紀律。起郎吏之功緒。風望素重。法制尢精。常歲終舉吏可以長人者。或以其細故深詆。將以病公。公乃移書自訟。請下其考。有博大之度。無怨欲之私。一臺承式。六轡在手。持剛體要。善否有章。故積公輔之望。貞元八年夏四月。拜中書侍郎平章事。明年五月。轉門下侍郎。以厚德載物。以全才宣化。舉直盡忠。
敷納詳明。正百度之本。去一朝之便。事有統紀。心無面從。嘉猷讜言。鎮定宏大。謙厚而不伐。持平而居易。闢邪塞違。貞厲而不校。陟恪始終。帝載用和。嚱夫。先正常伯歷左肅機東臺侍郎。充著休功。再參大政。公皆踐之。是以似之。嘗以為漢庭諸公。罕備其用。以石慶之醇謹。而不能關決。薛宣之方略。而失於煩碎。翟方進之通明。而固其位。公孫宏之節儉。而近於名。公備有其長。彼實多缺。唯丙魏所履。我無愧焉。嚮使天與之年。盡行其道。則公之所化。可勝既乎。故其登庸也。士之仁者相賀。而不仁者相弔。其全歸也。士之仁者相弔。而不仁者相賀。斯可知已。至若睦中外之姻。而均其祿賜。嚴宗廟之祀。而不理第室。啟手足之日。家無餘財。奉終即遠。待恩禮而後備。難矣哉。嗣子宣亮全亮元亮承亮等。伯季以門子為宏文生。叔仲始解巾受祿。皆稟德風。幼而孝謹。以十一月景午。時得吉卜。奉公之喪。祔窆於河南緱氏縣景山之原。禮也。以德輿叨居宰士。嘗辱深知。職奉贊書。備詳盛烈。俾刻金石。聞於無窮。銘曰。
晉有成宣。代稱忠勳。先正常伯。匪躬事君。纘復於公。為時獻臣。德不踰閑。心不違仁。貞其所履。以翼天子。大猷是經。
中立不倚。乃賦明命。宜躋遐紀。吾道方伸。修塗遽已。緱原蒼蒼。宰樹成行。令名章章。樂石在旁。噫嘻太傅之風。永代不忘。
集／總集／全唐文／全唐文／卷五百／權德輿　十八／故中散大夫殿中侍御史潤州司馬贈吏部尚書沛國武公神道碑銘　并序(P.5096-2)
故中散大夫殿中侍御史潤州司馬贈吏部尚書沛國武公神道碑銘并序
種德考祥。賢人積厚之業。尊仁安義。君子揚名之孝。其敬養也。諭之於道。其貽慶也。教之以忠。宏保乂於元臣。集寵靈於追命。見之於尚書武公矣。公諱就。字廣成。沛國人。周室之興。本於忠厚。趙王之裔。厥有勳賢。元魏步兵尚書鴈門朔方雲中馬邑四郡太守洽。啟封晉陽。田祿益大。生國子祭酒受陽公諱神龜。受陽四葉至太原王諱華。太原生酇國節公諱士逸。節公生河閒郡王諱仁範。河閒生潁川武烈王諱載德。代以文武上才。為將軍二千石。識芒碭之氣。密贊皇圖。承沙麓之祥。分封戚里。潁川生考功員外郎修文殿學士諱甄。字平一。以字行於時。未弱冠有重名。閎覽博學。為人文龜玉。在天后朝。累徵不起。以公族好爵為懼。常晦其明。與桑門大士修無生法。中宗復辟。甫踐周行。載筆論思。特盛淵雲之選。賦詩感激。必以昌霍為誡。雖位有陟降。而道無磷緇。叢滋後昆。纂服遺烈。公即考功府君第三子也。肅而清。簡而廉。忠方伉直。信厚強固。博洽文誼。周通憲法。始以方聞之士。對詔策。佐宮衛。李梁公峴之守右扶風也。表為兵曹掾。宣皇在岐。供㣥有勞。改永樂令。歷河中府戶曹。轂下求吏。轉萬年丞。建陵復土。推擇充奉。拜
醴泉令。朝廷嘉其才。擢為殿中侍御史。修起矩度。堅明不回。時朝廷戎車方駕。泉貨力屈。皇華載馳。董荊衡漢沔之賦。以嚴見憚。為吏議所侵。貶郴縣尉句容丞。二地有南嶽三茅。靈仙遺跡。於是浩然自得。以道為徒。方解纓紱。以暢天理。且曰。窮與通。在吾靈龜耳。外物其如予何。本道觀察使挹其風聲。薦授祕書郎潤州團練使。入為京兆法曹。加中散大夫。忽忽不樂。求為潤州司馬。滿歲徙家嵩洛。愈尚夷曠。中朝名卿大夫。四方賢侯通人。多與公為道義之交。賈太傅魏公用清靜理東郡。以蓋公待公。亦既戾止。俄然化性。時貞元六年冬十一月。享年七十八。理命終制視道門儀法。以明月之晦。降體魄於邙山北原。有靈鶴百數。徊翔嘹唳。其休徵歟。其元契歟。惟公以文學政事。蒞官十二次。冠神羊。駕四牡。剛腸正詞。臨事風生。君子之方。有迕有合。或忌公之直。或愛公之才。行藏牽乎時而道不屈。得喪宜乎已而神益王。嘗與張禮部謂元容州結歌詩唱和。著文集五卷。自有塗中之適。異乎澤畔之詞。前夫人隴西李氏。生長子譚而歿。譚為金壇令。士行清修。官屈其志。繼夫人汝南縣君周氏。中書舍人思鈞之孫。單父令瑛之女。專
柔淑慎。以正家道。有子曰元衡。文行宏懿。靜深周密。遵道而行。有儀可象。代天工以熙帝載。賦明命以贊皇極。元和三年春正月。由戶部侍郎拜門下侍郎同中書平章事。秋八月。兼領戶部侍郎事。冬十月。又以門下侍郎檢校吏部尚書成都尹劍南西川節度觀察西川八國瀘南安撫等使。自文水縣男徙封至臨淮郡公。上以井絡之下。新去湯火。亦既震耀。是圖生殖。於是輟台宰之重。為慈惠之師。黃樞金鉉。鏚鉞秬鬯。旬歲閒三錫命。烜赫嘉會。綢繆樞極。信賞禮賜。冠於群倫。豈非公之道阨不申。而昌大於後。抑義方家法。固有類乎。公捐館四年而夫人歿。其明年。臨淮公乃舉公之窆與夫人之喪。改葬緱氏潁川王之兆。從先封以敘昭穆。禮也。初臨淮王至監察御史而孤。其後再為中執法。朝典覃恩。贈公杭州刺史。其司大政也。再贈公吏部尚書。夫人始追封文水縣太君。益封汝陰郡太夫人。顧復罔極之報。哀榮歸厚之禮。成於德器。名教稱之。臨淮公考功府君之謫掾於吳也。與德輿王考府君有僑札之歡。油素斯在。清徽未泯。德輿獲與相君交。代為地官小司徒。陪外廷之末議。承宰府之寬政。有命論譔。忘其菲薄。刻茲樂
石。以表鮮原。銘曰。
君子之道。剛方絜矩。或消或長。或默或語。於惟尚書。執憲天朝。密侍殿內。肅清群寮。鋒鋩肯綮。湖海飄颻。以恬養智。無落吾事。脗合虛元。脫遺聲利。題劍告第。寵靈斯備。元衮介圭。流光所自。煌煌台司。天子是毗。廕庥岷峨。灑濯癘疵。視此忠力。無非孝思。緱氏峻原兮。幽宅悠久。崔嵬介石兮。夭矯螭首。鏤嘉聞兮。以示厥後。
集／總集／全唐文／全唐文／卷五百一／權德輿　十九／唐故通議大夫守戶部尚書兼御史大夫持節充朔方鎮西北庭興平陳鄭等州行營兵馬及河中節度都統處置使兼管內觀察
欽定全唐文卷五百一
權德輿十九
唐故通議大夫守戶部尚書兼御史大夫持節充朔方鎮西北庭興平陳鄭等州行營兵馬及河中節度都統處置使兼管內觀察使權知絳州刺史賜紫金魚袋贈揚州大都督府李公神道碑銘并序
周道親親。夾輔王室。分唐叔以懷姓九宗。職官五正。故其後文侯受秬鬯之命。文公受大輅之錫。祿勳推恩。惇敘昌大。理道之所繇也。國家憲章文武。選建明德。元功侯籍。延耀本枝。初祖景皇帝之支曰鄭王亮。實生淮安王神通。用親賢功德左右休運。淄川郡王孝同。淮安之昭也。左衛一作右衛將軍燧。淄川之穆也。劍州長史贈太僕少卿廣業。承祖禰積厚之慶。而生尚書。尹三王都。總六師帥。八命四履。投艱難。服勤勞。有猷有守。以至歿代。禮賁於追命。澤流於代官。有由然也。尚書諱國貞。字南華。天資風采。為宗室儀矩。洌如寒泉。嶷若崇山。修身筮仕。動有休裕。開元十三年。明皇帝肆覲東后。柴於岱宗。以公族侍祠。調補綿州參軍事。
暴雨忽至。江流泛溢。公自下位。能禦其災。既堅舊防。仍復故道。累遷岐州錄事參軍。太師苗公太尉房公繼為二千石。皆所引重。御史大夫張倚採訪關中。表為支使。天寶末。林胡覆三川。犯秦關。詔除殿中侍御史。為襄陽郡司馬。且分戎政。公以侍板輿。辭革車。換房陵太守。表課尤異。徵拜長安縣令。風政肅清。改秦州刺史。成命中止。復為長安令。尋遷汴州刺史。未及行。復輟為京兆少尹。天子以公積有誠效。可居大官。累命為河南京兆成都尹劍南西川節度使。其撫周郊。猰㺄方熾。公與太尉臨淮王議曰。河洛為天下衝。且無車賦。比屋安堵。寇將甘心焉。不若虛其邑居。挈以西去。贏糧善地。可俟師期。繇是太尉壁河陽。公次於陜。伐謀銷患。君子推其智。其在京轂。兵火之餘。大命將泛。物力亦屈。而百役煩苦。出於傷痍。公曰。元元愁歎。受命惠養。儻不能曠然丕變。豈副明天子鬱悼之心耶。列上蠲除。悉蒙可報。凡調於人者。去其十九。清靜愷悌。百姓稱之。其鎮岷峨。裔人樂禍。殺嘉榮二州刺史。以開邊隙。公命將疾攻。舉無遺類。明年。昆戎圍我三城。分遣銳師。據便城壁。戒嚴持重。徼其極而擊之。賈餘無前。酣載盡殪。悉獻虜獲。軍無
私焉。鄰壤不靖。偏師叛換。將盜兵符。已據城寺。出車壓境。指顧而平。凡三整武經。而巴蜀軌道。拊循安置。四封畏其威。柄用者沮公勳猷。徵為殿中監。命書既下。不俟駕行。囊被單車。無道里費。取倍稱之息五萬。甫達京師。上嘉而賜之。俾折其券。寇有段子章者。恣睢就戮。方帥以告。語聞。詔公宴見。前席嘉獎。且曰。利兵積穀。皆卿之素也。其無駭庈父之謂乎。朝野嘉其首功。而服其潔已。臨淮王移鎮海岱。長轂在郊。西邊北朔。合淮陽圻父五諸侯之旅。主盟中權。盡護諸將。於是拜戶部尚書河中節度都統使。又以職顓戎重。則風俗不阜。加管內觀察使。權知絳州刺史。公外總方略。內修班制。當強弩之末。無半菽之糧。不忍加賦。飛章未下。猶以憲度為已任。椎剽者斃之。行師諸校。譸張觖望。至是夜暮變起。或以跳驅諭公。公曰。吾之不敏。當死節官下。安敢貳偷。以煩刑吏。亂之剡也。公竟及焉。議者尚其絜矩而哀其不淑。時上元三年建卯月。春秋四十八。是歲改元寶應。至夏五月。寧神於三原縣之北原。詔以揚州大都督府印綬告第。憫其勞也。公本諱若幽。上元中。天子以特立之操。為宗工表率。錫嘉名以更焉。公忠儉誠厚。方嚴密
靜。用儒行憲令。修明事功。大玉不劌。楚金必割。凡歷官二十四。自解巾至握節。勤職十七。其以內庭持書中執法亞丞相。佩兩印以雄外服者。又七命焉。刺房陵之後。五六年閒。車不輟鞅。賦職任功。名聲章明。及公以司徒總輿師。令弟若水。以內府司贊謁。而太夫人福履所介。日陳壽觴。懷黃佩玉。左右溫凊。極魯侯之燕喜。邁張仲之孝友。宜錫壽寵。為人倫龜龍。曾未中身。遭罹凶害。前史稱霍去病亦有天幸。然則命之所賦。有幸焉。有不幸焉。斯不可問已。夫人扶風郡君竇氏。鴻臚丞光之女。揚府長史御史大夫覦之妹也。淑明柔順。克叶公志。家肥族睦。抑有助焉。公薨若干年而夫人歿。有子四人。長曰錡。材器碩茂。潔廉忠肅。遵修訓則。復大其門。入作卿士。出為侯伯。貞元十五年以御史中丞剖符潤州。宣風以宏禮俗。成賦以殖財用。大績茂焉。中邦賴焉。明年就加御史大夫。十八年進禮部尚書。撫封題劍。如公渥命。次曰鑑。蘄州刺史。次曰豐士。鄠縣令。幼曰豐器。長安縣尉。皆有幹裕而屈於年位。今尚書永惟先公丕矩。未刻金石。以德輿嘗叨史職。久掌贊書。知王族大僚之事業。見託論譔。故不敢沒其美。亦不敢溢其言。銘曰。
堯睦九族。漢封同姓。烈烈淮安。乘時佐命。淄川而下。三葉儲慶。乃生我公。紹續先正。時惟宗英。忠智廉清。所至風行。所居理平。山元朱組。既靖蜀京。鏚鉞琱戈。乃主夏盟。交修藩衛。纂服宏大。陟降左右。勤勞翼戴。隱微之閒。乃與禍會。夷途始半。白晝中晦。桓楹羽葆。久閟鮮原。煌煌密章。肅肅絲言。盛德復祉。藂茲後昆。列郡是式。价人維藩。大江南服。考禮修職。五曹十聯。克嗣先德。董是經費。陳之藝極。本於教忠。懋此宣力。伊昔祭器。實銘烝彝。禮則有變。魂遊在茲。連岡陂陀。宰樹參差。悠悠終古。永錫斯碑。
集／總集／全唐文／全唐文／卷五百四／權德輿　二十二／唐故相國右庶子崔公夫人河東縣君柳氏祔葬墓誌銘　并序(P.5128-1)
唐故相國右庶子崔公夫人河東縣君柳氏祔葬墓誌銘并序
貞元十有一年歲在乙亥三月丁丑。故相國安平公夫人河東縣君。考終命於京師安仁里。蓋春秋若干。其孤曰懿伯。號侍輤裧。以十月庚午。返祔於河南某原安平公之舊封。禮也。夫人姓柳氏。代為河汾右族。齊周之際。中書孝公虬。司會景公慶。以匪躬厚行。為北朝名臣。孝公生止戈。後周洛州刺史。洛州孫皇海州長史憬。憬生皇伊陽縣丞璿。夫人之祖禰也。夫人憑積厚之祉。體柔嘉之姿。既笄。歸於安平公。公始以處士納采。至於佩相印。三十年閒。內則彰聞。嘗以命婦宜家。疏封於本郡。又以中宮恤禮。為位於內
朝。齊明以助祭。慈惠以厚下。褕翟五采。副笄六珈。幽閒必聞於法度。侈泰不萌於心術。盛德發於身。而被於族姻。不可詳已。始用和樂。安於隱約。終以淑均。居於顯尊。大君子之家肥道光。其助宏矣。既嬰未亡之痛。深惟出世之法。受微言於順禪師。以蓮華普門。為方寸津筏。宜其永錫眉壽。而為大家。今則已矣。予壹不知夫命也。懿伯為左千牛備身。純孝好學。居喪得禮。長女適宏農楊宏徵。纔半歲。有共姜柏舟之誓。明識令行。倫於古人。幼女以衿褵來歸。共承宗事。故於夫人之道。得周知之。懿伯以陵谷之不可以不識。哀請論撰。大凡以乾元元年合姓。貞元二年受封。安平公薨八年而夫人捐館。其銘曰。
於穆夫人。徽柔淑溫。儀於德門。蹈履內則。六姻是式。藹然慈仁。魚軒煌煌。佩玉鏘鏘。威儀申申。居貧且樂。處貴逾約。其道可尊。不享天年。奄歸下泉。孰司陶鈞。哀此孝嗣。煢然無恃。訴於蒼旻。東周故園。宰樹鮮原。裳帷翻翻。祔於幽穸。刻是貞石。厥聲長存。
集／總集／全唐文／全唐文／卷五百二十二／梁肅　六／為杜尚書祭侍御史文(P.5307-2)
為杜尚書祭侍御史文
惟公天挺貞淳。肅恭溫仁。以禮立志。以道藩身。惟靜惟動。克儉克勤。正直自立。邦家必聞。久侍禁闈。嘉名益振。上曰爾才。監戎於閩。身許九重。禮達三軍。軍中協睦。罔或不親。朱紱煌煌。映於銀章。方期奏報。歸侍天王。外迫炎瘴。內纏膏肓。不永斯年。今也則亡。浮江涉淮。遠窀舊疆。丹旐翩翩。言過維揚。某早接公遊。乃弔公喪。追懷宿昔。感涕沾裳。秋
日淒淒。浮雲無光。敬陳薄奠。悲塞中腸。嗚呼哀哉。伏惟尚饗。
集／總集／全唐文／全唐文／卷五百二十二／梁肅　六／祭李處州文(P.5308-1)
祭李處州文
年月日。淮南節度掌書記殿中侍御史內供奉梁肅。謹以清酌庶羞之奠。敬祭於故處州刺史隴西李公之靈。和氣訢合。乃生靈芝。乃流醴泉。降於人倫。是為俊賢。猗歟李公。有德有言。煌煌九葩。澹澹一源。弱歲含章。典教宏文。聞喜太邱。遺愛斯存。於越於宣。先在西藩。名高蘭臺。風動輶軒。濯纓歸朝。再踐郎官。鴻鵠入冥。白雲在天。或謂盛才。宜管絲綸。潤色謨訓。以垂後昆。官無中人。吾道不興。留滯周南。退守恭陵。剖符於處。美化斯宏。雲油露濡。山靜江澄。解印歸來。考槃是卜。龍沙遊衍。餘干耕鑿。與道為徒。以農代祿。河洛讖緯。桓譚不學。草元法言。揚雄有作。志一窮通。身安淡薄。遇酒便醉。工文且博。脫遺形骸。奄就冥漠。士友殄瘁。翰林凋落。嚶鳴既合。久要乃申。四海兄弟。如公幾人。公去南州。角巾衡門。予集艱棘。哀惸苦辛。眷恤何深。弔問慇懃。江湖𦕈然。書札相因。方期歲暮。以德為鄰。今也則亡。吾誰與親。鄧攸無嗣。桑扈反真。天道茫昧。誰云與仁。嗚呼哀哉。
我圖其室。得公之出。相維茂族。于以納吉。眷彼三星。成之不日。魂而不亡。知此親昵。嗚呼哀哉。季奉裳帷。九原是歸。葬於洛表。路出淮夷。平生歡愛。一慟申悲。已矣夫子。忽乎何之。旨酒盈樽。幽明此辭。尚饗。
集／總集／全唐文／全唐文／卷五百二十五／可頻瑜／德星聚賦　以賢人下會德星上聚為韻(P.5336-2)
德星聚賦以賢人下會德星上聚為韻
惟德星兮。聚于中天。伊賢人兮。集于潁川。人以文而會也。星不言而信焉。彼星惟德。彼人惟賢。不然。安得萃于中夜。格于上元。猗歟陳氏。德必有鄰。展矣乾象。應亦如神。繄伊人之所感。諒皇天之無親。蓋以彰矣星辰。旌乎逸人。人也維何。賢之眾也。星也維何。靈之大者。人之有感。故昭昭而
應上。星之不諂。亦煌煌而臨下。于是太史既奏。潁川斯會。賢之生兮。五百年中。賢之聚兮。五千里內。星見而粲粲爛爛。人集而無小無大。至若雲開天碧。迥然可覿。接青漢之皎皎。含白榆之歷歷。參差其貌。炳煥其色。九霄列而再揚光芒。萬里視而不違咫尺。既含曜而應物。亦昭賢而表德。觀夫天經。嘒彼德星。稟物高遠。垂象青冥。五緯不能亂其色。七紀不能雜其形。明麗乎天。則高而可仰。光燦于夜。亦爛而有靈。且其賢者人之所重。星者人之所仰。伊賢之契星。猶影之與響者也。是故星垂天際。應彼潁上。克明克信。不忒不爽。拂皓月而火微。點晴空而珠朗。借如三星現而在戶。五緯聚而表祚。氣沖斗而劍出。客犯斗而槎度。少微興處士之憂。熒惑感景公之懼。曷若乎名實可久。古今是慕也。則那抑賢人之聚。
集／總集／全唐文／全唐文／卷五百三十一／常仲儒／河中府新修文宣王廟碑(P.5394-1)
河中府新修文宣王廟碑
立於水。成於氣。以位天地。勇於震。奮於乙。是生萬物。天地
之大。萬物之多。若無聖人。誰與準繩。故能範而不過。類而不遺者也。然則乘時設教。必生大聖以首之。庖羲氏甄才煥文。君人子天。神農以之。首於皇而體至道也。軒轅氏推筴命官。度方順紀。顓頊奉之。首於帝而法元德也。夏后氏奠山通川。因地制賦。殷湯繼之。首於王而明大化也。理亂相資。質文代變。洎有周而衰焉。平桓以還。鴻流蕩然。非聖人之述易。羲農之道消矣。非聖人之辯問。軒轅之帝衰矣。非聖人之刪書。夏殷之王微矣。非聖人之作春秋。周室卑而諸侯僭矣。故夫子彰皇繫帝。敘王尊周。首於儒而開大教也。是知前聖之遺風將絕。夫子不得不生。中古之彝訓將興。夫子不得不作。故禮云。百代以俟聖人而不惑也。有天下者。遵其易簡。遡其元命。可以致於清靜。遵其廣大。宏其覆載。可以致於雍熙。遵其禮讓。蹈其夷曠。可以致於和平。苟或失常。滔滔淫源。德滋非而霸功作矣。代易於上。教尊於下。運否於既往。位崇於將來。形於國而達於家。萬樂和而百禮成。郁郁洋洋。與日月而終矣。巨唐教本六經。德懷三古。拯大道於既溺。復醇源於已醨。追諡文宣。顯用王禮。太學之制。形於四方。貞元五年。秋仲上丁。元帥司空侍
中咸寧王渾公。有獻於先師。退而言曰。斯廟也。左廛右署。前軍後府。晨暮之閒。諠闐四起。非肅雍致敬之地。爰命略址於城。得南端安焉。出退食之中財。任閑人之餘力。屬役如素。十旬而成。祠庭有閑。薦設有嚴。衅落之禮行。饗獻之儀具。是則賈之囂薄。師之閱習。吏之譏訶。寂寥於茲矣。噫。我公以身柱國。竭力戴君。齊心孔門。稟奉如在。易曰。化而裁之。默而成之。公氣和陰陽。德會幾義。又曰。其靜也專。其動也直。公志尚純一。行必中正。語曰。文武之道。未墜於地。公有全社稷之勳。合經緯之用。又曰。學之無倦。行之以忠。公有遵理化之勤。及人民之信。古訓是式。新廟奕奕。尊異顯赫。舉集其門也。至哉。小子明朝退飛。幕府獲祐。歎息徘徊。敢揚頌聲。其辭曰。
昭昭五星。元文之經。浩浩五行。元氣之形。維上紀下。災昏祥明。聖人居中。百化適成。五星九元。醇朴不曜。降及堯舜。存乎典誥。文王既沒。孔子乃紹。質文異時。日月代照。肇自開闢。澒洞無跡。考於六籍。窮古盡昔。微禹之功。水土共融。微儒之風。華夷濛濛。大聖同德。垂訓作則。山川九州。禮樂萬國。羲軒之道。夫子明之。百王纘焉。仰而營之。夫子之教。
巨唐興之。皇帝奉焉。式而宏之。皇帝之化。藩翰揚之。司空行焉。敬而將之。肅肅新祠。煌煌盛儀。祀享不失。弦誦以時。儒風載揚。天地同期。
集／總集／全唐文／全唐文／卷五百三十三／李觀　二／貽先輩孟簡書(P.5413-2)
貽先輩孟簡書
僕聞孔宣父云。如有周公之才之美。使驕且吝。其餘不足觀也矣。足下德非古人。何遽相淺。如一及第僕保之久矣。
但與足下論其先後耳。僕長於江表。今未弱冠。自謂來者。晚遭知音。比見吳中人。談足下美不容口。僕外氏河南行軍司馬。舊與足下遊揚善聲。僕每懷殊節。不履常跡。立名委運。求友勝已。是以昨晝徒步。奉尋所居。將拜足下先丈人之靈。問足下不滅之戚。如何稱倦哭泣。輒安牀褥。辭以有疾。坐而誣我。人子喪禮。豈其然乎。僕躊躇愀然。頃乃能去。敬料足下雅度。必以所報之人。云僕貌不瓌傑。衣不鮮麗。前無高車。後無蒼頭。量僕為區區進次之人。而默相遣。若使有一俗士。煌煌輕肥。足下必投袂而起。何疾之稱爾。大丈夫當立天下。何取辱於足下之門。嗟乎李生。斯過也矣。且僕相造重足下。足下非禮見辱。予以深貧交數公。咍僕不已。足下知無所曰疑乖攝夜來計減。請垂加食。罔至毀性。雖未執手。惜虧前意。謹封名紙。以抒末分。書用直敘。拙而不文。月日。某再拜。
集／總集／全唐文／全唐文／卷五百四十八／韓愈　二／進撰平淮西碑文表(P.5550-2)
進撰平淮西碑文表
臣某言。伏奉正月十四日敕牒。以收復淮西。群臣請刻石紀功。明示天下。為將來法式。陛下推勞臣下。允其志願。使臣撰平淮西碑文者。聞命震駭。心識顛倒。非其所任。為愧為恐。經涉旬月。不敢措手。竊惟自古神聖之君。既立殊功異德卓絕之跡。必有奇能博辯之士。為時而生。持簡操筆。從而寫之。各有品章條貫。然後帝王之美。巍巍煌煌。充滿
天地。其載於書。則堯舜二典。夏之禹貢。殷之盤庚。周之五誥。於詩則元鳥長發。歸美殷宗。清廟臣工。小大二雅。周王是歌。辭事相稱。善并美具。號以為經。列之學官。置師弟子。讀而講之。從始至今。莫敢指斥。嚮使撰次不得其人。文字曖昧。雖有美實。其誰觀之。辭跡俱亡。善惡惟一。然則茲事至大。不可輕以屬人。伏惟唐至陛下。再登太平。剗刮群姦。埽灑疆土。天之所覆。莫不賓順。然而淮西之功。尤為俊偉。碑石所刻。動流億年。必得作者。然後可盡能事。今詞學之英。所在森列。儒宗文師。磊落相望。外之則宰相公卿郎官博士。內之則翰林禁密游談侍從之臣。不可一二遽數。召而使之。無有不可。至於臣者。自知最為淺陋。顧貪恩待。趨以就事。叢雜乖戾。律呂失次。乾坤之容。日月之光。知其不可繪畫。強顏為之。以塞詔旨。罪當誅死。其碑文今已撰成。謹錄封進。無任慚羞戰怖之至。
集／總集／全唐文／全唐文／卷五百七十／柳宗元　二／禮部賀嘉禾及芝草表(P.5767-1)
禮部賀嘉禾及芝草表
臣某等言。伏見今月某日內出劍南所進嘉禾圖及陜州所進紫芝草示百寮者。珍圖煥開。瑞彩交映。遐邇偕至。福
應攸同。臣某等誠慶誠賀頓首頓首。伏惟皇帝陛下緝熙至道。保合太和。天惟發祥。地不愛寶。嘉禾擢質。靈草抽英。獻於王庭。唐叔慚同穎之異。薦諸郊廟。班史謝連葉之奇。既呈薿薿之祥。更覩煌煌之秀。豐年斯著。聖壽用彰。飲和之人。歡忭無極。臣某等優游至化。披翫殊姿。慶忭之誠。倍百恆品。
集／總集／全唐文／全唐文／卷五百八十六／柳宗元　十八／晉問(P.5916-2)
先生曰。晉國多馬。屈焉是產。土寒氣勁。崖拆谷裂。草木短縮。鳥獸墜匿。而馬蕃焉。師師兟兟。溶溶沄沄。轠轠轔轔。或
赤或黃。或元或蒼。或醇或䮾。黭然而陰。炳然而陽。若旌旃旂幟之煌煌。乍進乍止。乍伏乍起。乍奔乍躓。若江漢之水。疾風驅濤。擊山盪壑。雲沸而不止。群飲源槁。迴食野赭。浴川蹙浪。噴震播灑。潰潰焉若海神駕雪而來下。觀其四散惝怳。開合萬狀。喜者鵲厲。怒者人搏。決然坌躍。千里相角。風騣霧鬣。斸山抉壑。耳搖層雲。腹捎眾木。寂寥遠遊。不久而復。攫地跳梁。堅骨蘭筋。交頸互齧。鬭目相馴。聚溲更噓。昂首張齗。其小者則連牽繳繞。仰乳俯齕。蟻雜螽集。啾啾潗潗。旅走叢立。其材之可者。收斂攻教。掉手飛縻。指毛命物。百步就羈。牽以荀息。御以王良。超以范鞅。軒以欒鍼。以佃以戎。獸獲敵摧。若是何如。吳子曰。恃險與馬者。子不聞乎。故曰冀之北土。馬之所生。是不一姓。請置此而新其說。
集／總集／全唐文／全唐文／卷五百八十九／柳宗元　二十一／唐故邕管經略招討等使朝散大夫持節都督邕州諸軍事守邕州刺史兼御史中丞賜紫金魚袋李公墓誌銘　并序(P.5955-2)
唐故邕管經略招討等使朝散大夫持節都督邕州諸軍事守邕州刺史兼御史中丞賜紫金魚袋李公墓誌銘并序
公諱某。字某。實惟文皇帝之元孫。別子曰承乾。為皇太子。以藩愛逼奪。危慄致禍。後封恆山為愍王。贈荊州大都督。繼別曰象。蘄春郡太守。贈越州大都督。封郇國公。大宗曰玭。太子詹事。贈秘書監。生廙。尚書左丞。凡四代有土田。居貴仕。公丕承之。以率南服。克荷天庥。繼有功德。公始以通經入崇文館。登有司第。選同州參軍。入佐金吾衛。進太僕主簿。參引大駕。府移為左右神策行營兵馬節度。以為推官。拜監察御史。賜緋魚袋。凡二使。其率皆范司空希朝。進殿中侍御史湖南都團練判官。以寬通簡大。輔治得中道。
府遷主後事。師人愛慕。欲以貞元故事為請。公恐懼抑留。復從浙東為都團練副使。轉侍御史。又徙浙西。如其職。加著作郎。凡三使。其率皆薛大夫苹。刺岳信二州。得劉向秘書。以能卒化黃白。日召徒試術。為仇家上變。就鞫無事。敕笞殺告者。猶降建州司馬。陟刺泉州。會烏𤡈夷刺殺郡吏。毆縛農民。詔以公都督邕州。兼御史中丞。賜紫金魚袋。為經略招討使。既至。則弢弓橐甲。去斥候。禁部內無敢以賊名。使得自澣濯。諸酋長咸頓首送款。放虜獲輸稅奉貢。願比內郡人。遣子吏都督所。人復耕稼。無有威刑。居五月頃。有黑螭鼓江流。壞北岸直城南門。覆船殺人然後去。父老泣曰。吾公其殆矣。嘗合汞流黃丹砂為紫丹。能入火不動。以為神。服之且十年。然卒以是病。暴下赤黑。數日薨。實元和十三年六月十五日。年五十七。僚宰庀事。有緹五兩。無金銀泉貝。幾不克斂。夷人號呼致幣。歸以明年月日葬。祔其穆長安西南高陽原上。夫人陳氏。先公十五年歿。父曇。亦都督邕州終。孤孟輿。愿且文。亞曰仲權。次曰季謀。年自九歲以下。有兩壻。博陵崔行儉。勁峭有立志。滎陽鄭師貞。敏捷能群。皆聞名。銘曰。
文濬維祥。實亘實延。冢讒不嗣。宗以支傳。郇公克庸。詹事繼賢。湜湜左丞。惟道之宣。公寬且惠。以教則順。五參戎政。二佩郡印。師歡民愛。克懷以信。詖辭告訕。卒白其訊。烏𤡈猖狂。盜海剽山。帝命平南。逖彼群蠻。虎龍煌煌。英蕩是將。舟之金玉。以為公服。公既蒞止。告以文理。推義赴仁。弢弓服矢。闢是垣壘。完其父子。復我邦賦。弛予卒士。貌不功矜。情不伐喜。蠻人涕懷。投刃以俟。方底成績。蟲孽告妖。悍石構災。升屋而號。椎䯰卉裳。來賻來觀。膴膴鱗原。祔之顯魂。松柏芊芊。封域安安。代有高墳。堯文之孫。
集／總集／全唐文／全唐文／卷五百九十四／陶拱／五色比象賦　以車服有制示不徒設為韻(P.6008-1)
五色比象賦以車服有制示不徒設為韻
聖人以王命之施。官秩之設。貴有品類。賤有等列。望之可辨。非旌表而焉知。出而自殊。宜車服之有別。於是招繪素之黨。召彩筆之徒。程亂目之眾色。寫外物於百夫。以侯伯子男之服為飾。以山龍華蟲之象為殊。莫不煌煌熒熒。奕奕煜煜。青為山兮嶢嶷而爭峻。赤為火兮赩熾而含燠。粉米以純白而璀璨。宗彝以太元而黝儵。綷一作翬而為羽。則振迅而對飛。暈而為龍。則跨騰而相逐。蓋上古之禮制。亦當今之法服。必謂美妙無盡。精微有餘。侔桂月之規。縱麗天而莫勝。擬海藻之質。雖摛文而不如。實逞巧之無比。信取象而靡虛。豈徒用別於涖職。蓋亦或施於乘車。懿其創自於心。成之在手。或大之者不遺其美惡。小之者不失其妍醜。此實權等於真宰。功齊於妙有。所以作國家之程式。辨王臣之印綬。歷萬代之恆規。經百王而共守。不然者。法
實紛糾。制有允休。何必假其彩色之炳煥於君子之衣裘。合九章之物者則寫。非五等之服者則不。故往代垂模。明君立制。一則爵命之易辨。一則制容之昭麗。宜乎嘉其義。重其事。佐盛禮而罔易。垂後代以永示。信哉表德之為良。亦美作者之深意。
集／總集／全唐文／全唐文／卷五百九十四／張復元／太清宮觀紫極舞賦　以大樂與天地同和為韻(P.6009-1)
太清宮觀紫極舞賦以大樂與天地同和為韻
樂者所以諧萬國。舞者所以節八風。故元宗致紫極之舞。朝太清之宮。俾觀舞以知德。德以容備。省風以作樂。樂以文同。吾君纘道紀。修祖功。將有事以朝獻。必斯舞之是崇。方其一人在庭。群后列位。奉常執禮以恭命。太樂陳儀而蕆事。望聖主以龍升。見舞童而麏至。舞之作矣。應其度而展其容。樂乃徧焉。動於天而蟠於地。其始也。顧步齊進。蹁躚有序。既乍抑而復揚。遂將墜而還舉。始躡跡以盼睞。每動容於取與。陳器用之煌煌。曳衣裳之楚楚。觀乎俯仰迴旋。乍離乍聯。輕風颯然。杳兮俯虹霓而觀列仙。飄颻遷延。或卻或前。清宮肅然。儼兮若披雲霧而覩青天。惟紫也。取紫宮之清。惟極也。明太極之先。用之則邦國之光備。施之
則中和之氣宣。徐而匪濁。比上帝鈞天之樂。靜而不過。小圜丘雲門之和。亦何必持彼羽旌。方聞乎得禮。執其干戚。然後為止戈。彼延陵空歎於象箾。宋玉徒美其陽阿。詎能合天地之大德。調陰陽之大訛者乎。洪惟我后。遵祖為大。道其樂使萬物無不宣。飾其容使兆人無不賴。客有觀而作頌。願播之於九域之外。
集／總集／全唐文／全唐文／卷六百五／劉禹錫　七／唐故衡州刺史呂君集序(P.6111-2)
唐故衡州刺史呂君集序
五行秀氣。得之居多者為雋人。其色瀲灩於顏間。其聲發而為文章。天之所與。有物來相。彼由學而致者。如工人染夏以視羽畎。有生死之殊矣。初貞元中。天子之文章。煥乎
垂光。慶霄在上。萬物五色。天下文人。為氣所召。其生乃蕃。靈芝萐莆。與百果齊圻。然煌煌翹翹。出乎其類。終為偉人者幾希矣。東平呂和叔。實生是時。而絕人甚遠。始以文章振三川。三川守以為貢士之冠。名聲四馳。速如羽檄。長安中諸生。咸避其鋒。兩科連中。鋩刃愈出。德宗聞其名。自集賢殿校書郎擢為左拾遺。明年。犬戎請和。上問能使絕域者。君以奇表有專對材膺選。轉殿內史。錫之銀章。還拜尚書戶部員外郎。轉司封。遷刑部郎中兼侍御史。副治書之職。會中執法左遷。緣坐出為道州刺史。以善政聞。改衡州。年四十而歿。後十年。其子安衡。泣奉遺草來謁。咨余敘之。成一家言。凡二百篇。勒成十卷。和叔名溫。別字化光。祖考皆以文章至大官。早聞詩禮於先侍郎。又師吳郡陸贄。通春秋。從安定梁肅學文章。勇於藝能。咸有所祖。年益壯。志益大。遂撥去文章。與雋賢交。重氣概。覈名實。歆然以致君及物為大欲。每與其徒講疑考要皇王富強之術。臣子忠孝之道。出入上下百千年間。詆訶角逐。疊發連中。得一善輒盱衡擊節。揚袂頓足。信容得色。舞於眉端。以為桉是言。循是理。合乎心而氣將之。昭昭然若揭日月而行。孰能閼
其勢而爭夫光者乎。嗚呼。言可信而時異。道甚長而命窄。精氣為物。其有所歸乎。古之為書者。先立言而後體物。賈生之書首過秦。而荀卿亦後其賦。和叔年少遇君。而卒以謫似賈生。能明王道似荀卿。故余所先後視二書。斷自人文化成論至諸葛武侯廟記為上篇。其他咸有為而為之。始學左氏書。故其文微為富豔。夫羿之關弓。惟巴蛇九日乃能盡其彀。而迴注鷃爵。亦要失中於尋常之間。非羿之手弓有能有不能。所遇然也。後之達解者推而廣之。知余之素交。不相索於文字之內而已。
集／總集／全唐文／全唐文／卷六百十二／崔群／元和聖文神武法天應道皇帝冊文(P.6182-1)
元和聖文神武法天應道皇帝冊文
維元和十四年歲次己亥七月丁丑朔十三日己丑。攝太尉金紫光祿大夫檢校司空兼太子少保上柱國鄭國公食邑三千戶臣綬及文武官五千七百一十八人等。臣聞惟天惠人。惟元后作人父母。大寶曰位。至公者名。帝皇尊稱。肇自三五。其義尚矣。堯舜禹湯。文武成康。垂於典籍。為萬代法。非名歟。殷有天下。武丁大其業。周有天下。宣王嗣其訓。在漢七葉。亦稱盛強。中興之美。與我不類。皇唐統天二百有二載。祖宗重光。四海一家。禮文憲矩。章卓大備。元符昌歷。畀付有在。洎我后之握圖也。齊心於穆清。垂意於大寧。文昭武烈。冠今邁古。始負固不若者。莫匪顛踣。輸忠來附者。克保蕃祉。天寶之季。孽臣干紀。靈誅亟掃。餘氛未
弭。兵不得戢。六十五年於茲矣。元和致理。思櫜弓矢。睿謀前定。所向風靡。兩河既清。泰階砥平。戴白之老。欣感出涕。不其盛歟。伏惟睿聖文武皇帝陛下德配天地。明並日月。嚴薦於宗廟。盡敬於郊禮。孝通於神祗。仁浹於動植。內睦於九族。外懷於四夷。乙夜觀書。日昃聽政。恤刑懋賞。劭農勸學。歷選列辟。英聲茂實。其何以加焉。日者顓不龔。告讓罔悛。疑任下推誠。出師徂征。玉壘金陵之遐阻。懸匏營邱之險闕或肆於都市。或懸於藁街。其餘瑣細。蓋不足紀。上以攄列聖之憤。下以叶千齡之慶。然後闢四門。貞百度。會㝢縣之玉帛。旅梯航之貢篚。咸曰。不圖貞觀開元之化。復睹於今日矣。陛下勞謙祗畏。不自暇逸。讓德於上天。推功於群臣。訪闕政。修墜典。不以龜龍為瑞。以賢俊為瑞。不以珠玉為寶。以慈儉為寶。卓哉煌煌。信可假元穹而蟠厚載者已。是宜尊徽名。膺顯號。以光於典冊。以順於人心。以答於天意。不可辭也。臣又聞之。居安思危。納諫盡下。遠讒慝。旌讜直。愛養黎庶。敦尚樸素。斯皆高祖太宗順宗之遺訓也。而陛下躬行之。造次必於是。寤寐必於是。實萬姓之福。無疆之休。僉曰。功成而禮不崇。德廣而名未稱。臣子之罪
也。於是百辟卿士。藩衛耆耄。稽首上言。至於四三。陛下深秉謙沖。詔諭往復。不得已而從之。伏以紀年之盛。冠於大號。厥有舊典。書不云乎。乃聖乃神。乃武乃文。傳曰。惟天為大。惟堯則之。則法也。王者昭事上帝。取法於天。道德經曰。天法道。道生一。唯上聖至德。兼則利物。行清淨自然之道。為能應之。臣等不勝大慶。謹奉玉冊玉寶。上尊號曰元和聖文神武法天應道皇帝。伏惟陛下景福是膺。如日之升。雖休勿休。翼翼兢兢。對越鴻名。丕赫成能。萬壽百祥。罔不豐登。天祚聖唐。惟聖丕承。臣綬等誠歡誠躍頓首頓首謹上。
集／總集／全唐文／全唐文／卷六百十四／鄭澣／敕修應聖公祠堂碑(P.6195-1)
敕修應聖公祠堂碑
伊昔隋氏不綱。海水群飛。必有真人。乘弊而起。我高祖太宗。提劍義動。謐寧亂略。釐天緯。紐地維。叱咤而日月貞。風雲動。壹戎而帝道光。將材出。神祇奔讋。不復後符命。謳歌盼響。所以叶嗜欲。元合岐陽之蒐。高捐盟津之會。墜塗炭者戡定。塞壺漿者勞徠。煌煌乎天人之表。以蘇品彙。或哲而謀。或幽而明。陶埏陰騭。用啟眷佑。矧草昧之中。睿作已張。化而為大猷。而布後嗣。意者廓天統。扶土德。神功不能戢其貺。靈鑒不得遁其形。理可明徵。道邁先覺。時則霖沴方作。饋餫不給。曠若彗掃。霅然鏡開。華髮逶迤。告語濟師。佳里社鳴。濁河清。秦星聚。素靈出。擬諸斯瑞。不是過也。噫。桀有昏德。三苗亂常。逮於逐蚩尤。掃攙搶。幽贊不違。咸是
物也。故能吉蠲之明祀。視諸侯之徽數。赫赫天寶。於以報功。澣曩時官謬紫微郎。將命大鹵。霍鎮之下。壽宮不騫。敢鏤菲詞。以恢王業。其銘曰。
崇山巖巖。晉分所瞻。唐風泱泱。景祚悠長。俯僂白衣。契幽洞微。揭日無私。我建義旗。昔告趙符。今導六龍。干戈之兆。脫劍之幾。勒諸崢嶸。以永光輝。
集／總集／全唐文／全唐文／卷六百十五／庾承宣／無垢淨光塔銘　并序(P.6210-1)
無垢淨光塔銘并序
昔如來以善惡無所勸。為之說因果。修因果者無所從。為之存像教。像教設而功德爰立。因果著而報應彰明。至於
聚沙。亦獲多福。矧闕二字縱廣之高大。其功德曷可思量哉。惟唐貞元己卯歲孟夏四月旬有九日。聖君降誕之辰也。煌煌乎溥天之大慶。率土之盛事。窮祥絕瑞。略而不談。人神幽贊。品類歡樂。闕一字自京邑。達於海隅。各獻珍寶。以賀昌運。先是觀察使柳公監軍闕一字魚公相與言曰。聞夫西方之聖者闕一字崇福之本。至仁之教。故報君莫大於崇福。崇福莫大於樹善。樹善莫大於佛教。教之本。其在浮圖闕三字今皇帝道邁往初。澤漸無垠。天下之人登壽域樂太平者。二十有一年於茲矣。含氣之類。尚猶知感。矧臣子之心。當於茲辰焉。於是會釋徒。謀建置。作為浮圖。以塔名之。夫塔者。上闕一字諸天。下鎮三界。影之所蔭。如日月之照。破昏為明。鈴之所響。如金石之奏。聞聲生善。如是諸福。盡歸闕二字謀之既臧。相顧踊躍。願力闕一字果。事無不諧。齋心至諴。三卜皆吉。相地面勢。依山憑高。標勝概於南方。跨上游於福地。食王祿者樂於檀施。荷帝力者悅而獻工。役無告勞。功用斯畢。皇帝嘉焉。御扎題額。錫名貞元無垢淨光之塔。屹然峻然。高立雲外。露盤而星象可接。金牓而鸞鳳交馳。從何處生。如踊諸地。侔金剛而難壞。與劫石而齊堅。取舍
利以置其中。闕三字以表其外。俾夫觀覽者名號斯識。瞻禮者利益居多。異夫經營之初。墾鑿之始。周其基址。下現盤石。五色闕六字意將靈祇先有所待。盤石之上。又生異表。瑩澈冰淨。淋漓玉顏。如物之牙。粲然攢植。訊諸博識。得未曾有。非闕一字孝之感動。神祇之協贊。則何以有斯靈異乎。況河東公以仁德鎮撫。海隅厎安。魚公以忠闕五字輯睦。二臣協心。一方康寧。建彼崇塔。赫然丕績。上以資大君無疆之福。下以遂眾生闕九字亦至矣。盍刊諸貞石。以示於將來。小子備從事之末。奉銘敘之命。豈知竺乾之道。空為闕二字之闕三字
瞻彼靈塔。巍巍崇崇。疑自地踊。若將天通。作鎮海隅。高標閩中。影護下界。形儀太空。金盤闕十字贊茲盛功。侯其建之。臣子之忠。闕二字福之聖壽無窮。
集／總集／全唐文／全唐文／卷六百十五／邱絳／常山郡王田緒神道碑(P.6215-2)
常山郡王田緒神道碑
維天以五星辨經紀。維人以五常垂教化。奉天者皇王。牧民者侯伯。故五星失次舍而天綱乖。五常悖倫理而人紀壞。非夫人神厭禍。天地合德。俾降英傑。以靜邦家。則無以正綱紀。成教化矣。皇唐九葉。今上馭歷之五載。得佐命戡難之臣。曰田公諱緒字某。北平盧龍人也。系自唐虞。盛德載世。祚於全齊。醇仁酣和。衰周鼎遷。暴嬴璧返。劉項角逐。正者得之。則齊王橫去國隕身。與義終始。議郎疇立功逃賞。興讓澆薄。十數世家於北邊。議郎即公之十五代祖也。至皇鄭州別駕璟。生公大王父安東合都護贈戶部尚書。有遮虜護塞之勳。而生不登貴位。加之以齊王之秉節。議郎之遺榮。濬源茂本。故尚書克生太尉承嗣。歷檢校戶部尚書兼御史大夫魏博貝相滄德州節度度支營田觀察處置等使尚書左僕射司空同中書門下平章事兼魏州大都督府長史。封鴈門郡王。歿贈太保。累贈太傅復魏州
大都督。公太傅第六子也。乘博厚之慶。得堅剛之氣。君臣之大節。理亂之形兆。實天賦不言而知。侯王之姿。見於童孺。太傅朗識。異而器焉。以諸侯之嫡拜京兆府參軍兼五領騎士。深得將略。鳴弓上馬。雄稜挺然。無何。太尉寢疾。或以措置故事。不歸於公。聖朝載懷輯綏。永顧勳績。爰命從子。俾侯於蕃。既履四封。乃遷六官。付畀於天。威惠在已。主恩寵章。赫赫煌煌。孝未昭而忠隳。正不悟而邪及。志惟悖德。動則無名。是以河朔塵飛。隴右霧塞。青兗既叶。幽冀未同。見多壘於魏郊。發天兵於隴坻。曠日持久。連年不平。履危者若安。處禍者皆樂。囂然相視。孰辨其非。公斷天下之疑。達天下之務。以為君親可報也。世德不可墜也。犯是二者。生將何為。於是欷歔流涕。冀其感寤。靡有虛日。而無正言。及京師變生。翠華順動。人望愈惑。堅不可離。星辰之間。戎帥薨謝。師人將士。退迫公理軍。公清望威名。眾所欣戴。且曰吾先公太傅之冢子也。仁而能斷。嚴不至殘。當去禍就福。化危使安。敢以死請。期乎息肩。公雖懇辤。人實誠奉。於是三軍之裨將。列城之守宰。及士吏卒伍。大和會於旌門之外。而聽命焉。公乃陳其逆順。曉其利病。西嚮稽顙。如
對天顏。萬人歡呼。式抃且舞。受公相誓。如履夷途。曾不崇朝。而獻狀行在。於時黃屋南巡於巴濮。元兇僭盜於鎬京。握兵者鱗差。失節者踵武。公挺身禍敗。拔跡危難。掃氛祲之未開。定危疑於已變。乃分遣寮屬。結約諸侯。迴成德向闕之心。合昭義勤王之志。雖漁陽之勁悍。北虜之猖狂。公精誠籲天。銳氣蟠地。能走馬實於魏壤。覆朱滔於貝邱。希烈勢孤。賊泚援絕。訖於收復。經啟自公。巍巍碩勳。孰與公比。由是捷書上聞。未幾而降優詔。拜魏博節度管內支度營田觀察處置等使銀青光祿大夫魏州大都督長史兼御史大夫。君臣之契運。昭泰之元符。千載一時。灼見茲日。及六龍駕返。九有風清。然後議刑賞。頒慶賜。則公之茂績。結於宸衷。即日加工部尚書。節度等使如故。上復以麾幢之任。賢賢也。腹心是託。親親也。親賢之選。簡於帝心。賜公姻戚。尚嘉誠長公主。公主肅宗文明武德皇帝之孫。代宗睿文孝武皇帝之子。今上之妹。玉潤貞質。蘭芳粹容。德配元臣。道光卿族。降自九天。歸於列藩。獎納忠之誠。重匡戴之績。由此見公之寵畀群后也。昔漢張敖曹窋。皆因緣戚屬。稱榮主第。若公之分茅胙土。樹牙推轂。上自振古。迄於
聖朝。一人而已。尋遷尚書右僕射。特封常山郡王。食邑三千戶。明德也。改封鴈門。真食五百戶。襲慶也。公惠訓封圻。桉部師律。恢皇威以勉群師。敷渥澤以潤蒸人。禮讓興行。廩積斯實。修整人紀。統和天常。夷難戴君。每為己任。朝廷褒是休烈。爰咨弼諧。以本官就拜同中書門下平章事。公既參廟謀。又統兵柄。方將刳胎禍之未兆。措理本於永貞。張三光之明。調六氣之府。致君堯舜。身作夔益。豈獨鎖結燕趙。連衡齊魯。嘉言有聞。而遽嬰寢疾。以貞元十有二年四月十日。薨於戎府。享年六十有三。天子震悼。不臨朝者三日。列辟相弔。邦人大慘。即日詔遣尚書職方員外郎房挺。申賻襚之恩。備君臣之分。追是勳伐。冊贈司空。詔書褒寵。禮加常典。不踰時而命公令子節度副使兼都知兵馬朝散大夫試光祿少卿兼御史大夫季安。纂厥戎政。式光茂烈。雖哀過乎禮。而義貴從權。寧息魏人。藩翰王國。稟君之命。移孝作忠。生而顯榮。歿有遺祉。薰灼今昔。在公一門。越以其年十月四日。葬我公於魏州貴鄉縣金堤鄉吳河原。邇先太傅之塋。禮也。嗚呼。公精彩朗徹。志氣雄厲。性通事表。心達化權。二十總戎。三十作相。俾魏博為順本。功以
之高。奉家國於正初。孝以之大。忠孝斯立。福壽攸歸。何蒼生失望。國棟斯折。古今之恨。可勝言哉。公有子三人。長曰孝和。朝散大夫使持節澶州諸軍事澶州刺史兼御史中丞充本州防禦使。少曰季直。朝議郎殿中侍御史內供奉銀青光祿大夫檢校工部尚書兼魏州大都督府長史御史大夫充魏博相貝澶衛等六州節度管內支度營田觀察處置等使。季安。公之次子也。十五授鉞。為唐名臣。固河山葉奕之封。奉貴主慈嚴之命。光闡前烈。其不朽與。公左右王家。厎靜藩閫。功勳大略。書於惇史。若乃垂休聲於開國之地。申罔極於元侯之恩。刊勒豐碑。光顯舊壤。門人之事也。追慕恩顧。直而不文。其辭曰。
三光昏霾。兩儀否閉。爰資英傑。用贊開濟。天人合符。斯人命世。其一塞直盧龍。山橫紫蒙。元精委輸。慶發於公。其勳惟茂。其德惟崇。其二建中季年。兩河難作。淮圻怙亂。燕趙濟惡。洶洶鯨奔。狺狺獸搏。其三翠華順動。關右塵飛。戎輅載駕。苞茅不歸。且懷疑顧。孰就是非。其四時惟我公。拔跡艱阻。率彼叛徒。悉為王旅。白日精貫。丹誠自許。其五婪婪燕寇。嗇禍稱兵。動搖東夏。應援咸京。旌旗蔽野。獯虜連營。其六公仗天威。
修鄰叶志。忠見於時。泰生於否。十萬姦兇。一敗塗地。其七帝嘉殊績。乃授藩維。輯寧有土。惠訓成師。威令自肅。仁風載馳。其八乃作官師。真食茅土。窮寵極貴。封王尚主。恩光顯融。獨映今古。其九既司右揆。爰作上台。皇猷允穆。俗阜爰來。人望匡弼。天胡降災。其十冊贈司空。念深宸扆。道則致君。人而知子。帝命元侯。傳封四履。其十一高墳峨峨。先隴之旁。河掃通氣。沙麓連岡。歿而可作。公其不亡。其十二
集／總集／全唐文／全唐文／卷六百二十一／林益／五星同色賦　以天下偃兵無為而理為韻(P.6272-1)
五星同色賦以天下偃兵無為而理為韻
惟聖御極兮。惟德動天。神超象表兮。功軼帝先。和氣鬱以交暢。休風裕乎上元。耀貞明於日月。紛輕靄於雲煙。九星不改而仰止。五緯相次而燦然。若乃歲位在木。辰見於水。熒惑表火正之中。太白應金方之紀。鎮實土德。黃為中美。惟我皇之至聖。信體元以合理。萬國同風。三光叶晷。巖廊有謐。垂衣之化炳焉。蠻夷自清。戢戈之日久矣。帝有孚而昭應。天何言而效祉。登觀臺以書於宣夜。徵瑞典載叶於聖期。仰三辰之焜燿。表六合之雍熙。惟皇王之同德。彰福應之允滋。可以對越郊廟。紛被歌詩。瞻彼景瑞。侯其褘而。
昭回於天。垂象於下。迴列躔次。遙通分野。或表異於歲登。乃呈休於王者。觀五行之秀氣。與一月而齊明。同色已傳於堯歷。聚井更弭於漢兵。足使皇圖有耀。史牒增榮。天凝兮瑞彩。聖稟兮休符。映天津乍疑於流火。寫漢浦更類於沈珠。煌煌則耀衡碧落。歷歷則光含白榆。惟列宿之自拱。倬前古之所無。夜何時兮其未返。天之迴兮光已遠。隨斜漢而影移。落堯城之更晚。星兮懸倚蓋而垂休。伯也知靈臺之已偃。聖上事無事。為無為。精流緯象。繇入熊羆。猶下弓旌之詔。俾收巖穴之奇。夫或不敏。備謳歌於聖代。與帝力之何知。
集／總集／全唐文／全唐文／卷六百二十三／熊執易／武陵郡王馬公神道碑(P.6289-2)
武陵郡王馬公神道碑
大唐將軍能扶贊神武斬艾不王者。曰太尉扶風王。薨二十二年。而長子蔚州牧御史大夫武陵王鉞。自朔易歸葬於萬年銅人原。貞元戊寅歲五月六日克窆焉。禮也。嗚呼。自代宗末洎今上貞元。二紀之間。所求乎高明昌盛之家。伯仲肯構之力。而能保勳烈於上。繼事業於下。包前慶以滋大。食舊德而日新者。蔚州有焉。公諱某。字某。其先茂陵人。在堯舜揖讓之盛。則庭堅作士。而五刑五流克明。伯益作虞。而草木鳥獸咸若。在殷周質文之際。則造父啟封而
秦始大。宣孟作忠而晉蕃衍。此其泉源之奧焉。洎炎靈反動。伏波為漢室天柱。文教中興。南郡為孔門木鐸。此其祖宗之表焉。在皇朝松安嶲鄯四府都督隴右節度加郿鄜三州刺史右武左武二衛大將軍扶風公食邑千戶贈光祿卿府君諱正會。公之曾祖也。左司禦率府兵曹參軍贈太子少保府君諱晟。公之皇祖也。四鎮北庭涇原鄭潁等節度使開府儀同三司尚書左僕射知省事兼御史大夫扶風郡王贈司徒太尉府君諱璘。公之烈考也。於戲。在元宗時。太尉仗劍萬里。建績二庭。實獵邊陲。振揚公閫。七戎六狄。莫敢內侮。蓋神貺靈慶。公生伊西。實忠精是感也。在肅宗時。太尉乃唱大義以踰絕域。提一旅以應王師。既清西夏。乃定有洛。功蓋郡帥。勳在二京。公與母弟績。戀於大荒。來寧上國。覩茲盛業。實勳烈有嗣也。在代宗時。太尉乃總大兵。居上將。載雲旗。控朔陲。旄頭銷於舁穀。蟻聚遁於虎落。業揮而載。氣讋戎旃。火烈其威。金聲方革。羶腥不敢邇邊者十年。公實耳目旌門。手足閨壺。萬鍾之賦。自我以財成。七校之雄。多予以暢遂。實父蠱裕而天寵浹。內行積而公議歸也。故公自初命四遷至太子左贊善大夫。歷光
祿少卿左驍衛將軍。從祖司徒節制太原。奏統中軍兵馬。拜左衛將軍武陵王。尋加御史丞。丁內艱。起復右衛將軍兼雲州刺史大同軍使。遷代州刺史石嶺鎮北兵馬使代北軍使。為本道所請。復將中軍兼御史大夫。遷蔚州刺史橫野軍使代北都知兵馬使。嗚呼。公之致身也。以言乎天性。則挺奇表於勁俗。叶嘉慶於神州。徇國可以彰忠。克家可以明孝。以言乎朝容。則階貴冑以統環衛。著通籍以履周行。仍朱戶可稱。赫翼宸居。是謂嚴重。以言乎邦政。則本慈惠以撫三郡。導滋殖以厚萬人。乘塞寢柝。智也。告終罷市。仁也。以言乎戎律。則盡瘁以被乎戰陣。戮力以承其師帥。書功在代郊。可不曰勇哉。啟手足歸全。可不曰果哉。總眾美而可覆。恤平昔其如在。藹有茂實。念無媿辭。夫人南陽郡樊氏。故侍御史衢州別駕晁之女。之死之歎。母天莫移。嗣子前汾州平遙尉澹。次泳湘漸汭深。免喪之哀。心目皆瞿。長女歸濮陽吳會。次服沙門之教。次歸汝南周邕。洎幼女三人。婉稚年以室處。公之令弟皓。右神武軍將兼御史中丞。稟天策以警紫垣。統禁旅而環黃屋。貞忠一德。同力帝家。存沒永違。茹哀天壤。次晞。前太常寺奉禮郎。次煜。
前揚州參軍。並擢宏文館明經。盛矣夫。光祿之威憺西陲。少保之道高齊俗。太尉之神扶聖祚。君侯之惠敷朔郊。將軍之忠衛宸極。君子曰。田宗三王。彼可全矣。石氏萬石。我何謝焉。嗚呼。非夫人明柔慈愛。孰撫吾室。非愛弟仁厚忠肅。孰昌吾族。而諸孤能承佐先軌。懼隕厥問。周爰叔父之仁旨。載揚景行之遺烈。敢稽代緒。以表道周。銘曰。
將星有耀。燭天煌煌。武庫多材。我宗最良。在昔光祿。登壇保疆。乃擁節旄。以扼河湟。左袵畏慕。右地雄張。降及司徒。其道大彰。遭德孔艱。致命一匡。既復區夏。乃軌豺狼。彤弓專征。元戎啟行。實倡九牧。以定四方。賢哉長嗣。居焉廟堂。庸勳是承。父子皆王。再秉龍韜。中軍以揚。出授魚符。北地周康。古人有言。遏逸前光。令子罔愆。繼序不忘。精騰魄復。天望地藏。高墳揭然。豐碑在旁。雨露既濡。松柏蒼蒼。獨有代功。著於縑緗。
集／總集／全唐文／全唐文／卷六百二十三／韋渠牟／商山四皓畫圖贊　并序(P.6292-2)
商山四皓畫圖贊并序
故人清河房茂長刺商山。成簡靜之化。曰。隱居之類也。畫茲圖以貽予。緬乎沈吟。想似之不足。故為文以懿之。詞曰。
煥煥煌煌。為圭為璋。孰光乎不耀之光。幽幽深深。為山為林。孰繫乎不繫之心。足知乎虛室生白。元門不關。流水去住。清風往還。豈比夫稷契在世。巢由在山。一物有累。兩心不閑者哉。閑之謂何。簪裾薜蘿。本不干我。豈云其他。熙熙忻忻。與時為春。匡漢避秦。惟茲四人。於德之鄰。不孤其身。於澗之濱。不迷其津。繪事後素。孰知其故。想像儀形。念茲丹青。煜煜紫芝。深谷逶迤。俛仰今古。空林住時。鳳豈無德。鸞皆有群。出處語默。商山白雲。
集／總集／全唐文／全唐文／卷六百二十四／馮宿／星回於天賦　以數將紀終歲且更始為韻(P.6299-2)
星回於天賦以數將紀終歲且更始為韻
天其運乎。歲聿云莫。彼星回而斗建。實維新而去故。攝提克正。無聞黍累之差。懸象著明。不忒陰陽之數。仰觀蒼蒼。悠久且長。一十二分終而復始。二十八宿巡而有常。各安其位。各正其方。每披雲而見質。恒耿漢而流光。淩霜晣晣。燭夜煌煌。瞻彼星之回復。知改歲之方將。豈不以式遵晷度。無失綱紀。縱橫其狀。逐青陽而左旋。璀璨其容。候招搖而東指。匝四氣而為度。臨萬戶而可視。聖人所以參象於躬。考正極中。天蓋高而道遠。星且回於歲終。悠悠積氣。奕奕長空。潛應歷以相授。若循環之不窮。且運故無窮。時亦有替。三光垂其極。四序成其歲。必當觀大象以立規。驗周星而取制。方今時惟行夏。令無苟且。帝感於天。而克保休祥。星回於天。而不乖次舍。故得律應時貞。昭回上清。星歸其本。歲亦將更。遵舊紀而無謬。反初元而作程。則有博古之士。學於太史。觀歲杪而星窮。知有卒而有始。於是徵月
令以揮翰。談天經而賦美。
集／總集／全唐文／全唐文／卷六百二十四／馮宿／大唐昇元劉先生碑銘(P.6304-2)
大唐昇元劉先生碑銘
維皇王能自得師。以臻至理。維道德克輔於代。且非常名。
天啟聖唐。運興我李。於赫肇祖。實惟元元。高宗振其風於前。明皇張其教於後。十有三葉天子曰敬宗文武大聖廣孝皇帝。宏清靜之旨。以浸天下。闡無為之宗。以凝海內。寶歷二紀秋八月甲子。躬法服。御內殿。北面執弟子之禮。受道於昇元先生。大矣哉。斯所以貫三才。籠八極。澤及中外。仁加動植。播中和。贊恭默。昌聖緒。垂帝則而已。翌日。下明詔加先生之號檢校光祿少卿。自內道場送歸於元真之觀居。命兩街之緇黃。前馬夾路。以引以翼。萬眾榮觀。以為崆峒之請。瑤池之宴。曾莫我若。先生姓劉氏。諱從政。生於河南緱氏。家世奉道。彰於前朝。而先生超然韙如。角立秀出。志學之歲。辤親就師。視冠冕如桎梏。顧聲名猶涕唾。夫其洞達元解。知來藏往。體於虛而觀其妙。守其樸而反於機。由是采氣於三清。吸精於兩曜。和光於萬有。委蛻於重元。始事河內張君通元。次師中嶽邢君歸一。二君之傳授。真筌祕訣。色授神與。而上至於東晉楊君。凡十四世。其實皆關鍵之固。鉤鎖之密。莫得而窺。至是而悉歸我焉。宜其當元門之尊。以師道自處。先生棲於王屋。不啻一紀。其後受請遷居都下。又承詔至於京師。化隨躬行。名出心隱。故
傳法紫宸之後。竟遂東還。今上端穆清之居。緬汾水之想。將召舊德。而咨要道。吾師知之。私於門人韓貞漼曰。吾將解去。先告之期。蓋大和四年某月林鍾其日癸亥。其春秋七十有八焉。嗚呼。蘭薰膏明以自迫。鶴駕霓旌而難駐。貞漼與東夏弟子若干人。及關中弟子葉守中等若干人。以為吾師之不可攀援者。真氣粹容。至如章施紀述。追琢翠琬。使將來瞻之仰之而不怠。宜在乎文。憑文以導心。因心以成志。謂宿嘗奉几杖。熟遊牆藩。俾為銘而揭焉。且慰夫飡霞遁俗者之懷。煌煌二都。各樹其一。其辭曰。
內天外人。保和嗇神。道之宗兮。乘飆駕欻。無象有物。元之功兮。我后敬皇。灼其耿光。慕崆峒兮。吾師昇元。法於自然。繫橋松兮。洪惟武文。懿此正真。紹光風兮。金關玉堂。靈符寶章。闢中宮兮。出自幽谷。賓於黃屋。翊九重兮。開陽闔陰。忘形守心。沃宸聰兮。出日入月。騰淩滅沒。靡不通兮。脫俗遁代。并包覆載。皆可容兮。控鶴轡龍。倘佯高空。躡前蹤兮。捐巧棄智。挈誠去偽。順至公兮。戴君奉親。後巳先人。福乃鍾兮。洛都應召。京邑承詔。隨西東兮。泊然泉渟。油然雲行。恣所從兮。從之在勤。道將自親。滋益恭兮。為而不殆。績用
斯倍。吉以逢兮。法施經流。通明達幽。播無窮兮。功滿行圓解形默然。示有終兮。谷神不死。蟬脫而巳。何哀恫兮。鳩血誠而圖石刻者。伊貞漼與守中兮。
集／總集／全唐文／全唐文／卷六百二十九／呂溫　五／凌煙閣勳臣頌　并序／許譙公紹(P.6348-2)
許譙公紹
群動相食。血流中原。譙公夷陵。豺虎為鄰。列境連城。火炎煙昏。皎其一邦。如玉不焚。三光忽開。萬象皆新。誰有天下。平生故人。公與高祖有舊引忠歸誠。豹變蠖伸。金石之契。移為君臣。奕奕煌煌。為龍為光。元戎啟行。大旆央央。式遏大江。奄征南方。恩斯勤斯。兩不可忘。
集／總集／全唐文／全唐文／卷六百三十二／李程／眾星拱北賦　其二　以人歸政德如彼眾星為韻(P.6381-1)
眾星拱北賦其二　以人歸政德如彼眾星為韻
邈矣辰極。凝光於北。以迢迢之遠狀。出蒼蒼之正色。蔭華蓋作上帝之居。擁神休為下土之式。厥高可仰。其儀不忒。觀眾星之附麗。如小邦之懷德。至於遐瞻五緯。迴眺九圍。湛河漢之秋景。滅煙霞之夕霏。此則信無大而無小。諒知章而知微。粲以低昂。嗟在空而錯置。煥而旋復。訝共貫而知歸。環紫極而未散。流素月而方稀。瞻夫攝提引翼。鈎陳邐迤。或重輝而玉集。乍浮爍而波委。儲精定位。叶天步之廓然。有耀遠方。振旄頭而嘒彼。且沖漠之外。或盈或虛。宵則觀夫成列。晝焉測其所如。是知惟辰得中。同睿作聖。合真宰之至理。稟昊天之成命。陰滋玉燭。徒見冥其六符。洞契璇樞。惟悟齊其七政。當其重城未啟。永夜向晨。想清防於嚴密。披元霄而得真。俱熠熠以晶朗。乍煌煌而彩新。類珠連之可媚。儼天行而自陳。拱之立言。孔氏巳傳乎舊史。犯而成象。漢帝曾容其友人。洎乎晷度環合。躔次律中。輻輳轂纔可比其稠。水會瀛未足方其眾。蓋所以明上德之攸擬。宣下情而通諷。客有托身白社。翹思青冥。當天地交
泰。山川永寧。敢屬辭而體物。照庶士之從星。
集／總集／全唐文／全唐文／卷六百三十三／許堯佐／五經閣賦　以禮傳詩書易成教為韻(P.6393-1)
五經閣賦以禮傳詩書易成教為韻
王者為邦。實先學校。不有載籍。何以垂教。必由乎文字。使知乎忠孝。東序西序。取乎游焉息焉。八索九邱。俾其是則是傚。粵我后矣。聖哲者歟。命儒官兮。至公以居。所崇惟學。所寶惟書。搜群言而斯在。立重閣以藏諸。觀其結構孤高。軒扉對啟。飾不及侈。儉而中禮。刮楹之上。標銀牓之煌煌。峻宇之前。閱子衿之濟濟。於是六籍咸萃。百代無遺。恭儉
之教。比事之詞。虞夏商周之五典。國風雅頌之四詩。既精微之與廣博。莫不森羅而在茲。文移科斗之質。字別魚魯之疑。軸星攢而花散。帶蜺舒而草滋。櫺檻風來。動芸香之苾苾。綺疏日映。見鉛槧之纍纍。覽彼縑緗。請披記傳。或崇其臺。以邀非望之福。或邃其榭。以逞荒怠之讌。未若事惟師古。政以化成。斲樸之勤。毋弛怠於儒學。黼藻之飾。不加賁於檐楹。由是事美德風。人歌懿績。校則同於天祿。藏乃異於魯壁。左平右墄。雖有陋於明堂。上棟下宇。乃不踰於大易。別有名繫庠序。身衣縫掖。覩茲閣之岧嶢。諒吾道之宏益。
集／總集／全唐文／全唐文／卷六百四十一／王起　一／振木鐸賦　以孟春之月遒人徇路為韻(P.6472-1)
振木鐸賦以孟春之月遒人徇路為韻
國家敷文教。布時令。爰振鐸於九衢。將採詩於萬姓。上立其典。將興詠之必聞。下聽其音。知從諫而則聖。事且彰於歲首。禮無虧於春孟。所以夏訓是崇。周官克敬。亦既戒止。居然可珍。赫赫奕奕。爛爛燐燐。以金為鈴。且嘗巧於懿匠。剡木為舌。將託音於下人。及夫拂拭光生。提攜彩發。順一人之施令。採四海之箴闕。鐬鐬於遐邇之路。杳若和鑾。煌煌於前後之車。爛如明月。於以闡幽。於以冥搜。知政教之茲始。表申嚴之所由。動素手而知音愈出。注清耳而其義可求。色耀皇衢。映遲遲而日麗。聲搖紫陌。隨獵獵而風遒。
昭彰有儀。掌握成韻。因木德之將盛。懷金聲而載振。或聆之而胥悅。或抑之而旅進。豈比夫鼓有節而斯通。雷發聲而先徇。可以展六義。可以陳四詩。在道途而無壅。致朝廷之允釐。驚百眾以泠泠。昭其聲也。沃九重於翼翼。失則革之。鐸之為義也深。鐸之為用也固。虛其中而不屈。圓其外而合度。可以揚天之聲。可以遵王之路。令出不返。知遒人之是司。道之將行。幸夫子之可喻。故其鎔鑄式珍。錯磨永新。舊典斯考。英聲克振。既有符於元化。斯永保夫青春。
集／總集／全唐文／全唐文／卷六百四十一／王起　一／取榆火賦　以方春改火用榆鑽燧為韻(P.6472-2)
取榆火賦以方春改火用榆鑽燧為韻
國家布和令。稽舊章。候葭灰之所應。取榆火之有常。鑽之彌堅。初若切磋之響。動而愈出。俄生煒煜之光。火則循利。人惟嚮方。豈徒宣明於四海。固將貽範於百王。時也遲遲日昇。習習風至。太蔟中律。勾芒整轡。擇木之宜。順天之利。歷歷初種。常散莢而如錢。煌煌是求。必鑽木而成燧。曲直有倫。尋尺為珍。啟炎上之氣。當發生之辰。佐暄妍於獻歲。助煦嫗於陽春。比皇明之燭幽。既自邇而及遠。叶時令而委照。爰舍舊而謀新。始青林兮見採。終洪鑪兮有待。鬱攸之氣方騰。枯槁之容不改。其執熱也。殊金燧之感。其攻堅
也。非水石之鑽。佩之或雜於刀礪。用之以代其槐檀。運手而綠煙乍起。屬目而朱燄可觀。餘燼收之而有耀。死灰然之而孰難。束縕是繁。抱焦眾夥。何鎔鑄而不賴。何燔炙而不可。紅星忽迸。不異乎種天之星。朱火既飛。詎同夫敲石之火。則知調其玉燭。取彼白榆。誠國之美利。亦君之遠圖。始韜光而無朕。卒既燥而有孚。所以微成於著。有生於無。豈徒嚴凝之鄉。樹於北塞。晼晚之景。失於東隅。宜乎大化不爽。餘光必共。莫不愛一人之火化。為百姓之日用。
集／總集／全唐文／全唐文／卷六百四十一／王起　一／履霜堅冰至賦　以君子之道闇然而日章為韻(P.6483-2)
履霜堅冰至賦以君子之道闇然而日章為韻
霜之履兮白商應。冰之堅兮元律分。其履也結之寒露。其堅也矗若長雲。當萬物始挫之時。降於青女。及六尺凝寒之日。可薦明君。信履微而知著。宜布象於前聞。乃若歲如
何其。夜亦秋止。稜稜稍結。兢兢未履。漸皚皚於葛屨之下。將皎皎於玉壺之裏。雖嚴凝作氣。必納於輿人。而愴淒動容。先感於君子。此謂履霜之始。暨夫變化無朕。堅剛有期。律移緹幕之候。辰當黑帝之司。由是璀璨無積。清明自持。則豐山古鐘。不舂容而鳴矣。鄴臺舊井。可皎潔而藏之。此所謂堅冰之時也。霜之飛兮至微。冰之潔兮自保。所以通變其德。所以馴致其道。畜峨峨之色。且寒於長河。改𩅀𩅀之光。寧留於勁草。凝冷兮漸滋。積素兮斯瞰。始落金波之上。有助其明。終藏陰室之中。不欺於闇。冰因乎厚地。霜本乎高天。何質變而增勵。何節窮而更妍。亦由洪因纖起。高以下先。投一跡而千里路極。覆一簣而九仞功宣。則求已者知霜冰之言理有漸。周身者知霜冰之防於未然。固宜研精屑屑。覃思乾乾。豈翫蒹葭蒼蒼之色。鑿山谷沖沖之堅哉。士有錯綜文房。琢磨儒術。以修辭為履霜也。不同於豺祭之辰。以干祿為堅冰也。不同於狐聽之日。願察言而觀行。儻循名而責實。況乃良牧煌煌。近天子光。引凝陰之義。為勸學之方。則因卑致崇。匪一朝一夕。為大於細。在日就月將。然後知作者之微旨。嘉言孔彰。
集／總集／全唐文／全唐文／卷六百四十二／王起　二／庭燎賦　以早設王庭輝映群辟為韻(P.6488-2)
庭燎賦以早設王庭輝映群辟為韻
王者崇北辰之位。正南面之威。赫朱燎以具舉。列彤庭而有輝。助彼皇明。可燭於夜色。叶茲睿哲。引曜於宵衣。信乎令典有作。舊章不違。當其冠劍鏗鏘。環珮昭晰。峨峨爭赴。肅肅就列。聽玉漏而未央。仰紫宸而初爇。珠旒將出。方熠熠以星懸。綵仗徐來。巳煌煌而電設。九儀稍布。六樂爰分。代星光之照曜。雜佳氣之絪縕。騰輝於鴛鷺之行。若離若合。委照於熊羆之旅。或友或群。昭昭彰彰。紫氣紅光。聲明煜煒。百物熒煌。覩炎上之有赫。知臨下之無荒。遠而瞻之。謂焚裘之煙昭儉於晉帝。迫而察之。似流屋之火呈瑞於周王。金釭莫齊。銀燭非競。長風乍拂。高燄彌盛。華衮燦爛以相鮮。猛虡攫拏而交映。其容烈烈。其明杲杲。附寒者覺其春深。假寐者疑其曙早。則知統四海。朝百辟。勵夙興。勤夕惕。佐盛儀而有待。惜流光而無斁。昭其明也。叶天鑒之穆清。望而畏之。契天威之咫尺。彼爟火秦舉。神光漢覿。何足示來儀之容。呈入覲之績。則知我皇立人之程。為國之經。旂淠淠而咸造。鸞鏘鏘而可聆。萬宇乂。多士寧。豈徒美君子之至。在宣王之庭。
集／總集／全唐文／全唐文／卷六百四十二／王起　二／漢武帝遊昆明池見魚銜珠賦　以題為韻(P.6489-2)
漢武帝遊昆明池見魚銜珠賦以題為韻
漢武帝出咸京。遊昆明。覿潛魚之躍。吐靈珠之英。珍不藏川。是獲媚川之色。仁苟及物。必能動物之誠。先是撥刺巨鱗。傍畔水裔。或詹何所中。或任公所制。利鈎貫鰓而錯落。長絲縈岸而掣曳。殘瘁不振。沉浮未濟。是用脫其鋒。解其綴。索於枯肆。初同患於波臣。銜以圖書。終乃小於軒帝。他日擇良辰。鏡清流。舍鑾輅。登龍舟。不徐不疾。以遨以遊。於是傍臨桂棹。遠映珠旒。或銜或戲。似驪龍之頷將吐。若明若滅。比瓊蚌之胎未收。光芒稍逼。輝赫難儔。實有意於豐報。固無情於暗投。含幽育明。轉煌煌於畫鷁。振鬐掉尾。時熠熠於牽牛。既而千官動色。百辟咸覩。且曰修其文。耀其武。澤之廣。恩之溥。雖彼池中之物。亦懷天下之主。報德而入於隋掌。此類蛇銜。感音而失於晉庭。彼慚鶴舞。況乎燭龍奪艷。石鯨獨吐。泣鮫人之目。固不可倫。綴神女之軀。曾何足數。由是儼天儀。俯洪池。映噞喁而未出。炫的皪而方施。然後得廉寸之彩。失圓折之規。則皎皎駒來。自掩白狼
之美。翩翩鵻至。徒稱赤雀之奇。是知人能博施。物亦幽贊。無煩罔象之索。詎假闌干之貫。向若安其忍。棄其難。俾頒首長逝。劫灰未散。安得此樂於江湖。見託於河漢。則玉殿之側。誰綴其玲瓏。金輿之傍。莫矜其照爛。以言於魚也。厥道斯存。以言於人也。如何勿敦。則受嘉惠。蒙渥恩。得不效節於當代。而垂名於後昆。
集／總集／全唐文／全唐文／卷六百四十二／王起　二／延陵季子掛劍賦　以冥會心許暗無我欺為韻(P.6494-2)
延陵季子掛劍賦以冥會心許暗無我欺為韻
循修隴樹兮。掛劍於茲。所以表徐君之所欲。明季子之不欺。予取予求。昔藏心而可測。一生一死。終棄寶而如遺。蓋烈士孤標之節。而神明幽感之時。當其昔結歡娛。從容不阻。孤鋒乍拔。密坐之所。彼眷眷於目擊。此默默而心許。諒他日而來思。非伊人而誰與。及夫歷聘上國。言旋東吳。訪
舊友。遵舊途。亦當開寶匣。獻鹿盧。何閱水兮不待。弔荒埏兮巳蕪。由是執龍泉而慷慨。望馬鬣而踟躕。想間歲之披雲。忽然而在。撫今辰之切玉。視之若無。且曰器可謀新。室寧欺暗。解腰間之善結。仰樹杪而延瞰。乃脫白刃。推赤心。耀宿草之煌煌。懸拱木之森森。錯落金鐶。疑夜月而生隴。晶瑩霜鍔。謂春冰之在林。龍形蜿蜿而未化。蛟枝亭亭而欲尋。解佩義廣。脫驂感深。英聲遂騰於萬國。善價不顧其千金。嗚呼。劍之擲也無前。人之行也必果。誠去彼而取此。非祈君之祐我。無宿諾匹之以庸庸。不食言方之以璅璅。向若蔑元壤。恡青萍。重提攜於掌握。輕耿介於心靈。則三尺之中。空騰雲而漫漫。重泉之下。將愧色於冥冥。無言者道之宏。不約者信之大。峻節卓以特立。義風紛而繁會。盛矣哉掛劍之名。將萬古而不昧。
集／總集／全唐文／全唐文／卷六百四十二／王起　二／斗間見劍氣賦　以神物下潛精光上射為韻(P.6495-1)
斗間見劍氣賦以神物下潛精光上射為韻
彼玉斗兮。列乎太清。此寶劍兮。埋於豐城。遙天式瞻。諒闌干以成象。厚地斯秘。遂熠爚而騰精。若非五山錯秀。六合含英。則何以下藏鋒於穎脫。上作氣於貞明。昔伊雷氏未占。張公莫訪。秘龍淵之奇彩。射斗牛之異狀。或雄雄於曲
柄之末。或冉冉於斗杓之上。金陵之王氣莫齊。函谷之紫氣應讓。可大可久。乃聖乃神。嗟日月之逾邁。怨土石之湮淪。劍也氤氳。連白榆與紫貝。星焉昭晰。應龜甲與龍鱗。下埋照以煌煌。上和光於歷歷。何寶鍔兮斯隱。在璇璣而必覿。鋒惟切玉。處玉匣以逾深。氣則決雲。每雲路而相射。匪舍之則藏。實闇然而章。仰九霄而遊目。知百鍊之雄鋩。乍滅乍明。有扶於佳氣。若離若合。更類於神光。靈氣則浮。利用猶鬱。當繚繞而熒斗。自表至珍。儻陸離而佩身。寧逢異物。可以察三尺之滯淹。可以見七星之沈潛。石韞玉而騰輝。未專其美。鼎居汾而見氣。徒有其占。固宜仰層穹。求外野。延瞰於寰城之裏。冥搜於古獄之下。則可以論國都。驅駿馬。是知劍氣之在斗間。所以求伸於知者。
集／總集／全唐文／全唐文／卷六百四十三／王起　三／萬年縣試金馬式賦　以漢朝鑄金為名馬式為韻(P.6502-2)
萬年縣試金馬式賦以漢朝鑄金為名馬式為韻
先賢鑄金之英。為馬之形。馬無疆而致用。金不朽而垂名。瞻之在前。則至寶山立。寂然不動。則異體峰平。固將六龍
可驗。八駿斯營。遐追絕足。遠契長鳴。豈徒翫熒煌之彩。眄熠爚之情哉。始其模既全。體將具。思求絕塵之貌。是假在鎔之鑄。踴躍其液。渥洼之形未出。撲滅其煙。浮雲之姿已露。方中矩兮圓中規。勢倜儻兮精權奇。誠可傳而可繼。每不驅而不馳。其巧既畢。安貞莫移。豈貪夫而是徇。諒工者之所為。若乃大閱群騶。旁搜萬國。獻絳闕而咸萃。充華廄而尚惑。乃審厥象。俾臻其極。仰從革之輝光。知代勞之軌則。駑駘沓至。自乖百鍊之形。駔駿俱來。允叶萬邦之式。其狀惟肖。其義孔昭。仰沛艾以龍翥。若驂驔而鹿超。摧秣勿施。異乘黃之伏皁。縶維罔及。殊赭白之來朝。翼翼雄姿。煌煌壯觀。恒引耀以錯落。每騰精而泮渙。牛以石兮多慚。駞以銅兮非翫。是知武皇之制博。伏波之旨深。用之則行。昔飛聲於東道。確乎不拔。終成象於南金。高門洞闢。秘殿旁臨。將萬古以駭目。俾四方而宅心。豈作賂大宛。其形見棄。為神蜀郡。厥祀方歆者哉。固宜無逃於眾寡。不昧於取舍。永作鏡於域中。比懸衡於天下。則稱驥德頌駉牧者。未若似是而非。常以馬而喻馬。
集／總集／全唐文／全唐文／卷六百四十四／張仲素／玉鈎賦　以常協正經故無朓朒為韻(P.6515-2)
玉鈎賦以常協正經故無朓朒為韻
月以陰德。玉聞夜光。伊在天而成象。杳如鈎而可望。每映樓而皎皎。類照廡之煌煌。隱見以時兮不愆其候。虧全有節兮此惟其常。當其霽景方晚。晴飆既涼。瑩迢遞之初魄。
出西南之一方。韜皎皎之輝。尚潛元兔。呈纖纖之狀。詎假白狼。矧乃就盈之姿。曲成是愜。從三讓而載吐。表四序之克協。侔雕瓊之異象。契舒蓂之數葉。臨洞房之內。猶隔瑣窗。隱遙城之隅。乍明粉堞。觀夫媚霜煙。挂遼敻。悟如珪之有始。知合璧之將聖。既麗天而作則。亦順辰而為政。彎環而素彩未流。蕭散而丹霞始淨。所以增思婦之獨愁。發詩人之興咏。豈止生彼海澨。煥乎天經。況於玉以比德。復如鈎而效靈。落魚浦之間。偏宜泛影。垂朱簾之側。宛似分形。思其迥出隴陰。漸登雲路。每因躔而進晷。若就新而去故。沉泬寥之空碧。麗柔明之微素。曷蛾眉之足儔。豈玉璜之能喻。然而合其道也。則圓景不渝。順其化也。而盈缺或殊。當未光之時。所明若昧。自哉生之外。其有如無。且色依微於林表。晦見西方之謂朓。光掩映於暘谷。朔出東隅以為朒。今異此而守度。諒君明而臣肅。故其賦玉鈎之輝輝。誠可增金波之穆穆。
集／總集／全唐文／全唐文／卷六百四十七／元稹　一／郊天日五色祥雲賦　以題為韻(P.6548-2)
郊天日五色祥雲賦以題為韻
臣奉某日詔書曰。惟元祀月正之三日。將有事於南郊。直端門而未出。天錫予以靈瑞。是何祥而何吉。臣拜稽首。敢言其實。陛下乘五位而出震。迎五帝而郊天。五方騰其粹氣。故雲五色以相宣。控壇乍直。捧日初圓。獸蹲而龍鱗熠熠。鳥跂而鳳翼翩翩。羽蓋凝而軒皇暫駐。風馬駕而王母欲前。影帶旂常。疑錯繡之遙動。昭章文物。比摛錦之相連。觀之者無小無大。謂之曰若煙非煙。昔者卿雲作歌於虞舜。白雲著詞於漢武。皆跂望而為言。非仰觀而遂覩。今陛下德至天地。恩覃草莽。當翠輦黃屋之方行。見金枝玉葉之可數。陋泰山之觸石方出。鄙高唐之舉袂如舞。昭布於
公侯卿士。莫不稱萬歲者三。並美於麟鳳龜龍。可以與四靈而五。於是載筆氏書百辟之詞曰。郁郁紛紛。慶霄之雲。古有堯舜。幸得以為君。象胥氏譯四夷之歌曰。煒煒煌煌。天子之祥。唐有神聖。莫敢不來王。帝用愀然曰。予何力。澤未周於四海。雲胡為而五色。來爾群后。舉爾眾職。因五行以修五事。由五常以厚五德。正五刑以去五虐。繁五稼以除五賊。苟順夫人理之父子君臣。安知夫雲物之赤黃蒼黑。進我輦路。就我陶匏。雖有光華之萬狀。不若豐穰於四郊。凡百庶寮。相趨而顧。稍疑江上之綺。果異封中之素。補天者雖欲抑之而不出。吞筆者安可寢之而無賦。越明日。臣稹詠霈澤於雞竿之前。覩斯雲散之為五采之湛露。
集／總集／全唐文／全唐文／卷六百五十三／元稹　七／上門下裴相公書(P.6639-1)
上門下裴相公書
通州司馬元稹謹再拜獻書相公閣下。昔者相公之掾洛也。稹獲陪侍道途。不以妄庸。諮及章啟。則固竊聞閣下以文皇敕起居郎書居安思危四字於笏上為至戒矣。今陛下當晉武平吳之後。閣下即周公東征而還。安孰甚焉。思豈可廢。況今四邸並開。掃門之賓競至。碣石餘沴。束身之款未堅。則閣下推食握髮之意。何遽移之於高枕擊鐘之逸乎。且夫得人則理之談。實老生之常語。至於切近。猶飢者欲食。不可惡熟俗而不言也。若稹之末學淺見。又安敢引喻古昔於閣下。獨憶得近日故裴兵部之為人也。甄辨清淨。號為名流。及其為相也。構致群材。棟梁榱桷。咸適其用。人頗隘之。至於激濁揚清。亦無所愛吝。是以秉政不累月。閣下自外僚為起居郎。韋相自巴州知制誥。張河南自邕幕為御史。李西川自饒州為雜端。密勿津梁之地。半得
其人。如故韋簡州勳及稹等。拔於疑礙置之朝行者又十數。然後排異已之巨敵。引協心之至交。當時一二年間。幾至於姦無蹊隧。而政有根本矣。及山東沴作。上以兵事咨之。則對以禁暴息人之外。不能有以佐震耀。是以樽俎之謀。不專於廊廟。蓋廉善精微之士。素熟於心胸。而泛駕乘桴之才。未嘗校量於左右也。比於閣下今日之雄材大略為短矣。然而即世之後。雖無李嚴廖立之思。而十載之內。備將相號名卿者。多其引拔。嗚呼。方鮑叔之功。斯不細矣。昨者閣下方事淮蔡。獨當鑪錘。內蘊深謀。外排群議。始以追韓信拔呂蒙為急務。固非叔孫通薦儒之日也。今殊勳既建。王化方行。亦常念魏鄭公守成之難。而三復文皇帝思危之詔乎。以愚揆之。欲人之不怨。莫若遷授之有常。欲人之竭誠。莫若援拯於焚溺。何謂有常而不怨。以省言之。由後行為前行。以臺言之。自察院轉殿院。苟不如是則怨矣。苟能如是何怨哉。何謂援拯而竭誠。某又不敢移之於他人。借如小生之庸且昧也。固不及班行之中輩。又敢自讓於郎吏之末者乎。向使元和中一年為拾遺。二年為補闕。不三四年為員外。又三四年為正郎。則宰物者雖朝許
之以綸誥。暮許之以專席。厚則厚矣。遽責其隳肝瀝膽。同廝養之用力。亦難哉。及夫為計不良。困於溝瀆者十年矣。苟有舒其胝攣置之趨走者。又安敢愛氣力吝心髓於和扁耶。是猶龜鼉之有泉。烏鳥之有林。何嘗媿於水木。苟或縶而籠之。鏁而檻之。其或放之投之者。則必啁啾顧慕以報之。報其免於難也。今天下病溝瀆困籠檻。思閣下藥之養之投之放之者。豈特小生而已哉。且曩時之窒閣下及小生者。豈不以閣下疏有居安思危之字為抵忌。對上以河南縣尉非貶官為說乎。向非裴兵部一二明之。則某終老於窮賤。固其宜也。儻閣下復三二年遲迴於外任。則少陽邀望之際。固未得奉煌煌之命。以周知其巢穴矣。當元濟討除之始。又安能定已成之策於上前。排未亡之疑於眾口哉。今天下能不有萬一於閣下之才略。而猶跼足帖脅。私自憐愛其志力哉。況當今陛下在宥四海。與人為天。特降含垢棄瑕之書。且授隨才任能之柄於閣下。閣下若能蕩滌痕累。洞開嫌疑。棄仇如振塵。愛士如救餒。使恃才薄行者自贖於煩辱。以能見忌者騁力於通衢。上以副陛下咸與惟新之懷。次以廣閣下好善救人之道。使千百年
外。謂閣下與裴兵部為交相短長。亦足為賢相矣。未盡善也。且夫當陛下肇臨宇宙之初。與得天久照之後。愈光明矣。安有裴兵部拔群才於前。則盡行。閣下拔群才於後。則盡廢。以閣下沐浴恩波之始。與徽猷克壯之秋。愈汪洋矣。又安有救裴寰之罪。換禹錫之官。則盡易。振天下之窮滯。行渙汗之條目。則盡難。某雖至愚。未敢然也。某自十年遭罹多故。每欲發書朋舊。尚不敢盡陳其情。豈不知干宰相有不測之罪耶。熟自計之。與其瘴死蠻夷。自題不遇之牓。比夫塵穢尊重。伏危言之。刑無異也。聊因所善。緘獻鄙誠。翹企刑書。不敢逃讓。不宣。稹頓首。
集／總集／全唐文／全唐文／卷六百五十五／元稹　九／祭亡友文(P.6672-1)
祭亡友文
嗚呼。英英君子。汲汲仁義。壽則道亨。夭亦德熾。滔滔眾人。沒沒名利。材不稱官。老不識事。紫綬榮身。黃髮垂穗。徒擲
天年。竊耀名器。石頑慧明。亦有何貴。君雖促齡。實大其志。呼吸風雲。擺落塵膩。泥濜珠玉。糞土名位。瞪目凡流。傾心俊異。譽如不聞。毀亦不忌。不求近效。直詣殊致。圈檻豺狼。籠御鵬驥。壍山堙海。吞河噴渭。嶽立英髦。粉碎庸媚。德我者煌煌。虐我者惴惴。赫赫其門。揚揚其氣。念昔日之盡言。此唯君之大意。夭不降年。志亦沒地。我輩猶在。尚可希冀。故曰交本乎道。道通乎類。身沒類存。道則不墜。信後圖之未忘。奈目前之歔欷。昔江濆之送君。每重宵而疊醉。曾不易其津涯。忽莫陳於喪次。孀婦號呼。哀徹提稚。拜我者曩日之舊童。示我者絕時之遺字。埋萬恨於深心。洒終天之別淚。嗚呼哀哉。尚饗。
集／總集／全唐文／全唐文／卷六百五十六／白居易　一／漢高祖斬白蛇賦　以漢高皇帝親斬長蛇為韻(P.6677-1)
漢高祖斬白蛇賦以漢高皇帝親斬長蛇為韻
高皇帝將欲戡時難。撥禍亂。乃耀聖武。奮英斷。提神劍於手中。斬靈蛇於澤畔。何精誠之潛發。信天地之幽贊。卒能滅強楚。降暴秦。創王業於炎漢。於時瓜剖區宇。蜂起英豪。以堅甲利兵相視。以壯圖銳氣相高。皆欲定四海之洶洶。救萬姓之嗷嗷。帝既心闚咸陽。氣王芒碭。率卒晨發。縱徒夜亡。有大蛇兮。出山穴。亘路傍。凝白虹之精彩。被素龍之文章。鱗甲皚以雪色。睛眸赩其電光。聳其身。形蜿蜿而莫犯。舉其首。勢矯矯而靡亢。勇夫聞之而挫銳。壯士覩之而摧剛。於是從者。告於高皇。高皇乃奮布衣。挺干將。攘臂直進。瞋目高驤。一呼而猛氣咆哮。再叱而雄姿抑揚。觀其將
斬未斬之際。蛇方欲縱毒螫。肆猛噬。我則審其計。度其勢。口譟雷霆。手操鋒銳。凜龍顏而色作。振虎威而聲厲。荷天之靈。啟神之契。舉刃一揮。溘然而斃。不知我者謂我斬白蛇。知我者謂我斬白帝。於是灑雨血。摧霜鱗。塗野草。濺路塵。嗟乎。神化將窮。不能保其命。首尾雖在。不能衛其身。盛矣哉。聖人之草昧經綸。應乎天。順乎人。制勍敵必示以乃武乃文。靜災禍不可以弗躬弗親。若夫龍泉黯黯。秋水湛湛。苟非斯劍。蛇不可斬。天威煌煌。神武洸洸。苟非我王。蛇不可當。是知人在威不在眾。我王也萬夫之防。器在利不在大。斯劍也三尺之長。於以讋萬物。於以威八方。歷數既終。聞素靈之夜哭。嗜欲將至。知赤帝之道昌。由是氣吞豪傑。威震幽遐。素車降而三秦歸德。朱旗建而六合為家。彼戮鯨鯢與截犀兕。未若我提青蛇而斬白蛇。
集／總集／全唐文／全唐文／卷六百五十六／白居易　一／叔孫通定朝儀賦　以制定朝儀上尊下肅為韻(P.6681-2)
叔孫通定朝儀賦以制定朝儀上尊下肅為韻
稷嗣君上稽天命。下察人聽。以為作樂者存乎功成。制禮者本乎理定。故易尚隨時。禮貴從宜。於以致理。何莫由斯。允矣君子。休哉令規。採三代之帝典。起兩漢之朝儀。於斯時也。秦吞六雄之後。漢承百王之弊。禮壞樂崩。上陵下替。將欲創洪業。尊皇帝。馴致王道。丕革季世。莫先乎正位以經邦。體元而立制者也。夫其將用於國。先習於野。辨度數於聲名文物。審等威於君臣上下。儒生肅以濟濟。物有其容。國典煥其煌煌。禮無違者。然後闢雙闕。會百僚。動必嚴恪。進無諠囂。長幼之序不忒。貴賤之儀孔昭。鏘鏘兮若萬國赴塗山而會。秩秩兮如百官仰太一而朝。歲十月。天地澄爽。宮殿清曠。風傳警蹕。日麗天仗。於是右陳列辟。左立丞相。東西分而則別。文武儼以相向。簪裾奕奕。頌鵷鷺之
具寮。劍戟森森。列熊羆之名將。帝容式展。皇威克壯。莫不上恭己以臨下。下竭誠而奉上。觀其威儀允淑。容止具篤。天子負鳳扆以皇皇。正龍顏而穆穆。百辟欣戴。九賓悅服。拔劍者懲懼而慄慄。飲酒者敬慎而肅肅。故知君有威故能守其邦。臣有儀所以保其祿。帝謂叔孫。舊章斯存。可以發揮我洪德。啟迪我後昆。方將守而經國。豈止煥而盈門。不然。何以表一人之貴。知萬乘之尊。
集／總集／全唐文／全唐文／卷六百五十六／白居易　一／中和節頌　并序(P.6682-1)
中和節頌并序
乾清而四時行。坤寧而萬物生。聖人則之。無為而無不為。神唐御宇之九葉。皇帝握符之五載。夷夏咸寧。君臣交欣。有詔始以二月上巳日為中和節。自上而下。雷解風動。翌日而頒乎四嶽。浹辰而達乎八荒。於戲。中和之時義遠矣哉。惟唐之興。我神堯子兆人而基皇德。太宗家六合而開帝功。元宗執象而薰仁壽之風。代宗垂拱而阜富庶之俗。舄弈乎。赫赫煌煌。八聖重光。以至於我皇。我皇運元樞。陶淳精。治定而化成。嗣皇極於穆清。納黔首於升平。於時數惟上元。歲惟仲春。皇帝穆然居青陽太廟。命有司考時令。以為安萌芽。養幼少。緩刑獄。布慶賜。蓋百王常行之道。未
足以啟迪天地之化。發揮祖宗之德。乃命初吉。肇為中和。中者揆三陽之中。和者酌二氣之和。其為稱也大矣。非至聖疇能建之。於是謀始要終。循義討源。於以九八節而七六氣。排重陽而拉上巳。煦元氣於厚壞。則幽蟄蘇而勾萌達。噫和風於窮荒。則桀驁化而獷俗淳。垂萬祀以攄無窮。被四表以示大同。於時兩儀三辰。貞明絪縕。千品萬彙。熙熙忻忻。繇是文武百辟。僉拜手稽首而颺言曰。大哉睿德。合於元造。又曰。昔在唐堯。敬授人時。垂於典謨。降及周文。在鎬飲酒。列於雅頌。斯蓋欽若四序。愷樂一方而已。未若肇建令節。混同天下。澤鋪動植。慶浹華夷。若斯之盛歟。蓋聖人之作事。必導達交泰。幽贊亭毒。與元化合其運。與真宰同其功。丕休哉。其至矣。賤臣易忝濡文明之化。就賓貢之列。輒敢美盛德。頌成功。獻中和頌一章。附於唐雅之末。頌曰。
權輿胚渾。元黃既分。煦嫗絪縕。肇生蒸民。天命聖神。是為大人。大人淳淳。為天下君。巍巍我唐。穆穆我皇。纂承九葉。照臨八方。四維載張。兩曜重光。齷齪唐虞。趢趗羲皇。乘時有作。煥乎文章。乃建貞元。以正乾坤。乃紀吉辰。以殷仲春。
吉辰伊何。號為中和。和維大和。中維大中。以暢中氣。以播和風。萌芽昆蟲。昭蘇有融。如斡元化。如運神功。於戲。德洽道豐。萬邦來同。微臣作頌。垂裕無窮。
集／總集／全唐文／全唐文／卷六百七十六／白居易　二十一／畫西方幀記(P.6903-2)
畫西方幀記
我本師釋迦如來說。言從是西方。過十萬億佛土。有世界號極樂。以無八苦四惡道故也。其國號淨土。以無三毒五濁業故也。其佛號阿彌陁。以壽無量願無量功德相好光明無量故也。諦觀此婆娑世界。微塵眾生。無賢愚。無貴賤。無幼艾。有起心歸佛者。舉手合掌。必先嚮西方。有怖厄苦惱者。開口發聲。必先念阿彌陀佛。又笵金合土。刻石織文。乃至印水聚沙。童子戲者。莫不率以阿彌陀佛為上首。不知其然而然。由是而觀。是彼如來有大誓願於此眾生。此眾生有大因緣於彼國土明矣。不然者。東南北方。過去現在未來佛多矣。何獨如是哉。唐中大夫太子少傅上柱國馮翊縣開國侯賜紫金魚袋白居易。當衰暮之歲。中風痺之疾。乃捨俸錢三萬。命工人杜宗敬按阿彌陀無量壽二經。畫西方世界一部。高九尺。廣丈有三尺。阿彌陀佛坐中央。觀音勢至二大士侍左右。天人瞻仰。眷屬圍繞。樓臺妓樂。水樹花鳥。七寶嚴飾。五彩彰施。爛爛煌煌。功德成就。弟子居易焚香稽首。跪於佛前。起慈悲心。發宏誓願。願此功
德迴施一切眾生。一切眾生有如我老者。如我病者。願皆離苦得樂。斷惡修善。不越南部。便覩西方。白毫大光。應念來感。青蓮上品。隨願往生。從見在身。盡未來際。常得親近而供養也。欲重宣此願。而偈讚云。
極樂世界清淨土。無諸惡道及諸苦。願如我身老病者。同生無量壽佛所。
集／總集／全唐文／全唐文／卷六百九十一／符載　四／為楊廷評祭何大夫文(P.7088-2)
為楊廷評祭何大夫文
伏惟尊靈涵清明之氣。秉中庸之德。事業存乎教化。忠厚形於家國。文章根風雅之奧。議論探元聖之域。虎視犀額。山立玉色。惟公昔年。聲譽赫然。拾遺補闕。丹陛之前。天子思理。垂意藩外。聿來沔鄂。十五餘載。浩浩茲邑。民繁境大。通至信於豚魚。被深仁於幼艾。秋霜可畏。春日可愛。卷風波於夏水。失險阻於西塞。嗚呼。地有四海。候公而清。天有三階。望公而平。昊穹謂何。殲我賢明。小人君子。號呼震驚。嗚呼。賓主之道。人倫之義。情禮所加。殺身有地。如朗小子。孱愚下位。無絕俗之姿。寡卓然之異。猥辱提引。叨居賢次。顧侶之榮。撫心多愧。頃將重命。驅車遠使。不憚山川。敢告顦顇。昔我往矣。寵節煌煌。今我來思。丹旐悠揚。慟哭江干。若摧肺腸。儻神靈之昭鑒。殊辛酸之未央。
集／總集／全唐文／全唐文／卷六百九十一／符載　四／祭外舅房州李使君文(P.7089-2)
祭外舅房州李使君文
波澗濬廣。根柢深長。沃日淮海。捎雲豫章。氣韻孤高。鴛鴻翱翔。高行端簡。秉心直方。在天寶中。族大且光。一門六姻。鳴玉琅琅。作宰藍田。政聳民康。棲遲半刺。亦振芬芳。才盛位卑。屈聲昭彰。遂登侯牧。答時之望。雨洩雲蒸。虬螭騰驤。浩路方騁。羽鱗摧傷。嗚呼。昔公典郡。歸江之涘。小子旋蜀。道途舍此。扁舟旋泊。弱植殘鄙。公辱車馬。晤言則喜。與能獎善。感慨知己。意敵周親。禮成半子。迫切寧覲。不遑留止。爰方浹旬。遽征千里。縈紆巖嶂。浩蕩雲水。惠愛纏綿。簡書填委。食貧多故。淹歷周祀。遠侍板輿。敬符深旨。嗚呼哀哉。歲暮朐䏰。積雪皚皚。旅館蕭條。凶訃亦來。望風一號。使人甚哀。心腸結塞。彌旬不開。公嘗好古。服膺儒藝。擅美素琴。騰芳草隸。洎拜靈座。清塵四蔽。札蠹徽銷。空知灑涕。嗚呼。公用中孚。納人於誠。人負長者。薄塵頌聲。道孤無鄰。怨抑不平。逝景潛晦。崇山忽傾。孀稚冤號。自硤徂荊。霜降露濡。毒漬中情。今則虔恭。歸厝先塋。靈有安宅。道無弛程。泬寥之晨。萬象悽清。野曠鴻斷。天色光明。煌煌素車。翩翩銘旌。出祖荒逵。惋慟交并。聞諸格言。黍稷非馨。意有所欽。生芻豈輕。湛彼罇罍。冀降明靈。儻精爽之如在。庶哀詞之是聽。
集／總集／全唐文／全唐文／卷六百九十二／白行簡／斗為帝車賦　以運乎中央臨制四海為韻(P.7099-1)
斗為帝車賦以運乎中央臨制四海為韻
帷斗之列。在天之中。象其車之為用。明乎運而不窮。爛然有光。隨月建而不忒。循環靡定。轉天道而潛通。爾其自彼元功。彰乎真宰。輻輳而眾星有次。環回而周天可待。將臨無極。同樂御之在君。隨轉無窮。異月輪之生海。故得四時式序。九有皆臨。順乎軌而克陰陽之分。比於轂而正天地之心。宛轉潛移。循環微至。周行不失於紀綱。順動罔差於躔次。何有象而著天。何無跡而行地。是使星辰日月之度。光不失三。春夏秋冬之期。時不愆四。懿夫拱極昭彰。垂精耀芒。將侔功於引重。在載德以知方。莫測車行。式瞻其上象。遙觀帝座。宛在彼中央。是動不過位。止無其常。作解疑夫轞轞。有耀想乎煌煌。然則七星所臨。下土之分。度數必循於厚載。經行用昭其廣運。是以義將德比。動與化俱。廣覆之恩既博。致遠之道斯殊。輪不推兮。展雲鋒而罔懼。駕非馬也。歷天險而無虞。所以取轅轂。喻璿樞。見維北之運矣。豈指南而已乎。猶一人之在上。而萬國之是制。規圓而輪轉罔差。鱗次而運行無替。遵不已之道。豈念窮塗。駕自然之車。寧愁輿曳。是則天衢可陟。雲路有勢。幸見殊於輪扁之徒。不可使其功而效藝。
集／總集／全唐文／全唐文／卷七百十六／陳仲師／土風賦　有序(P.7357-1)
土風賦有序
班固曰。人含五常。貴於萬彙。剛柔緩急。音聲不同。繫水土之風氣。則謂之風。其好惡取舍。動靜不恒。隨君上之情欲。聖唐四三王而六五帝。一六合而光宅。覽職方圖。山川盡見。歲七月。木鐸徇于路。命州里舉賢良。於我睢陽。古之大郡也。惟君子能通天下之志也。其辭曰。
吳季札挻生江國。自南徂北。聽群樂之存亡。觀諸夏之臧慝。乃言夫大雅小雅。周南召南。陳俗夸而奢。其國無主。韓地薄而險。其人不堪。燕都渤碣。秦負汧隴。俠客憑陵。世家淫勇。顓頊之居衛也。桑間濮上。務躭聲色。太公之存齊也。冠帶衣履。唯勤組織。洙泗之間。既富財力。觜畢之下。彌重獵弋。冀州則紂之餘烈。易為讐寇。合浦則蠻之獷俗。相尚戰鬭。吳南有豫章之基。燒銅山而煮鹽海。楚東有雲夢之區。鞭火耕而驅水耨。豈若睢陽。城臨氐房。其地平促。其人溫良。昔者舜漁雷澤。堯作平陽。天乙都亳。沛公潛梁。故地多君子。而風有先王。富禮樂。盛文章。魚鹽委積。士馬精彊。
亦有顏邑野人。居宋而生孔子。漆園傲吏。隱周而號蒙莊。韋氏以占星著族。楚宮以揆日居方。宓子賤聽訟築臺。坐空囹圄。巫馬期勸農作宰。克正封疆。亦有高辛故郡。下邑軍場。蔡走定陶之國。晉入沙隨之鄉。與夷出盟於瓦屋。郤缺來會於承筐。聊采綴而為賦。敘菁華而未央。言其國之始祖。微子封於斯土。先膺宗周之錫命。招納暴殷之餘戶。宅陶唐火正之監。就彭城鐵官之估。於是孟諸為澤。芒山為圃。日尋干戈。雲列群伍。起臺十仞。作室百堵。按弓甲。飛樓櫓。橫釣臺。伐金鼓。討曹滅衛。侵鄫掠魯。會盟於鴻口之亭。繳射於龍遊之浦。及其楚國圍急。澤門役苦。外則睅目而歌。內則析骸而哺。妖星去國。所移者三。怪石隕空。視之則五。其後漢分元弟。出食於梁。文帝則錫茅而建社。景帝則肅桂而稱觴。由是綵艇畫樓。鋪鴈池以千里。蘭軒竹閣。澄猿巖而四起。徵廄馬於邊徼。選宮人於街市。千乘出車。百金練士。煌煌煒煒。而軍容備矣。南面稱霸。而朝天子。若乃秦名碭郡。禹作豫州。城池競於春色。車騎溢於川流。惠連則詠南山以作賦。長卿則背西蜀而來遊。入瓜亭而避暑。臨穀熟而迎秋。弔仙人於蒙邑。祠閼伯於商邱。想華門
之瘈狗。歎梁野之妖牛。並忘歸於此地。充近侍而淹留。別有忠臣壯士。貞夫孝子。五侯競立。三王俱死。英靈遞見。商搉未已。雖埋骨於黃塵。俱列名於青史。當今奄有萬國。承平百年。化被則如春露之霑草。文同則若夜星之拱天。惟茲都之宏壯。比列土而居先。屬城有師。何代無賢。伊昔全盛。莫之與競。食客駢闐。諸侯聘命。旌旆互出。臺殿交映。忽瓜剖而豆分。若煙收而雨竟。已矣哉。中則傾兮滿則缺。陰靈起兮陽精滅。始看春樹歇芳菲。已見秋源漲沙雪。自昔雄材與壯氣。莫不埋恨而吞咽。七十里之城郭仍在。一千年之綺羅都絕。京兆杜公。久遊關東。臨少昊之秋月。過梁王之舊宮。食水土。問人風。執官曹而正直。抱身鏡而清通。識寶者不遺於草澤。懷材者喜遇於良工。但能任土而作貢。則我梁國之不空。
集／總集／全唐文／全唐文／卷七百十九／蔣防／獸炭賦　以朱火清耀昇為韻(P.7394-1)
獸炭賦以朱火清耀昇為韻
彼好奇者。巧與之俱。揉煨燼兮。是謀是度。象猛獸兮。為虎
為貙。將以輝爍殊觀。熠燿洪爐。腹翕赩以凝電。口喊呀而奪朱。曳尾垂頭。似無心而暴物。噓煙吐燄。若有齒而焚軀。寓形兮必果。徒搏兮莫可。鋸牙鉤爪。乍騰倚於寒灰。隅目高眶。載光芒於烈火。所以暖虛室。娛密坐。稽其狀也。成鷙獸之雄雄。求其類焉。笑形鹽之瑣瑣。其靜兮無營。其動兮匪驚。稍頓足以狼顧。時迸裂以豺聲。煜爚交光。孰辨犬羊之鞹。䫜顤欲步。似懷林野之情。因炎上以委質。殊檻中而狥生。輝兮赫兮。美其容之有焯。不貪不暴。嘉其身之中清。無野心以見誚。非內熱以自照。恒虩虩而畜勇。復煌煌而引耀。威而不猛。謂馴擾於中堂。攫而莫前。疑踡跼於餘燎。襲狐貉者。對之而不驚。被絺綌者。向之而伏膺。佐南薰之煦嫗。卻北陸之嚴凝。金釭近之而發彩。玉壺鄰之而散冰。髬髵枕藉。爌晃依馮。類火鼠兮炎邱是託。比燭龍兮崑閬斯昇。此制也。不唯資於玩好。抑亦彰夫伎能。
集／總集／全唐文／全唐文／卷七百十九／蔣防／夢捧日賦　以神遇輝燭兆發嘉祥為韻(P.7399-1)
夢捧日賦以神遇輝燭兆發嘉祥為韻
靈降嘉夢。天垂至陽。誠發身之兆朕。符翊聖之禎祥。所謂神而遇。闇而章。息沖澹之居。于于而自得。見貞明之質。曖
曖而彌光。倏爾疑升。瞰兮下燭。曈曨甘寢之所。恍惚曾泉之曲。撫金烏之翼。匪隔雲霄。駐羲和之車。乍迴昏旭。想夫卑高莫鄰。授受何因。忽煌煌而委照。值默默而凝神。寂其神。乃無間而通碧落。上其手。自有昊而得紅輪。縹緲魂交。光芒景附。肘腋輝爍。襟懷煦嫗。類銜規於遠山。同抱璧於中路。在忘形之際。用示無私。當向晦之時。將袪未寤。豈不以精誠可託。光陰可駐。從九霄之降祉。表千載之嘉遇者也。故曰道契幽微。天且不違。肸蠻陰騭。指掌陽輝。載營魄而虛無默住。荷靈貺而照燭潛依。至若冥蒙上越。埃𡏖中歇。始悠悠以神契。俄赫赫而明發。驗扶桑之際。其往阻修。偶支枕之時。其來倏忽。是知天無親。降靈而非遐。神不昧。燭幽而不賖。不然。何虛徐袵席。承奉光華。高眠而不驚不悚。見瑞而可仰可嘉。然則荀令之談足徵。程昱之榮有兆。常眷眷於天路。每拳拳於雲表。周旋寤寐。偃仰昏曉。庶照臨之理感通。知葵藿之誠不小。
集／總集／全唐文／全唐文／卷七百二十二／趙蕃／眾星環北極賦　以辰極鎮居眾星拱北為韻(P.7431-1)
眾星環北極賦以辰極鎮居眾星拱北為韻
惟極天之樞。惟星日之餘。日散精而外布。天樞要以高居。的然守中。昭上元之道著。爛兮繁會。助下濟以光舒。況乎有條不紊。既明且疏。雖貫珠而奚擬。縱編貝而豈如。周流無窮。隨五緯之軌道。運行有度。參兩曜之居諸。疑徐而速。若動而息。不騫不崩。匪差匪忒。俱遞遷而序別。各有位而分職。瞻言粲粲。何三五之在東。嘒彼纍纍。亦四七而朝北。是知統太一而為眾。處天心而稱極。故能總懸象之綱。作垂光之則。不然。何以探天之賾。何以表天之闢。必得一以含默。乃聚黃以修繹。明夫據會者靜而處。輔相者動而順。靜乃常德不離。動惟適道無吝。然後眾星熠熠。外辨方而不迷。一極煌煌。中居所而作鎮。是以仲尼譬為政之德。羲和時敬授之信。則天道恒象。人事或遵。北極足以比聖。眾
星足以喻臣。惟臣不矜德。合星之夕惕。惟聖不伐道。配極之日新。故得肅清黃道。利貞紫宸。豈惟大邦是控。臨朝御眾而已。實將先天稽極。後極立經。仰觀其動靜。旁暢其儀形。然後為政同乎北極。來方類乎眾星。斯乃先哲之臣。是崇是奉。臯陶所以邁德。虞舜所以垂拱。不然。彼眾星之環北。又奚足以為重。
集／總集／全唐文／全唐文／卷七百二十三／賈謨／人鏡賦　以主聖臣忠道光貞觀為韻(P.7441-2)
人鏡賦以主聖臣忠道光貞觀為韻
金為鏡兮。其鑑則明。人為鏡兮。其象則精。彼有取其照燭。我方致乎和平。廣霽而磨礱既至。酌獻而邦家以貞。懸於心則四聽一作聰常朗。寘於握而萬方不傾。惟賢任賢。自聖傳聖。守之則通幽洞冥。執之乃窮理盡性。致和樂。功逾止水之平。徵古今。道光仁壽之鏡。比璿樞以潛運。挂靈臺而韜映。是委照以無疲。每含光而不競。無鑒於水。自視於人。曷容華之自飾。惟道德之所親。功匪勤於鎔範。義將協於君臣。斯乃至寶。載光皇道。辨物數之紛紛。洞晦冥之杲杲。
放之可包乎海嶽。卷之可盈乎懷抱。煥乎發蒙。皎若晴空。光甚鑑兮。塵不能翳。德若容兮。物莫能充。以是為臣。則獻可替否。以是為鏡。則進思盡忠。斯為理兮化洽。斯為鏡兮照窮。惟賢聖之光贊。含英華而不散。執一法而不回。仰干齡而殊觀。貞明而翹楚角逐。皎潔而群邪冰泮。茲鏡也。克念則聖。罔念則荒。播無疆以垂範。披六幽而散光。燭明明而洞洞。歷久久而煌煌。聖作物覩。鏡清寰宇。驗成敗之原。知榮辱之主。我鏡在德。曾無盤龍之雕。我鏡在心。自有山雞之舞。若然。則皇唐邁德於陶唐。吾君齊聖於文祖。
集／總集／全唐文／全唐文／卷七百二十三／滕邁／慶雲抱日賦　以雲日輝映精彩相耀為韻(P.7443-2)
慶雲抱日賦以雲日輝映精彩相耀為韻
太陽之昇兮。鑠景氣而澄氤氳。聖人之德兮。上蔚結而生慶雲。外浮相煥。中映成文。郁郁昱昱。繽繽紛紛。粲兮若組繡之縈寶鏡。翊兮若申甫之相明君。無心而生。應德而出。不曜青以干呂。能叶慶以扶日。縹緲蜿蜒。游龍相逐而不
如。斐亹葳蕤。彩蜺舒狀而難匹。始流形於孤嶽。終垂象於九圍。麗碧霄以增媚。捧金烏而徐飛。感覆幬之仁。效靈表瑞。憑元黃之氣。耀影含輝。夫天道無言。以物應聖。聖功不宰。物自效命。故有非煙非雲。為祥為慶。付我元吉。彰我元盛。豈徒眾彩錯出。重輪交映者哉。且日者實也。象君而貞明。雲者運也。應時而發生。就日而浮。若就君之朝聘。五色成象。告五方之和平。騰乎天假其陰騭。見乎晝資厥炎精。懿乎煌煌燭空。煜煜呈彩。域中之目。無不仰觀。天下之心。若有所待。何必蒼梧稱美。橫汾是載者乎。夫變化翕忽。希夷混茫。理至則無幽不感。德盛則化妖為祥。煥厥霄極。亘於天光。彼丹甑玉燭。蓂莢芝房。孰若此感化而見。五彩其相者焉。是知聖與冥通。理由感召。故我后之盛德。不求彰而自耀。
集／總集／全唐文／全唐文／卷七百五十七／康僚／日中烏賦　以輝光映出棲跡中在為韻(P.7861-1)
日中烏賦以輝光映出棲跡中在為韻
相彼烏矣。超然莫同。不振羽於域上。自呈形於日中。儀鳳肯慚。信五色而都混。高天已及。豈三年之始沖。懿此生成。貫乎今昔。東西必隨於運動。昇降寧離於赫奕。俯黃人而更助金光。映王字而偏疑鳥跡。既乃騰陵霄漢。披拂雲霓。那楚幕而堪處。匪霜臺之足棲。分明而不似籠中。固非仙鶴。髣髴而還如鏡裏。豈是山雞。曷九雛之莫對。乃三足而長在。黑羽雖同於不黔。白頭詎得而終待。始來何地。誰見入於重輪。爰止何年。孰可問於真宰。徒訝其煒煒煌煌。形標翼張。縱橫弄色。宛轉和光。風起而遙疑飛動。煙含而杳若潛藏。足令人子閑窺。因寄情於反哺。日官頻測。空懷望
於殊祥。嘉其靄爾無匹。裒然斯出。鳴琴安得寫其啼。流火焉能變其質。復不知見也何期。隱也奚歸。有咸池兮飲不飲。有蟠桃兮依不依。誰使梯航景象。沐浴光輝。炫晃乎清晝。優游乎翠微。靡願稻糧。志士留之而莫得。無猜彈射。夸父驚之而不飛。客有指寥廓之儀形。訪前時之歌詠。且彼素姿神異。赤羽輝映。下為陰騭之符。蓋本陽精之命。今仁風已扇。孝理方盛。烏之靈兮。得不降休而瑞聖。
集／總集／全唐文／全唐文／卷七百五十八／謝觀／招李夫人魂賦　以所思逝魂傷春榮落為韻(P.7871-1)
招李夫人魂賦以所思逝魂傷春榮落為韻
李夫人月墜香焚。花沉九原。繁華委地。零落何言。有少翁兮術通神鬼。為漢帝兮夜致精魂。於是詔未央之宮。備通靈之所。五位之壇離立。九奏之音克序。珠籠翠幰。龍師虎旅。銀燭之煌煌次列。金管之愔愔慢舉。帝乃坐中寢。御纖幃。森羽衛。儼天師。佩符籙以威重。拂香花而步遲。左止簫韶之奏。右啟甲乙之旗。搢霜珪而歛色。執紅旌而盡思。立北斗星文之下。當中壇月午之時。萬籟寂寥。發清音於漢殿。九天空闊。寫招魂於楚詞。詞曰。白玉潔兮紅蘭芳。忽玉折兮蘭已傷。魂兮勿復遊他方。盍歸來兮慰我皇。又曰。彩雲裾兮流霞袂。倐而來兮忽而逝。魂兮勿復遊四裔。歸來
兮膺萬歲。已而愴悢沾巾。淒涼侍臣。窸窣而房櫳變色。熒煌而戶牖生春。如扇如花。開覩恍惚之中事。非煙非霧。卷見希夷之外人。珠璫瓊珮。鬢髮絳脣。髣髴平生之貌。依稀歌舞之身。顧步嬋娟。迴翔綽約。似發言而尚默。若將前而復卻。於是斜漢將傾。繁奏爰作。琳瑯璀璨。綺羅迴薄。風淒雨切。忽消散於杳冥。鳳去鸞歸。空珠翠之寥落。自是妖妄日恣。虛無念作。侮萬乘為脫屣。陋百載之浮榮。幸河海之無事。賴干戈之暫平。不然少翁此夕。豈宜一拜於文成。
集／總集／全唐文／全唐文／卷七百五十九／楊發／慶雲抱日賦　以雲日暉映精彩相耀為韻(P.7886-2)
慶雲抱日賦以雲日暉映精彩相耀為韻
太陽之昇兮。鑠景氣而澄氤氳。聖人之德兮。上蔚結而生慶雲。外浮相煥。中映成文。郁郁昱昱。繽繽紛紛。粲兮若組繡之縈寶鏡。翊兮若申甫之相明君。無心而生。應德而出。
不曜青以干呂。能叶慶以扶日。縹緲蜿蜒。遊龍相逐而不如。斐亹葳蕤。彩蜺舒狀而難匹。始流形於孤嶽。終垂象於九圍。麗碧霄以增媚。捧金烏而徐飛。感覆燾之仁。效靈表瑞。憑元黃之氣。耀影含暉。夫天道無言。以物應聖。聖功不宰。物自效命。故有非煙非雲。為祥為慶。附我元吉。彰我元盛。豈徒眾彩錯出。重輪交映者哉。且日者實也。象君而貞明。雲者運也。應時而發生。就日而浮。若就君之朝聘。五色成象。告五方之和平。騰乎天假其陰騭。見於晝資厥炎精。懿乎煌煌燭空。煜煜呈彩。域中之目。無不仰觀。天下之心。若有所待。何必蒼梧稱美。橫汾是載者乎。夫變化倏忽。希夷混茫。理至則無幽不感。德盛則化妖為祥。煥厥霄極。亘於天光。彼丹甑玉燭。蓂莢芝房。孰若此感化而見。五彩其相者焉。是知聖與冥通。理由感召。故我后之盛德。不求彰而自耀。
集／總集／全唐文／全唐文／卷七百六十四／裴素／重修漢未央宮記(P.7947-1)
重修漢未央宮記
皇帝嗣位之年。眾靈悅附。日月所照。莫不砥屬。是以遠夷慕義。琛賮鼎來。用文明以為理。洞風露之所啟。草木暢茂。山川景清。擊壤鼓腹。莫識由乎帝力矣。嘗因勝日。聖思閒遠。倦大廈之講習。想鮮原之遊衍。乃命法駕。備宮馭。細草
迎輦。神飆引衣。超然肆行。造適自得。視往昔之遺館。獲漢京之餘址。邈風光以遐矚。眇思古以論都。襟靈洋洋。周視若感者久之。於是召左護軍中尉志宏指示之曰。此漢遺宮也。其金馬石渠。神池龍闕。往往而在。朕常以古事況今。亦欲順考古道。訓齊天下也。至是遐歷。恍然深念。且欲存列漢事。悠揚古風耳。昔人有思其人。猶愛其樹。況悅其風。登其址乎。吾欲崇其頹基。建斯餘構。勿使華麗。爰舉舊規而已。庶得認其風煙。時有以凝神於此也。於是命工度材。審曲面勢。裁成法度。以就斯宮。攢櫨栱。密玉石。碧瓦龍錯。層軒鳥跂。崇墉粉靜。璇題月照。舒廊四注以雲委。隆臺分據而山屹。蟠虬蜿蜒。鱗動梠桷。蹲獸卻騁。姿雄欄檻。宏袤乎豁達。跨臨乎涇渭。綠竹凝遠。繁松藹深。奇樹流光。丹墀迴遶。於是闢戲馬之廣場。開遠目之閒館。天地景新。山川勢重。迴太華之秀氣。列終南之翠屏。九嵕𡽱𡾲而固護。八水分流以縈帶。而又揚太液之波。繚周帝之垣。原隰成文。丹素含華。翼樓杳以分張。雄虹直而中峙。神機一發。廓若懸寓。祥煙瑞彩。鬱鬱蔥蔥。瞻迴途以下濟。撫璇璣而高視。見秦川風物。漢原邐迤。感前王興廢。知稼穡艱難。吾君用
此鏡是非。闡思慮。豈獨資耳目。縱遊玩也。凡殿宇成構。總三百四十九間。工徒役指萬計。武夫奮力。將校呈規。然而材匪藻梲。塗惟儉靜。經之營之。不日而成也。按漢史。高祖初定天下。悅卜洛之邑。為天地之中。有周室遺風。將都之。婁敬諫曰。陛下取天下。與周室異。不可居也。夫洛陽四戰之地。豈若秦川天府之國。山河形勝。真百二之勢乎。高祖是日駕如長安。其後七年。北擊韓王信。相國蕭何居守而營未央宮。因龍首山。作前後殿。建觀闕街道。周迴七十里。臺殿四十所。帝還見之。怒曰。何治宮室之過度也。何曰。天子以四海為家。非壯麗無以重威德。帝悅而就居焉。自漢元年乙未歲至聖唐會昌元年之辛酉。凡一千四十有七年矣。其傾頹毀圮。悠然邈然。竟無有存之者。我后緬慕古昔之興時。即其舊而新是圖。築摧基而繩脩木。不侈不約。巍然嶷然。時以通覽無方。周視有截。則有若志宏奉聖君之旨也。志宏姓魚氏。代宗皇帝之功臣朝恩之孫也。以績效而封國公。由忠義而位上將。自總右廣。貞心冠古。陛下龍昇大寶。光啟帝運。左右同德。東西一心。變生人之耳目。煥大明之徽懿。武力忠壯。元機天啟。式是萬旅。吾唐有人。
由是委以腹心。寄之環列。上曰。忠為令德。有若士良志宏。為吾左右矣。明年。上親見祖考。郊天神。雪灑川原。塵清城闕。陽和風扇。綠野煙澹。是月也。三辰承初。以表無事。上乃顧新宮。迴玉輦。列騎雲動。彩仗天旋。乃出金風。由是乎造於未央。俯仰周視。肅威神而煌煌。遊焉息焉。容與悅懌。晴山屏開以四遶。故城巉然而隱嶙。鮮風美景。薰然入座。上從容言曰。吾今建是殿。且錫之以嘉名。其殿曰通光。其東曰韶芳亭。其西曰凝思亭。乃立臯門曰端門。其應門題曰未央宮。所以志大臣之忠力。且不忘吾好古也。乃命侍臣曰。爾為我記之。刻以貞石。傳示乎不朽。臣素任當承旨。不敢固讓。惶恐拜舞而文之。時會昌元祀濡大澤之明月也。謹記。
集／總集／全唐文／全唐文／卷七百九十二／路巖／義昌軍節度使渾公神道碑(P.8296-2)
義昌軍節度使渾公神道碑
敘曰。天業光昭。寶臣間出。雲臺重沓。旂常紛綸。吾巨唐乎。鎮寧社稷。纘揚忠烈。勳居第一。代代不絕。其渾氏乎。能遵祖法。不失家聲。立朝守土。所居可紀。其康公乎。公諱偘。字復貴。其先姜姓之後。漢郡渾邪王之裔。始居於崤北。後遷於河南。今為代人。為山西右族。七代祖潭。仕隋玉鈐衛大將軍。生迴貴。以兵從我高祖神堯皇帝。佐平暴亂。拜豹韜衛大將軍。生元慶。為右玉鈐將軍靈邱伯。生大壽。為太子僕。贈廣府大都督。生釋之。為開府儀同三司太常卿寧朔郡王。廣德中拒扞西戎。身歿王事。贈司空。公大父諱瑊。朔方副元帥河中節度檢校司空中書令咸寧王。贈太師。有大勳績。其秩錄封賞。埒汾陽西平。皇家中興。此三人力也。
父諱鎬。義武軍節度易定觀察使檢校工部尚書。贈太子少保。取隴西李氏女。實生公。公為兒時則柔敬敦厚。篤志於學。九歲由宏文生擢孝廉第。釋褐參同州軍事。既冠。益以通敏密靜稱於人。因從先少師於藩方。不忍去庭闈。諸侯有以幣以馬取者。一無所就。元和十二年。先少師奉詔以中山兵伐叛。而卒與寇遇。以數千當數萬。力戰而歸。坐黜循州。公憂蹙內結。晨夜在側。從容道否泰之理以解。發於至誠。少師為之洒然。少師薨。屏勺飲。壞容貌。幾不全者數矣。嚴護踰大江。長號動神明。親友見者。莫不悽惻。憂其困絕。往往罷弔。既而外除。大戚不衰。遂退不肯仕。居處飲食。若執喪者。是時朝廷詢勳臣後。或言曰。咸寧功累代不可及。其子身當聖朝。以譴終未復。無以示天下。執政立言之。天子感其事。趣詔盡還少師爵土。由是勳閥之家皆喜。長慶中。又有言公之材行不宜在閭巷者。上亦以追顯咸寧功德未足。遂授公右龍武軍倉曹參軍。歷太常寺主簿太府寺丞。由是以吏事自喜。明習文法。咸寧王股肱王室。卑體下士。召置幕府。得一時之人。少師仕官早成。不廢法度。有譽於士大夫間。公又脩潔謙遜。辭禮閑雅。由是仁人
與之遊。長者訪其廬矣。稱述日甚。聞於廷中。擢為左贊善大夫。轉太子僕。能勤其官。改太府少卿。始用利器。貨泉事聚。不頓鋒鋩。益為試可。一日。昭獻皇帝讀國史至咸寧王卒。嘆渾氏時無大官者。欲用公未有緣。即日以銀魚朱袍賜之。俄拜金吾衛將軍。寵以金紫。公愈益小心。俯僂不暇。武宗時至太僕卿。以謹良選。宣宗即位。改少府監。以繕理稱。又拜左金吾衛大將軍。肅環衛。明年遷司農卿。練經制。每以處逸樂。悖勤勞。非忠也。求出補吏。不憚劇郡。久之。壽陽歲數饑。有盜賊。上選能理者。丞相舉公可用。公至。則猛糾緩化。曉告慰養。先是有貨茶盜鬭變難制。至是皆解散走匿。又勺陂之水。溉田數百頃。為力勢者幸其肥美。決去其流以耕。公隄防約束。水復盛溢。沃野之利。歲歲增多。徵為殿中監。服用如法。頃之為昭王傅。多稱惜之。再為少府監。遷檢校工部尚書金吾大將軍。日在彤庭。宣宗器其能。遂賜高牙暢轂。鎮於回中。公門有將帥風。習知四夷事。以故綏邊之績。不日而成。西戎別種王蒙。數為邊害。公曰。胡夷剽刦亦常事。不煩兵鏖。可以信取。諭以咫尺之書。果相率遁去。居無何。又遣其舍人董英粲歸誠。且貪錦繡物。公
必其善意。乃許互市。竟不敢負約反覆。初有戌卒子。為族長所掠。奴畜之。至是董英粲輒搆而歸之。曰用報德。關城無警。早開晏閉矣。邊兵之衣。輦自京師。吏緣為奸。纊帛悉濫。公始周察變法。犯必收按。至乎聚給。親往觀之。舊調軍食。倉廩庾回遠。不克往取。率為空名。又度其途以便之。自是寒無皸瘃。戌益伉健。既衣又食之。撫士至矣。萃戰馬凡五百二十疋。牛騾稱是。脩革器五萬具。備丁壯卒三千人。聚新粟五萬斛。邊備完富。戎心震悚。天子使使者齎詔。即軍中加公檢校刑部尚書以報之。居歲餘。復召為大金吾。升三品階。三領緹騎。日益親貴。今天子即位。謀滄海帥。視公曰。無以易爾。咸通二年遂授義昌軍節度使。其理如在涇。始至則表蠲水旱逋甚眾。先是井為海染。人不可飲。遂閼河以汲。舟行則決。決又輒塞。公視而計之。派鑿扃蓄。舟來不留。緶垂不息。厥功亟就。於今賴之。有田千頃。遊惰者不顧。公乃勸闢。悉為膏腴。既飲之。又食之。養人至矣。窮民有鬻子者。為之贖歸。故校有孤女者。時其配偶。喪不辦葬。骨暴於野。皆為調棺柩。具粟帛。郵亭相遠。道里患苦。作室其間。以庇來往。歲比不稔。給軍未贍。峙糧十六萬石。以為
儲蓄。大抵能推誠於下。辛苦率先。民愁未解。公費未足。孜孜為之。雖人之求去已疾。謀致家溫。不如也。以故感神貺。來瑞鷙。百姓洎文武吏。謳謌借留。護戎者奏其狀。天子嘉焉。詔曰。幸卒教化之。許留旬歲。五年秋受代。朝廷方圖其功。會其冬以疾聞。明年三月二日。薨於大寧里私第。享年六十九。其年十二月某日。葬於京兆府萬年縣洪固鄉冑貴里。於戲。豹韜以義兵顯。寧朔以邊患死。咸寧以殊勳著。少師以威名用。洎公以材能選。陳力無曠廢。渾氏之風類是。自穆宗後。天下少事。由是公未嘗有鬭戰功。始則以至行好學。恂恂若儒者。中則以精力辨疑。為循吏。終則以和眾靜邊。名之良帥。不矜輿馬之飾。不嗜梁肉之味。家產稍贍。則以振昆弟賓客。士有賢者。雖貧賤必與之均敵。名以脩飭光。位以功效進。自解褐數十年。歷九卿為二千石。繼父位臨方面。榮當代焉。保身守道。一無塗汙。於戲。渾氏陰德代封之慶。則大於于公虞詡。戰勳忘家之跡。則優於平陽去病。子孫支屬之榮。則高於萬石耿氏。然若公之材。未大施設。不繼乎台鼎。不邇於期頤。斯慊慊於五福也。薨之日。天子軫悼不朝。贈大司馬。葬之日。給太常儀仗。博士定
謚曰康。斯可以自見於後代矣。長子曰術。詹事府司直。早終。次子徵特徽普卓。皆幼。父病篤。召從父弟右威衛上將軍佶泣告曰。先少師以後事託吾季父。爾必繼之。佶涕泗遵用。禮儀備具。他日持故吏行狀託余斯文。是以敘而銘之曰。
命氏自姜。有後于唐。咸寧達人。實護玉璜。功德愈甚。其緒乃昌。少師宜之。龍節煌煌。尚書有繼。卓然丱歲。執喪之日。厥生幾逝。渾氏有子。天子下制。擢為大官。如翼高戾。帝前謹恭。俾牧於東。盜走年豐。後為元戎。篲煙息波。兩有顯庸。厥庸惟富。施之無窮。宜久饗樂。神報何薄。厥德有本。頌之靡涸。實銘於斯。不銷不落。
集／總集／全唐文／全唐文／卷七百九十八／皮日休　三／悼賈　并序(P.8374-2)
悼賈并序
余嘗讀賈誼新書。見其經濟之學。大矣哉。真命世王佐之才也。自漢氏革嬴。高祖得於矢石。不暇延儒生。及為天子。制缺度弛。處華而夷。是時獨有叔孫生能定朝儀。其制未
悉。唯生草其書。欲以制屈諸侯。推定正朔。調革輿服。通流貨幣。天不佑漢。絳灌興謗。竟枉其道。出傅湘沅。生自以不得志。哀屈平之放逐。及渡沅湘。沈文以弔之。故其辭曰。𣉽九州而相君兮。何必懷此故都。噫。余釋生之意矣。當戰國時。屈平不用於荊。則有齊趙秦魏矣。何不捨荊而相他國乎。余謂平雖遭靳尚子蘭之讒。不忍捨同姓之邦。為他國之相。宜矣。然則生之見棄。又甚於平。當漢時。捨乎帝則為諸侯矣。如適諸侯。則新書之文。抑諸侯而尊天子。捨諸侯則胡越矣。則新書之文。滅胡越而崇中夏也。是以其心切。其憤深。其詞隱而麗。其藻傷而雅。余悲生哀平之見棄。又生不能自用其道。嗚乎。聖賢之文與道也。求知與用。苟不在一時。而在百世之後者乎。其生之哀平歟。余之悲生歟。吾之道也。廢與用幸未可知。但不知百世之後。得其文而存之者。復何人也。咸通癸未中。南浮至沅湘。復沈文以悼之。其辭曰。
粵炎緒之嫣綿兮。其國度之未彰。天錫生以命理兮。冀其道之益光。偉吳公之知賢兮。道其名於文皇。既𨌈敐以召之兮。遂位之於上庠。愍耋儒之惷愚兮。對天問之不臧。既
群愚之讓俊兮。馳其譽之煌煌。嗟大漢之丕緒兮。蚪其賢於汙潢。上下溷而不分兮。議制削於驕王。殺僇棼而不制兮。斷捽胡其寇攘。羌虜坌以侵華兮。曾不能以抑強。餌其嗜之延延兮。實三代之計良。念五德之更承兮。論尵結而不綱。乃秉臆以興說兮。數用五而色尚黃。又諸侯以開國兮。輸其租於咸陽。曾不得以撫民兮。俾其君兮可忘。請紆𦂕以乘印兮。各馳化於所疆。上既悅而欲大用兮。遭絳灌於東陽。道既擯兮何明。乃出傅於沅湘。侼沅波之滃洫兮。或漾棹以夷猶。望靈均之沒所兮。顧其心之怊怊。臨汨羅之浩漾兮。想懷沙之幽憂。森樛蘿以蓊鬱兮。時𤝴狖以相號。霧雨暗乎北渚。𧍪䗤毒乎芳洲。景黯沮以不明兮。若夫悼乎離騷。香依依兮杜若。韻淒淒兮篻簩。山隱隱以掃空兮。煙微微而淡秋。嗟吾不知所惑兮。淚懭恨以橫流。當抱憤於渺藩兮。曾無足以少休。既菼薍以傷思兮。又鵂鶹以動愁。嗚呼哀哉。世既不平領吾道以為非兮。吾復何依。蘋蘭憔悴兮稂莠繁滋。麟鳳匿跡兮梟獍騰威。哲匠罷斧兮拙者搆之。離婁閉目兮瞽者揚眉。子都蒙袂兮敦洽騁姿。嗚呼哀哉。亦先生之尢也。眙其世之不可兮。何不解而去
位。又垂萬世之名兮。取捨在此。奚自謗於童羖兮。乃憪然而為累。蓋伊尹三就五就之心兮。冀其民之可治。奈惽惽以不悟兮。又被之以非議。幸一人之再覺兮。答受釐之奧義。既孱王以墮駕兮。乃冤慟而已矣。訊曰。君不明矣莫我知。幽都寂兮和涕歸。文懸日月兮俟後聖用之。大故忽兮其何足悲。
集／總集／全唐文／全唐文／卷八百三十／徐寅／五王宅賦(P.8744-2)
五王宅賦
明皇帝以孝悌為家。此地宅而宸遊未賖。淒涼而一景空鏁。悵望而諸王已遐。鳳去鸞歸。秋葉落梧桐之樹。年來歲改。春風遺棠棣之華。當其龍虎俱來。蚪螭並轡。觀風而玉輦停駕。選勝而金鼇負地。天師魯匠。新土木以宏規。月殿雲樓。破荊榛之積翠。既而甲第煌煌。維城道傍。雍然而帝子天子。肅睦而寧王薛王。綵霧彤霞。從仙都之八面。風臺水榭。引蓬島於中央。不類遷都。平分于宅。為星之渚同數。疑比奕之龍並跡。聖主之千聲羯鼓。洛水風清。岐山之數調胡琴。嵩山月白。瑞氣飄空。蘭深麝濃。連雲之飛閣鏁鳳。象海之清池蟄龍。解慍當風。帝舜之琴雅奏。興歌立德。太康之弟相從。莫不以嘉樹濛煙。崇墉硋日。金聲玉韻以總綺。夏萼春藂而剪出。紅梁綺棟。晐天地以量功。舞態歌容。掌神仙而比質。一旦衮冕參差。外遐內微。華堂之帳幄蟲
蠹。深院之欒櫨燕飛。時移而玉笛誰吹。清商泯滅。事往而金牌尚在。御墨依稀。徒令攀詠皇恩。追思聖德。傷晏御以綿延。遶周垣而嘆息。王侯之地宅雖存。未若開元之有國。
集／總集／全唐文／全唐文／卷八百五十八／楊凝式／大唐故天下兵馬都元帥尚父吳越國王諡武肅神道碑銘　并序(P.8995-1)
大唐故天下兵馬都元帥尚父吳越國王諡武肅神道碑銘并序
聖朝神武文德恭孝皇帝御極之七載。歲在執徐三月二十八日。天慘東南。星昏牛斗。惟靈臺之觀祲。慮吳鄉之薄祐。還九夏之生魄。覽萬里之飛奏。當青帝之迴時。果真王之歸壽。何國不幸。而殄瘁於此辰。謂天無私。乃殲奪於茲晝。聖上投袂震駭。當宁惻怛。雪泣盈於重瞳。視朝廢於丹禁。以為鋒摧倚天劍。柱折不周山。愴宸衷於既往。增寵章於未備。司禮以之考儀。執事其無安位。或贈襚以軫悼。或易名以昭賁。將作監李鍇銜吊祭之命。有加於賵賻。太常博士段禺等議始終之蹟。定諡為武肅。贈既絕於人爵。葬乃錫其王禮。睿思聖感。星繁波委。煌煌焉冠今古而無儔。穆穆焉充區宇而何已。尚慊為王稱霸之雄。命世誕生之德。簡冊雖著。金石未刊。豈使太邱延陵。翻存不朽之跡。沂山峴首。獨彰可久之文。非好辭無以敘元勳。非貞珉無以輝億載。廢而不舉。闕孰甚焉。遂詔工部侍郎楊凝式曰。爾以儒素簪裾。嘗為我左右侍從。譔論之稱。人謂爾宜。匡合之功。爾為予誌。俾披文仰止。等高大於崑邱。垂裕無窮。掩緜長於淮水。臣凝式百拜稽首。仲宣體弱。馬卿思遲。寅奉絲言。俯伏金戺。徬徨憂畏。凌兢周章。荷明天子旨。當大手
筆。挾泰山而越滄海。猶或云易。染柔翰以勒丹碑。孰敢無愧。僶俛述作。採摭幽祕。訪小說於稗官。徵實錄於史氏。謹肅然奉詔。斐然抽思。蓋聞雷雨方作。天機發而龍蛇起。象緯騰秀。星精降而賢哲生。百六草昧之時。九三經綸之際。海縣則雲蒸霧湧。雄傑則虎變鷹揚。日月為之昏霾。山河由其分裂。或力侔八柱。或敵號萬人。或水灌晉陽。或泥封函谷。召兵車之會。上落欃槍。啟國社之崇。旁開分野。鬼神叶力。河岳同功。攝干將而佩烏號。瞰扶桑而瞵濛汜。望高於周召。業盛於桓文。越前代以成家。冠群后而為德者。吳越國王蓋其人也。王姓錢氏。諱鏐。字具美。杭州安國人。其先出自黃帝。武德中陪葬功臣潭州大都督巢國九隴之八代孫。由軒后而疏宗。本枝已茂。因彭祖而受姓。祚允彌興。或仕宦移家。烏城成其舊地。或精神滿腹。晉室重其英聲。騰實家牒。傳芳肉譜。乃江南之大姓。固海內之強族。大王父沛。宣州旌德縣令。累贈吏部尚書。王父宙。累贈太尉。烈考寬。威勝軍節度推官職方郎中。遷禮部尚書。賜紫金魚袋。累贈開府儀同三司太師。皆代有馴行。世濟偉人。宣慈惠和。溫良恭儉。垂芳餌以釣國。偶乏良時。積陰德以貽
孫。遂開洪緒。王則太師之長子也。五行鍾秀。四氣均和。白雲起於封中。丹霞呈於日側。地不愛寶。賢惟間生。吉夢先來。既享鈞天之樂。壯心未遂。常為梁甫之吟。識者多奇。眾皆暗許。乃人中之瑞。實天下之雄。虎踞龍盤。江山為之作氣。鷹瞵鳳喙。英傑以之成形。由是元悟神姝。應期靈叟。罔久事於筆硯。思在屬於櫜鞬。遂罷計偕。言參戎律。鵝鸛鳥雲之勢。堪輿風角之術。洞若生知。宛如神授。雖陳相出奇祕。風后善孤虛。與之同年。雅有慚德。屬時艱已甚。天隟方開。值庚子之亂離。同戊辰之俶擾。入夜則日高三丈。當參則暈結七重。見蚩尤之張旗。逢王良之策馬。人煙斷絕。原野有厭肉之謠。山嶽沸騰。黎庶無息肩之地。兵興之苦。江東尤深。王以出眾之才。膺冠軍之號。八都倡義。張正正之旌旗。一呼連衡。結堂堂之行陣。深明去就。多識變通。或開君子營。或坐將軍樹。斬嚴殺厲。孰為貞律之師。靖亂平妖。獨有勤王之志。時彭城漢宏。亂常干紀。負濬憑嶚。刻孫述之偽文。采齊巫之狂說。晝伏夜動。豕突鯨吞。為患滋多。尋戈未己。王刑牲釁鼓。按劍陳師。若李廣之飛來。效賈復之深入。長風破浪。得艅艎於水中。利刃摏喉。取蝥弧於城上。
士怒未泄。賊壘俄平。有壯戎容。遂光霸業。不久仙芝竊發。黃巢暴興。心恣豺狼。牙磨猰㺄。盜淮南之郡邑。為世上之瘡痍。人苦倒懸。力疲奔命。王英謀電發。銳氣星馳。應高駢之羽書。舉臨安之組甲。舳艫所至。烈火之燎鴻毛。旌旃所及。太華之壓鳥卵。國家方虞多壘。克賴藎臣。併錄奇功。遐頒好爵。乃命為杭州刺史。尋移潤州。鎮海軍額。授節制焉。名登王府。位列侯藩。雨露方濃。聖主願觀其畫像。鄉閭不改。故人皆羨於晝行。昔王與董氏。爰在初服。同興義旅。定神交於擾攘。陳大節於匡扶。酒染血鍉。共結忠貞之誓。心明河水。長存慷慨之詞。對壘握兵。夾江為郡。言猶在耳。董己渝盟。幸乘輿順動之時。假圖讖不經之語。嬰城自固。竊號稔奸。王執銳披堅。瞋目張膽。令如時雨。勢若疾雷。橫金鼓以指妖巢。揮羽扇而蕩強寇。眉皆見軾。大陵為之無光。首盡奔闕一字京觀由是特起。時三精上黷。萬乘西巡。王報國推心。誓江立志。獻戎捷而自遠。問官守以無虧。多難識忠臣。疾風知勁草。昭宗聞名早歎。見節彌嘉。得竇融於西河。既寧天保。倚安國於東界。尋輟宵衣。遂命兼領越州。仍頒鐵契。丹青示信。帶礪言盟。列在世家。藏於宗廟。慶天門
之奇士。纔督八州。畫雲臺之功臣。不過四縣。論德則彼或無取。較寵則斯實居多。自此外繕甲兵。內修耕織。好賢寶穀。親仁善鄰。張管子之四維。樹周書之八枳。開拓疆宇。延任英豪。謀無不臧。人思盡力。五虵為輔。遂隆霸主之基。九武訓戎。屢喪敵人之膽。廢興由其指顧。遠近憚其威聲。況俯接閩川。遐通楚塞。瑯琊則時稱賢帥。扶風則世號寵王。皆戰艦凌空。征旗蔽野。據東甌而保大。處南海以稱雄。莫不欣接犬牙。請徵於盟會。願為龍虎。以詫於輔車。而乃楊氏阻兵。據廣陵作梗。繼渝鄰好。屢警邊烽。頃常全率車徒。擅侵封部。王妙陳三覆。宏肆七擒。纔揮善戰之師。遽見數奔之眾。示武經而戡定。取戎首以凱旋。尋乃玉磬請和。銅盤受制。初聞釋憾。還君子之鍾儀。無復當鋒。見人傑之韓信。疆場自謐。方略特高。精貫元穹。義形霜雪。總中權而作翰。陳左袒以輸誠。許國致君。不渝於金石。獻琛奉贄。罔限於高深。固得三鎮節旄。千里疆土。令僕調鼎之重。師保論道之尊。生祠列康衢。畫戟羅私第。備隆徽數。仍啟全吳。輶軒旁午於道途。綸誥葳蕤於藩屏。名垂信史。功在景鐘。近世以來。求之未得。及梁園興僭。皇運中微。前在列藩。敦魯
衛之兄弟。洎當新室。修秦晉之婚姻。殊禮洊加。積功是仰。王以為時有否泰。道屬汙隆。明且未傷。義無或爽。乃受其尚父守尚書令之命。尋加天下兵馬元帥。莊宗皇帝參墟振翼。牧野成功。應黃星以御宏圖。仗白旗而行大戮。九江既導。江漢於是朝宗。七曜重新。天地以之貞觀。乃眷星紀。時惟國楨。定傾之碩略遐彰。蓋世之宏勳斯在。再造之始。大典將融。唐堯之光宅未遑。周武之下車興會。超於徽數。簡自聖心。遂命有司。擇日備禮。冊為吳越國王。賜金印玉冊。臨軒遣吏部侍郎李德休往行冊命。尚父守尚書令天下兵馬元帥如故。大矣哉若是之禮也。昔武王問師尚父曰。三皇五帝之道存乎。師尚父曰在丹書。乃齋戒端冕西面。道丹書之言。武王拜而受之。此尚父之事也。周禮王者以六轡御天下。又李固有言曰。北斗為天之喉舌。尚書亦天子之喉舌。令也者。總是六官。納於百揆。為大化之本。居會府之宗。此尚書令之職也。昔太公賜履。五侯九伯。實得征之。又授晉文大輅戎輅之服。彤弓玈弓之數。命之曰。以綏四方。糾逖王慝。此元帥之謂也。成王以周公為有勳勞於天下。封於曲阜。地方七百里。革車千乘。命之以禮樂旌
旂。言廣魯於天下。此立國之道也。高皇漢法。無尺土之封。故大封同姓。又刑白馬為盟。有非漢世而王。天下共擊之。此重王之義也。有一人於此。人猶貴之。而五事在躬。四方拭目。名器莫之大也。功業莫之高也。人臣莫之比也。豈不謂非常之人。而有非常之事者乎。皇帝西京立議。北極居尊。執大象以臨人。宅中州而撫運。重熙累洽。端拱垂衣。恨七聖之迷途。未還淳朴。樂三王之無事。高謝干戈。而內注宸襟。遐思列土。坐明堂而布政。稱伯舅以圖勳。特下天書。遐頒驛騎。顯舉不名之典。愈宏敬老之文。王戴舜彌堅。尊周益至。苞茅縮酒。恒共於閟宮。葵藿向陽。不違於黃道。屬天禍吳越。疾在膏盲。未及浣腸之醫。遽聞含玉之賜。桑田忽變。悲夫橫海之鱗。霜露俄高。已失蟠桃之樹。嗚呼哀哉。薨於正寢之日。享年八十有一。理命諸子曰。吾遭乾綱隳地之時。為雄豪所推服。奮臂起義。為國朝除暴亂。屢蒙以功進律。賜壤賜圭。天寵所臨。辭不獲命。至於憂愧在位。尊獎王室。不敢以貴驕人。不敢以功自伐。爾曹亦見之矣。且知足不辱。道宗明誡。吾謝之後。慎勿踵吾之跡。惟忠為令德。可以長有富貴。諸車服府舍有過制者。悉命撤去之。無
存王庭之儀。當可奉而行也。天子聞而歎悼之。以長興五年歲次甲午正月壬申朔十一日壬午。葬於吳越國杭州都督府安國縣衣錦鄉勳貴里。禮也。公室豐碑。既遵遠日。珠襦玉匣。永閉佳城。臨水流闕之祥。邢山高顯之勢。風急雲愁。自昏闕整題湊以將歸。揭素旗而先遠。湮波闕一字暮。田橫之薤露淒涼。闕一字氣歸天。周勃之闕一字簫嗚咽。王闕二字紹闕二字叔王侯。代歷累朝。時更五紀。處至崇之位。著不賞之功。必得其祿。必得其壽。子孫保之。祠廟享之。其福德也如此。保大定功。建邦啟土。四海膏腴之地。六朝文物之鄉。握貔貅以主諸侯。控江山以尊天子。昔泰伯斷髮端委以開吳。句踐嘗膽辛勤而霸越。舉一羽之策。兼三國之雄。其霸王也又如此。洗兵海島。振旅江城。戈船蔽於長洲。戎輅盈於欈李。盛氣而風雲迴合。援枹而山岳動搖。以此摧敵。何敵不陷。以此守土。何土不興。其強大也又如此。闕四字地利天時。章郡積於青銅。海陵厭於紅粟。決渠降雨。鄭國不足語其豐。連袵成帷。臨淄不足論其眾。其富庶也又如此。麟趾公子。不下百人。鳳穴羽儀。皆居五等。或對昇鼎鉉。或俱列土茅。比屋未蘇。則任棠水薤。鄰兵尚熾。則鍾會戈
矛。所以生在謝庭。闕四字遊於豐市。但見公侯。其允緒也又如此。八千子弟。昔且散亡。五百功臣。今稱闕二字成及奮爪牙之力。建徽獻腹心之謀。故得帳下偏裨。皆持瑞節。幕中賓客。盡陟齋壇。其將佐也又如此。廣明之後。大亂相仍。朝廷有失鹿之虞。鑾輅見逐螢之窘。蜂飛蝟起。幸殷室之邱墟。霧集飆馳。問周鼎之輕重。義士猶或失節。奸雄俱已搖心。王能運機籌。不迷風雨。偕程昱之捧日。兼以梯航。類袁安之憂時。形於涕泗。其忠藎也又如此。以寡敵眾。背水囊沙。說禮樂而敦詩書。擊東南而備西北。取薛朗如摧朽。敗徐約若建瓴。臨變生機。圖難於易。張子房之帷幄。頓覺空虛。謝安石之棋枰。不為悤遽。其韜略也又如此。愛如父母。政若神明。雖左右咸見於得人。而大小多聞於躬決。棄申韓為末造。實黃老為上科。法簡秋荼。威收夏日。遂使吳中子弟。羞論磔鼠之才。浙右封陲。杜絕成牛之氣。其善改也又如此。虛心應物。屈己臨人。船問闕四字齊闕三字郊碣石之宮。纔聽商歌。即吐麒麟之哺。未加楚醴。不張瑇瑁之筵。其待士也又如此。律呂笑談。文章草隸。縱橫自得。冠絕時人。雖復觀周樂之知音。卻衛軍之大辨。顏延之雕繢滿目。張
伯英筋肉俱全。闕一字不罷聽而吞聲。面牆而閣筆。闕二字屢闕一字篇迦葉闕一字監多存真跡。其才藝也又如此。雅洞真筌。居為外護。慕佛乘之妙道。割天性之深慈。法相太師子。妙雲太師女也。既脫屣軒裳。拂衣羅綺。謝有為而宴坐。悟闕一字利以出家。於是對櫂慈舟。雙興闕一字殿。山陰都講。時間出於空門。剡縣相闕一字飛闕二字於貝葉。其崇信也又如此。浪起海門。潮衝羅剎。若天綱之彫瘵。震地軸以連軒。雷公翻然其憑凌。犀炬莫窮其怪異。王激拔山之志。踵立埭之規。百萬為徒。晝夜交作。塞洪波而為大陸。排巨浸而廣名區。輕塵不飛。失闕一字胥之憤氣。長川罷沷。雪精衛之冤心。其神闕一字也又如此。丕變荊榛。廓開衝要。既冠山而構臺閣。又亘野以啟郊郛。飛甍上拂於招搖。赬壤旁吞於坱圠。率由心匠。似匪人功。歷九土之繁華。闕一字方巨麗。覽八都之詞賦。不遠宏規。其創業也又如此。五十年之生聚。一千載之井田。德澤仁風。家至戶到。方安福地。遽失藏舟。莫不走群望以無階。萎哲人而有慟。興謠輟想。悲深子產之亡。罷市冰鬚。痛極羊公之謝。其遺愛也又如此。今復起雲麾鎮海鎮東等軍節度使新授守中書令元瓘。紀地四溟。
麗天闕二字應龍得水。雕虎生風。闕一字引可大之年。聞詩聞禮。荀羨中書之歲。且公且侯。知機元悟於寶花。好德早承於良冶。雅通金匱。屢坐寅車。振妙算於中堅。遏驚飆於四面。英華外散。和順內凝。中嶽稱其降神。左氏書其有後。皇帝得之巨屏。既若長城。聞觸地以無容。念分閫而何寄。難闕三字制書。墨晉侯之斬縗。從魯公之金革。疇庸疏爵。仍正位於黃樞。移孝資忠。又增華於蒨旆。自天降命。延賞推恩。九霄之寵詔星飛。一境之歡聲雷動。今復起中吳建武等軍節度使檢校太尉兼中書令元璙。久臨闕一字部。克著嘉猷。雖情厚闕五字拘金阜。今起復靖海軍節度使檢校太傅元瓚。早秉圭符。遙分節鉞。方藉求瘼。難避奪情。並奕世勳名。同時將相。雖元成繼美。襲鳳詔以持衡。紀騭承家。賜雲屏而隔坐。未足多也。又何加焉。其紹續也又如此。至於立德立言。允文允武。宏五霸之略。垂萬世之闕五字遂道全經緯。英概必舉。振古莫儔。自列國以來。未有如吳越國王者矣。夫如是。則隘燕然之石。未可殫書。罄嶰谷之筠。不能盡紀。臣凝式胸中學淺。日下名輕。敘事多謝於子長。待詔有慚於徐樂。恭承睿旨。從事斯文。每懷響而必彈。庶為陵而
更顯。雖五藏在地。終非吐鳳之詞。而百代可知。請俟獲麟之筆。謹為銘曰。
茫茫宇宙。悠悠帝先。成形在地。成象在天。有精有粹。為英為賢。復振勳烈。出正危顛。三辰不軌。四郊多壘。運否時屯。風飛雲起。鏌鏌耀耀。英豪自喜。始學龍韜。終惟虎視。時乃真王。出自軒皇。金玉蘊器。融結殊祥。奮臂有勇。其鋒莫當。知機應變。取亂侮亡。八都義舉。群兇膏斧。俾爾除殘。推我作主。失律斯凶。止戈為武。是曰壯師。信如是兩。漢宏興偽。董氏憑妖。徐約屭贔。薛朗咆虓。披攘蕩拂。果毅戎昭。魚爛於鼎。鳥焚其巢。明明天子。念動闕一字古。命為諸侯。分茅胙土。忠作唐臣。尊稱仲父。有赫旂常。無忝宗祖。累清多難。屢播奇功。既開赤社。亦賜彤弓。吳越全壤。齊晉舊風。千雲比峻。負海稱雄。年過八十。勢高二伯。乃子乃孫。羅旃設戟。惟天所相。不索而獲。亮此霸圖。光乎史冊。一寒一暑。如水斯傾。適來適去。孰肯忘情。香銷玉釜。露盡金莖。還茲厚穸。非復長生。縿幕晨張。塗車永去。劍履空存。杯盤不御。今日豐碑。昔時棠樹。萬古千秋。凝陰宿露。
集／總集／全唐文／全唐文／卷八百八十八／徐鍇／先聖廟記(P.9280-1)
先聖廟記
昔夫子稟天地之靈。膺期運之數。體山岳之成形。合堯禹之宏度。跨三五以傑出。邈千載而高步。豈惟民哉。泰山之於邱垤。鳳凰之於飛鳥也。然而日月有薄蝕之運。生民有淪胥之期。老耼已逝。蹈流沙而不返。文王既沒。顧天下而誰宗。是以則天以化民。屈已以濟物。使夫子志在於為君也。則當假道百里。因基一成。受祿以有民。逆取而順守。然後革命創物。錫土苴茅。布子姓於九州。班正朔於四裔。因王法以行禮。假號令以濟人。然而不屑意者。以為堯湯既遠。武有慚德。樂則有司失其傳。禮則孟孫病其儀。風俗崩
弛。皇綱解散。是以周流天下。遑遑列國。一車二豎。疑訪萇宏而觀周廟。四科十哲。昭日月而播微言。假陪臣以尊周公。修春秋而正王室。匡輔元精。陶冶情性。因國風而正樂。順人情而定禮。萬物既治。我無位焉。此則夫子所受老子之元言。老子所以釋負而去之之義也。至夫載贄諸境。濡足當時。止璠璵而救季孫。斬侏儒而存魯國。故令君臣懸解。井樹不刊。而地靡立錐。權輕飛羽。諭醯雞於道室。譬喪狗於東門。野餫弗糝。門徒菜色。坐席不煖。炊突不黔。其利物也甚豐。其為巳也至約。是以子貢有言。夫子賢於堯舜遠矣。豈不謂然乎。夫近道者道亦近之。遠道者道亦遠之。是以七國冰解。嬴秦灰滅。所以夫子欲見於衛妃。諸生發憤於陳涉。有由然矣。漢高甚武。心涵帝度。為舊君而袒哭。望魯國而輟攻。受天明命。將半周室。其遺言祠祀也。則自闕里而徧寰區。出壁中而寶東序。蓋帝王之崛起。大數之中興焉。夫子非求祀於人。而人皆祀之。非衒書於人。而人爭售之。自非大庇生民。其孰能至於此。聖歷中否。群雄大馳。衣冠禮樂。不絕如線。聖皇紹祚。文思累洽。掃大學之煨燼。編羽陵之蠹簡。濟濟焉。煌煌焉。民德歸厚矣。猶慮隈隅
未潤。蓬艾未光。慎彼觀風。敬茲有土。保大壬子歲。以樞密院副使兼尚書吏部郎中李君徵古有幃幄之效。克定之謀。俾守於袁。下車視事。解甲息兵。巡省農功。周行廬室。以為導化有本。振葉由枝。而孔廟頹替。誦堂風雨。顧禮器而赩恧。振儒衣而凄泫。於是攷圖牒。徵碑版。蓋天寶中太守房公琯始立廟於州城北門之外五十步。乾元中太守鄭公審始移之。會昌中又遷於州東。大中中復於房公之卜。不常厥所。於今四遷。乃永奠陔次。大興力役。糞牆俱墁。非宰我之難杇。壞屋可炊。知顏生之不惑。迴廊月照。接武雲征。洞戶靜深。重簷奄靄。徵兩楹而正坐。儼四科而列侍。如嘗不寢。似欲無言。植以美材。綷以藻泳。靈衣兮披披。華蘂兮蘘蘘。黍稷令芳。籩豆普淖。解危冠於季路。見繪事於卜商。足以目擊而道存。不言而心喻矣。昔魯恭壞宅於舊國。廬陵伐木於孔門。金石為鳴。父老歎息。然則夫子之道。得其人而後行。文翁之風。感於心而自化。是以袁江之上。袁山之阿。朝為崆峒。夕成洙泗。用此道也。若夫敷孔業而無祠宇。是猶棄筌蹄而待貌。叩寂寞而求音。盛趨翔而無至心。是猶依猨狙為周公。假詩禮而發冢也。是以李君炳筠
川之靈。錫鍾陵之秀。行出鄉里。名聞京師。題橋以起途。懷綬而返國。昔之去國而衣錦者。蘇秦無守土之實。終軍無表里之名。君之兼總。其稽古之謂。故分符之際。敕改君筠州萬載縣所居高侯鄉高城里曰懷舊鄉孕秀里。君又以私財百萬。代其鄉輸稅。增閭里之氣。為儒者之華。功成不居。無待刊紀。而庠序之作。所以聳善懲惡。託予敘述吾師也。故為之記。至其遏寇虐。浚溝湟。則有底績之司。書勳之府焉。唐保大癸丑歲正月二十日廟成之日也。
集／總集／全唐文／全唐文／卷九百／李惲／大漢英武皇帝新建天龍寺千佛樓碑銘　并序(P.9394-1)
大漢英武皇帝新建天龍寺千佛樓碑銘并序
帝宅之西。五里而遠。群山邃谷。延袤縈擁。北自乾坎。南距申酉。蒼崖峭壁。怪石靈泉。薜蘿蔭乳竇以夏寒。藂桂嚮晴暘而冬綠。澗溜清泚。自激輕音。蔓草芃茸。本無毒螫。洞穴窈窕。煙嵐閉虧。隔雲聞雞犬之聲。度嶺接樵蘇之徑。大哉。氣通斗極。崆峒帶多武之鄉。地劃參墟。晉野樂深思之俗。況乎刑政之經不紊。霸王之器具存。紀都邑即天下之浩穰。養士馬即域中之精勇。往者北齊啟國。後魏興邦。雖未臻偃伯之稱。且咸正事天之位。時或倦重城之晏處。選面勝之良遊。各營避暑之宮。用憩鳴鑾之駕。亦猶秦之阿房。晉之虒祁。楚之章華。漢之未央。古基摧搆。往往存焉。年歷寖遠。率多改作。蓋以翼翼都會。豪右富民。因舊圖新。增制惟錯。於是乎金人塔廟。老氏宮觀。星布於巖石矣。懿哉坤維之上。一舍之遙。群木陰翳。奇峰崷崒。上有平址。東西僅五十步。北倚石壁。有彌勒閣。內設石像。侍立對峙。容旨溫
闕一字其鐫磨之巧。代不能及。昔睿宗皇帝再加添設。功用宛然。次東有池水甚潔。澄湛凝碧。覩之恐聳。國人儼其堂宇。偶以神位。每角亢方中。雷雨未施。即雩禱咸萃矣。馴嶺西下闕二字約三百步。有高寺榜曰天龍。故易義云。夫龍者。潛即勿用。飛即在上。天龍之名。固其宜矣。今英武皇帝應千齡之運。居九重之尊。比自舞象執經。齒冑學優於庠序。問安侍膳。闕四字於庭闈。動叶咨詢。行符典則。負對日之辯。似不能言。闕一字秤象之智。果而勿伐。肅肅煌煌然。偉量知幾。深不可測。立德在間平之右。承家繼文武之基。自非道濟艱危。孝安宗社。孰能與於此乎。天會中。睿宗皇帝以道闕十一字出閣授檢校司徒歸義府都督。時年尚幼沖。躬親官次。寡辭敏德。務簡刑清。吏不敢欺。府無留事。嘗以公退休暇。與叔季諸王。方駕接軫。禮謁精藍。一歲之中。闕三字數上獨於東序愬觀音像一堂。其內幡花鬘蓋供飾之用。靡不嚴潔。於茲日新。每具齋禱。罔不乾乾惕惕。潛發明誠。所志者。延鴻祚於邦家。弭烖氛於區宇。因心愛敬。不忘斯須。闕二字甚嘉群論歸美。攸是罷解公府。特恩加檢校太保。授右金吾衛大將軍。充大內都點檢。貞幹服勤。中外嚴敕。宣威
敬事。動叶聖謨。及皇帝踐阼。加闕二字太師行太原尹。階勳爵邑。悉稱公台。尋領侍衛親軍事。未幾。值倉卒之變。震駭非常。上獨執雄斷。入平內難。時戊辰秋九月。嗣昇宸極。立定傾危。赫然大闕一字垂裕終古。自是闕二字潔念。恒切歸依。每屆良辰。必親行幸。至壬申年十二月二十二日。詔有司於大殿後正面造重樓五間。尋遣良冶鑄賢劫自拘留孫如來已降鐵佛千尊。闕一字範金審像闕二字容光相圓明等無差別。如是勻分龕室。各安上級。時詔宣徽北院使永清軍節度使檢校太保范超自始監修。應期成就。基砌柱礎。廣檻飛甍。丹彩相望。闕四字巍乎窗扉下瞰於雲端。棟宇勃興於地表。金爐曉炷。惟聞薝蔔之香。玉磬晨鳴。不假蓮花之漏。議者曰。樹超世之果。圖不朽之功。必依惟睿之謀。宜享終天之祿。豈比夫望祭闕五字禱之宮。駕騁瑤池。徒縱盤遊之樂者哉。上御宇之八年乙亥歲。天贊皇帝。義敦天性。禮叶彝章。洎春末夏初。累飛詔示。必以備物典冊。將加徽號洪名。闕二字君親之恩。敬修迎受之禮。至夏六月十六日。果降貴近昭宣闕一字容尋於正殿闕二字英武皇帝兼頒龍衣玉帶。駟馬雕鞍。別賜神旗鼓吹。殊私異將闕五字眾心悅
隨。群后稱慶。寶函金簡。揚命舜命禹之書。馭朽持盈。盡為子為臣之敬。禮之大者。帝載無窮。先是英武皇帝以今歲攝提建月青風闕五字昇寒氣將退。嚴整儀衛。親率公卿。駕蒼虬之騤騤。衣赭袍之熠熠。雲韶寅導和樂闕五字曲之居悞屆初禪之境。臣幸陪天仗。親奉德音。既成闕一字福闕六字之佑遽茲承詔。俾誌勝緣。將紀洪猷。潛思祕祝。所冀龍華會上。側聆善囑之言。星宿劫中。徧覩青蓮之相。歡心有待。謹作銘云。
覺皇遞興。大教垂世。成位有期。壞空相繼。大哉賢劫。千佛重光。六度萬行。軌躅相望。浩劫迢遙。一念可攝。勿謂難逢。聲塵相接。惟彼陶唐。上列參墟。莓莓沃野。煌煌帝居。天啟亨會。神輸瑞圖。英武定難。后來其蘇。聖人有作。撫寧邦域。治民事天。允釐庶績。金像玉樓。伊帝之力。普濟蒼生。永尊皇極。
集／總集／全唐文／全唐文／卷九百二十六／吳筠　二／心目論(P.9654-1)
心目論
人之所生者神。所託者形。方寸之中。實曰靈府。靜則神生而形和。躁則神勞而形斃。深根寧極。可以修其性情哉。然動神者心。亂心者目。失真離本。莫甚於茲。故假心目而發論。庶幾於遣滯清神而已。且曰。心希無為。而目亂之。乃讓目曰。予欲忘情而隱逸。率性而希夷。偃乎太和之宇。行乎四達之逵。出乎生死之域。入乎神明之極。乘混沌以遐逝。與汗漫而無際。何為吾方止。若且視。吾方清。若且營。覽萬象以汨予之正。悅美色以淪予之精。底我邈邈於無見。熙熙於流眄。搖蕩於春臺。悲涼於秋甸。凝燕壤以情竦。望吳門而髮變。瞻楚國以永懷。俯齊郊而泣戀。繄庶念之為感。皆寸眸之所眩。雖身躭美飾。口欲厚味。耳歡好音。鼻悅芳氣。動予之甚。皆爾之謂。故為我之尢。職爾之由。非爾之懟。而誰之仇乎。目乃忿然而應之曰。子不聞一人御域。九有承式。理由上正。亂非下忒。故堯俗可封。桀眾可殛。彼殊方
而異類。猶咸順乎帝則。統形之主。心為靈府。逆則予捨。順則予取。嘉祥以之招。悔吝以之聚。故君人者制理於未亂。存道者克念於未散。安有四海分崩。而後伐叛。五情播越。而能貞觀者乎。曷不息爾之機。全爾之微。而乃辨之以物我。照之以是非。欣其榮。慼其辱。暢於有餘。悲於不足。風舉雲逝。星奔電倏。紛綸鼓舞。以激所欲。既汨其真而混其神。乖天心而悖天均。焉得不溺於造物之景。迷於自然之律哉。故俾予于役。應爾之適。既嬰斯垢。反以我為咎。嗟乎嗟乎。何弊之有。心乃愀然久焉。復謂目曰。顧予與爾。誰明其旨。何隱見之隔。而元同若此。既庶物之為患。今將擇其所履。相與超塵煩之疆。陟清寂之鄉。餐顥氣。吸晨光。咀瑤華。漱瓊漿。斯將期靈化於羽翼。出雲霞而翱翔。上昇三清。下絕八荒。託松喬以結友。偕天地以為常。何毀譽之能及。何取捨之足忘。諒予圖以若茲。其告爾以否臧。目曰。近之矣。猶未為至。若然者。所謂欲靜而躁隨。辭埃而滓襲。闇乎反本之用。方邈然而獨立。夫希夷之體也。卷之無內。舒之無外。寥廓無涯。杳冥無對。獨捐茲而取彼。故得小而遺大。忘息陰以滅影。亦何逃於利害。伊虛室之生白。方道德之所
載。絕人謀於未兆。乃天理之自會。故元元挫銳以觀妙。文宣廢心而用形。軒帝得之於罔象。廣成契之於杳冥。顏回坐忘以大通。莊生相天而能精。歷眾聖以稽德。非智謀之是營。蓋水息瀾而映澈。塵不止而鑒明。未違世以高舉。亦方寸之所寧。故能泊然而常處。感通而斯出。不光而曜。不祕而密。冥始終而誰異。與萬物其為一。因而靡得。是以罔失。誠踵武於坦塗。可常保於元吉。若棄中而務表。乃微往而不窒。其故何哉。水積而龍蟠。林豐而獸居。神棲於空洞。道集於元虛。苟不刳其所有。焉能契其所無。非夫忘形靜寂。瑕滓鏡滌。元關自朗。幽鍵已闢。曷可度於無累焉。不然。安得駕八景。昇九霄。覩金闕之煌煌。步紫庭之寥寥。同浩劫之罔極。以萬椿為一朝。予心於是釋然於眾慮。凝澹於前豫。澄之而徐清。用之而不遽。致謝於目曰。幸我以善道。宏我以至言。覺我以大夢。啟我以重元。昇我以真階。納我以妙門。縱我於廣漠之野。遊我於無窮之源。既匪群而匪獨。亦奚靜而奚喧。協至樂之恒適。抱真精而永存。遣之而無遣。深之而又深。通乎造化之祖。達乎乾坤之心。使我空欲視於目盲之外。塞將見於元黃之林。覩有而如見空寂。
聞韶而若聽谷音。與自然。而作侶。將無欲以為朋。免驅馳於帝主。保後天之所能。窒欲於未兆。解紛於未擾。忘天壤之為大。忽秋毫之為小。處寂寞而聞和。潛混溟而見曉。應物於循環。含光而閉關。飄風震海。迅雷破山。滔天焚澤。而我自閒。彼行止與語默。曾何庸思於其間哉。
集／總集／全唐文／全唐文／卷九百四十七／于沼／明堂賦(P.9834-2)
于沼
明堂賦
天子朝諸侯於明堂。惟古之制。始以講信修睦。終以布憲施惠。含至德之休光。旌中國之巨麗。下之象地也。以列五位之神。上之法天也。以配五方之帝。稟太一之威靈。順陰陽之開閉。左个右个。分以寒暑之宜。以筵以几。度以堂室之際。觀乎萬國來朝。威儀濟濟。聖人負斧扆而南向以布政。百僚端冕弁而北面以陳禮。是知人以君為心。君以人為體。宴會之節。以明於尊卑。慶賜之儀。以旌於孝弟。原夫宅中而起。繼天而作。遙眡嵩少。俯枕伊洛。巍巍煌煌。厥高不可乎彌度。拏龍櫼以蚴蟉。亘虹梁而各落。綷以綺藻。施以丹雘。四闥以四氣而開。八牕以八風斯廓。祥風布影。對寶檻以交輝。皎日懸光。曜金牀而璀錯。於是陳三獻之禮。臻九成之樂。申儀於辟雍。崇業於太學。甄古今之至理。議沿襲之踳駮。既而順斗極。運天關。皇恩普矣。貴賤以頒。東門之外。以朝乎九國。南門之下。將享於八蠻。正德是宏。惠風斯布。禁淫慝。節制度。重三台之任。乃申命於中階。寵五霸之功。遂授鉞於東戶。夫明堂者。明帝之德。體天為狀。必
資闡化以準程。豈獨宏規而取壯。出庶物而咸仰。包宇宙而為量。惟先聖之是則。信百代之可尚。
集／總集／全唐文／全唐文／卷九百五十／何據／鏡花賦(P.9867-1)
鏡花賦
金鏡精寶兮珠秀華。臺插珊瑚之樹。鈎垂菡萏之花。暎若無質。循則有體。洞碧空其何際。湛清潭其絕底。鸞舞翮於曈曨。龍怒鱗於清泚。淮南王懸而玩之。東方朔見而稱曰。此瑾瑜之榮。碝磩之英。負陰而內景冰澈。面陽而外景花明。惚兮怳。其中有象。杳兮冥。其中有精。爾乃遇妖閒之佚女。陶清爽之芳時。爭捧鴛匣。臨乎鳳墀。既翻輪而隱。耀又飛花以生姿。如玉之明。如雪之皎。度翠壁以星落。薄承塵而霜皛。拂高淩深。緣隙入奧。乍滅沒而在空。遂迷失其所造。徒美夫不根不蒂。扈扈煌煌。若漢皋靈媛解仙佩。洛川神女獻明璫。似珠水之皎皎。日月之相望。芒角璀錯。罔兩搖揚。至用在無兮。摶之不得。極虛為有兮。應而不藏。淮南王曰。旨哉大夫之體物也。
集／總集／全唐文／全唐文／卷九百五十一／張餘慶／竹宮望拜神光賦　以親饗虔潔靈報光燭為韻(P.9883-1)
張餘慶
竹宮望拜神光賦以親饗虔潔靈報光燭為韻
洪惟漢后。有事郊禋。感流光之委照。爰拜賜於上神。初自竹宮。覩殊祥之溢目。俄低玉佩。方致敬而俯身。有以見感而必應。孰謂其尊而不親。徒想夫寰宇肅清。齋庭夜敞。辛日惟吉。明神是饗。德馨而祀事精愨。福降而禎祥歸往。彼靈輝之自天。若有答於吉蠲。下雲路而瞥爾。照祠壇而炯然。冥感而來。狀如虹之炳耀。齋莊前致。配明火以昭宣。武皇自以為備物展禮。儲精告虔。苟降鑒之不昧。宜受賜於上元。仰而望之。初奪目以爛爛。俯而見也。且鞠躬以拳拳。若然者。豈不以蒼璧儼陳。圜丘宿設。帝心精一。祀物豐潔。
天瑞聖而為光。委靈壇而不滅。不然。則可以煌煌熒熒。發自杳冥。於以表異。於焉效靈。臨爟火以助耀。照俎豆而分形者乎。跡彼光臨。實惟冥報。宜望拜以俯僂。表至精而懇到。是知君德允臧。天道孔彰。崇嚴祀而神降之吉。潔齋心而物效其祥。初電烻以散色。忽星流以耀芒。降自彼天。豈慚於紫氣。不資於水。且異於榮光。國家德邁炎靈。時稱玉燭。擁神光而先敬。修祀禮而將續。有客觀光。歎美不足。何待時而就列。庶餘光之可矚。
集／總集／全唐文／全唐文／卷九百五十一／張公乂／竹宮望拜神光賦　以親饗虔潔靈報光燭為韻(P.9884-2)
張公乂
竹宮望拜神光賦以親饗虔潔靈報光燭為韻
祀之嚴者饗帝。德之盛者降神。不勵精孰謂福之自己。非表異曷知天實無親。武皇卜郊以元吉。祈靈於上辛。密命始傳。光則絪縕未感。齋宮爰拜。神其肸蠁有因。蓋以穆爾精勤。凝然存想。屬屬乎蒼璧既奠。煌煌乎太壇攸仰。委佩盡飾。庶無譁以端莊。秉圭展儀。闕二十字彼電破乎祥煙逮闇
之時。熉燭而明爛矣。遙望之處。拜起而容肅然。豈不以配合崇高。昭陳宿設。圜丘之上。將候其耿光。竹宮之中。以備其齋潔。既恍惚而有見。竟超遙而未絕。或左或右。通幽洞冥。照灼兮疑分輝於畫燭。焜煌兮乍聯影於低星。所以彰有德。赫炳靈。實見祠祈。周流福庭。望神之休。惟一人有慶。主日之際。必上帝是聽。故天降德祥。人窺其奧。至德而感。豈元邈之不臻。至誠而祈。豈昭彰之不報。首茲祀事。實在陽方。望拜雖同乎手拜。神光且異乎蕭光。人皆見之。孰不仰而祇慄。夜則艾矣。諒惟遠之馨香。殷雉雊而稱異。魯郊牛而用傷。皆祈報之瑣細。非昊穹之降康。豈比夫神祠太乙之靈。樂飲歌童之曲。雖望之而如在。懼敬之而不足。漢后之虔恭也如此。故景光而下燭。
集／總集／全唐文／全唐文／卷九百五十二／張彥勝／露賦(P.9886-2)
張彥勝
露賦
夫露者。陰陽之精氣。天地之靈液也。秋冬濁而春夏清。晞
於朝而生於夕。隨時應變。不凝不積。遇物受彩。因象而光。滴滴瀝瀝。熒熒煌煌。爾其為大也。澄九天而淨六合。爾其為廣也。清四極而灑八荒。故能消歇氛埃。生成草木。羃䍥千品。霑濡萬族。其澤厚矣。其潤深矣。願聞其始。試言厥初。兆自元氣。生於太虛。巨人飲之而不死。上古吮之而穴居。天無雲兮珠的皪。野有草兮玉扶疏。寫蟲鳥兮為篆。懷蛟龍兮著書。河洛建都兮氣均風雨。甘泉築館兮名亞儲胥。或泛灩池臺。或葳蕤竹柏。鶬鶊鳴兮色紫。鴻雁來兮光白。露之為德也。天乙所以為王侯。露之為文也。詩人所以歌召伯。既因甘而作頌。稱未晞而留客。是時鷙鳥初擊。鳴蟬向晚。悲九節之相催。恨三危之路遠。或乃幽閨織婦。初下鳴機。徘徊空院。悵望秋暉。洞房月入。羅帳螢飛。看鴻雁之將度。怨良人兮不歸。灑交頤之玉筯。苦寒露之沾衣。至如關山氣寒。瀚海風急。胡侵隴塞。兵屯馬邑。征人此時。思歸下泣。不覺漣如。沾我衣溼。別有洛陽才子。人間秀士。遠自巖曲。來遊學市。有恨驚心。無人知巳。聞墜葉而歎息。對浮雲而愁起。悽悽兮怳若有亡。覩蒹葭之蒼蒼。惜白露而為霜。宋大夫聞而歎曰。歲乎不我與。一寒一暑。昔時春晚。拂
楊柳於南津。今日秋深。落芙蓉於北渚。古人未達。平生羇旅。君何為而絕絃。感知音而相許。重曰。白日黯黯兮秋風多。綠川蕭蕭兮空水波。聞郢中之有曲。試調露而為歌。歌曰。天降氣兮地凝精。皇德茂兮芝蓋平。金盤漬兮玉杯清。葉有露兮落有聲。遼東之鶴中夜驚。日南之雞淩晨鳴。華山柏兮多珠露。松子服之得長生。
集／總集／全唐文／全唐文／卷九百五十三／康子玉／瓜賦(P.9900-1)
康子玉
瓜賦
巫山之岡。秦川之陽。垂條引蔓。布綠敷黃。彌皋被野。含芬吐芳。轉晨風之穆穆。湛宵露之瀼瀼。花葉則煜煜煒煒。文
彩則焜焜煌煌。錦繡為之失色。霞日為之奪光。遠而望之粲兮爛。繁星列兮曜長漢。光色連延遙相煖。迫而察之瓞兮緜。明璣盈蚌媚重泉。大鱗巨介近相連。細雨流風。每飄颻兮葉上。遊蜂戲蝶。時歷亂於花前。爾其大則三尺二升。美則金漿玉實。貍頭羊骹之字。黃㼐白摶之質。感仙貴於孫鍾。避世資於步騭。異蔕表於前代。同心彰於曩日。既而橫綺席。會嘉賓。琴罇逸賞。海陸具陳。香分四座。氣雜八珍。既取類於母子。亦取辨於君臣。欽哉彼美。流玩不巳。何以剖之金錯刀。何以澆之玉英水。邵平因植以著業。阮籍託詞而興已。非但留怨於戍夫。抑亦取誡於君子。
集／總集／全唐文／全唐文／卷九百五十六／呂指南／太常觀樂器賦(P.9921-2)
呂指南
太常觀樂器賦
客有遊於太常者。叔夜才貌。長卿文雅。歷階戺之間。目簷楹之下。彼美聲奏。諒先得而聞焉。繽紛器物。復可令而觀也。絲竹畢備。匏土俱陳。混季氏之八佾。擬鳧人之六鈞。瑟既稱趙。箏還號秦。伐修竹於嶰谷。來浮磬於泗濱。羽蟲畫之也。可以成鳳翮。鱗蟲刻之也。可以作龍脣。物以古兮不可識。代雖殊兮亦可珍。豈直有斯而已哉。徒觀其廣廈駢闐。修廊逼側。蘊今古之殊號。被丹青之異色。賁路鼗鼓。干戚羽旄。斑彬翕赩。巨萬盈億。文墨者莫之而記。言談者罕
之而識。嘉夫貴賤攸重。華夷是欽。舜湯一舉而進韶濩。荒隅一奏而成𠇱任。君徒見雕瓊鏤玉之餘彩。殊不聞宮商徵角之奇音。及夫金皋氣變。珠樓春始。煌煌帝庭。濟濟卿士。五樂具奏。八音俱起。惟斯器之有作。備無為之燕樂。紛綺靡之容裔。混魚龍之交錯。金木羅張。厥用匪常。施之於國。則政其攸敘。饗之於廟。乃神其降祥。舞青田之唳鶴。儀丹穴之鳳凰。諒鄙人之罄思。固難得而備詳。
集／總集／全唐文／全唐文／卷九百六十／闕名　一／景星見賦　以垂象含輝有道則見為韻(P.9970-2)
景星見賦以垂象含輝有道則見為韻
皇天有知。明命不疑。既何言而守默。亦懸象而高垂。彼星之見者。下符睿哲。上麗圓規。將旌德之治亂。必審時而推移。故行藏克協乎道。盈縮不失其宜。於是稽其義。觀其象。色煥炳。光炯晃。挂青漢粲粲其輝。連白榆歷歷其狀。天以祚聖。垂元精而臨下。聖以應天。憑至誠而感上。覩其貌。美天文之昭昭。原其本。知王道之蕩蕩。蓋以瑞本斯表。祥光是含。五緯知讓。七紀懷慚。與時俱明兮皇化齊美。將聖共出兮元德相參。豈同夫入蜀而使臣應其二。在戶而詩人詠其三。徒觀其象高而遠。質明而微。如曙燈之欲滅。若秋螢之不飛。夜則出焉。麗乾元以發彩。晝而隱也。讓太陽而藏輝。不然。則安知國家無為無事。垂拱垂衣乎。我唐至德可久。立功不朽。澤及四海。化被九有。緊彼景星。契我元首。俾千品萬類。仰而知其太平。四夷八蠻。瞻而慕乎聖后。若然。則其驗可徵。其事可考。伊星之叶聖。如風之偃草。其靈也。在乎或出或處。其應也。彰乎有道無道。彼漢祖之聚五星。唐堯之感五老。未若帝命是錫。生靈載造。天祿無疆。鴻業永保者也。原夫莫大匪天。莫明匪德。天也惟德是輔。德
也惟天是則。是以垂一星而呈萬國。其明孔彰。其儀不忒。至若雲開天碧。昭然可覿。炳如金粟。粲若銀礫。煌煌其明。爛爛其色。九霄靜而載揚光芒。千里望而不違咫尺。客有觀天文。察時變。惟景星之所在。信有道而則見。美盛德之形容。懷斯文而願薦。
集／總集／全唐文／全唐文／卷九百七十五／闕名　十六／憲宗聖神章武孝皇帝諡議　元和十五年五月(P.10107-2)
憲宗聖神章武孝皇帝諡議元和十五年五月
王者崇高以配天。廣大以法地。章明以象日月。誠信以合四時。謂之令王。諡以全德。所以名盛烈。昭至公。堯舜禹湯文武成康是也。伏惟大行皇帝由疏封以繼明。自前星而受命。以四海為養。以萬乘問安。稽古古法天。自家刑國。穆穆峻德。煌煌大明。煥乎人神。塞乎天地。國家天寶之季。宿兵中原。強侯專地。往往而有。號令不一。朝廷包羞。元和燀威。霆擊篲掃。戡夏翦蜀。擒潞殄吳。夷蔡取齊。朝滄納定。開千載之期運。平六葉之梗俗。動也用軒轅之干戈。靜也戢武王之弓矢。聖神之道。其至矣乎。以無方之能。行不宰之用。濟天下之務。施天下之仁。夷狄之情偽。遐邇之虛實。揣其變化。權其後先。屈指前算。若合符契。多士濟濟。任其器略。文武俊傑。畢力致用。綱目張而萬化具。斟酌明而百事宜。委庶務於廟堂之上。壽百姓於循良之府。開直言之路。庶無蔽聽。闕廣大之恩。物無違性。宥恕刑獄。哀惠困窮。省薄徭賦。尊禮耉老。約已恭儉。推心平明。公卿大夫。任德終耆。近狎貴寵。畏忌守法。採納群正。聽斷精慎。忠直樹立。讒邪不行。巍巍成功。赫赫在上。春秋左氏傳曰。武有七德。禁暴戢兵保大定功安人和眾豐財之謂也。殲夷姦宄。災害訖
息。禁暴也。淮河底定。大赦疵人。戢兵也。歸馬於汝南漢南。散卒於齊梁淮楚。保大也。封有勞。爵有德。定功也。寬天下之蠶絲。舉域中之方正。安人也。赦生致之寇虜。爵拒命之戎將。和眾也。乘輿服御。儉而有制。賜與供給。惠而中節。豐財也。神武不殺之德。其若是焉。不登軒年。不享舜壽。百姓思慕。如喪考妣。同軌畢至。昭庭有時。敢奉官常。尊名稱德。謹按諡法。兵禁殘暴曰聖。應變無方曰神。洪度大明曰章。為人除害曰武。慈惠愛親曰孝。戮鯨鯢而清四海。不曰聖乎。裁造作而刑一德。不曰神乎。洞明哲而貞百度。不曰章乎。推仁義而服萬物。不曰武乎。戴尊親而諧五典。不曰孝乎。書曰。惟天聰明。惟聖時憲。法也敏也。謹酌之諡法。質諸六經。謹上尊諡曰聖神章武孝皇帝。廟號憲宗。謹議。
集／總集／全唐文／全唐文／卷九百九十／闕名　三十一／大唐宣州刺史薛公去思碑(P.10253-2)
大唐宣州刺史薛公去思碑
金陵之南惟宣州。其地吳楚。其星分牛宿。繚以群山。帶以洪流。薛公光華使臣。藩屏諸侯。揚君之美。分帝之憂。日往月來。於茲九秋。大歷十有四年。今上纂先聖。敷新命。任賢為政。得人尤盛。帝曰汝邕。秉心不回。予嘉厥才。擢汝委汝。糾正於仙臺。秋七月。拜命迺發。於是官僚緇黃之倫。介冑市井之人。如霧斯集。如山斯立。或捧觴而進。或瞻途而泣。豈非惠加於物。物感於惠者乎。公字沖味。殷相仲虺之洪族。唐相元超之曾孫。陳留太守兼採訪使江童之仲子。地列鐘鼎。門傳冠蓋。文藻暐煜於一時。名聲震動乎千載。穆考之位。公能嗣焉。列祖之職。公當陟焉。傳所謂公侯之子孫。必復其始者。此也。且岑君為魏郡。輿人歌之。則薛公為
宣城。吏人頌之。不亦宜乎。其詞云。
星之煌煌。山之崇崇。茲惟宣城。實賴薛公。拔賢任能。如鵷如鴻。整師訓兵。如羆如熊。勸農殖穀。百穀年豐。通商鬻貨。萬貨雲叢。闡道都會。敦儒泮宮。遏絕寇賊。賑卹孤窮。乃新廨署。肅然清風。乃復津橋。赫然長虹。乃立水門。川路其通。乃建林亭。賓筵其充。日緝庶務。歲成眾功。況我薛公。清襟湜湜。雅操翼翼。支郡承式。鄰邦取則。明明天子。降鑒群方。詔謂薛公。茂學雕章。孝悌忠良。累踐柱史。累登臺郎。司言中書。掌禮太常。四典歲舉。擷其眾芳。三執邦憲。振其宏綱。銓綜九流。九流既臧。鎮撫三州。三州既康。遷爾管轄。於此文昌。公拜稽首。歸於咸陽。邦人有言。大川茫茫。福浸我疆。我願薛公。公階翱翔。我思薛公。永世滂洋。爰來作歌。以配甘棠。
集／總集／全唐文／唐文拾遺／卷二十九／趙博齊／大唐故朝議郎河南府登封縣令上柱國賜緋魚袋崔公墓誌銘　并序(P.10705-1)
大唐故朝議郎河南府登封縣令上柱國賜緋魚袋崔公墓誌銘并序
忠信篤敬。天爵也。淵默誠愨者有之。卿相祿位。人爵也。運機□□者得之。至於志意脩而驕富貴。道義重則輕王侯。由是論之。人與天一何遠哉。今見之於崔公矣。公諱蕃。字師陳。魏郡博陵人也。自食菜受氏。世有明哲。子玉以座右顯。季珪由屏風著。或以春秋筆削自任。或以嫉惡鷹隼興謠。後魏定姓。氏族為第一。風流熾焰。以至公大王父元隱。皇朝比部員外郎。王父誧。華州司法參軍。父澣。少府監。贈散騎常侍。皆以清重稱美。首冠士流。於戲。侯王不繫其本根。鳳鶵必生於丹穴。公即右貂之仲子也。早以門蔭補□文館
學生。試經高第。授華州參軍。歷攝諸曹。若素更練方。辯才之適用也。次授鄭縣主簿。未上遘內艱。色慘神傷。泣飲而哀。衣裳外除。猶杖而起。久之。方調授鄭縣尉。不樂煩劇。辝疾就選。授左金吾衛錄事參軍。蘭錡□清。聯獲殊最。以政治脩舉。為樓煩陳公所辟。為監牧使判官。奏大理評事。公勤績著。群牧孳息。轉大理司直兼殿中侍御史。陳公改遷。又為後使郭公邀留。奏殿中侍御史。遷監牧副使。驊騮駔駿。服御稱旨。特加章服。以報勳勞。朱紱煌煌。益光寵命。郭公以稱望彌重。非外□所堪。上表薦聞。除河南府倉曹參軍。秩滿調集天官。又以才出九流。記名宰府。眾謂此時必居廊署。執政失鑒。除登封縣令。咸共冤歎。公獨欣然。之官二旬。遂至顛殞。大和癸丑歲閏七月三日。啟手足焉。享年五十有九。夫仁者必得其名。必得其壽。宰輔不至。耆傳尚遙。稽驗前志。一何爽也。公率性閑暇。襟抱澄曠。弱不好弄。樂道遺榮。自幼至長。不易其操。德宗韋賢妃。公之從母也。恩榮重沓。缺四字竟以沖退。不受其榮。家貧位卑。斷可識矣。娶河南于氏。有子二人。長曰□約挽郎出身。次曰閻。六歲與名齊。戲罷輒啼。傷心何極。有女□人。長適太原王氏。餘未及笄。皆
泣血呼天。行路哀歎。季弟著。檢校太僕少卿□州別駕。手足情重。灑淚盈襟。撫孤奉櫬。以其年十一月八日。歸葬于京兆□□縣寧安鄉曲。祔先塋也。博齊與公少相狎。長相愛。芝焚蕙歎。吾□□□用感生平。泣而銘曰。
孔周之劍。不能煞人。光含冰雪。閉匣生塵。上稽徃古。藝絕無鄰。缺六字今辰岳岳登封。深懷至仁垂髫啟手。不喪其真。道非偶運。不執□□身為帝戚。且復居貧。沖謙抑退。安此沉淪。緒傳萬祀。孰不書紳。少陵原畔。萬木無春。唯餘令德。終天不泯。石刻
集／總集／全唐文／唐文拾遺／卷六十七／闕名　十五／唐故右內率府兵曹參軍朱府君夫人南陽樊氏誌銘　并序(P.11117-2)
唐故右內率府兵曹參軍朱府君夫人南陽樊氏誌銘并序
序曰。南陽之後。軒冕閒世。最為國內所稱。曾祖釗。皇明經出身。泗州連水縣令。夫人連水嫡女。有兄一人。早逝。唯獨孑立。未登笄歲。歸於吳郡朱氏。二紀輔佐。不幸居孀。志在掬育。悉知禮義。皇天不祐。大中四年七月廿日。薨建業鍾浦之舊第。春秋八十有一。以其年歲次庚午十月乙巳朔十日甲寅。合祔兵曹於鍾山之南善□里原。禮也。夫人遺息二人。女二人。長圓郎。將仕郎前守淄州□水平縣尉。次散郎。拔眾敏利迥戰史□□曰先仰廿一娘適□□衛兵曹參軍琅邪王鎰。廿二娘適前太常寺奉禮郎潁川陳□。嗣子等泣血號叩。感而為銘。勒于貞石行焉。銘曰。
煒煒煌煌。洎漢貽唐。磊落軒冕。連綿琳瑯。令則和睦。于何居孀。提挈撫育。歷饉經荒。馮以積慶。福壽無疆。天不惠垂。玉潤迴藏。金爐歇艷。寶鏡休光。嗣子泣血。孝女絕漿。卜吉遷窆。鐘領之陽。楨柏森森。永剋嘉祥。古刻叢鈔
集／總集／全唐文／唐文續拾／卷十二／闕名　三／大悲龕讚銘　并序(P.11308-1)
大悲龕讚銘并序
缺者無□崇信者則救。三光不昧。篤敬者必□洎迺缺大悲菩薩則釋迦如來之□身也。教齊化異缺三途轉輪四諦發弘誓冊亡願心祈者則缺啟真如八万四千門。歸依者則何門而不入。缺有大千應物現形。隨機引導。或叱吒為大輪之像。□毗那於劫石之中。或呼吸為烏翥之形。伏夜迦於金剛之際。大矣哉。莫究其源者也。爰有社錄及軍將判官居士等。並屺岵儁缺莫靈包廓落之才。抱顒昂之體。主驍騎鎮押坤維缺戎幕□□貞而蘊金石之信。或慕讓懷缺今開□□俗並迺宿植善本。早培苦空。缺道識□□如幻如化。知正法可□可歸缺割資□□建此龕□所赫赫奕奕。如朗月缺煌煌□□燈而彰暗室彩雲垂九天楎缺閒舒揆□□崖立上時歲在缺彩繪□亡終□□讚曰。
缺十九缺刻雕貞石。圖寫如真。千眼缺清缺三轉法輪。有祈必應。缺無端閒發霞光身倚缺斯福無彊。石刻
集／總集／全上古三代秦漢三國六朝文／全上古三代文　凡十六卷　／卷十／三代　十　／宋玉／高唐賦(P.73-1)
高唐賦
昔者楚襄王與宋玉遊於雲夢之臺。望高唐之觀。其上獨有雲氣。崪兮直上。忽兮改容。須臾之間。變化無窮。王問玉曰。此何氣也。玉對曰。所謂朝雲者也。王曰。何謂朝雲。玉曰。昔者先王嘗遊高唐。怠而晝寢。夢見一婦人曰。妾巫山之女也。為高唐之客。聞君遊高唐。願薦枕席。王因幸之。去而辭曰。妾在巫山之陽。高丘之阻。旦為朝雲。暮為行雨。朝朝暮暮。陽臺之下。旦朝視之。如言。故為立廟。號曰朝雲。王曰。朝雲始出。狀若何也。玉對曰。其始出也。㬣兮若松榯。其少進也。晰兮若姣姬揚袂。鄣日而望所思。忽兮改容。偈兮若駕駟馬。建羽旗。湫兮如風。淒兮如雨。風止雨霽。雲無處所。王曰。寡人方今可以遊乎。玉曰。可。王曰。其何如矣。玉曰。高矣顯矣。臨望遠矣。廣矣普矣。萬物祖矣。上屬於天。下見於淵。珍怪奇偉。不可稱論。王曰。試為寡人賦之。玉曰。唯唯。惟高唐之大體兮。殊無物類之可儀比。
巫山赫其無疇兮。道互折而層累。登巉巖而下望兮。臨大阺之稸水。遇天雨之新霽兮。觀百谷之俱集。濞洶洶其無聲兮。潰淡淡而竝入。滂洋洋而四施兮。蓊湛湛而弗止。長風至而波起兮。若麗山之孤畝。勢薄岸而相擊兮。隘交引而卻會。崪中怒而特高兮。若浮海而望碣石。礫磥磥而相摩兮。巆震天之礚礚。巨石溺溺之瀺灂兮。沫潼潼而高厲。水澹澹而盤紆兮。洪波淫淫之溶㵝。奔揚踊而相擊兮。雲興聲之霈霈。猛獸驚而跳駭兮。妄奔走而馳邁。虎豹豺兕。失氣恐喙。鵰鶚鷹鷂。飛揚伏竄。股戰脅息。安敢妄摯。於是水蟲盡暴。乘渚之陽。黿鼉鮪。交積縱橫。振鱗奮翼。蜲蜲蜿蜿。中阪遙望。玄木冬榮。煌煌熒熒。奪人目精。爛兮若列星。曾不可殫形。榛林鬱盛。葩華覆葢。雙椅垂房。糾枝還會。徒靡澹淡。隨波闇藹。東西施翼。猗狔豐沛。綠葉紫裹。丹莖白蔕。纖條悲鳴。聲似竽籟。清濁相和。五變四會。感心動耳。迴腸傷氣。孤子寡婦。寒心酸鼻。長吏隳官。賢士失志。愁思無已。歎息垂淚。登高遠望。使人心瘁。盤岸巑蚖。桭陳磑磑。盤石險峻。傾崎崖隤。巖嶇參差。從橫相追。陬互橫啎。背穴偃蹠。交加累積。重曡增益。狀若砥柱。在巫山下。仰視山巔。肅何芊芊。炫耀虹蜺。俯視崝嶸。窐寥窈冥。不見其底。虛聞松聲。傾岸洋洋。立而熊經。久而不去。足盡汗出。悠悠忽忽。怊悵自失。使人心動。無故自恐。賁育之斷。不能為勇。卒愕異物。不知所出。縰縰莘莘。若生於鬼。若出於神。狀似走獸。或象飛禽。譎詭奇偉。不可究陳。上至觀側。地葢底平。箕踵漫衍。芳草羅生。秋蘭茝蕙。江離載菁。青荃射干。揭車苞幷。薄草靡靡。聯廷廷當作延夭夭。越香掩掩。眾雀嗷嗷。雌雄相失。哀鳴相號。王雎鸝黃。正冥楚鳩。姊歸思婦。垂雞高巢。其鳴喈喈。當年遨遊。更唱迭和。赴曲隨流。有方之士。羨門高谿。上成鬱林。公樂聚穀。進純犧。禱琁室。醮諸神。禮太一。傳祝已具。言辭已畢。王乃乘玉輿。駟倉螭。垂旒旌。旆合諧。紬大絃而雅聲流。洌風過而增悲哀。於是
調謳。令人惏悷憯悽。脅息增欷。於是乃縱獵者。基址如星。傳言羽獵。銜枚無聲。弓弩不發。罘䍐不傾。涉漭漭。馳苹苹。飛鳥未及起。走獸未及發。何節奄忽。蹏足灑血。舉功先得。獲車已實。王將欲往見之。必先齋戒。差時擇日。𥳑輿玄服。建雲旆。蜺為旌。翠為葢。風起雨止。千里而逝。葢發蒙。往自會。思萬方。憂國害。開賢聖。輔不逮。九竅通鬱。精神察滯。延年期壽千萬歲。文選。
集／總集／全上古三代秦漢三國六朝文／全上古三代文　凡十六卷　／卷十二／三代　十二　／闕名　一　／銘　一　／希有鳥銘(P.90-2)
希有鳥銘
有鳥希有。綠赤煌煌。不鳴不食。東覆東王公。西覆西王母。王母欲東。登之自通。陰陽相須。惟會益工。水經河水注一引張華敘東方朔神異經曰。其鳥銘曰云云。今本神異經無。希有。鳥名。
集／總集／全上古三代秦漢三國六朝文／全漢文　凡六十三卷　／卷二十一／司馬相如　一　／子虛賦(P.241-1)
子虛賦
楚使子虛使于齊。齊王悉發境內之士。僃車騎之眾。與使者出田。田罷。子虛過詫烏有先生。而無是公在焉。坐定。烏有先生問曰。今日田。樂乎。子虛曰。樂。獲多乎。曰少。然則何樂。對曰。僕樂齊王之欲夸僕㠯車騎之眾。而僕對㠯雲夢之事也。曰。可得聞乎。子虛曰。可。王車駕千乘。選徒萬騎。田于海濱。列卒滿澤。罘網彌山。掩兔轔鹿。射麋腳麟。騖于鹽浦。割鮮染輪。射中獲多。矜而自功。顧謂僕曰。楚亦有平原廣澤游獵之地。饒樂若此者乎。楚王之獵。何與寡人。僕下車對曰。臣楚國之鄙人也。幸得宿衞。十有餘年。時從出游。游于後園。覽于有無。然猶未能徧覩也。又惡足㠯言其外澤者乎。齊王曰。雖然。略㠯子之所聞見而言之。僕對曰。唯唯。臣聞楚有七澤。嘗見其一。未覩其餘也。臣之所見。蓋特其小小者耳。名曰雲夢。雲夢者。方九百里。其中有山焉。其山則盤紆岪鬱。隆崇峍崒。岑崟參差。日月蔽虧。交錯糾紛。上干青雲。罷池陂陀。下屬江河。其土則丹青赭堊。雌黃白坿。錫碧金銀。眾色炫耀。照爛龍鱗。其石則赤玉玫瑰。琳瑉昆吾。瑊玏玄厲。碝石碔砆。其東則有蕙圃衡蘭。芷若射干。𦲄藭菖蒲。茳蘺蘪蕪。諸柘猼且。其南則有平原廣澤。登降陁靡。案衍壇曼。緣㠯大江。限㠯巫山。其高燥則生葴䔮苞荔。辥莎青薠。其埤溼則生藏莨蒹葭。東牆彫胡。蓮藕菰蘆。菴閭軒芋。眾物居之。不可勝圖。其西則有湧泉清池。激水推移。外發芙蓉菱華。內隱鉅石白
沙。其中則有神龜蛟鼉。瑇瑁鼈黿。其北則有陰林巨樹。楩枬豫章。桂椒木蘭。檗離朱楊。樝梨梬栗。橘柚芬芳。其上則有赤猿蠷蝚。鵷雛孔鸞。騰遠射干。其下則有白虎玄豹。蟃蜒貙豻。兕象野犀。窮奇獌狿。于是乎乃使專諸之倫。手格此獸。楚王乃駕馴駮之駟。乘彫玉之輿。靡魚須之橈旃。曳明月之珠旗。建干將之雄戟。左烏號之雕弓。右夏服之勁箭。陽子驂乘。孅阿為御。案節未舒。即陵狡獸。轔蛩蛩。蹵距虛。軼野馬而𨎥陶駼。乘遺風而射游騏。鯈眒淒浰。雷動熛至。星流霆擊。弓不虛發。中必決眦。洞胸達掖。絕乎心繫。獲若雨獸。揜草蔽地。于是楚王乃弭節徘徊。翱翔容與。覽乎陰林。觀壯士之暴怒。與猛獸之恐懼。徼受詘。殫覩眾物之變態。于是鄭女曼姬。被阿緆。揄紵縞。雜纖羅。垂霧縠。襞積褰縐。紆徐委曲。鬱橈谿谷。衯衯裶裶。揚袘卹削。蜚襳垂髾。扶輿猗靡。翕呷萃蔡。下靡蘭蕙。上拂羽蓋。錯翡翠之威蕤。繆繞玉綏。縹乎忽忽。若神仙之仿佛。于是乃相與獠于蕙圃。媻姍㪍窣。上金隄。揜翡翠。射鵔鸃。微矰出。孅繳施。弋白鵠。連駕駕當作鴐鵝。雙鶬下。玄鶴加。怠而後發。游于清池。浮文鷁。揚旌抴。張翠帷。建羽蓋。罔瑇瑁。鉤紫貝。摐金鼓。吹鳴籟。榜人歌。聲流喝。水蟲駭。波鴻沸。湧泉起。奔揚會。礧石相擊。硠硠礚礚。若雷霆之聲。聞乎數百里之外。將息獠者。擊靈鼓。起烽燧。車案行。騎就隊。纚乎淫淫。般乎裔裔。于是楚王乃登雲陽之臺。泊乎無為。澹乎自持。勺藥之和。具而後御之。不若大王終日馳騁。曾不下輿。脟割輪焠。自㠯為娛。臣竊觀之。齊殆不如。于是齊王默然無㠯應僕也。烏有先生曰。是何言之過也。足下不遠千里。來況齊國。王悉發境內之士。而僃車騎之眾與出田。乃欲戮力致獲㠯娛左右也。何名為夸哉。問楚地之有無者。願聞大國之風烈。先生之餘論也。今足下不稱楚王之德厚。而盛推雲夢㠯為高。奢言淫樂而顯侈靡。竊為足下不取也。必若所言。固非楚國之美也。有而言之。是章君之惡。無
而言之。是害足下之信也。章君惡。傷私義。二者無一可。而先生行之。必且輕于齊而累于楚矣。且齊。東有鉅海。南有琅邪。觀乎成山。射乎之罘。浮渤澥。游孟諸。邪與肅慎為鄰。右㠯湯谷為界。秋田乎青丘。仿偟乎海外。吞若雲夢者八九。于其胸中。曾不蔕芥。若乃俶儻瑰偉。異方殊類。珍怪鳥獸。萬端鱗萃。充牣其中者。不可勝記。禹不能名。契不能計。然在諸矦之位。不敢言游戲之樂。苑囿之大。先生又見客。是㠯王辭而不能復。何為無用應哉。案。文選㠯此下為上林賦。無是公听然而笑曰。楚則失矣。齊亦未為得也。夫使諸矦納貢者。非為財幣。所㠯述職也。封疆畫界者。非為守禦。所㠯禁淫也。今齊列為東藩。而外私肅慎。捐國踰限。越海而田。其于義故未可也。且二君之論。不務明君臣之義。而正諸矦之禮。徒事爭游戲之樂。苑囿之大。欲㠯奢侈相勝。荒淫相越。此不可㠯揚名發譽。而適足㠯貶君自損也。且夫齊楚之事。又焉足道邪。君未覩夫巨麗也。獨不聞天子之上林乎。左蒼梧。右西極。丹水更其南。紫淵徑其北。終始灞滻。出入涇渭。酆鎬潦潏。紆餘委蛇。經營乎其內。蕩蕩兮八川分流。相背而異態。東西南北。馳騖往來。出乎椒丘之闕。行乎洲淤之浦。經乎桂林之中。過乎泱漭之野。汨乎混流。順阿而下。赴隘陝之口。觸穹石。激堆埼。沸乎暴怒。洶涌滂㵒。滭浡滵汨。偪側泌瀄。橫流逆折。轉騰潎洌。澎濞沆瀣。穹隆雲橈。蜿灗膠盭。踰波趨浥。涖涖下瀨。批巖衝壅。奔揚滯沛。臨坻注壑。瀺灂霣墜。湛湛隱隱。砰磅訇礚。潏潏淈淈。湁潗鼎沸。馳波跳沬。汨㴔漂疾。悠遠長懷。寂漻無聲。肆乎永歸。然後灝溔潢漾。安翔徐回。翯乎滈滈。東注太湖。衍溢陂池。于是乎蛟龍赤螭。䱎䲛螹離。鰅鱅鰬魠。禺禺鱋魶。揵鰭掉尾。振鱗奮翼。潛處乎深巖。魚鼈讙聲。萬物眾夥。明月珠子。玓瓅江靡。蜀石黃碝。水玉磊砢。磷磷爛爛。采色澔汗。藂積乎其中。鴻鵠鷫鴇。鴐鵝鸀鳿。鵁𪂴䴋目。煩鶩鷛𪆫。𪇅䳄鵁鸕。羣浮乎其上。汎淫泛濫。隨風澹淡。
與波搖蕩。奄薄草渚。唼喋菁藻。咀嚼菱藕。于是乎崇山巃嵸。崔巍嵯峩。深林巨木。嶄巖嵾嵳。九嵕嶻嶭。南山峩峩。巖陁甗錡。摧崣崛崎。振溪通谷。蹇產溝瀆。谽呀豁閜。阜陵別隖。崴磈㟪瘣。丘虛崛礨。隱轔鬱㠥。登降施靡。陂池貏豸。沇溶淫鬻。散渙夷陸。亭皋千里。靡不被築。揜㠯綠蕙。被㠯江蘺。糅㠯蘪蕪。雜㠯畱夷。專結縷。攢戾莎。揭車衡蘭。槀本射干。茈薑蘘荷。葴橙若蓀。鮮枝黃礫。蔣苧青薠。布濩閎澤。延曼太原。離靡廣衍。應風披靡。吐芳揚烈。郁郁斐斐。眾香發越。肸蠁布寫。䁆薆咇勃。于是乎周覽泛觀。瞋盻軋芴。芒芒恍惚。視之無端。察之無崖。日出東沼。入于西陂。其南則隆冬生長。涌水躍波。獸則𤛑旄獏犛。沈牛麈麋。赤首圜題。窮奇象犀。其北則盛夏含凍裂地。涉冰揭河。獸則麒麟角𧤗。騊駼橐駝。蛩蛩驒騱。駃騠驢驘。于是乎離宮別館。彌山跨谷。高廊四注。重坐曲閣。華榱璧璫。輦道纚屬。步櫚周流。長途中宿。夷嵕築堂。累臺增成。巖窔洞房。頫杳眇而無見。仰攀橑而捫天。奔星更于閨闥。宛虹扡于楯軒。青龍蚴蟉于東葙。象輿婉蟬于西清。靈圄燕于閒館。偓佺之倫暴于南榮。醴泉涌于清室。通川過于中庭。盤石振崖。嶔巖倚傾。嵯峨㠎嶫。刻削崢嶸。玫瑰碧琳。珊瑚叢生。瑉玉㫄唐。璸斒文鱗。赤瑕駮犖。雜臿其閒。晁采琬琰。和氏出焉。于是乎盧橘夏熟。黃甘橙楱。枇杷橪柿。亭柰厚朴。梬棗楊梅。櫻桃蒲陶。隱夫薁棣。榙荔支。羅乎後宮。列乎北園。䝯丘陵。下平原。楊翠葉。扤紫莖。發紅華。垂朱榮。煌煌扈扈。照曜鉅野。沙棠櫟櫧。華汜僻櫨。畱落胥餘。仁頻幷閭。欃檀木蘭。豫章女貞。長千仞。大連枹。夸條直畼。實葉葰楙。攢立叢倚。連卷欐佹。崔錯癹骩。坑衡閜砢。垂條扶於。落英幡纚。紛容箾蔘。猗旎從風。藰莅芔歙。蓋象金石之聲。管籥之音。偨池茈虒。旋還乎後宮。雜遝絫輯。被山緣谷。循阪下隰。視之無端。究之無窮。于是玄猨素雌。蜼玃飛𧕫。蛭蜩蠼猱。獑胡豰蛫。棲息乎其閒。長嘯哀鳴。翩幡互經。夭蟜
枝格。偃蹇杪顛。于是乎隃絕梁。騰殊榛。捷垂條。踔希閒。牢落陸離。爛漫遠遷。若此輩者。數百千處。嬉遊往來。宮宿館舍。庖廚不徙。後宮不移。百官僃具。于是乎背秋涉冬。天子校獵。乘鏤象。六玉虯。拖蜺旌。靡雲旗。前皮軒。後道游。孫叔奉轡。衞公參乘。扈從橫行。出乎四校之中。鼓嚴簿。縱獵者。河江為阹。泰山為櫓。車騎雷起。殷天動地。先後陸離。離散別追。淫淫裔裔。緣陵流澤。雲布雨施。生貔豹。搏豺狼。手熊羆。足壄羊。蒙鶡蘇。絝白虎。被班文。跨壄馬。淩三嵕之危。下磧歷之坻。徑峻赴險。越壑厲水。椎蜚廉。弄獬豸。格蝦蛤。鋌猛氏。羂騕䮍。射封豕。箭不苟害。解脰陷腦。弓不虛發。應聲而倒。于是乘輿弭節徘徊。翱翔往來。睨部曲之進退。覽將帥之變態。然後浸潭促節。儵敻遠去。流離輕禽。蹴履狡獸。䡺白鹿。捷狡兔。軼赤電。遺光耀。追怪物。出宇宙。彎蕃弱。滿白羽。射游梟。櫟蜚𧆾。擇肉后發。先中命處。弦矢分。藝殪仆。然后揚節而上浮。淩驚風。歷駭猋。乘虛無。與神俱。躪玄鶴。亂昆雞。遒孔鸞。促鵕鷷。拂翳鳥。捎鳳凰。捷鵷雛。揜焦明。道盡途殫。迴車而還。消搖乎襄羊。降集乎北紘。率乎直指。晻乎反鄉。蹷石闕。歷封巒。過鳷鵲。望露寒。下棠棃。息宜春。西馳宣曲。濯鷁牛首。登龍臺。掩細柳。觀士大夫之勤略。均獵者之所得獲。徒車之所轥轢。步騎之所蹂若。人臣之所蹈籍。與其窮極倦。驚憚讋伏。不被創刃而死者。他他籍籍。填阬滿谷。掩平彌澤。于是乎遊戲懈怠。置酒乎昊天之臺。張樂乎轇輵之宇。撞千石之鍾。立萬石之虡。建翠華之旗。樹靈鼉之鼓。奏陶唐氏之舞。聽葛天氏之歌。千人唱。萬人和。山陵為之震動。川谷為之蕩波。巴渝宋蔡。淮南于遮。文成顛歌。族居遞奏。金鼓迭起。鏗鎗闛鞈。洞心駭耳。荊吳鄭衞之聲。韶濩武象之樂。陰淫案衍之音。鄢郢繽紛。繳楚結風。俳優侏儒。狄鞮之倡。所㠯娛耳目而樂心意者。麗靡爛漫于前。靡曼美色於後。若夫青琴宓妃之徒。絕殊離俗。妖冶嫺都。靚粧刻飾。便嬛綽約。柔
橈嬛嬛。嫵媚姌嫋。曳獨繭之褕袘。眇閻易㠯戌削。便姍嫳屑。與俗殊服。芬芳漚鬱。酷烈淑郁。晧齒粲爛。宜笑的皪。長睂連娟。微睇緜藐。色授魂與。心愉于側。于是酒中樂酣。天子芒然而思。佀若有亡。曰。嗟乎。此大奢侈。朕㠯覽聽餘閒。無事棄日。順天道㠯殺伐。時休息于此。恐後葉靡麗。遂往而不返。非所㠯為繼嗣創業垂統也。于是乎乃解酒罷獵。而命有司曰。地可墾闢。悉為農郊。㠯贍萌隸。隤牆填塹。使山澤之人得至焉。實陂池而勿禁。虛宮館而勿仞。發倉廩㠯救貧窮。補不足。恤鰥寡。存孤獨。出德號。省刑罰。改制度。易服色。革正朔。與天下為更始。于是歷吉日㠯齋戒。襲朝服。乘法駕。建華旗。鳴玉鸞。游于六藝之囿。騖乎仁義之塗。覽觀春秋之林。射貍首。兼騶虞。弋玄鶴。舞干戚。載雲䍐。揜羣雅。悲伐。樂樂胥。脩容乎禮園。翱翔乎書圃。述易道。放怪獸。登明堂。坐清廟。恣羣臣奏得失。四海之內。靡不受獲。于斯之時。天下大說。鄉風而聽。隨流而化。芔然興道而遷義。刑錯而不用。德隆于三王。而功羨于五帝。若此故獵乃可喜也。若夫終日暴露馳騁。勞神苦形。罷車馬之用。抏士卒之精。費府庫之財。而無德厚之恩。務在獨樂。不顧眾庶。忘國家之政。而貪雉兔之獲。則仁者不繇也。從此觀之。齊楚之事。豈不哀哉。地方不過千里。而囿居九百。是草木不得墾辟。而人無所食也。夫㠯諸矦之細。而樂萬乘之侈。僕恐百姓被其尤也。于是二子愀然改容。超若自失。逡巡避席曰。鄙人固陋。不知忌諱。乃今日見教。謹受命矣。史記本傳。漢書本傳。文選。蓺文類聚六十六。
集／總集／全上古三代秦漢三國六朝文／全漢文　凡六十三卷　／卷五十三／揚雄　三　／劇秦美新(P.415-1)
劇秦美新
諸吏中散大夫臣雄稽首再拜。上封事皇帝陛下。臣雄經術淺薄。
行能無異。數蒙渥恩。拔擢倫比。與羣賢竝。媿無㠯稱職。臣伏惟陛下㠯至聖之德。龍興登庸。欽明尚古。作民父母。為天下主。執粹清之道。鏡照四海。聽聆風俗。博覽廣包。參天貳地。兼竝神明。配五帝。冠三王。開闢㠯來。未之聞也。臣誠樂昭著新德。光之罔極。往時司馬相如作封禪一篇。㠯彰漢氏之休。臣常有顛眴病。恐一旦先犬馬填溝壑。所懷不章。長恨黃泉。敢竭肝膽。寫腹心。作劇秦美新一篇。雖未究萬分之一。亦臣之極思也。臣雄稽首再拜㠯聞。曰。權輿天地未袪。雎雎盱盱。或玄而萌。或黃而牙。玄黃剖判。上下相嘔。爰初生民。帝王始存。在乎混混茫茫之時。舋聞罕漫而不昭察。世莫得而云也。厥有云者。上罔顯于羲皇。中莫盛于唐虞。邇靡著于成周。仲尼不遭用。春秋困斯發。言神明所祚。兆民所託。罔不云道德仁義禮智。獨秦屈起西戎。邠荒岐雍之疆。因襄文宣靈之僭迹。立基孝公。茂惠文。奮昭莊。至政破縱擅衡。幷吞六國。遂稱乎始皇。盛從鞅儀韋斯之邪政。馳騖起翦恬賁之用兵。剗滅古文。刮語燒書弛禮崩樂。塗民耳目。遂欲流唐漂虞。滌殷蕩周。㸐除仲尼之篇籍。自勤功業。改制度軌量。咸稽之于秦紀。是㠯耆儒碩老。抱其書而遠遜。禮官博士。卷其舌而不談。來儀之鳥。肉角之獸。狙獷而不臻。甘露嘉醴。景曜浸潭之瑞潛。大茀經霣。巨狄鬼信之妖發。神歇靈繹。海水羣飛。二世而亡。何其劇與。帝王之道。兢兢乎不可離已。夫能貞而明之者窮祥瑞。回而昧之者極妖愆。上覽古在昔。有憑應而尚缺。焉壤徹而能全。故若古者稱堯舜。威侮者陷桀紂。況盡汎掃前聖數千載功業。專用已之私。而能享祜者哉。會漢祖龍騰豐沛。奮迅宛葉。自武關與項羽戮力咸陽。創業蜀漢。發迹三秦。尅項山東。而帝天下。擿秦政慘酷尢煩者。應時而蠲。如儒林刑辟厤紀圖典之用稍增焉。秦餘制度。項氏爵號。雖違古而猶襲之。是㠯帝典闕而不補。王綱弛而未張。道極數殫。闇忽不還。逮至大新受命。
上帝還資。后土顧懷。玄符靈契。黃瑞涌出。滭浡沕潏。川流海渟。雲動風偃。霧集雨散。誕彌八圻。上陳天庭。震聲日景。炎光飛響。盈塞天淵之閒。必有不可辭讓云爾。于是乃奉若天命。窮寵極崇。與天剖神符。地合靈契。創億兆。規萬世。奇偉倜儻詭譎。天祭地事。其異物殊怪。存乎五威將帥班乎天下者。四十有八章。登假皇穹。鋪衍下土。非新家其疇離之。卓哉煌煌。真天子之表也。若夫白鳩丹烏。素魚斷蛇。方斯薎矣。受命甚易。格來甚勤。昔帝纘皇。王纘帝。隨前踵古。或無為而治。或損益而亡。豈知新室委心積意。儲思垂務。㫄作穆穆。明旦不寐。勤勤懇懇者。非秦之為與。夫不勤勤則前人不當。不懇懇則覺德不愷。是㠯發秘府。覽書林。遙集乎文雅之囿。翱翔乎禮樂之場。𦙍殷周之失業。紹唐虞之絕風。懿律嘉量。金科玉條。神卦靈兆。古文畢發。煥炳照曜。靡不宣臻。式軨軒旂旗㠯示之。揚和鸞肆夏㠯節之。施黼黻衮冕㠯昭之。正嫁娶送終㠯尊之。親九族淑賢㠯穆之。夫改定神祇。上儀也。欽脩百祀。咸秩也。明堂雍臺。壯觀也。九廟長壽。極孝也。制成六經。洪業也。北懷單于。廣德也。若復五爵。度三壤。經井田。免人役免人役下落方甫刑三字。匡馬法。恢崇祇庸爍德懿和之風。廣彼搢紳講習言諫箴誦之塗。振鷺之聲充庭。鴻鸞之黨漸階。俾前聖之緒。布濩流衍而不韞韣。郁郁乎煥哉。天人之事盛矣。鬼神之望允塞。羣公先正。莫不夷儀。姦宄寇賊。罔不振威。紹少典之苗。著黃虞之裔。帝典闕者已補。王綱弛者已張。炳炳麟麟。豈不懿哉。厥被風濡化者。京師沈濳。甸內帀洽。矦衞厲揭。要荒濯沐。而術前典。巡四民。迄四嶽。增封泰山。禪梁父。斯受命者之典業也。蓋受命日不暇給。或不受命。然猶有事矣。況堂堂有新。正丁厥時。崇嶽渟海通瀆之神。咸設壇場。望受命之臻焉。海外遐方。信延頸企踵。回面內嚮。喁喁如也。帝者雖勤。惡可㠯已乎。宜命賢哲作帝典一篇。舊三為一襲。㠯示來人。摛之罔極。令萬世常戴巍巍。履粟栗。臭
馨香。含甘實。鏡純粹之至精。聆清和之正聲。則百工伊凝。庶績咸喜。荷天衢。提地釐。斯天下之上則已。庶可試哉。文選。蓺文類聚十。
集／總集／全上古三代秦漢三國六朝文／全後漢文　凡一百六卷　／卷十六／蘇竟／與劉龔書(P.555-1)
與劉龔書
君執事無恙。走昔㠯摩研編削之才。與國師公從事出入。校定祕書。竊自依依。末由自遠。蓋聞君子愍同類而傷不遇。人無智愚。莫
不先避害然後求利。先定志而後求名。昔智果見智伯窮兵必亡。故變名遠逝。陳平知項王為天所棄。故歸心高祖。皆智之至也。聞君前權時屈節。北面延牙。延岑字伯牙。乃後覺悟。棲遲養德。先世數子。又何㠯加。君處陰中。土多賢士。若㠯須臾之閒。研考異同。揆之圖書。測之人事。則得失利害。可陳于目。何自負畔亂之困。不移守惡之名乎。與君子之道。何其反也。世之俗儒末學。醒醉不分。而稽論當世。疑誤視聽。或謂天下迭興。未知誰是。稱兵據土。可圖非冀。或曰聖王未啟。宜觀時變。倚強附大。顧望自守。二者之論。豈其然乎。夫孔𠀉祕經。為漢赤制。玄包幽室。文隱事明。且火德承堯。雖昧必亮。承積世之祚。握無窮之符。王氏雖乘閒偷篡。而終嬰大戮。支分體解。宗氏屠滅非其効歟。皇天所㠯眷顧踟躕。憂漢子孫者也。論者若不本之于天。參之于聖。猥㠯師曠雜事。輕自眩惑。說士作書。亂夫大道。焉可信哉。諸儒或曰。今五星失晷。天時謬錯。辰星久而不効。太白出入過度。熒惑進退見態。填星繞帶天街。嵗星不舍氐房。㠯為諸如此占。歸之國家。蓋災不徒設。皆應之分野。各有所主。夫房心即宋之分。東海是也。尾為燕分。漁陽是也。東海董憲。迷惑未降。漁陽彭寵。逆亂擁兵。王赫斯怒。命將竝征。故熒惑應此。憲寵受殃。太白辰星。自亡新之末。失行筭度。㠯至于今。或守東井。或沒羽林。或裵回藩屏。或躑躅帝宮。或經天反明。或潛藏久沈。或衰微闇昧。或煌煌北南。或盈縮成鉤。或偃蹇不禁。皆大運蕩除之祥。聖帝應符之兆也。賊臣亂子。往往錯互。指麾妄說。傳相壞誤。由此論之。天文安得遵度哉。乃者五月甲申。天有白虹。自子加午。廣可十丈。長可萬丈。正臨倚彌。倚彌即黎丘秦豐之都也。是時月入于畢。畢為天網。主網羅無道之君。故武王將代代當作伐紂。上祭于畢。求助天也。夫仲夏甲申為八魁。八魁。上帝開塞之將也。主退惡攘逆。流星狀佀蚩尤旗。或曰營頭。或曰天槍。出奎而西北行。至延牙營上。散為數
百而滅。奎為毒螫。主庫兵。此二變。郡中及延牙士眾所共見也。是故延牙遂之武當。託言發兵。竇避其殃。今年比卦部歲。坤主立冬。坎主冬至。水性滅火。南方之兵。受歲禍也。德在中宮。刑在木。木勝土。刑制德。今年兵事畢已。中國安寍之效也。五七之家三十五姓。彭秦延氏。不得豫焉。如何怪惑。依而恃之。葛纍之詩。求福不回。其若是乎。圖讖之占。眾變之驗。皆君所明。善惡之分。去就之決。不可不察。無忽鄙言。夫周公之善康叔。㠯不從管蔡之亂也。景帝之悅濟北。㠯不從吳濞之畔也。自更始㠯來。孤恩背逆。歸義向善。臧否粲然。可不察歟。良醫不能救無命。彊梁不能與天爭。故天之所壞。人不得支。宜密與太守劉君。共謀降議。仲尼棲棲。墨子遑遑。憂人之甚也。屠羊救楚。非要爵祿。茅焦于秦。豈求報利。盡忠博愛之誠。憤滿不能己耳。後漢蘇竟傳。
集／總集／全上古三代秦漢三國六朝文／全後漢文　凡一百六卷　／卷二十四／班固　一　／兩都賦／明堂詩(P.605-2)
明堂詩
於昭明堂。明堂孔陽。聖皇宗祀。穆穆煌煌。上帝宴饗。五位時序。誰其配之。世祖光武。普天率土。各㠯其職。猗歟緝熙。允懷多福。
集／總集／全上古三代秦漢三國六朝文／全後漢文　凡一百六卷　／卷二十六／班固　三　／十八矦銘／將軍潁陽矦灌嬰(P.613-2)
將軍潁陽矦灌嬰
煌煌將軍。輔漢久長。威震呂氏。姦惡不揚。寇摟殄盡。躬迎代王。功
顯帝室。萬世益章。
集／總集／全上古三代秦漢三國六朝文／全後漢文　凡一百六卷　／卷四十二／黃香／九宮賦(P.701-2)
九宮賦
伊黃靈之典度。存乎文昌之會宮。翳華蓋之葳蕤。依上帝㠯隆崇。握璇璣而布政。總四七而持綱。和日月之光曜。均節度㠯運行。序列宿之煥爛。咸垂景㠯煌煌。歷天陰之晦暗。陽玉石㠯炳明。鏡大道之浩廣。泑沈漭㠯扎坱。眄旭歷而銳鋃。廓𡶋㠯閱閬。即蹴縮㠯櫢檽。坎烻援㠯渞楊。𩤸𩦮騮𩦞㠯差羸。磋磥晧皜㠯駿樂。銀拂律㠯順游。徑閨闥蓺文類聚作閶闔。而出玉房。謁五嶽而朝六宗。對祝融而督勾芒。蕩翊翊而敝降。聊優游㠯尚陽。蹠崑崙而蹈碣石。跪厎
柱而跨大行。肘熊耳而據桐柏。介嶓冢而持外方。浣彭蠡而洗北海。淬五湖而漱華池。粉白沙而嚵定容。卷南越㠯騰歷。連明月㠯為懸。剝駭雞㠯為釵。繞績組而攝雲鬱。垂獨蠒而服離袿。戴㠎岌而帶繚繞。曳陶匏㠯委蛇。乘根車而駕神馬。驂䮡駽而俠窮奇。使織女驂乘王良為之御。三台執兵而奉引。軒轅乘駏驉而先驅。招搖豐隆騎師子而俠轂。各先後㠯為雲車。左青龍而右觜觿。前七星而後騰蛇。徵太一而聚羣神。趣熒惑而叱太白。東井輟𨍕而播灑。彗勃佛仿㠯捎擊。四徼塵于干道。絕引者而驚鞸。蚩尢之倫玢璘而要班孄。垂金干而揵雄㦸。操巨𨤲之礉弩。齊佩機而鳴廓。狼狐彀張而外饗。枉矢持芒㠯岞崿。迅衝風而突飛電。振雲嵱岫而土崆山。巃狡猾而蹴踐。𧊿走札揭而獠桔梗。櫟略玃而突列。蛸橋律屈而卻梁。黨巷溏而觸螟蜓。抶礕礰而扑雷公。摽撆缺而拂勃決。奮雲旗而椎鴻鐘。聲湻淪㠯純侖。四海澹而祏地梁。碎太山而刺嵩。吸江河而嘬九江。登嶣嶢之釐臺。闚天門而閃帝宮。享嘉命而延壽。樂斯宮之無窮。古文苑。蓺文類聚七十八。
集／總集／全上古三代秦漢三國六朝文／全後漢文　凡一百六卷　／卷四十五／崔瑗／敘箴／司隷校尉箴(P.718-2)
司隷校尉箴
煌煌古制。分劃五服。翼翼封畿。四方之極。牧監匡設。是謂王國。大漢通變。崇弘𥳑易。吞舟之網。㠯濟難阸。自時厥後。或慢或遲。繡衣四出。禍起宮闈。江充作亂。辱于戾園。率隷掘蠱。㠯詰其姦。既定既寍。爰遂其官。俾督京甸。時惟鷹鸇。必正必式。國之司直。乃回乃邪。實為讒慝。毀于貞賢。悔其何及。昔唐虞晏晏。庶績㠯熙。嬴氏慘慘。怨毒用滋。是故履上位者。無云我貴。苟任激訐。平陽玄默。㠯式百辟。畫一之歌。豈猶遐逖。使臣司隷。敢告執役。古文苑。
集／總集／全上古三代秦漢三國六朝文／全後漢文　凡一百六卷　／卷四十五／崔琦／外戚箴(P.720-2)
外戚箴
赫赫外戚。華寵煌煌。昔在帝舜。德隆英皇。周興三母。有莘崇湯。宣王晏起。姜后脫簪。齊桓好樂。衞姬不音。皆輔主㠯禮。扶君㠯仁。達才進善。㠯義濟身。爰暨末葉。漸已頹虧。貫魚不敘。九御差池。晉國之難。禍起于麗。惟家之索。牝雞之晨。專權擅愛。顯己蔽人。陵長閒舊。圯剝至親。竝后匹嫡。淫女斃陳。匪賢是上。番為司徒。荷爵負乘。采食名都。詩人是刺。德用不憮。暴辛惑婦。拒諫自孤。蝠蛇其心。從毒不辜。諸父是殺。孕子是刳。天怒地忿。人謀鬼圖。甲子昧爽。身首分離。初為天子。後為人螭。非但耽色。母后尢然。不相率㠯禮。而競奬㠯權。先笑後號。卒㠯辱殘。家國泯絕。宗廟燒燔。末嬉喪夏。裦姒斃周。妲己亡殷。趙靈沙𠀉。戚姬人豕。呂宗㠯敗。陳后作巫。卒死于外。霍欲鴆子。身乃罹廢。故曰無謂我貴。天將爾搉。無恃常好。色有歇微。無怙常幸。爰有陵遲。無日我能。天人爾違。患生不德。福有慎機。日不常中。月盈有虧。履道者固。仗勢者危。微臣司戚。敢告在斯。後漢崔琦傳。
集／總集／全上古三代秦漢三國六朝文／全後漢文　凡一百六卷　／卷五十／李尢／辟雍賦(P.746-2)
辟雍賦
卓矣煌煌。永元之隆。含宏該要。周建大中。蓄純和之優渥兮。化盛溢而茲豐。御覽五百三十四。
太學既崇。三宮既章。靈臺司天。羣耀彌光。太室宗祀。布政國陽。辟芷巖巖。規圓矩方。階序牖闥。雙觀四張。流水湯湯。造舟為梁。神聖班德。由斯㠯匡。喜喜濟濟。春射秋饗。王公羣后。卿士具集。攢羅鱗次。差池雜遝。延忠信之純一兮。列左右之貂璫。三后八蕃。師尹舉卿。加休慶德。稱壽上觴。戴甫垂畢。其儀蹌蹌。是㠯乾坤所周。八極所要。夷戎蠻羌。儋耳哀牢。重譯響應。抱珍來朝。南金大璐。玉象犀龜。蓺文類聚三十八。初學記十三。
興雲動雷。飛㞕風雨。文選海賦注。
萬騎躨跜㠯攫拏。文選魯靈光殿賦注。
集／總集／全上古三代秦漢三國六朝文／全後漢文　凡一百六卷　／卷五十／李尢／德陽殿賦(P.746-2)
德陽殿賦
曰若炎唐。稽古作先。文選魯靈光殿賦注。開三階而參會。錯金銀于兩楹。入青陽而窺總章。歷戶牖之所經。連壁組之潤漫。雜虬文之蜿蜒。爾乃周閣迴帀。峻樓臨門。朱闕巖巖。嵯峨槩雲。青瑣禁門。廊廡翼翼。華蟲詭異。密采珍縟。達蘭林㠯西通。中方池而特立。果竹鬱茂㠯蓁蓁。鴻雁沛裔而來集。德陽之比。斯曰濯龍。葡萄安石。蔓延蒙籠。橘柚含桃。甘果成叢。文𣗽曜水。光映煌煌。蓺文類聚六十二。初學記二十八。御覽九百七十。
集／總集／全上古三代秦漢三國六朝文／全後漢文　凡一百六卷　／卷五十八／王延壽／魯靈光殿賦　幷序　(P.790-1)
魯靈光殿賦幷序
魯靈光殿者。蓋景帝程姬之子恭王餘之所立也。初。恭王始都下國。好治宮室。遂因魯僖基兆而營焉。遭漢中微。盜賊奔突。自西京未央建章之殿。皆見隳壞。而靈光巋然獨存。意者豈非神明依憑支持。㠯保漢室者也。然其規矩制度。上應星宿。亦所㠯永安也。予客自南鄙。觀蓺于魯。覩斯而眙曰。嗟乎。詩人之興。感物而作。故奚斯頌僖。歌其路寢。而功績存乎辭。德音昭乎聲。物㠯賦顯。事㠯頌宣。匪賦匪頌。將何述焉。遂作賦曰。
粵若稽古。帝漢祖宗。濬哲欽明。殷五代之純熙。紹伊唐之炎精。荷天衢㠯元亨。廓宇宙而作京。敷皇極㠯創業。協神道而大寍。于是百姓昭明。九族敦序。乃命孝孫。俾矦于魯。錫介珪㠯作瑞。宅附庸而開宇。乃立靈光之祕殿。配紫微而為輔。承明堂于少陽。昭列顯于奎之分野。瞻彼靈光之為狀也。則嵯峨嶵嵬。峞巍㠥𡸖。吁可畏乎其駭人也。迢嶢倜儻。豐麗博敞。洞轇轕乎其無垠也。邈希世而特出。羌瓌譎而鴻紛。屹山峙㠯紆鬱。隆崛岉乎青雲。鬱坱圠㠯嶒𡵓。崱繒綾而龍鱗。汨磑磑㠯璀璨。赫燡燡而爥坤。狀若積石之鏘鏘。又似乎帝室之威神。崇墉岡連㠯嶺屬。朱闕巖巖而雙立。高門擬于閶闔。方二軌而竝入。于是乎乃歷夫太階。㠯造其堂。俯仰顧眄。東西周章。彤彩之飾。徒何為乎。㵆㵆涆涆。流離爛漫。晧壁暠曜㠯月照。丹柱歙赩而電烻。霞駮雲蔚。若陰若陽。瀖濩燐亂。煒煒煌煌。隱陰夏㠯中處。霐寥窲㠯崢嶸。鴻爌炾㠯爣閬。飋蕭條而清泠。動滴瀝㠯成響。殷雷應其若驚。耳嘈嘈㠯失聽。目矎矎而喪精。駢
密石與琅玕。齊玉璫與璧英。遂排金扉而北入。霄靄靄而晻曖。旋室㛹娟㠯窈窕。洞房叫窱而幽邃。西廂踟躕㠯閑宴。東序重深而奧祕。屹鏗瞑㠯勿罔。屑黶翳㠯懿濞。魂悚悚其驚斯。心𤟧𤟧而發悸。于是詳察其棟宇。觀其結構。規矩應天。上憲觜陬。倔佹雲起。嶔崟離摟。三閒四表。八維九隅。萬楹叢倚。磊砢相扶。浮柱岧嵽㠯星懸。漂嶢𡸣而枝拄。飛梁偃蹇㠯虹指。揭蘧蘧而騰湊。層櫨磥㠯岌峩。曲枅要紹而環句。芝栭欑羅㠯戢孴。枝牚杈枒而斜據。傍天蟜㠯橫出。互黝糾而搏負。下岪蔚㠯璀錯。上崎嶬而重注。捷獵鱗集。支離分赴。縱橫駱驛。各有所趣。爾乃懸棟結阿。天窗綺疏。圓淵方井。反植荷蕖。發秀吐榮。菡萏披敷。綠房紫菂。窋咤垂珠。雲楶藻梲。龍桶雕鏤。飛禽走獸。因木生姿。奔虎攫挐㠯梁倚。仡奮舋而軒鬐。虯龍騰驤㠯蜿蟺。頷若動而躨跜。朱鳥舒翼㠯峙衡。騰虵蟉虯而遶榱。白鹿子蜺于欂櫨。蟠螭宛轉而承楣。狡兔跧伏于柎側。猨狖攀椽而相追。玄熊舑舕㠯齗齗。卻負載而蹲跠。齊首目㠯瞪眄。徒眽眽而狋狋。胡人遙集于上楹。儼雅跽而相對。仡欺𤟧㠯鵰𥄴。𪃨顤顟而睽睢。狀若悲愁于危處。憯嚬蹙而含悴。神仙岳岳于棟閒。玉女闚窗而下視。忽瞟眇㠯響像。若鬼神之髣髴。圖畫天地。品類羣生。雜物奇怪。山神海靈。寫載其狀。託之丹青。千變萬化。事各繆形。隨色象類。曲得其情。上紀開闢。遂古之初。五龍比翼。人皇九頭。伏羲鱗身。女媧蛇軀。鴻荒朴略。厥狀睢盱。煥炳可觀。黃帝唐虞。軒冕㠯庸。衣裳有殊。下及三后。媱妃亂主。忠臣孝子。烈士貞女。賢愚成敗。靡不載敘。惡㠯誡世。善㠯示後。于是乎連閣承宮。馳道周環。陽榭外望。高樓飛觀。長途升降。軒檻曼延。漸臺臨池。層曲九成。屹然特立。的爾殊形。高徑華蓋。仰看天庭。飛陛揭孼。緣雲上征。中坐垂景。頫視流星。千門相佀。萬戶如一。巖突洞出。逶迤詰屈。周行數里。仰不見日。何宏麗之靡靡。咨用力之妙勤。非夫通神之俊才。誰
能剋成乎此勳。據坤靈之寶勢。子蒼昊之純殷。包陰陽之變化。含元氣之烟熅。玄醴騰涌于陰溝。甘露被宇而下臻。朱桂黝儵于南北。蘭芝阿于東西。祥風翕習㠯䬃灑。激芳香而常芬。神靈扶其棟宇。歷千載而彌堅。永安寍㠯祉福。長與大漢而久存。實至尊之所御。保延壽而宜子孫。苟可貴其若斯。孰亦有云而不珍。
亂曰。彤彤靈宮。巋嶵穹崇。紛庬鴻兮。崱屴嵫釐。岑崟崰嶷。駢巃嵸兮。連拳偃蹇。崘菌踡嵼。傍欹傾兮。歇欻幽藹。雲覆霮䨴。洞杳冥兮。葱翠紫蔚。礧碨瓌瑋。含光晷兮。窮奇極妙。棟宇已來。未之有兮。神之營之。瑞我漢室。永不朽兮。文選。
集／總集／全上古三代秦漢三國六朝文／全後漢文　凡一百六卷　／卷六十一／皇甫規／女師箴(P.808-1)
女師箴
觀象制教。肇經乾坤。家有王義。室有嚴君。各有定位。陰陽是分。昔在軒轅。陶化正刑。刑于壼闈。㠯臨百官。煌煌后妃。女紞是閑。穆穆夫人。爰採潔蘩。師禮莫違。而神岡時怨。關睢首化。萬國承流。實有淑女。允作好逑。唐媛興媯。文母盛周。厥德不回。弘濟大猷。咨爾庶𡚱。鑾路斯邁。戰戰兢兢。厲省鞶帶。漸進不形。變起無外。行難著而易喪。事易失而難退。動若順流。應如發機。奉上惟敬。撫下唯慈。怨豈在明。患生不思。蓺文類聚十五。初學記十。
集／總集／全上古三代秦漢三國六朝文／全後漢文　凡一百六卷　／卷六十五／劉楨／遂志賦(P.829-1)
遂志賦
幸遇明后。因志東傾。披此豐草。乃命小生。生之小矣。何茲云當。牧馬于路。役車低昂。愴恨惻切。我獨西行。去峻溪之鴻洞。觀日日于朝陽。釋叢棘之餘刺。踐檟林之柔芳。皦玉粲㠯曜目。榮日華㠯舒光。信此山之多靈。何神分之煌煌。聊且遊觀。周歷高岑。仰攀高枝。側身遺陰。磷磷躝䃹。㠯廣其心。伊天皇之樹葉。必結根于仁方。梢吳夷于東隅。掣叛臣乎南荊。戢干戈于內庫。我馬縶而不行。揚洪恩于無涯。聽頌聲之洋洋。四㝢奠㠯無為。玄道穆㠯普將。翼儁乂于上列。退仄陋于下場。襲初服之蕪薉。託蓬廬㠯遊翔。豈放言而云爾。乃旦夕之可忘。蓺文類聚二十六。
集／總集／全上古三代秦漢三國六朝文／全後漢文　凡一百六卷　／卷七十三／蔡邕　五　／釋誨(P.872-1)
釋誨
閑居翫古。不交當世。感東方朔客難及楊雄、班固、崔駰之徒。設疑
㠯自通。乃斟酌羣言。韙其是而矯其非。作釋誨㠯戒厲云爾。
有務世公子誨于華顛胡老曰。蓋聞聖人之大寶曰位。故㠯仁守位。㠯財聚人。然則有位斯貴。有財斯富。行義達道。士之司也。故伊摯有負鼎之衒。仲尼設執鞭之言。甯子有清商之歌。百里有豢牛之事。夫如是。則聖哲之通趣。古人之明志也。今夫子生清穆之世。稟醇和之靈。覃思典籍。韞櫝六經。安貧樂賤。與世無營。文選稽康幽憤詩注引此二語。沈精重淵。抗志高冥。包括無外。綜祈祈當作析無形。其已久矣。曾不能拔萃出羣。揚芳飛文。登天庭。序彝倫。埽六合之穢慝。清宇宙之埃塵。連光芒于白日。屬炎氣于景雲。時逝歲暮。默而無聞。小子惑焉。是㠯有云。方今聖上寬明。輔弻賢知。崇英逸偉。不墜于地。德弘者建宰相而裂土。才羨者荷榮祿而蒙賜。盍亦回塗要至。俛仰取容。輯當世之利。定不拔之功。榮家宗于此時。遺不滅之令蹤。夫獨未之思邪。何為守彼而不通此。胡老慠然而笑曰。若公子。所謂覩曖昧之利。而忘明哲之害。專必成之功。而忽蹉跌之敗者已。公子謖爾斂袂而興曰。胡為其然也。胡老曰。居。吾將釋汝。昔自太極。君臣始基。有羲皇之洪寍。唐虞之至時。三代之隆。亦有緝熙。五伯扶微。勤而撫之。于斯已降。天網縱。人紘㢮。王塗壞。太極陁。君臣土崩。上下瓦解。于是智者騁詐。辯者馳說。武夫奮勇。戰士講銳。電駭風馳。霧散雲披。變詐乖詭。㠯合時宜。或畫一策而綰萬金。或談崇朝而錫瑞珪。連衡者六印磊落。合縱者駢組流離。隆貴翕習。積富無崖。據巧蹈機。㠯忘其危。夫華离蒂而萎。條去幹而枯。女冶容而淫。士背道而辜。人毀其滿。神疾其邪。利端始萌。害漸㠯芽。速速方轂。夭夭是加。欲豐其屋。乃蔀其家。是故天地否閉。聖哲濳形。石門守晨。沮溺耦耕。顏歜抱璞。蘧瑗保生。齊人歸樂。孔子斯征。壅渠驂乘。逝而遺輕。夫豈傲主而背國乎。道不可㠯傾也。且我聞之。日南至則黃鍾應。融風動而魚上冰。蕤賓統則微陰萌。蒹葭蒼而白露凝。寒
暑相催。陰陽代興。運極則化。理亂相承。今大漢紹陶唐之洪烈。盪四海之殘災。隆隱天之高。拆絙地之基。皇道惟融。帝猷顯丕。泯泯庶類。含甘吮滋。檢六合之羣品。躋之乎雍熙。羣僚恭己于職司。聖主垂拱乎兩楹。君臣穆穆。守之㠯平。濟濟多士。端委縉綎。鴻漸盈階。振鷺充庭。譬猶鍾山之玉。泗濱之石。累珪璧不為之盈。採浮磬不為之索。曩者洪源辟而四隩集。武功定而干戈戢。玁狁襄而吉甫宴。城濮捷而晉凱入。故當其有事也。則蓑笠竝載。擐甲揚鋒。不給于務。當其無事也。則舒紳緩佩。鳴玉㠯步。綽有餘裕。夫世臣閥子𣊓御之族。天隆其祜。主豐其祿。抱膺從容。爵位自從。攝須理髥。餘官委貴。其進取也。順傾轉圓。不足㠯喻其便。逡巡放屣。不足㠯況其易。夫夫有逸羣之才。人人有優瞻之智。童子不問疑于老成。瞳矇不稽謀于先生。心恬澹于守高。意無為于持盈。粲乎煌煌。莫非華榮。明哲泊焉。不失所寍。狂淫振蕩。乃亂其情。貪夫徇財。夸者死權。瞻仰此事。體躁心煩。闇謙盈之効。迷損益之數。騁駑駘于修路。慕騏驥而增驅。卑俯乎外戚之門。乞助乎近貴之譽。榮顯未副。從而顛踣。下獲熏胥之辜。高受滅家之誅。前車已覆。襲軌而騖。曾不鑒禍。㠯知畏懼。予誰悼哉。害其若是。天高地厚。跼而蹐之。怨豈在明。患生不思。戰戰兢兢。必慎厥尤。且用之則行。聖訓也。舍之則藏。至順也。夫九河盈溢。非一曲曲當作由所防。帶甲百萬。非一勇所抗。今子責匹夫㠯清宇宙。庸可㠯水旱而累堯湯乎。懼煙炎之毀熸。何光芒之敢揚哉。且夫地將震而樞星直。井無景則日陰食。元首寬則望舒眺。矦王肅則月側匿。是㠯君子推微達著。尋端見緒。履霜知冰。踐露知暑。時行則行。時止則止。消息盈沖。取諸天紀。利用遭泰。可與處否。樂天知命。持神任已。羣車方奔乎險路。安能與之齊軌。思危難而自豫。故在賤而不恥。方將騁馳乎典籍之崇塗。休息乎仁義之淵藪。盤旋乎周孔之庭宇。揖儒墨而與為友。舒之足㠯光
四表。收之則莫能知其所有。若乃丁千載之運。應神靈之符。闓閶闔。乘天衢。擁華蓋。奉皇樞。納玄策于聖德。宣太平于中區。計合謀從。已之圖也。勳績不立。予之辜也。龜鳳山翳。霧露不除。踴躍草萊。秪見其愚。不我知者。將謂之迂。修業思真。棄此焉如。靜㠯俟命。不斁不渝。百歲之後。歸乎其居。幸其獲稱。天所誘也。罕漫而已。非已咎也。昔伯翳綜聲于鳥語。葛盧辨音于鳴牛。董父受氏于豢龍。奚仲供德于衡輈。倕氏興政于巧工。造父登御于驊騮。非子享土于善圉。狼瞫取右于禽囚。弓父必精于筋角。佽非明勇于赴流。壽王創基于格五。東方要幸于談優。上官効力于執蓋。弘羊據相于運籌。僕不能參跡于若人。故抱璞而優遊。于是公子仰首降階。忸怩而避。胡老乃揚衡含笑。援琴而歌。歌曰。練予心兮浸太清。滌穢濁兮存正靈。和液畼兮神氣寍。情志泊兮心亭亭。嗜欲息兮無由生。踔宇宙而遺俗兮。眇翩翩而獨征。本集。後漢蔡邕傳。蓺文類聚二十五。
集／總集／全上古三代秦漢三國六朝文／全後漢文　凡一百六卷　／卷七十九／蔡邕　十一　／祖餞祝(P.899-2)
祖餞祝
令歲淑月。日吉時良。爽應孔嘉。君當遷行。神龜吉兆。林氣煌煌。著卦利貞。天見三光。鸞鳴雍雍。四牡彭彭。君既升輿。道路開張。風伯雨師。洒道中央。陽遂求福。蚩尤辟兵。倉龍夾轂。白虎扶行。朱雀道引。玄武作侶。勾陳居中。厭伏四方。往臨邦國。長樂無疆。御覽七百三十六。
集／總集／全上古三代秦漢三國六朝文／全後漢文　凡一百六卷　／卷八十一／傅幹／皇后箴(P.911-1)
皇后箴
煌煌四星。著天垂曜。赫赫后妃。是則是效。舜納二女對揚茂教。正位于內。頑囂囂當作器輟。暴辛亂妲己。共則情悅。牝雞亂晨。殷祀用絕。孝成
寬柔。縱弛紀綱。王擅朝權。趙專椒房。巨猾是緣。竊弄神器。故禍不出所憎。常出所愛。是㠯在昔明后。日新其化。匪唯訓外。亦訓于內。蓺文類聚十五。
集／總集／全上古三代秦漢三國六朝文／全後漢文　凡一百六卷　／卷八十四／張超／靈帝河閒舊廬碑(P.929-2)
靈帝河閒舊廬碑
赫赫在上。陶唐是承。繼德二祖。四宗是憑。上龜鑒乎羲農。中結軌乎夏商。元首既明。股肱惟良。乃因舊宇。福德所基。修飾經構。農隟得時。樹中天之雙闕。崇冠山之華堂。通樓閑道。丹階紫房。金窗鬱律。玉璧內璫。青蒲克克當作充庖。朱草棲箱。川魚踴躍。雲鳥舞翔。煌煌大漢。合德乾剛。體效日月。驗化陰陽。格于上下。震畼八荒。三光宣曜。四靈效祥。天其嘉享。豐年穰穰。騶虞奏樂。鹿鳴薦觴。一祝致告。福祿來將。永保萬國。南山無量。蓺文類聚六十四。
集／總集／全上古三代秦漢三國六朝文／全後漢文　凡一百六卷　／卷八十七／禰衡／魯夫子碑(P.942-2)
魯夫子碑
受天至精。純粹睿哲。崇高足㠯長世。寬容足㠯廣包。幽明足㠯測神。文藻足㠯辯物。然而敏學㠯求之。下問㠯諏之。虛心㠯受之。深思㠯詠之。愍周道之迴遹。悼九疇之乖悖。故發憤忘食。應聘四方。魯㠯大夫之位。任㠯國政之權。譬若飛鴻鸞于中庭。騁騏驥于閭巷也。是㠯期月之頃。五教克諧。移風易俗。邦國肅焉。無思不服。懿文德㠯紓紓當作紆餘。綴三五之紀綱。流洪耀之休赫。曠萬世而揚光。夫大明㠯動。天則也。廣大無疆。地德也。六經混成。洪式也。僃此三者。聖極也。合吉凶于鬼神。遂殂落于夢寐。是㠯風烈流行。無所不通。故立石銘勳。㠯示昭明。辭曰。
煌煌上天。篤降若人。邈矣悠哉。千祀一鄰。明德弘監。情性存存。奕奕純嘏。稽憲乾坤。曜彼靈祗。㠯訓黎元。終日乾乾。配天之行。在險而正。在困而亨。窮達之運。委諸穹蒼。日月則陰。天地不光。聖叡殂崩。大猷不綱。蓺文類聚二十。
集／總集／全上古三代秦漢三國六朝文／全後漢文　凡一百六卷　／卷九十三／徐榦／齊都賦(P.975-1)
齊都賦
齊國實坤德之膏腴。而神州之奧府。其川瀆則洪河洋洋。發源崑崙。九流分逝。北朝滄淵。驚波沛厲。浮沫揚奔。南望無垠。北顧無鄂。蒹葭蒼蒼。莞菰沃若。瑰禽異鳥。辟萃乎其閒。帶華蹈縹。披紫垂丹。應節往來。翕習翩翻。靈芝生乎丹石。發翠華之煌煌。其寶玩則玄蛤抱璣。駮蚌含璫。蓺文類聚六十一。水經河水注一。
若其大利。則海濱博諸。溲鹽是鍾。皓皓乎若白雪之積。鄂鄂乎若景阿之崇。書鈔一百四十六。
三酒既醇。五齊惟醹。書鈔一百四十八。
青春季月。上除之良。無大無小。祓于水陽。初學記四。
纖纚細纓。薄配蟬翼。自尊及卑。頃我元服。御覽六百八十六。
蘭豕臑羔。炰鼈膾鯉。嘉旨雜遝。豐實左右。前徹後著。惡可悉數。書鈔一百四十二。
窗櫺參差。景納陽軒。文選曹子建贈徐榦詩注。
搆夏殿㠯宏覆。起層榭㠯高驤。龍楹螭桷。山𡵒雲牆。其後宮內庭。嬪妾之館。眾偉所施。極巧窮變。然後脩龍榜。遊洪池。折珊瑚。破琉瓈。日既仄而西舍。乃反宮而棲遲。歡幸在側。便嬖侍隅。含清歌㠯詠志。流玄眸而微眄。竦長袖㠯合節。紛翩翩其輕迅。王乃乘華玉之輅。駕玄駮之駿。翠楃浮游。金光皎𤽂。戎車雲布。武騎星散。鉦鼓雷動。旌旗虹亂。盈乎靈圃之中。于是羽族咸興。毛羣盡起。上蔽穹庭。下被皋藪。蓺文類聚六十一。御覽三百三十八。
矢流鏑。絓張羅。蠶飛鋋。抱雄戈。御覽三十九。
集／總集／全上古三代秦漢三國六朝文／全後漢文　凡一百六卷　／卷九十三／繁欽／暑賦(P.976-1)
暑賦
暑景未徂。時維六月。林鍾紀度。祝融司節。大火颺光。炎氣酷烈。沈陽騰射。滯暑散越。區寓鬱烟。物焦人渴。煌煌野火。燌薄中原。翕翕盛熱。蒸我層軒。溫風淟涊。動靜增煩。雖託陰宮。罔所避旃。乃灑白汗。□□□□身如漆點。水若流泉。粉扇靡效。宴戲尠歡。庶望秋節。慰我愁歎。蓺文類聚五。書鈔一百三十五。初學記三。
集／總集／全上古三代秦漢三國六朝文／全後漢文　凡一百六卷　／卷九十八／闕名　二　／碑　一　／國三老袁良碑(P.999-1)
國三老袁良碑永建六年二月
君諱良。字厚卿。陳國扶樂人也。厥先舜苗。世為封君。周之興。虞閼父典陶正。嗣滿為陳矦。至玄孫濤塗。初氏父字。立姓曰袁。魯僖公四年為大夫。哀十一年。頗作司徒。其末或適齊𣙳。而袁生闕獨畱陳。
當秦之亂隱居河洛。高祖破項。實從其冊。天下既定。還宅扶樂。孝武征和三年。生曾孫幹。斬賊公先勇拜黃門郎。封關內矦。食遺鄉六百戶。後錫金紫。㒨脩城之。幹薨。子經嗣。經薨。子山嗣。傳國三世。至王莽而𢇍。君即山之曾孫。纘神明之洪族。資天悳之清則。惇綜易詩。而說禮樂。舉孝廉、郎中、謁者、將作大匠、丞相令、廣陵太守。討江賊張路等。威震徐方。謝病歸家。孝順初政。咨闕二字白。三府舉君。徵拜議郎符節令。時元子光。博平令。中子騰。尚書郎。少子璋。謁者。詔書壁闕二字可父事。羣司以君父子俱列三臺。夫人結髮。上為三老。使者闕節安車親闕几杖之尊。袒割之養。君實饗之。後拜梁相。帝御九龍殿。引君對覿。與酒飯。賜飲晏。冊曰。頃者連遇運害。災條僃至。陰陽不和。寒暑不節。昔孔子制義。氶奉則有興盛之福。慢期郎致來咎之變。朕以妙身。襲裘繼業。二九之戒。今直其際。圖記占闕恒在藩國。自先帝至德。猶有七國之謀。蓋治世者不諱其難。朕追𧄯社稷之重。恐有交會諸國王矦。開導以驕滿之漸。令姦邪因緣生慝。相㠯顯選。蕳練內升。昔掌苻竟。惠撫我民。故連拔授。不問勳次。典郡職重。親執經緯。隱括在手。往者王尊發縱於平陽。清約藩輔。其節衎然。忠臣之義。有獻善去去字否。其加精微。測切防𢇍。朕疚心以戒。今特賜錢十萬。雜繒卅匹。壬王字具劍、佩書刀、繡文印衣、無極手巾各一。往悉乃心。勉崈協同。便宜數上。君子曰。優賢之寵。於斯盛矣。宰縣治郡。無民不思。載八十五。以病致仕。永建六年二月戊辰卒。居罔室廬。殯于假館。昔行父平仲。小國之卿。其儉猷稱。況漢大夫。父子同升。而無𡑡堵。不遭並明實錄之時。使前喆孤名。而君獨立。於是厥孫衞尉滂司徒掾弘闕迺刊石作銘。其辭曰。
飛清𨗿。紛其厲。跨高山山字鋪雲際。佔帝父。振淫濊。登華龍。眺天坐。酌不揮。凱以邁。民被澤。邦畿乂。才本悳。曜其碣。闕煌煌。數萬世。隷釋
六
集／總集／全上古三代秦漢三國六朝文／全後漢文　凡一百六卷　／卷一百三／闕名　七　／碑　六　／樊毅脩華嶽碑(P.1029-1)
樊毅脩華嶽碑光和二年十月
山經曰。泰崋之山。削成四方。其高五千仞。廣十里。周禮職方氏。崋謂之西嶽。祭視三公者。㠯能興雲雨。產萬物。通精氣。有益於人。則祀之。故帝舜受堯厤數。親自巡省。設五鼎之奠。紫燎堙埋。致敬神祇。艾用昭明。百穀繁殖。犂民時雍。鳥獸率舞。鳳皇來儀。暨夏殷周。未之有改也。其德休明。則有禎祥。荒淫臊濊。篤災必降。秦違其典。璧遺鄗池。二世㠯亡。漢祖應運。禮遵陶唐。祭則獲福。亦世克昌。亡
新滔逆。鬼神不亨。建武之初。彗掃頑凶。更率舊章。□用玄牡。牲牷必充。天惟醇祐。萬國㠯康。光和二年。有漢元舅。五矦之冑。謝陽之孫。曰樊府君。諱毅字仲德。承考讓國。家于河南。究職州郡。辟公府。除防東長中都令。誅強虣。撫瘠民。二鄙㠯清。命守斯邦。威隆秋霜。恩踰冬日。景化既宣。由復夕惕。惟寵祿之報。順民之則。孟冬十月。齋祠西嶽。㠯傳窄狹。不足處尊卑。廟舍舊久。牆屋傾亞。世室不脩。春秋作譏。特部行事荀斑與縣令先讜㠯漸補治。設中外館。圖珍琦畫恠獸嶽瀆之精。所出禎秀。役不干時。而功已著。暫勞久逸。神永有憑。自古泰山。邴邑由存。五嶽尊同。哀此勤民。獨不賴福。乃上復十里內工商農賦。克厭帝心。嘉瑞仍畣。風雨應時。瀸潤品物。君舉必書。兄乃盛德。惠及神人。可無述焉。於是功曹郭敏、主簿魏襲、戶曹史許禮等。遂刊玄石。銘勒鴻勛。垂曜億軨。永有昭識。其辭曰。
兩儀剖判。清濁始分。陽凝成山。陰積為川。泰氣雍容。洪波𣲩臻。堯命伯禹。決江開汶。坤靈既定。闕二字兆民。乃列祀典。辨於羣神。因瀆祭地。嶽㠯配天。世主遵脩。永亨歷年。赤銳煌煌。受茲介福。京夏寗清。殊俗賓服。令問不違。可謂至德。德音孔昭。實為我后。出自中興。大漢之舅。本枝繁昌。延慶長久。俾守西嶽。達奉神禮。改傅飾廟。靈則有濟。降瑞畣祚景風凱悌。惟風及雨。成我稷黍。穡民用章。康艾室宇刊銘紀誦。克配梁甫。隷釋二。
集／總集／全上古三代秦漢三國六朝文／全三國文　凡七十五卷　／魏　凡五十六卷　／卷十一　魏　十一　／高貴鄉公髦／自敘始生禎祥(P.1116-1)
自敘始生禎祥
昔帝之生。或有禎祥。蓋所㠯彰顯神異也。惟予小子。支𦙍末流。謬為靈祇之所相祐也。豈敢自比于前喆。聊記錄㠯示後世焉。其辭曰。惟正始三年九月辛未朔二十五日乙未。直成予生。于時也。天氣清明。日月暉光。爰有黃氣。烟熅于堂。照曜室宅。其色煌煌。相而論之曰。未者為土。魏之行也。厥日直成。應嘉名也。烟熅之氣。神之精也。無災無害。蒙神靈也。齊王不弔。顛覆厥度。羣公受予。紹繼皇祚。㠯眇眇之身。質性頑固。未能涉道。而遵大路。臨深履冰。涕泗憂懼。古人有云。懼則不亡。伊予小子。曷敢怠荒。庶不忝辱。永奉烝嘗魏志高貴鄉公紀注引帝集。
集／總集／全上古三代秦漢三國六朝文／全三國文　凡七十五卷　／魏　凡五十六卷　／卷十七　魏　十七　／陳思王植　五　／孔子廟頌　幷序　(P.1144-1)
孔子廟頌幷序
維黃初元年。大魏受命。𦙍軒轅之高縱。紹虞氏之遐統。應厤數㠯改物。揚仁風㠯作教。于是輯五瑞。斑宗彝。鈞衡石。同度量。秩羣祀于無文。順天時㠯布化。既乃緝熙聖緒。昭顯上世。追存二代三恪之禮。兼紹宣尼裦成之後。㠯魯縣百戶命孔子廿一世孫議郎孔羨為宗聖矦。㠯奉孔子之祀。制詔三公曰。昔仲尼姿大聖之才。懷帝王之器。當衰周之末。而無受命之運。□生乎魯衞之朝。教化乎汶泗之上。栖栖焉。皇皇焉。欲屈已㠯存道。貶身㠯救世。當時王公。終莫能用。乃追攷五代之禮。修素王之事。因魯史而制春秋。就大師而正雅頌。俾千載之後。莫不采其文㠯述作。卬其聖㠯成謀。咨可謂命世大聖。億載之師表者矣。遭天下大亂。百祀墮壞。舊居之廟。毀而不修。裦成之後。絕而莫繼。闕里不聞講誦之聲。四時不睹烝嘗之位。斯豈所謂崇化報功盛德百世必祀者哉。嗟乎。朕甚閔
焉。其㠯議郎孔羨為宗聖矦。邑百戶。奉孔子之祀。令魯郡修起舊廟。置百石吏卒㠯守衞之。又于其外。廣為屋宇。㠯居學者。于是魯之父老。諸生遊士。睹廟堂之始復。觀俎豆之初設。嘉聖靈于髣髴。想貞祥之來集。乃慨然而歎曰。大道衰廢。禮學滅絕卅餘年。皇上懷仁聖之懿德。兼二儀之化育。廣大苞于無方。□恩淪于不測。故自受命㠯來。天人咸和。神氣烟熅。嘉瑞踵武。休徵屢臻。殊俗解編髮而慕義。遐夷越險阻而來賓。雖大皓遊龍㠯君世。虞氏儀鳳㠯臨民。伯禹命玄宮而為夏后。西伯由岐社而為周文。尚何足稱于大魏哉。若乃紹繼微絕。興修廢官。疇咨稽古。崇配乾巛。允神明之所歡欣也。豈徒魯邦而已哉。爾乃感殷人路寢之義。嘉先民泮宮之事。㠯為高宗僖公。蓋嗣世之王。諸矦之國耳。猶著德于名頌。騰聲乎千載。況今聖皇。肇造區夏。創業垂統。受命之日。曾未下輿。而裦崇大聖。隆化如此。能無頌乎。乃作頌曰。
煌煌大魏。受命溥將。幷體黃虞。含夏苞商。降釐下土。上清三光。羣祀咸秩。靡事不綱。嘉彼玄聖。有邈其靈。遭世霧亂。莫顯其榮。褎成既絕。寢廟斯傾。闕里蕭條。靡歆靡馨。我皇悼之。尋其世武。乃建宗聖。㠯紹厥後。修復舊堂。豐其甍宇。莘莘學徒。爰居爰處。王教既僃。羣小遄沮。魯道㠯興。永作憲矩。洪聲登假。神祇來和。休徵雜遝。瑞我邦家。內光區域。外被荒遐。殊方重譯。搏拊揚歌。於赫四聖。運世應期。仲尼既沒。文亦在茲。彬彬我后。越而五之。竝于億載。如山之基。碑拓本。隸釋十九。蓺文類聚三十八。
集／總集／全上古三代秦漢三國六朝文／全三國文　凡七十五卷　／魏　凡五十六卷　／卷二十五　魏　二十五　／鍾會／菊花賦(P.1188-1)
菊花賦
何秋菊之可奇兮。獨華茂乎凝霜。挺葳蕤于蒼春兮。表壯觀乎金商。延蔓蓊鬱。緣坂被岡。縹幹綠葉。青柯紅芒。華實離離。暉藻煌煌。□□規圓。芳穎四張。微風扇動。照曜垂光。于是季秋九月。日數將幷。順陽應節。爰鍾福靈。置酒華堂。高會娛情。百卉彫瘁。芳菊始榮紛葩曄曄。或黃或青。乃有毛嬙西施。荊姬秦嬴。妍姿妖豔。一顧傾城。櫂纖纖之素手。宣皓腕而露形。仰撫雲髻。俯弄芳榮。蓺文類聚八十一。書鈔一百五十五。初學記二十七。御覽九百九十六。
掇㠯纖手。承㠯輕巾。揉㠯玉英。納㠯朱脣。服之者長生。食之者通神。初學記二十七。
故夫菊有五美焉。圓花高懸。準天極也。純黃不雜。后土色也。早植晚登。君子德也。冒霜吐穎。象勁直也。流中輕體。神仙食也。蓺文類聚八十一。御覽九百九十六。
集／總集／全上古三代秦漢三國六朝文／全三國文　凡七十五卷　／魏　凡五十六卷　／卷二十六　魏　二十六　／邯鄲湻／受命述(P.1195-2)
受命述
伊上天闡載。自民主肈建。歷聽風聲。陶唐為盛。虞夏受終。殷周革命。有禪而帝。有代而王。禪代雖殊。大小繇同。于是㠯漢歷在魏。赤運歸黃也。是故大魏之業。皇耀震霆。肅清宇內。萬邦有截。師義翼漢。奉禮不越。飾躬戮力。茂亮弘烈。樹深根㠯厚基。播醇澤㠯釀味。含光而弗耀。戢翼而弗發。將俟聖嗣。是遂是達。聖嗣承統。爰宣重光。陳錫裕下。民悅無疆。三神宜釐。四靈順方。元龜介玉。應龍粹黃若云魏德。據茲㠯昌。爾乃鳴玉陟壇。三搢㠯俟。既受休命。龍旋鳳峙。煌煌厥暉。穆穆容止。臨下有赫。允也天子。既踐帝位。納璽要紱。太常司燎。升炮告類。珪璋峩峩。髦士棣棣。蹌蹌聖躬。御策㠯莅。巍巍乎崇功。顯顯乎德容。信帝者之壯業。天休之所鍾也。于時天地咸和。日月光精。氛祲不作。風塵弭清。凡在壇場之位。舉目平廣庭。莫不君臣和德。咸玉色而金聲。屢省萬機。訪謀老成。治詠儒墨。納策公卿。昧旦孜孜。夕惕乾乾。務在諧萬國。敘彝倫。而折不若。懷遠人。混六合之風。納于仁壽之門。刑錯靡試。偃伯靡軍。然後乃勤功岱嶽。升中上玄。斯因我皇之大摹。思心之所存也。蓺文類聚十。
集／總集／全上古三代秦漢三國六朝文／全三國文　凡七十五卷　／魏　凡五十六卷　／卷三十八　魏　三十八　／繆襲／神芝贊　幷序　(P.1266-2)
神芝贊幷序
青龍元年五月庚辰。神芝產于長平之習陽。許昌典農中郎將蔣充奉表㠯聞。其色丹紫。其質光耀。其長尺有八寸五分。其本圍三寸有三分。上別為三幹。分為九枝。散為三十六莖。圍則一寸九分。葉徑二寸七分。其幹委綏。洪纖連屬。有佀珊瑚之形。其吐柯載葉。祥明蠲絜。攷圖案諜。蓋美乎所同于前代者矣。古瑞命記曰。王者慈仁則芝生。採食之。則延年不終。與真人同。又神農氏論芝云。山川雲雨。五行四時。陰陽晝夜之精。㠯生五色神芝。皆為聖王休祥焉。自漢孝武顯宗世號隆盛。而元封永平所紀神芝。方斯蔑如也。且其枝幹條莖。本末相承。乃協于天官之數。非神明其孰能如此哉。推其類象。則蓂莢之植階庭。萐蒲之生庖廚。視四靈矣。乃詔御府匱而藏之。且盡其形。遂㠯名園。為之贊曰。
帝德允臻。廚不難致。煌煌神芝。吐葩揚榮。曩披其圖。今握其形。永章遐紀。載之頌聲。蓺文類聚九十八。御覽八百七十三。九百八十六。
集／總集／全上古三代秦漢三國六朝文／全三國文　凡七十五卷　／魏　凡五十六卷　／卷三十九　魏　三十九　／何晏／景福殿賦(P.1271-2)
景福殿賦
大哉惟魏。世有哲聖。武創元基。文集大命。皆體天作制。順時立政。至于帝皇。遂重熙而累盛。遠則襲陰陽之自然。近則本人物之至情。上則崇稽古之弘道。下則闡長世之善經。庶事既康。天秩孔明。故載祀二三。而國富刑清。歲三月。東巡狩。至于許昌。望祠山川。攷時度方。存問高年。率民耕桑。越六月既望。林鍾紀律。大火昬正。桑梓繁廡。大雨時行。三事九司。宏儒碩生。感乎溽暑之伊鬱。而慮性
命之所平。惟岷越之不靜。寤征行之未寍。乃昌言曰。昔在蕭公。暨于孫卿。皆先識博覽。明允篤誠。莫不㠯為不壯不麗。不足㠯一民而重威靈。不飾不美。不足㠯訓後而永厥成。故當時享其功利。後世賴其英聲。且許昌者。乃大運之攸戾。圖讖之所旌。苟德義其如斯。夫何宮室之勿營。帝曰俞哉。玄輅既駕。輕裘斯御。乃命有司。禮儀是具。審量日力。詳度費務。鳩經始之黎民。輯農功之暇豫。因東師之獻捷。就海孼之賄賂。立景福之祕殿。僃皇居之制度。爾乃豐層覆之耽耽。建高基之堂堂。羅疏柱之汨越。肅坻鄂之鏘鏘。飛櫩翼㠯軒翥。反宇䡾㠯高驤。流羽毛之威蕤。垂環玭之琳琅。參旗九旒。從風飄揚。晧晧旰旰。丹彩煌煌。故其華表。則鎬鎬鑠鑠。赫奕章灼。若日月之麗天也。其奧祕。則蘙蔽曖昧。髣髴退概。若幽星之纚連也。既櫛比而欑集。又宏槤㠯豐敞。兼苞博落不常一象。遠而望之。若摛朱霞而耀天文。迫而察之。若仰崇山而戴垂雲。羌瓖瑋㠯壯麗。紛彧彧其難分。此其大較也。若乃高甍崔嵬。飛宇承霓。緜蠻黮䨴。隨雲融泄。鳥企山峙。若翔若滯。峨峨嶫嶫。罔識所屆。雖離朱之至精。猶眩曜而不能昭晰也。爾乃開南端之豁達。張筍虡之輪豳。華鍾杌其高懸。悍獸仡㠯儷陳。體洪剛之猛毅。聲訇殷其若震。爰有遐狄。鐐質輪菌。坐高門之側堂。彰聖主之威神。芸若充庭。槐楓被宸。綴㠯萬年。綷㠯紫榛。或㠯嘉名取寵。或㠯美材見珍。結實商秋。敷華青春。藹藹萋萋。馥馥芬芬。爾其結構。則脩梁彩制。下褰上奇。桁梧複曡。勢合形離。赩如宛虹。赫如奔螭。南距陽榮。北極幽崖。任重道遠。厥庸孔多。于是列髹彤之繡桷。垂琬琰之文璫。蝹若神龍之登降。灼若明月之流光。爰有禁楄。勒分翼張。承㠯陽馬。接㠯員方。斑閒賦白。疏密有章。飛柳鳥踊。雙轅是荷。赴險淩虛。獵捷相加。皎皎白閒。離離列錢。晨光內照。流景外烻。烈若鉤星在漢。煥若雲梁承天。騧徙增錯。轉縣成郛。茄蔤倒植。吐被芙蕖。繚㠯藻井。
編㠯綷疏。紅葩𦾏𣟦。丹綺離婁。菡萏赩翕。纖縟紛敷。繁飾累巧。不可勝書。于是蘭栭積重。窶數矩設。櫼櫨各落㠯相承。欒栱夭蟜而交結。金楹齊列。玉舄承跋。青瑣銀鋪。是為閨闥。雙枚既脩。重桴乃飾。㮰梠緣邊。周流四極。矦衞之班。藩服之職。溫房承其東序。涼室處其西偏。開建陽則朱炎豔。啟金光則清風臻。故冬不淒寒。夏無炎燀。鈞調中適。可㠯永年。墉垣碭基。其光昭昭。周制白盛。今也惟縹。落帶金釭。此焉二等。明珠翠羽。往往而在。欽先王之允塞。悅重華之無為。命共工使作繢。明五采之彰施。圖象古昔。㠯當箴規。椒房之列。是準是儀。觀虞姬之容止。知治國之佞臣。見姜后之解珮。寤前世之所遵。賢鍾離之讜言。懿楚樊之退身。嘉班妾之辭輦。偉孟母之擇鄰。故將廣智。必先多聞。多聞多雜。多雜眩真。不眩焉在。在乎擇人。故將立德。必先近仁。欲此禮之不諐。是㠯盡乎行道之先民。朝觀夕覽。何與書紳。若乃階除連延。蕭曼雲征。櫺檻邳張。鉤錯矩成。楯類騰蛇。槢佀瓊英。如螭之蟠。如虯之停。玄軒交登。光藻昭明。騶虞承獻。素質仁形。彰天瑞之休顯。昭遠戎之來庭。陰堂承北。方軒九戶。右个清宴。西東其宇。連㠯永寍。安昌臨圃。遂及百子。後宮攸處。處之斯何。窈窕淑女。思齊徽音。聿求多祜。其祜伊何。宜爾子孫。克明克哲。克聰克敏。永錫難老。兆民賴止。于南則有承光前殿。賦政之宮。納賢用能。詢道求中。疆理宇宙。甄陶國風。雲行雨施。品物咸融。其西則有左墄右平。講肄之場。二六對陳。殿翼相當。僻脫承便。蓋象戎兵。察解言歸。譬諸政刑。將㠯行令。豈唯娛情。鎮㠯崇臺。實曰永始。複閣重闈。猖狂是俟。京庾之儲。無物不有。不虞之戒。于是焉取。爾乃建凌雲之層盤。浚虞淵之靈沼。清露瀼瀼。淥水浩浩。樹㠯嘉木。植㠯方草。悠悠玄魚。㿥㿥白鳥。沈浮翱翔。樂我皇道。若乃虯龍灌注。溝洫交流。陸設殿館。水方輕舟。篁棲鵾鷺。瀨戲鰋鮋。豐侔淮海。富賑山𠀉。叢集委積。焉可殫籌。雖咸池之壯觀。
夫何足㠯比讎。于是碣㠯高昌崇觀。表㠯建城峻廬。岧嶢岑立。崔嵬巒居。飛閣千雲。浮階乘虛。遙目九野。遠覽長圖。頫眺三市。孰有誰無。覩農人之耘耔。亮稼穡之艱難。惟饗年之豐寡。思無逸之所歎。感物眾而思深。因居高而慮危。惟天德之不易。懼世俗之難知。觀器械之良窳。察俗化之誠偽。瞻貴賤之所在。悟政刑之夷陂。亦所㠯省風助教。豈惟盤樂而崇侈靡。屯坊列署。三十有二。星居宿陳。綺錯鱗比。辛壬癸甲。為之名秩。房室齊均。堂庭如一。出此入彼。欲反忘術。惟工匠之多端。固萬變之不窮。物無難而不知。乃與造化乎比隆。讎天地㠯開基。竝列宿而作制。制無細而不協于規景。作無微而不違于水臬。故其增構如積。植木如林。區連域絕。葉比枝分。離背別趣。駢田胥附。縱橫踰延。各有攸注。公輸荒其規矩。匠石不知其所斲。既窮巧于規摹。何彩章之未殫。爾乃文㠯朱綠。飾㠯碧丹。點㠯銀黃。爍㠯琅玕。光明熠爚。文彩璘班。清風萃而成響。朝日曜而增鮮。雖崐崘之靈宮。將何㠯乎侈旃。規矩既應乎天地。舉措又順乎四時。是㠯六合元亨。九有雍熙。家懷克讓之風。人詠康哉之詩。莫不優游㠯自得。故淡泊而無所思。歷列辟而論功。無今日之至治。彼吳蜀之湮滅。固可翹足而待之。然而聖上猶孜孜靡忒。求天下之所㠯自悟。招中正之士。開公直之路。想周公之昔戒。慕咎繇之典謨。除無用之官。省生事之故。絕流遁之繁禮。反民情于太素。故能翔岐陽之鳴鳳。納虞氏之白環。蒼龍覿于陂塘。龜書出于河源。醴泉涌于池圃。靈芝生于𠀉園。總神靈之貺祐。集華夏之至歡。方四三皇而六五帝。曾何周夏之足言。文選。
集／總集／全上古三代秦漢三國六朝文／全三國文　凡七十五卷　／魏　凡五十六卷　／卷四十　魏　四十　／孫該／三公山下神祠賦　幷序　(P.1276-2)
三公山下神祠賦幷序
趙國元氏縣西界有六神祠。吾觀其一焉。在陘山之陽。即三公祠焉。崇堂既峻。危閣造雲。櫺軒臨萬仞之壑。土木被丹藻之華。是時寓目永日。夕宿東序。召彼故老。訊之舊典。云棟宇初興七十載。三台耀靈。實降甘雨。夫山㠯有形為神。神㠯無形為主。若乃歊烝于上。雷動于下。公田禳于多黍。嫠婦利其滯穗。亦茲邦之所㠯報歷葉不輟也。于是援筆作賦。昭神靈之有憑。壯夏屋之弘麗。
南極鬱紆。飛龍在天。太一白石。巨靈據山。二后殊位。惟公在焉。下則歸雲蓬勃。綠水流離。爭湍趣戾。衝石會谿。高岸為谷。嶢𡸣阻卼。梗林柰條。逼塗迮蹊。行者息駕。步趾于斯。陟大𡸮。登岑岡。踰爽塏。歷朝陽。曄華殿之顯敞。覩應門之嶈嶈。神衣鬱蓊。百堵周乎洞房。進排閶闔。顧眄靈堂。聚楹列峙。丹飾煌煌。千櫨浮跂。夭蹻騰驤。累層岌嶪。齊載長梁。敷山藻于前梲。綴榱槁㠯采章。文綺臒其紛鱗。洪葩曄㠯披揚。爾乃逡巡降趾。遊坐東廂。日不逮昬。炎燎已光。縣宰致祀。嘉旨僃詳。陰祚顯應。徧澤圻疆。普此士女。樂彼豐穰。其亂
曰。坤作地勢。恆岳吐精。布濩磥硌。上秀太清。三后讚事。兩師不寍。有渰淒淒。潤我羣生。先人諒德。圖象垂形。攷之舊史。典謨無聲。蓺文類聚七十九。初學記十二。白孔六帖。　案。書鈔一百四十八。引孫詵三公山下禊賦云。九醞白醝。未知即孫該之誤否。三公山在燕地。而孫詵劉宋人。豈江南亦有此山邪.附記于此。俟攷。
集／總集／全上古三代秦漢三國六朝文／全三國文　凡七十五卷　／吳　凡十三卷　／卷七十五　吳　十三　／闕名／頌／柑頌(P.1455-1)
柑頌
厥苞甘橘。精者曰柑。削彼金衣。咽茲玉液。甘踰萍實。冷亞冰壺。近嗤齊相。進不剖之實。遠笑魏君。逢裂牙之味。頌曰。宗炳煌煌。嘉實磊如。景星南金。其形隨珠。蓺文類聚八十六。廣志曰。陽由為成都郡文學掾。云吳有餘甘金衣包品之讚云云。
集／總集／全上古三代秦漢三國六朝文／全晉文　凡一百六十七卷　／卷四十五／傅玄　一　／元日朝會賦(P.1714-2)
元日朝會賦
仰二皇之文象。詠帝德乎上系。攷夏后之遺訓。綜殷周之典制。晉志宋志作典蓺。采秦漢之舊儀。定元正之嘉會。于是先期戒事。眾官允敕。萬國咸亨。各㠯其職。翼翼京邑。巍巍紫極。前三朝之夜中。庭燎晃㠯舒光。華燈若乎火樹。熾百枝之煌煌。俛而察之。如亢燭龍而照玄方。仰而觀焉。若披丹霞而鑒九陽。已上八句從蓺文類聚御覽二十九補。閶闔闢。天門開。坐太極之正殿。嚴嵯峨㠯崔嵬。嘉廣庭之敞麗。美升雲之玉階。□□□□□□乘羽蓋之葳蕤。此句從書鈔二十九一百三十四補。相者從容。俟次而入。濟濟洋洋。肅肅習習。就位重列。面席而立。臚人齊列。賓禮九重。羣后德讓。海外來同。束帛戔戔。羔鴈邕邕。獻贄奉璋。人肅其容。六鐘隱其駭奮。鼓吹作乎雲中。二句從御覽二十九補。流蘇粲粲。華蓋重陰。羽林虎旅。長戟𢴍摻。四句從御覽三百五十二補。又書鈔一百三十四引華蓋重陰一語。是時
天子盛服晨興。坐武帳。憑玉几。正南面㠯聽朝。平權衡乎砥矢。羣司百辟。進阼納觴。皇恩下降。休氣上翔。禮畢饗讌。進止有章。六樂遞奏。磬管鏗鏘。淵淵鼓鐘。嘒嘒笙簧。搏拊琴瑟。㠯詠先皇。雅歌內畼。頌聲外揚。初學記十四。又二十五。蓺文類聚四。晉書禮志下。宋書禮志一。御覽二十九。三百五十二。五百三十九。
跱鳳虎之二樽。清酤皆㠯停淵。御覽七百六十一。
猛虡化其高驤。樹羽燁㠯紛華。書鈔一百十一。
集／總集／全上古三代秦漢三國六朝文／全晉文　凡一百六十七卷　／卷四十六／傅玄　二　／燭銘(P.1725-2)
燭銘
煌煌丹燭。焰焰飛光。取到到當作則龍景。擬象扶桑。照彼玄夜。炳若朝陽。焚刑監世。無隱不彰。御覽八百七十。　案。張溥本作傅咸。誤。
集／總集／全上古三代秦漢三國六朝文／全晉文　凡一百六十七卷　／卷五十一／傅咸　一　／燭賦　幷序　(P.1753-1)
燭賦幷序
余治獄至長安。在遠多懷。與同行夜飲㠯忘愁。顧帷燭之自焚㠯致用。亦猶殺身㠯成仁矣。
蓋泰清垂象。匪日不光。向晦入冥。匪火不彰。故六龍銜燭于北極。九日登曜于扶桑。日中則昃。月虧于望。時邁靡停。晝不于常。背三接之昭昭。即厥開之有傷。何遠寓之多懷。患冬夜之悠長。獨耿耿而不寐。待雞鳴之未央。徒伏枕㠯展轉。起然燭于閑房。揚丹輝之煒燁。朱焰之煌煌。俾幽夜而作晝。繼列景乎朝陽。慨顧景㠯增歎。孰斯愁之可忘。嘉湛露之愔愔。遂命樽而設觴。爾乃延僚屬。酌醇清。講三墳。論五經。高談既倦。引滿行盈。樂飲今夕。實慰我情。蓺文類聚八十。
集／總集／全上古三代秦漢三國六朝文／全晉文　凡一百六十七卷　／卷五十二／傅咸　二　／御史中丞箴　幷序　(P.1761-1)
御史中丞箴幷序
百官之箴。㠯箴王闕。余承先君之蹤。竊位憲臺。懼有忝累垂翼之責。且造斯箴。㠯自勖勵。不云自箴。而云御史中丞箴者。凡為御史中丞。欲通㠯箴之也。詞曰。
煌煌天文。眾星是環。爰立執法。其暉有煥。執憲之綱。秉國之憲。鷹揚虎視。肅清違慢。謇謇匪躬。是曰王臣。既直其道。奚顧其身。身之
不顧。孰其弗震。邦國若否。山甫是明。焉用彼相。莫扶其傾。淮南搆逆。實憚汲生。赫赫有國。可無忠貞。憂責有在。繩必㠯直。良農耘穢。勿使能植。無禮是逐。安惜翅翼。嗟爾庶寮。各敬乃職。無為罰先。無怙厥力。怨及朋友。無慚于色。得罪天子。內省有恧。是用作箴。惟㠯自敕。初學記十二。御覽二百二十六。
集／總集／全上古三代秦漢三國六朝文／全晉文　凡一百六十七卷　／卷五十九／成公綏／七唱(P.1797-2)
七唱
其居也。背山臨谷。巖棲穴處。枕石漱流。鼓腹容與。書鈔一百五十八。
秦無清體。先和宜醇。香旗九醞。淵澄十旬。書鈔一百四十八。
瓊弁曜首。玉纓照目。御覽六百八十六。
金璫煌煌。貂珥峨峨。御覽六百八十八。
奮長袖㠯飇迴。擢纖腰㠯烟起。鎮抗首而委蛇。䬃頓足而立跱。紛龍轉而鳳翔。忽若倒而中止。初學記十五。
集／總集／全上古三代秦漢三國六朝文／全晉文　凡一百六十七卷　／卷六十五／嵇含／菊花銘(P.1831-1)
菊花銘
煌煌丹菊。暮秋彌榮。旋蕤圓秀。翠葉紫莖。詵詵仙徒。食其落英。尊親是御。永祚億齡。蓺文類聚八十一。初學記二十七。御覽九百九十六。
集／總集／全上古三代秦漢三國六朝文／全晉文　凡一百六十七卷　／卷六十八／夏矦湛　一　／安石榴賦(P.1852-1)
安石榴賦
實有嘉木。名安石榴。株條列畼。索榦內樛。丹輝綴于朱房。緗的點于紅鬚。煌煌煒煒。熠耀入蘂。佀長離之棲鄧林。若珊瑚之映流水。光明燐爛。含丹耀紫。味滋芳袖。色麗瓊蘂。御覽九百七十。
集／總集／全上古三代秦漢三國六朝文／全晉文　凡一百六十七卷　／卷六十八／夏矦湛　一　／朝華賦(P.1852-1)
朝華賦
咨神樹之修異。實積陽之純精。蜿濳根㠯誕節。據川壤㠯擢莖。皎日升而朝華。玄景逝而夕零。逮明晨而繁沸。若靜夜之眾星。長莖攢起。柔條列布。擢靈柯于時雨。滋逸采于豐露。灼煌煌㠯煒煒。獨崇朝而達暮。于是茂樹蒼蒼。纖枝翩翩。濳光玉朗。綠葉翠鮮。蓺文類聚八十九。
集／總集／全上古三代秦漢三國六朝文／全晉文　凡一百六十七卷　／卷八十一／殷巨／奇布賦(P.1929-1)
奇布賦
維泰康二年。安南將軍廣州牧滕矦作鎮南方。余時承乏。忝僃下僚。俄而大秦國奉獻琛來經于州。眾寶既麗。火布尤奇。乃作賦曰
伊荒服之外國。建大秦㠯為名。仰皇風而悅化。超重譯而來庭。貢方物之綺麗。亦受氣于妙靈。美斯布之出類。稟太陽之純精。越常品乎意外。獨詭異而特生。森森豐林。在海之洲。煌煌烈火。禁焉靡休。天性固然。滋殖是由。芽萌炭中。穎發燼隅。葉因爓潔。翹與炎敷。焱榮華實。焚灼萼珠。丹輝電近。彤炯星流。飛耀衝霄。光赫天區。惟造化之所陶。理萬端而難察。燎無爍而不燋。在茲林而獨昵。火焚木而弗枯。木吐火而無竭。同五行而竝在。與大椿其相率。乃採乃㭊。是紡是績。每㠯為布。不盈數尺。㠯為布帊。服之無斁。既垢既汙。㠯焚為濯。投之朱鑪。載燃載赫。停而冷之。皎潔凝白。蓺文類聚八十五。
集／總集／全上古三代秦漢三國六朝文／全晉文　凡一百六十七卷　／卷八十五／張載／安石榴賦(P.1950-1)
安石榴賦
有石榴之奇樹。肇結根于西海。仰青春㠯啟萌。晞朱夏㠯發采。揮光垂綠。擢榦曜鮮。熻若羣翡俱栖。爛若百枝竝然。煥乎郁郁。焜乎煌煌。仰映青霄。俯燭蘭堂。佀西極之若木。譬東谷之扶桑。于是天迴節移。龍火西夕流風晨激。行露朝白。紫房既熟。文選潘岳閒居賦注作獨熟。赬膚自拆。剖之則珠散。含之則冰釋。充嘉味于庖籠。極醉酸之滋液。上薦清廟之靈。下羞玉堂之客。蓺文類聚八十六。御覽九百七十。
集／總集／全上古三代秦漢三國六朝文／全晉文　凡一百六十七卷　／卷八十九／王沈／釋時論(P.1974-2)
釋時論
東野丈人觀時㠯居。隱耕汙腴之墟。有冰氏之子者。出自沍寒之谷。過而問塗。丈人曰。子奚自。曰。自涸陰之鄉。奚適。曰。欲適煌煌之堂。丈人曰。入煌煌之堂者。必有赫赫之光。今子困于寒。而欲求諸熱。無得熱之方。冰子瞿然曰。胡為其然也。丈人曰。融融者皆趣御覽八百七十一作趍。熱之士。其得爐冶之門者。惟挾炭之子。苟非斯人。不如其已。冰子曰。吾聞宗廟之器。不要華林之木。四門之賓。何必冠蓋之族。前賢有解韋索而佩朱韍。舍徒擔而乘丹轂。由此言之。何恤而無祿。惟先生告我塗之速也。丈人曰。嗚呼。子聞得之若是。不知時之在彼。吾將釋子。夫道有安危。時有險易。才有所應。行有所適。英奇奮于縱橫之世。賢智顯于霸王之初。當厄難則騁權譎㠯良圖。值制作則展儒道㠯畼攄。是則衮龍出于縕褐。卿相起于匹夫。故朝賤而夕貴。先卷而後舒。當斯時也。豈計門資之高卑。論勢位之輕重乎。今則不然。上聖下明。時隆道寍。羣后逸豫。宴安守平。百辟君子。奕世相生。公門有公。卿門有卿。指禿腐骨。不簡蚩儜。多士豐于貴族。爵命不出閨庭。四門穆穆。綜綜當作綺襦是盈。仍叔之子。皆為老成。賤有常辱。貴有常榮。肉食繼踵于華屋。疏飯襲迹于耨耕。談名位者。㠯諂媚附勢。舉高譽者。因資而隨形。至乃空嚻者㠯泓噌為雅量。璅慧者㠯淺利為鎗鎗。脢胎者㠯無檢為弘曠。僂垢者㠯守意為堅貞。嘲哮者㠯麤發為高亮。韞蠢者㠯色厚為篤誠。痷婪者㠯博納為通濟。𤋇𤋇者㠯難入為凝清。拉荅者有沈重之譽。嗛閃者得清勦之聲。嗆啍怯畏于謙讓。闒茸勇敢于饕諍。斯皆寒素之死病。榮達之嘉名。凡茲流也。視其用心。察其所安。責人必急。于己恆寬。德無厚而自貴。位未高而自尊。眼罔嚮而遠視。鼻𪖷𪖐而刺天。忌惡君子。悅媚小人。敖蔑道素。懾吁權門。心㠯利傾。智㠯勢惛。姻黨相扇。毀譽交紛。當局迷于所受。聽採惑于所聞。京邑翼翼。羣
士千億。奔集勢門。求官買職。童僕闚其車乘。閽寺相其服飾。親客陰參于靖室。疏賓徙倚于門側。時因接見。矜厲容色。心懷內荏。外詐剛直。譚道義謂之俗生。論政刑㠯為鄙極。高會曲宴。惟言遷除消息。官無大小。問是誰力。今㠯子孤寒。懷真抱素。志陵雲霄。偶景獨步。直順常道。關津難渡。欲騁韓盧。時無狡兔。眾塗圮塞。投足何錯。于是冰子釋然乃悟曰。富貴人之所欲。貧賤人之所惡。僕少長于孔顏之門。久處于清寒之路。不謂熱勢。自共遮錮。敬承明誨。服我初素。彈琴詠典。㠯保年祚。伯成延陵。高節可慕。丹轂滅族。呂霍哀吟。朝榮夕滅。旦飛暮沈。耼周道師。巢由德林。豐屋蔀家。易著明箴。人薄位尊。積罰難任。三卻尸晉。宋華咎深。投扃正幅。實獲我心。晉書文苑王沈傳。
集／總集／全上古三代秦漢三國六朝文／全晉文　凡一百六十七卷　／卷九十一／潘岳　二　／閑居賦(P.1987-1)
閑居賦
岳嘗讀汲黯傳。至司馬安四至九卿。而良史書之。題㠯巧宦之目。未嘗不慨然廢書而歎曰。嗟乎。巧誠有之。拙亦宜然。顧常㠯為士之生也。非至聖無軌。微妙玄通者。則必立功立事。效當年之用。是㠯資忠履信㠯進德。修辭立誠㠯居業。僕少竊鄉曲之譽。忝司空太尉之命。所奉之主。即太宰魯武公其人也。舉秀才為郎。逮事世祖武皇帝。為河陽懷令尚書郎廷尉乎乎當作平。今天子諒闇之際。領太傅主簿。府主誅。除名為民。俄而復官。除長安令。遷博士。未召拜。親疾輒去官免。自弱冠涉乎知命之年。八徙官而一進階。再免一除名。一不拜職。遷者三而已矣。雖通塞有遇。抑亦拙者之效也。昔通人和長輿之論余也。固謂拙于用多。稱多則吾豈敢。言拙信而有徵。方今俊乂在官。百工惟時。拙者可㠯絕意乎寵榮之事矣。太夫人在堂。有羸老之疾。尚何能違膝下色養。而屑屑從斗筲之役乎。于是覽止足之分。庶浮雲之志。築室種樹。逍遙自得。池沼足㠯漁釣。舂稅足㠯代耕。灌園粥蔬。㠯供朝夕之膳。牧羊酤酪。㠯俟伏臘之費。孝乎惟孝。友于兄弟。此亦拙者之為政也。乃作閑居賦。㠯歌事遂情焉。其辭曰。
傲墳素之場圃。步先哲之高衢。雖吾顏之云厚。猶內媿于𡩋蘧。有道吾不仕。無道吾不愚。何巧智之不足。而拙艱之有餘也。于是退而閑居。于洛之涘。身齊逸民。名綴下士。陪京泝伊。面郊後市。浮梁黝㠯徑度。靈臺傑其高峙。闚天文之祕奧。究人事之終始。其西則有元戎禁營。玄幙綠徽。谿子巨黍。異絭同機。礮石雷駭。激矢䖟飛。
㠯先啟行。耀我皇威。其東則明堂辟廱。清穆敞閑。環林縈映。圓海迴淵。聿追孝㠯嚴父。宗文考㠯配天。祗聖敬㠯明順。養更老㠯崇年。若乃背冬涉春。陰謝陽施。天子有事于柴燎。㠯郊祖而展義。張鈞天之廣樂。僃千乘之萬騎。服振振㠯齊玄。管啾啾而竝吹。煌煌乎。隱隱乎。茲禮容之壯觀。而王制之巨麗也。兩學齊列。雙宇如一。右延國冑。左納良逸。祁祁生徒。濟濟儒術。或升之堂。或入之室。教無常師。道在則是。故髦士投紱。名王懷璽。訓若風行。應如草靡。此里仁所㠯為美。孟母所㠯三徙也。爰定我居。築室穿池。長楊映沼。芳枳樹籬。游鱗瀺灂。菡萏敷披。竹木蓊藹。靈果參差。張公大谷之梨。梁矦烏椑之柿。周文弱枝之棗。房陵朱仲之李。靡不畢殖。三桃表櫻胡之別。二柰曜丹白之色。石榴蒲陶之珍。磊落蔓衍乎其側。梅杏郁棣之屬。繁榮麗藻之飾。華實照爛。言所不能極也。菜則蔥韭蒜芋。青筍紫薑。堇薺甘旨。蓼菱芬芳。蘘荷依陰。時藿向陽。綠葵含露。白䪥負霜。于是凜秋暑退。熙春寒往。微雨新晴。六合清朗。太夫人乃御版輿。升輕軒。遠覽王畿。近周家園。體㠯行和。藥㠯勞宣。常膳載加。舊痾有痊。席長筵。列孫子。柳垂陰。車結軌。陸擿紫房。水挂赬鯉。或宴于林。或禊于汜。昆弟班白。兒童稚齒。稱萬壽㠯獻觴。或一懼而一喜。壽觴舉。慈顏和。浮杯樂飲。絲竹駢羅。頓足起舞。抗音高歌。人生安樂。孰知其佗。退求己而自省。信用薄而才劣。奉周任之格言。敢陳力而就列。幾陋身之不保。尚奚擬于明哲。仰眾妙而絕思。終優遊㠯養拙。文選。蓺文類聚六十四。
集／總集／全上古三代秦漢三國六朝文／全晉文　凡一百六十七卷　／卷九十二／潘岳　三　／河陽庭前安石榴賦　幷序　(P.1990-1)
河陽庭前安石榴賦幷序
安石榴者。天下之奇樹。九州之名果也。是㠯屬文之士。或敘而賦之。御覽九百七十。
仰天路而高睇。顧鄰國㠯相望。位莫微于宰邑。館莫陋于河陽。雖則陋館。可㠯遨遊。實有嘉木。曰安石榴。修條外畼。榮幹內樛。扶疏偃蹇。冉弱紛柔。于是暮春告謝。孟夏戒初。新莖擢潤。膏葉垂腴。曾華曄㠯先越。含榮𪄚其方敷。丹暉綴于朱房。緗的點乎紅鬚。煌煌煒煒。熠爚委累。似長離之栖鄧林。若珊瑚之映綠水。光明燐爛。含丹耀紫。味滋芳神。色麗瓊蕊。遙而望之。煥若隨珠耀重淵。詳而察之。灼若列宿出雲閒。千房同模。十子如一。禦飢療渴。解酲止醉。既乃攢乎狹庭。載阨載褊。土階無等。肩牆惟淺。壁衣蒼苔。瓦被駮蘚。處悴而榮。在幽彌顯。其華可玩。其實可珍。羞于王公。薦于鬼神。豈伊仄陋。用渝厥真。菓由如之。而況于人。蓺文類聚八十六。初學記二十八。御覽八百七。又九百七十。
集／總集／全上古三代秦漢三國六朝文／全晉文　凡一百六十七卷　／卷九十二／潘岳　三　／楊荊州誄　幷序　(P.1992-2)
楊荊州誄幷序
維咸寍元年夏四月乙丑。晉故折衝將軍荊州刺史東武戴矦滎陽楊使君薨。嗚呼哀哉。夫天子建國。諸矦立家。選賢與能。政是㠯和。周賴尚父。殷憑太阿。矯矯楊矦。晉之爪牙。忠節克明。茂績惟嘉。將宏王略。肅清荒遐。降年不永。玄首未華。銜恨沒世。命也柰何。嗚呼哀哉。自古在昔。有生必死。身沒名垂。先哲所韙。行㠯號彰。德㠯
述美。敢託旒旗。爰作斯誄。其辭曰。
邈矣遠祖。系自有周。昭穆繁昌。枝庶分流。族始伯喬。氏出楊矦。弈世丕顯。允迪太猷。天厭漢德。龍戰未分。伊君祖考。方事之殷。鳥則擇木。臣亦簡君。投心魏朝。策名委身。奮躍淵塗。跨騰風雲。或統驍騎。或據領軍。篤生戴矦。茂德繼期。纂戎洪緒。克構堂基。弱冠味道。無競惟時。孝實蒸蒸。友亦怡怡。多才豐藝。強記洽聞。目睇毫末。心算無垠。草隸兼善。尺牘必珍。足不輟行。手不釋文。翰動若飛。紙落如雲。學優則仕。乃從王政。散璞發輝。臨軹作令。化行邑里。惠洽百姓。越登司官。肅我朝命。惟此大理。國之憲章。君莅其任。視民如傷。庶獄明慎。刑辟端詳。聽參皋呂。稱侔于張。改授農政。于彼野王。倉盈庾億。國富兵彊。煌煌文后。鴻漸晉室。君㠯兼資。參戎作弻。用錫土宇。膺茲顯秩。青社白茅。亦朱其紱。魏氏順天。聖皇受終。烈烈楊矦。實統禁戎。司管閶闔。清我帝宮。苛慝不作。穆如和風。謂督勳勞。班命彌崇。茫茫海岱。玄化未周。滔滔江漢。疆場分流。秉文兼武。時惟楊矦。既守東莞。乃牧荊州。折衝萬里。對揚王休。聞善若驚。疾惡如讎。示威示德。㠯伐㠯柔。吳夷凶侈。偽師畏逼。將乘讎釁席卷南極。繼褰糧盡。神謀不忒。君子之過。引曲推直。如彼日月。有時則食。負執其咎。功讓其力。亦既旋旆。為法受黜。退守𠀉塋。杜門不出。游目典墳。縱心儒術。祁祁搢紳。升堂入室。靡事不咨。無疑不質。位貶道行。身窮志逸。弗慮弗圖。乃寢乃疾。昊天不弔。景命其卒。嗚呼哀哉。子囊佐楚。遺言城郢。史魚諫衞。㠯尸顯政。伊君臨終。不忘忠敬。寢伏牀蓐。念在朝廷。朝達厥辭。夕殞其命。聖王嗟悼。寵贈衾襚。誄德策勳。考終定諡。羣辟慟懷。邦族揮淚。孤嗣在疚。寮屬含悴。赴者同哀。路人增欷。嗚呼哀哉。余㠯頑蔽。覆露重陰。仰追先考。執友之心。俯感知己。識達之深。承諱忉怛。涕淚霑襟。豈忘載奔。憂病是沈。在疾不省。于亡不臨。舉聲增慟。哀有餘音。嗚呼哀哉。文選。
集／總集／全上古三代秦漢三國六朝文／全晉文　凡一百六十七卷　／卷九十五／潘尼　二　／乘輿箴　幷序　(P.2004-1)
乘輿箴幷序
易稱有天地然後有人倫。有父子然後有君臣。傳曰。大者天地。其次君臣。然君臣父子之道。天地人倫之本。未有㠯先之者也。故天生蒸人。而樹之君。使司牧之。將㠯導羣生之性。而理萬物之情。豈㠯寵一人之身。極無量之欲。如斯而已哉。夫古之為君者。無欲而至公。故有茅茨土階之儉。而後之為君。有欲而自利。故有瑤臺瓊室之侈。無欲者天下共推之。有欲者天下共爭之。推之之極。雖禪代猶脫屣。爭之之極。雖劫殺而不避。故曰天下非一人之天下。乃天下之天下。安可求而得。辭而己者乎。夫修諸己而化諸人。出乎邇而見乎遠者。言行之謂也。故人主所患莫甚于不知其過。而所美莫美于好聞其過。若有君于此。而曰子必無過。唯其言而莫之違。斯孔子所謂其庶幾乎一言而喪國者也。蓋君子之過。如日月之蝕。過也人皆見之。更也人皆仰之。雖㠯堯舜湯武之盛。必有誹謗之木。敢諫之鼓。盤杵杵當作杅之銘。無諱之史。所㠯閑其邪僻。而納諸正道。其自維持如此之僃。故箴規之興。將㠯救過補闕。然猶依違諷喻。使言之者無罪。聞之者足㠯自誡。先儒既援古義。舉內外之殊。而高祖亦序六官。論成敗之要。義正辭約。又盡善矣。自虞人箴㠯至于百官。非唯規其所司。誠欲人主斟酌其得失焉。春秋傳曰。命百官箴王闕。則亦天子之事也。尼㠯為王者膺受命之期。當神器之運。總萬機而撫四海。簡羣才而審所授。孜孜于得人。汲汲于聞過。雖廷爭面折。猶將祈請而求焉。至于箴規。諫之順者。曷為獨闕之哉。是㠯不量其學陋思淺。因負擔之餘。當試撰而述之。不敢斥
至尊之號。故㠯乘輿目篇。蓋帝王之事至大。而古今之變至眾。文繁而義詭。意局而辭野。將欲希企前賢。髣髴崇軌。譬猶𠀉坻之望華岱。恆星之繫日月也。其不逮明矣。頌曰。
元元遂初。芒芒太始。清濁同流。玄黃錯跱。上下弗形。尊卑靡紀。赫胥悠哉。大庭尚矣。皇極肇建。兩儀既分。彝倫永序。萬邦糾紛。國事明王。家奉嚴君。各有攸尊。德用不勤。羲農己降。暨于夏殷。或禪或傳。乃質乃文。太上無名。下知有之。仁義不存。而人歸孝慈。無為無執。何欲何思。忠信之薄。禮刑實滋。既譽既畏。㠯侮㠯欺。作誓作盟。而人始叛疑。煌煌四海。藹藹萬乘。匪賢焉倚。匪誓焉憑。左輔右弻。前疑後丞。一日萬機。業業兢兢。夫出其言善。則千里是應。而莫余違。亦喪邦有徵。樞機之動。式㠯廢興。殷監不遠。若之何勿徵。且厚味腊毒。豐屋生災。辛作璇室。而夏興瑤臺。糟𠀉酒池。象筯玉杯。厥肴伊何。龍肝豹胎。惟此哲婦。職為亂階。殷用喪師。夏亦不恢。是㠯帝堯在位。茅茨不翦。周文日昃。昧旦丕顯。夫德輶如毛。而或舉之者鮮。故湯有慚德。武未盡善。叔世道衰。末俗化淺。耽樂逸遊。荒淫沈湎。不式古訓。而好是佞辯。不遵正路。而覆車是踐。成敗之效。載在先典。匪唯陵夷。厥世用殄。故曰樹君如之何。將民是司牧。視之猶傷。而知其寒燠。故能撫之斯柔。而敦之斯睦。無遠不懷。靡思不服。夫豈厭縱一人。而玩其耳目。內迷聲色。外荒馳逐。不修政事。而終于顛覆。昔唐氏授舜。舜亦命禹。受終文祖。丕承天序。放桀惟湯。剋殷伊武。故禪代非一姓。社稷無常主。四嶽三塗。九州之阻。彭蠡洞庭。殷商之旅。虞夏之隆。非由尺土。而紂之百剋。卒于絕緒。故王者無親。唯在擇人。傾蓋惟舊。白首乃新。望由釣夫。伊起有莘。負鼎鼓刀。而謀合聖神。□□□□□□□□夫豈借官左右。而取介近臣。蓋有國有家者。莫云我聰。或此面從。或謂我智。聽受未易。甘言美疾。尟不為累。由夷逃寵。遠于脫屣。柰何人主。位極則侈。知人則
哲。惟帝所難。唐朝既泰。四族作姧。周室既隆。而管蔡不虔。匪我二聖。孰弭斯患。若九德咸受。儁乂在官。君非臣莫治。臣非君莫安。故書美康哉。而易貴金蘭。有皇斯斯當作司國。敢告納言。晉書潘尼傳。又略見蓺文類聚十一。
集／總集／全上古三代秦漢三國六朝文／全晉文　凡一百六十七卷　／卷一百二十三／郭璞　四　／元皇帝哀策文(P.2171-1)
元皇帝哀策文
永惟殿宇之廓寂。悲彝奠之莫歆。感鸞輅之晏駕。哀衮裘之委衿。痛聖躬之遐往。長淪景于太陰。乃作策曰。王之不極。百六作艱。鴞集瓊林。鯨躍神淵。懷愍失據。海覆岳巔。蠢蠢六合。罔不倒懸。靈慶有底。見龍在田。誰其極哉。我后先天。大人承運。重明繼作。撫征淮海。駿命再廓。仁風㫄靡。神化濳鑠。處沖思挹。居𥳑行約。聖敬日邁。玄心逾漠。用物與能。總攬羣略。林無滯才。山無遺錯。恩靡不懷。化靡不被。茫茫海域。款塞慕義。萬里同塵。罔匪王隸。熙熙遺黎。莫知其寄。括終宇宙。混同天地。曰功永年。曰德慶隆。奈何氛厲。奄集聖躬。大業未恢。皇齡未中。天憯其景。崑頹其崇。煢煢小子。藐藐孤沖。靡天何戴。靡地何憑。恍惚極慕。若存若終。蔑焉無聞。廓焉長寂。聆音靡晞。瞻顏失覿。窮號曷訴。叩心誰告。何悲之哀。何痛之酷。嗚呼
我皇。逢天之戚。嗚呼哀哉。眇然升遐。即安玄室。煌煌火龍。赫赫朱韠。終焉永濳。曷其有出。明訓長絕。小子何述。望阜增欷。臨崩慟慄。哀兼陟方。痛過遏密。靈爽安之。反真復質。永合元漠。終始得一。蓺文類聚十三。
集／總集／全上古三代秦漢三國六朝文／全晉文　凡一百六十七卷　／卷一百四十三／王該／日燭(P.2284-1)
日燭
原夫至道之典。畼生死之源。標善惡之報。啟陵化之津。訓戒明白。縷羅僃矣。然信言不美。交交當作文繁辭宕。累冥絕昧。重淵隔浪。是㠯學者未得其門。或未之畱意。聊抒咸池之遠音。適為里巷之近曲。假小通大。儻可接俗。助天揚光。號曰日燭。陶先覺之宏誥。啟玄管于靈門。周太虛㠯遊眺。究漭蕩而無垠。履地勢于方局。冠圓天于覆盆。緬三界之寥廓。遘二氣之氤氳。尋大造之冥本。測化育之幽根。形假四大而泡散。神妙萬物而常存。彼良民之達分。故哀生而怡魂。夫含氣之倫。其神無方。蠢爾之類。其質無常。寄若水勢。託若火光。隨行繾綣。迭枯迭芳。往來出沒。冥冥茫茫。洪海環流。大變輪迴。乘彼遠漂。濟來曷階。宛轉三塗之中。沈滯八難之圍。愍企竅之無期。悼客作之有歸。瞻崇德之可速。鑒聚凶之宜遲。斯成務之易覩。匪先見之動微。五福起于履是。六極構于蹈非。理感自然。冥對玄凝。福兮誰造。禍兮孰興。水運鍾卑。人道惡矜。舋因豐積。祉緣謙升。童孺正而鬼退。大夫邪而魅陵。覽形聲之兩偶。攷休咎之雙徵。理投思而合契。迹望目而相應。若圓輪之抱規。猶直桷之附繩。蒼犬出于帝父。黃能資于聖子。聿徵化而不救。奚天屬之云恃。諒求福之在躬。信為仁之在己。咨吹吸其靡常。知忽往其何止。彼非人之什岌。豈無氣之所始。悲婉孌之夭徂。還託生于家豕。昔鞠育而懷抱。今屠刳㠯為禮。神居妙而恆我。形受變而易體。未一旬而相忘。可長歎而流涕。夫闡愚其皆然。匪伊人之獨爾。察寡孕于嘉類。悟繁
產于蟲豸。喻零霖其猶希。若幡囊之倒米。為囂囂㠯日日。誰識伏而達倚。匪余情之能測。謬聞之㠯如是。若夫倒置之族。矇矇徒生。兵風既至。忽然濳征。神道雖昧。鬼法尤明。徘徊中陰。徂彼鐵城。宵絕望舒。晝無曜靈。身造笮萼之檻。足蹈炎炭之庭。万岳霜鋩㠯積刃。劍林翹鋒而肅精。陶銅汪洋㠯海涌。巨鑊波沸而雷鳴。閻王領閱。卒傍執釵。三扐一奮。八千累羅。鴆鴆利嘴。煌煌火車。銳釘欃槍。狡狗擬牙。婬徒燋于幻柱。饑囚枯于塵沙。資輕妙之靈質。益痛戮之易加。永煩冤㠯彌劫。安斯酷之可過。三六峻網。弗可裂縷。千條殊劇。萬端異苦。靡喘息而不經。俄聿來而忘宇。予略一朝㠯言之。將終年而震楚。爰有五德無玷。十淑道全。夕惕苦逝。慶升九天。寶殿晃昱。高構虛懸。瓊房兼百。瑤戶摩千。金門煥水精之朗。玉巷耀琉璃之鮮。珠樹列于路側。鸞鳳鳴于條閒。芳華神秀而粲藻。香風靈飄而飛煙。想衣斐舋㠯被軀。念食芬芳㠯盈前。彼曦和之長邁。永一日而萬年。無事為㠯干性。常從容于自然。映光蘂之爍爍。眇輕騰之翩翩。究妙音之至樂。窮有生之遐延。捨陋世而上躋。伴超倫之高遷。然夫饗茲舊德。日用玉食。厥土不毛。罔施稼穡。積畜雖多。焉有不竭。齡祚雖修。終焉歸滅。三葘起而宮宇散。七證至而天祿絕。會大秋㠯考落。混椿菌之無別。是㠯如來大聖。三達洞照。哀我困蒙。曉了道要。善權灑落。或麤或妙。如溟海之運流。若天日之垂曜。上士虛懷忘其言。中才負志執其教。教無定方。適物所由。宜陵㠯車。應水㠯舟。敷設云云。廣衍悠悠。駉未塞乎三百。要指在乎一幽。握累玄之綱領。遣毛目于網裘。宏籠大訓。展我智分。治無不均。質有利鈍。虛往實歸。各足方寸。愚黠竝誘。龍鬼俱化。萬塗叢歸。一由般若。譬彼濟海。非船莫過。驅萬動于道場。畢無為而息駕。本夫三乘之始。同歸一無。才照各異。致用參殊。應真忘有而求空。遂耽空而恬愉。緣覺亮累于知微。爰遷玄而弗居。雖妙迹其再喪。猶
有遣而未虛。開士解拘于都盡。作無存其焉除。悟之豁于鑒先。體之冥乎意初。理重深而絕韻。疇剋諒而業諸。自古在昔。先民有遇。堂堂蔭映。躬受聖喻。喁喁羣黎。耳目仰注。或發蒙于一咳。或革面于一哺。竝因言而陵化。未有人而不度。善逝迄今。道運轉衰。大教雖存。味之者希。栴檀與蓼蘇同芬。夜光與熠燿齊暉。于氏超世。綜體玄指。嘉遯山澤。仁感虎兕。護公澄寂。道德淵美。微吟穹谷。枯泉漱水。闕叟登霄。衞度係軌。咸淡泊于無生。俱脫骸而不死。今則支子特秀。領握玄標。大業沖粹。神風清蕭。一言發則蘊滯披。三幡著則重冥昭。見之足㠯洗鄙吝。聞之可㠯落矜驕。孫濯流㠯逸契。詠遂初于東皋。何深味㠯棲素。輕大寶于秋毫。道風之所扇蕩。深達之所逍遙。才不難則賢不貴。愚不笑則聖不高。遠聲見陋于近耳。孰能忘味于聞韶哉。奚適非道。何之無神。理有精麤。物有產真。大居細君。小為碩臣。羽隸隸乎金翅。甲屬屬乎須倫。兩儀宗于太極。眾星繫于北辰。是㠯九十六種。枝條繁張。輕道重根。躁廢靜王。具曰予聖。各鎮一方。或移山而住流。或倏忽于存亡。命天衣之彩粲。嘯靈廚之芬芳。曜叔振旅之凶化。恭化礫石之琳瑯。竭變幻之崫奇。惜有待之無長。斯乃數內之甘醇。弗如至道之糟糠者也。逮乎列仙之流。練形之匹。熊經鳥伸。呼吸太一。夕餐榆陰與素月。朝挹陽霞與朱日。赤斧長生于服丹。涓子翻飛于餌朮。安期久視于松豪。豐人輕舉于柏實。彼和液之所染。足支年而住質。中不夷而外猗。徙登雲而殞卒。俱括囊㠯堅卵。固同門而共出。理未升于顏堂。永封望乎孔室。貴乎能飛。則蛾蝶高翬。奇乎難老。則龜蛇修考。伊逆旅之遊氛。唯心玄之可寶。存形者不足與論神。狎俗者未可與言道。道乎奚言。無問無對。諮者叩窮。應者負內。默之斯通。語焉則匱。當于素珠與講道。吾成罔象與無謂。杌然寂泊。玄酬有箴。宗鑽浮響。莫悟冥音。希之彌錯。搜之愈沈。郢人其逝。為誰匠椹。設筌蹄
乎淵薈。俟魚免免當作兔乎川林。倘得意于談表。共目擊而廢心。無運睒倏。往矣斯復。忍立賢達。忽如涉宿。千師誕化。肇過一六。慈氏方隆。仰期仁育。孰云數遼。瞥若瞬目。靈轡雖迅。緣樞靡窮。彼無本標。我有始終。假步炯電之末。託息石飆之中。知畏塗而驚寇。迷塵欲之致戎。替遠勝而婪近。謂奢儉而驕豐。不防枯于未飄。既零落于勁風。思反蔕而更秀。結萬悔其胡充。是㠯大誓之徒。燒指穿石。冥期無待。志與心歡。峻智塹。崇慧壁。拔津劍。揮戒戟。想將萌而夷斬。情向兆而翦刺。埽六賊于胸中。休五道之長役。拱己內治。總持法忍。三世都寂。一心豁盡。寄耳無明。寓目莫準。塵墮空落。穢與虛隕。廓焉靈悟。因權作尹。普濟安度。大悲誰愍。託蘧廬㠯和光。常遊君乎冥泯。任天行與物化。如蹈水之無軫。若乃妙變神奇。理不思議。大千舞于指掌。芥子含于須彌。四海宅于毛孔。七寶永于刧移。可信而不可尋。可由而不可知。非談詠之所宣。惡毫素之能披。善乎優陀之言也。使夫智者滿于天下。人有百頭。頭有百舌。舌解百義。辯才鋒逸。合茲人㠯讚道。猶萬分而未一。唯覺覺之相歎。乃敷畼而彰悉。矧愚昧之固陋。託狂簡而仰述。抗螢燭之炯炯。欲增暉㠯毘日者歟。嗟乎。方外靈藏。奢遐誕宕。眾妙淵玄。羣奧無量。小成弗藉。大言橫喪。川德之厚。于何不有。驚聽洪壑。駭耳崇阜。夏典載其掌握。荒經列其戶牖。周既達而未盡。信齊諧之小醜。見鵬鯤而標大。不覩鳥王與魚母。吁乎噫嘻。奇桀之事。積籍眇漫。焉可稱記。伊皇覽之普綜。足探幽而體異。何近願于割玉。又碩誣乎火熾。況下斯而束教。趣堯孔之權餌。常專專而守檢。懼越蹈于所伺。竝廢理㠯證言。莫觸類㠯取意。徒宏博而繁構。更益猜而致忌。悟飾智之愕物。故收翰而輟思。寄一隅于梗指。俟體信于明識者乎。弘明集十三。
集／總集／全上古三代秦漢三國六朝文／全晉文　凡一百六十七卷　／卷一百五十七／釋氏　一　／支遁／釋迦文佛像讚　幷序　(P.2368-2)
釋迦文佛像讚幷序
夫立人之道。曰仁與義。然則仁義有本。道德之謂也。昔姬周之末。有大聖號佛。天竺釋王白淨之太子也。俗氏母族。厥姓裘曇焉。仰靈冑㠯丕承。藉儁哲之遺芳。吸中和之誕化。稟白淨之顥然。生自右脇。弱而能言。諒天爵㠯不加為貴。誡逸祿㠯靡須為足。故常夕惕上位。逆旅紫庭。紆軫儲宮。擬翮區外。俄而高逝。周覽郊野。四闢皇扉。三鑒疾苦。風人厲辭㠯激興。乃甘心受而莫逆。訊大猷於有道。慨在茲之致淹。遂乃明發遐征。棲遲幽閒。脫皇儲之重任。希無待㠯輕舉。褫龍章之盛飾。貿窮巖之襹褐。資送之儔。自崖而反矣。爾乃抗志匪石。安仁㠯山。斑卉匡居。摧心立盟。釐安般之氣緒。運十算㠯質心。併四籌之八記。從二隨而𥳑巡。絕送迎之兩際。緣妙一於鼻端。發三止之矇秀。洞四觀而合泯。五陰遷於還府。六情虛於靜林。涼五內之欲火。廓太素之浩心。濯般若㠯進德。濳七住而挹玄。搜冥魚於六絕。齒既立而癈筌。豁萬刼之積習。同生知於當年。掩五濁㠯擅曜。嗣六佛而徵傳。偉準丈六。體佩圓光。啟度黃中。色豔紫金。運動陵虛。悠往倏忽。八音流芳。逸豫揚彩。妙覽未兆。則卓絕六位。曲成已著。則化隆三五。沖量弘乎太虛。神蓋宏於兩儀。易𥳑待㠯成體。太和擬而稱邵。圓蓍者象其神寂。方卦者法其智周。照積祐之畱詳。元宿命㠯制作。或綢之㠯德義。或疏之㠯沖風。
亮形搖於日新。期妙主於不盡。美既青而青藍。逞百練㠯就粹。導庶物㠯歸宗。拔堯孔之外楗。屬八億㠯語極。罩墳索㠯興典。掇道行之三無。絡耼周㠯曾玄。神化著於西域。若朝暉昇於暘谷。民望景而興行。猶曲調諧於宮商。當是時也。希夷緬邈於羲風。神奇卓絕於皇軒。蔚彩沖漠於周唐。頌咏有餘於鄒魯。信可謂神化之都領。皇王之宗謨也。年逾縱心。泯迹泥洹。夫至人時行而時止。或隱此而顯彼。迹絕於忍土。冥歸於惟衞。俗徇常㠯駭奇。固㠯存亡而統之。至於靈覺之性。三界殄悴。豁若川傾。頹如乾墜。黔首與永夜同幽。冥流與涸津竝匱。六度與崩岑俱褫。三乘與絕軸解轡。門徒泣血而心喪。百靈銜哀而情悸。夫道高者應卑。因巡者親譽。故不祈哭而哭。豈非兼忘天下易。使天下兼忘難。靈風播越。環周六合。歷數終於赤縣。後死所㠯與聞。景仰神儀。而事絕於千載。祇洹既已漂落。玉樹卒亦荒蕪。道喪人亡。時亦已矣。遁㠯不才。仰遵大猷。追朝陽而弗暨。附桑榆而未升。神馳在昔。願言再欽。遂援筆興古。述厥遐思。其詞曰。
太上邈矣。有唐統天。孔亦因周。籧廬三傳。明明釋迦。實惟帝先。應期叡作。化融竺乾。交養恬和。濯粹沖源。邁軌世王。領宗中玄。堂構洪模。揭秀負靈。峻誕崑岳。量裒太清。太像罕窺。乃圓其明。玄音希和。文㠯八聲。煌煌慧炬。燭我宵征。人欽其哲。孰識其冥。望之霞舉。即亦雲津。威揚夏烈。溫柔晞春。比器㠯形。卓機㠯神。卷即煙滅。騰亦龍伸。鼓舞舟壑。靈氣惟新。誰與茲作。𤢜運陶鈞。三無衷玄。八億致遠。二部既弘。雙翰惟典。充㠯瓌奇。恬㠯易𥳑。藏諸蘊匵。實之令善。可善善因。乃讚乃演。致存言性。豈伊弘闡。日月貞朗。顯晦周遍。生如紛霧。曖來已晞。至人全化。跡隨世微。假云泥洹。言告言歸。遺風六合。佇方赤畿。象罔不存。誰與悟機。鏡心乘翰。庶覿冥暉。廣弘明集十六。
集／總集／全上古三代秦漢三國六朝文／全宋文　凡六十四卷　／卷二十／宗炳　一　／甘頌(P.2546-1)
甘頌
煌煌嘉實。磊磊景星。南金其色。隋珠厥形。初學記二十八。御覽九百六十六。
集／總集／全上古三代秦漢三國六朝文／全宋文　凡六十四卷　／卷二十六／傅亮／司徒劉穆之碑(P.2578-2)
司徒劉穆之碑
公諱穆之。字道和。彭城人也。公膺陶鈞之秀範。該生民之上操。三變肈於弱容。九德充於初迪。文明在中。柔順暢於事業。敬㠯直內。義讓洽於州黨。時元凶竄遁。擁據荊沔。乘輿播幸。越蹈九江。公率先羣后。電發川湄。奬懷本之眾。勵思奮之士。柏謙籍累葉之資。徐
覆忸驟勝之鋒。習亂之徒。若蝐毛而起。內懷根本之虞。外通首尾之勢。公靈武獨運。奇謨內湛。鞠旅陳眾。視險若夷。飛雲西泝。則水截鯨鯢。乘轅東指。則陸殪長虵。迴累棊之危。成維山之固。豐功茂勳。大造於王室。湻風懿化。永結於荊南。銘曰。
二儀發揮。川嶽協靈。外恢溫雅。內鏡文明。懷仁履順。蘊義居貞。煌煌衮衣。禮亦隆止。翼翼素心。亮終如始。夷情升降。一色慍喜。訓儉於物。復禮於己。蓺文類聚四十七。
集／總集／全上古三代秦漢三國六朝文／全宋文　凡六十四卷　／卷三十四／謝惠連／橘賦(P.2623-2)
橘賦
園有嘉樹。橘柚煌煌。圓丹可翫。清氣芬芳。受㠯玉盤。升君子堂。味既滋而事美。實厥苞之最良。蓺文類聚八十六。
子／醫家／御定佩文齋廣群芳譜／穀譜　卷七至卷十／卷九　黍等／嘉禾／集藻／表(P.31-1)..[文淵閣四庫全書本]
［集藻］
〔表］
〔増〕唐張說〈為留守奏嘉禾表〉臣聞天聽自人神和在徳代非乏瑞罕遇開泰之期福不虚徴必俟休眀
之主伏惟皇帝陛下仁覆萬靈孝理四海政每先扵帝籍役不紊扵農時嘉氣横㳺祥風紛灑騰文煒色九光連合扵貞眀逸軰殊倫百寶駢滋扵動植臣今月日奉進㫖告望鳳臺慶山醴泉之瑞其日扵山陵東栢城内得嘉禾一本臣初見衆苗亘壟香穎垂秋嘉玩繁滋欲觀成粒左右無識折以呈臣異其綠葉綬舒葱芒璧秀熟視竒状乃知嘉祥下則異畝合莖上又同連䨇穂昔雍熈之代政理之君雖導出應時而生不擇地未有託
根神域彰孝徳之能深吐秀夀宫助粢盛之豐潔此盖睿誠通感靈祐降祥中古以来未覩斯美臣籍慶宗枝久沐星潢之潤躬持瑞穎預奉天保之符忭悦之誠倍兼恒品　符載〈廬州進嘉禾表〉臣某言得廬州刺史裴靖状稱巢縣百姓唐海母䘮廬墓手自耕植以備祠祭無何扵粟田之中輙産嘉禾一本六穂一本五穂即時差録事叅軍朱寧丁寧考驗事状眀白臣聞感天地者存乎誠通神眀者極乎孝蘊而為精粹𤼵而為禎祥上
𤣥與之獻酬后土為之泄露故使騰芳髙隴擢穎清秋冠九榖之英英増大田之藹藹此皆陛下聖徳茂鴻化洽名教生人之内有淳孝靈瑞之下有嘉禾邁風烈扵前王煥丹青扵唐史不然何幽贊𤣥答其若是乎臣猥以鈍劣祗守風土宣陛下之恩澤撫陛下之庶甿覩茲盛美光榮耳目不勝歡忭踊躍之至　權徳輿〈嘉禾合穂表〉伏見武俊所奏恒州鼓城縣生嘉禾一本合穂又盧徵奏華州鄭縣獲嘉禾一穂者謹按孫氏瑞應圖曰
嘉禾者五榖之長王者徳茂則生伏惟陛下徳叶𤣥功仁育生類同穎擢秀殊祥並時昔周道既昌唐叔以獻表天下和平之兆為隂陽訢合之符五榖登成百嘉儲祉𤼲扵厚載集是休徴况嶽鎮之方表章繼至感通昭晰莫甚扵斯臣等忝列台司喜倍恒品　桞宗元〈賀嘉禾表〉今月某日宰臣以幽州所進嘉禾圖各一軸示百寮者伏以嘉榖順成靈貺昭格天人合應遐邇同心伏惟皇帝陛下睿謀廣運神化旁行植物知仁祥圖應聖
靈嶽不愆扵贊佑燕谷用遂扵生成豐稔隨均知朔南之被澤休嘉克叶見天地之同和六穂慚稱扵漢臣異畝恥書扵周典自中形外均慶同歡臣謬職憲司獲覩嘉瑞無任抃躍之至　〈禮部賀嘉禾及芝草表〉伏見今月某日内出劍南所進嘉禾圖及陕州所進紫芝草示百寮者珍圖煥開瑞彩交映遐邇偕至福應攸同伏惟皇帝陛下緝熈至道保合太和天惟𤼲祥地不愛寶嘉禾擢質靈草抽英獻于王庭唐叔慚同穎之異薦諸郊
廟班史謝連葉之竒既呈薿薿之祥更覩煌煌之秀豐年斯著聖夀用彰飲和之人歡忭無極臣等優㳺至化披翫殊姿慶忭之誠倍百恒品　張仲素〈賀嘉禾表〉伏見鄆州東平縣官荘地内有禾異壠䨇本合成一穂畫圖奏進傳示百寮者謹按瑞應圖曰王者徳茂而太平君臣和則嘉禾朱草以甲萌言不得中和之氣即不生也伏惟陛下鼓和風茂休應泰階平扵上下大中建扵人臣神眀是若徵見必報通彼殊壠總其䨇莖滋大澤
以㝠造成嘉穂而薦和合為一彰至化之會同堅而好表資生之豐實推物類以得天意觀繪事而擬靈篇凡在班行咸同慶幸
子／醫家／御定佩文齋廣群芳譜／花譜　卷二十二至卷五十三／卷二十八　棠棃花等／石榴花／集藻／七言律詩(P.19-2)..[文淵閣四庫全書本]
［七言律詩］
〔増〕唐白居易〈石榴樹〉可憐顔色好隂凉葉翦紅牋花撲霜傘葢低𡸁金翡翠薫籠亂搭繡衣裳春芽細炷千燈㷔夏蕊濃焚百和香見説上林無此𣗳只教𣑯李占年芳　杜牧〈見𥠇三十中庭海榴花謝〉矜紅掩素似多才不待櫻桃不逐梅春到未曽逢宴賞雨餘争
解免低徊巧窮南國千般艶趂得東風二月𨳩堪恨王孫浪逰去落英狼籍始歸来　方干〈海石榴〉𠅘際夭妍日日看每朝顔色一般般滿枝猶待春風力數朶先欺臘雪寒舞蝶自隨歌拍轉逰人只怕酒杯乾久長年少應難得忍不叢邊到夜觀
〔原〕皮日休〈庭際海石榴花盛發有寄〉一夜春光綻綘囊碧油枝上晝煌煌風匀衹似調紅露日暖惟憂化赤霜火齊滿枝燒夜月金津含蕊滳朝陽不知桂𣗳知情否無限同遊阻陸郎
〔増〕陸
龜蒙〈和襲美海石榴花發見寄次韻〉紫府真人餉露囊猗蘭燈燭未熒煌丹華乞曙先侵日金㷔欺寒却照霜誰與佳名從海曲祇應芳裔出河陽那堪謝氏庭前見一段清香染郄郎　宋歐陽修〈西園石榴盛開〉荒䑓野徑共躋攀正見榴花出短垣緑葉晩鶯啼𠁅宻紅房初日照時繁最憐夏景鋪珍簟尤愛晴香入睡軒乘興便當携酒去不湏旌騎擁車轅
〔原〕方九功〈海榴花〉春花落𥁞海榴開竒種誰分寶地栽斜日捲簾深色映晚風
隔座暗香来披襟更擬頻燒燭把臂何妨數舉杯最愛芳時看不去繁枝折向月中廻
子／醫家／御定佩文齋廣群芳譜／花譜　卷二十二至卷五十三／卷三十　荷花二／集藻／四言古詩(P.1-1)..[文淵閣四庫全書本]
欽定四庫全書
御定佩文齋廣羣芳譜卷三十
花譜
荷花二
［集藻］
［四言古詩］
〔増〕晉傅𤣥〈芙蕖〉煌煌芙蕖從風芬葩照以皎日灌以清波隂結其實陽𤼵其花金房緑葉素株翠柯
子／醫家／御定佩文齋廣群芳譜／花譜　卷二十二至卷五十三／卷三十三　牡丹二／集藻／七言古詩(P.11-1)..[文淵閣四庫全書本]
［七言古詩］
〔增〕唐權徳輿〈慈㤙寺清上人院牡丹歌〉澹蕩韶光三月中牡丹偏自占春風時過寳地尋香徑已見新花出故叢曲水𠅘西杏園北穠芳深院紅霞色擢秀全勝珠樹林結根幸在青蓮域艶蕊鮮房次第𨳩含烟洗露照蒼苔龎眉𠋣杖禪僧起輕翅縈枝舞蝶來獨坐
南臺時共美間行古刹情何已花開一曲奏陽春應為芬芳比君子
〔原〕白居易〈牡丹芳〉牡丹芳牡丹芳黃金蕊綻紅玉房千片赤英霞爛爛百枝絳㸃燈煌煌照地初開錦繡叚當風不結蘭麝囊仙人琪樹白無色王母蟠桃小不香宿露輕盈泛紫艶朝陽照耀生紅光紅紫二色間深淺向背萬態隨低昂暎葉多情𨼆羞面卧叢無力含醉妝低嬌笑容疑掩口凝思怨人如斷膓穠姿貴彩信竒絶雜卉亂花無比方石竹金錢何細碎芙蓉
芍藥苦尋常遂使王公與𡖖士遊花冠葢日相望庳車軟輦貴公主香衫細馬豪家郎衛公宅静閉東院西明寺深開北廊戲蝶雙舞㸔人乆殘鶯一聲春日長共愁日照芳難駐仍張帷幕𡸁隂凉花開花落二十日一城之人皆若狂三代以還文勝質人心重華不務實重華直至牡丹芳其來有漸非今日元和天子憂農桑䘏下動天天降祥去年嘉禾生九穗田中寂寞無人至今年瑞麥分兩岐君心獨喜無人知無人知可歎息我願暫
求造化力減却牡丹妖艶色少迴𡖖士愛花心同似吾君憂稼穡
〔增〕李賀〈牡丹種曲〉蓮枝未長秦蘅老走馬駝金劚春草水灌香泥却月盆一夜綠房迎白曉美人醉語園中𤇆晩華已散蝶又闌梁王老去羅衣在拂袖風吹蜀國絃歸霞帔拖蜀帳昬嫣紅落粉罷承㤙檀郎謝女眠何𠁅樓臺月明燕夜語　李咸用〈逺公𠅘牡丹〉雁門禪客吟春𠅘牡丹獨逞花中英雙成膩臉偎雲屏百般姿態因風生延年不敢歌傾城朝暮雲雨愁娉婷
蕊繁蟻脚粘不行蝶迷蜂醉飛無聲廬山根脚含精靈𤼵姸吐秀藂君庭湓江太守多閒情欄朱繞絳㽞輕盈潺潺醁醴當風傾平頭奴子啾銀笙紅葩艶艶交童星左文右武憐君榮白銅堤上慙清明
〔原〕宋歐陽修〈洛陽牡丹圖〉洛陽地脉花最冝牡丹尤為天下竒我昔所記數十種于今十年半㤀之𨳩圖若見故人面其間數種昔未窺客言近嵗花特異徃徃變出呈新枝洛人驚誇立名字買種不復論家貲比新較舊難優劣争先擅
價各一時當時絶品可數者魏紅窈窕姚黃肥夀安細葉開尚少朱砂玉版人未知傳聞千葉昔未有只從左紫名初馳四十年間花百變最後最好潛溪緋今花雖新我未識未信與舊誰姸𡟎當時所見已云絶豈有更好此可疑古稱天下無正色似恐世好隨時移鞓紅鶴翎豈不美斂色如避新來姬何况逺說蘓與賀有𩔖後世誇嬙施造化無情疑一㮣偏此著意何其私又疑人心愈巧偽天欲鬬巧窮精微不然元化樸散乆豈特近
嵗尤澆漓争新鬭麗若不已更後百載知何為但令新花日愈好惟有我老年年衰
〔增〕歐陽修〈謝觀文王尚書恵西京牡丹〉京師輕薄兒意氣多豪俠争誇朱顔事年少肎慰白髪将花插尚書好事與俗殊憐我霜毛苦蕭颯贈以洛陽花滿盤鬭麗争竒紅紫雜兩京相去五百里㡬日馳來足何㨗紫檀金粉香未吐緑萼紅苞露猶浥謂我甞為洛陽客頗向此花曾渉獵憶昔進士初登科始事相公沿吏牒河南官屬𥁞賢俊洛城池籞相
連接我時年纔二十餘每到花開如蛺蝶姚黃魏紫腰帶鞓潑墨齊頭藏綠葉鶴翎添色又其次此外雖妍猶婢妾爾来不覺三十年嵗月纔如熟羊胛無情草木不改色多難人生自摧拉見花了了雖舊識感物依依㡬抆睫念昔逢花必沽酒起坐驩呼屢傾榼而今得酒復何為愛花繞之空百匝心衰力懶難勉强與昔一何殊勇怯感公意厚不知報墨筆淋漓口徒囁　梅聖俞〈牡丹〉洛陽牡丹名品多自謂天下無能過及來江南花亦
好絳紫淺紅如舞蛾竹隂水照增顔色春服貼妥裁輕羅時結遊朋去尋玩香吹酒面生紅波粉英不忿付狂蝶白髪強插成悲歌明年更𨳩余已去風雨摧殘可奈何　韓欽聖〈問西洛牡丹之盛〉韓君問我洛陽花争新較舊無窮已今年誇好方絶倫明年好更還相比君疑造化特著意果乃區區可羞恥甞聞都邑有勝意既不鍾人必鍾此由是其中立品名紅紫葉繁矜色美萌芽始見長蒿萊氣熖旋㸔壓桃李乃知得地偶增異遂出
羣葩號竒偉亦如廣陵多芍藥閭井荒殘無可齒淮山𨗉秀付草樹不産髦英産佳卉人於天地亦一物固與萬𩔖同生死天意無私任自然損益推遷定有彼彼盛此衰皆一時豈闗覆幬為偏委呼兒持𥿄書此說為我緘之報韓子
〔原〕蘓軾〈惜花〉吉祥寺中錦千堆前年買花真盛哉道人勸我清明來腰皷百面如春雷打徹凉州花自開沙河塘上戴花回醉倒不覺吴兒咍豈知如今雙鬢催城西古寺沒蒿萊有僧閉門手自栽千枝萬
葉巧翦裁就中一叢何所似碼碯盤盛金縷杯而我食菜方清齋對花不飲花應猜夜來雨雹如李梅紅殘綠暗吁可哀　楊萬里〈題周益公天香堂牡丹〉君不見沉香𠅘北専東風謫仙作頌天無功又不見君王殿後春第一領袖衆芳捧堯日此花同春轉化鈞一風一雨萬物春十分整頓春光了收黃拾紫歸江表天香染就山龍裳餘芬却染水雲鄊青原白鷺萬松竹被渠染作天上香人間何曾識姚魏相公新移洛陽裔呼酒先招野
客㸔不醉花前為誰醉
〔增〕元張養浩〈毛良𡖖送牡丹〉三年野𠁅雲水俱逢春未始襟顔舒故人持贈木芍藥慰我意重明月珠入門神彩射人倒荒邨争㸔傾城姝急呼瓶水浴紅翠明窓浄几相依於自言私第惟此夲每開蹏轂窮朝晡樹髙丈許花數十紫雲滿院春扶踈栽培直訝天上種熏染不𩔖人間株有時風蕩香四出舉國皆若蘭為裾貧家蔀屋僅數椽照耀無異華堂居天葩如此忍輕負轉首夢斷巫山孤明當灑掃遲鳧舄
未審肎踵荒寒無余聞感徳良勤劬乆習懶散倦世途深藏非是徳公傲索居莫哂儀曺愚禁厨一臠味已得𩔖推固可知其餘君持詩去為花誦蜂蝶應亦相歡娱　宋褧〈朝元宫白牡丹〉瑶圃廓落崑崙髙霓旌豹節凌旋飈東門偷種來塵囂開雲鏤月百千瓣雪痕氷璺辭鎪琱重臺複榭玉版白濕露擁出青霞嬌瓊娥愛春受春足香腴酥膩愁風消人間洛陽紅紫妖紫霞灔灔吹秦簫青鸞望極何當招
〔原〕明桑恱〈白牡丹〉一春無計
消繁華坐香傍色餐流霞妖桃穠李俱小器揩目晩㸔花大家素質盈盈美無度何年謫下瑶臺路精神飛入銀河篇體態都歸洛神賦神樂觀主容臺𡖖空花壓眼真無情吾儕放浪為無事東風斗酒消春晴曾聞二夲歸天上㡬度重瞳轉相向内園㸃綴黃金屋禁苑安排紫絲帳朅來此種㽞人間託根洞府非塵寰隨時窮達花不識天遊何必乗青鸞萬事到頭俱瑣瑣大觀萬物皆無我半醉題詩謝主人名花可鑄傳千古　沈周〈吴
瑞𡖖染墨牡丹〉雨晴風晴日杲杲趂此㸔花花更好澆紅要𥁞三百觴請客不湏辭量小野僧栽花要客到急掃風軒破清曉知渠色相夲来空未必真成被花惱吴生又與花傳神𥿄上生涯春不老青春展卷無時無姚家魏家何足道　唐順之〈同院僚觀閣中牡丹作〉西掖衡連翡翠城籠𤇆裊霧百花明祗謂紫薇方吐萼忽言紅藥已敷英紅藥葳㽔艶盛陽萬年春色在文昌寜同鄴下芙蓉苑詎比洛陽桃李場裁成異瓣千般錦纈就
同心一様黃金閣披時渾是畫𦂶樓凝處并疑妝濯枝故向鳳池上裛露偏依仙掌傍仙掌嶙峋對鳳池詞郎侍直鷺鴛齊玲瓏玉佩花間映飄曵羅衫葉下迷花間葉下情無極含笑含嬌似相識羞将雞舌鬭馨香欲取䴊冠並顔色翠幙分㸔態轉新朱欄斜𠋣不勝春未採孫根助靈液聊持芳蕊贈佳人　王世貞〈季園賞白牡丹〉三月一出遊季園千竒萬麗攅雕欄紛紛紅紫𥁞辟易中有一株白牡丹初疑龍池晏罷舞雙成盤又似洗
頭盆暫缷天女冠姑射寒生雪膚粟鬰儀風細霓裳單河宗攻玉乍成斗鮫室淚珠叢作團優鉢曇名亦浪語璚花么麽何足觀太真霞臉帶醉色覩此亦學江妃酸舉觴酬季郎化工在手汝不難得非揚州觀頭逢七七又何必善和坊裏延端端即使宋人琢此瓣百嵗那得兹花㸔老夫乆寂寞為爾暫為歡𠕂進金叵羅屬客莫留殘日落不落天闌干欲去不去心桓皎然秀色轉可餐他年倘許蕊珠會別跨長螭勝紫鸞
〔增〕陸師道
〈昌公房㸔牡丹歌〉甞聞樂府牡丹芳春來一城人若狂我今日日被花惱毋乃花滛如洛陽吴中三月花如𦂶百品千名鬭竒靡名園徃徃平泉莊禪宫處處西明寺我今曵杖登武丘昌公精舎花枝𣐱動如迎笑静若醉頰白腮紅名玉樓此花初移得春淺六寸圎開天女面對花一飲三百杯醉裏題詩寫花片沈家白花湼不緇三花相亞玉交枝何郎膩粉拭香汗虢國新妝淡掃眉主人開筵浮大白為花傳神贈賔客輕綃颯颯欲飄香
琪樹盈盈轉生色酣酒為言興未已邀㸔石佛千頭紫衣色相鮮繡佛前天芬似入祗林裏初來一朶如傾杯坐乆數花相次開花神好客向客笑不用臨風羯鼓催三日㸔花花轉靚未似潘園稱最盛中庭一樹丈五髙碧瓦雕簷錦叢映西齋亦是玉樓春數之二百花色勻夀安紅與細葉紫更有異種誇東隣越羅蜀錦㸔不足艶裹明妝貯金屋身如遊蜂繞花戲月明還向花房宿也知天意自憐人但令到𠁅花枝新况逢晴景與佳侣
狂吟爛醉今經旬人生歡樂能㡬許百病千愁更風雨安得年年似此遊作歌且紀千花譜
子／醫家／御定佩文齋廣群芳譜／花譜　卷二十二至卷五十三／卷三十五　海棠一／集藻／五言古詩(P.9-1)..[文淵閣四庫全書本]
［五言古詩］
〔增〕宋歐陽修〈折海棠戯贈聖俞二首〉揺揺墻頭花笑笑弄顔色荒凉衆草間露此紅的皪草木本無
情及時如自得青春不可恃白日忽已昃繞之重吟哦歸坐成歎息人生浪自苦得酒且開釋不見宛陵翁作詩頭早白　揺揺墻頭花艶艶争青蛾朝見開尚少暮㸔繁已多不惜花開繁所惜時節過昨日枝上紅今日隨流波物理固如此古來知奈何達人但飲酒壮士徒悲歌　梅堯臣〈依韻答永叔海棠二首〉揺揺墻頭花蒨蒨有好色髙枝笑粲粲低枝明皪皪但與風相撩不與風相得風吹莫苦急逰子歎日昃彭祖與顔回相去猶
瞬息每觀形影篇曷在神所釋不可廢我吟畢竟焉免白　揺揺墻頭花一一如舞蛾春風買艶逸艶逸此何多不為遊蜂撓即為狂蝶過日光苦給給魯叟白波波人生若朝菌不飲奈老何揚雄寂寞居豈若阮生歌　劉子翬〈海棠洲〉煌煌海棠洲錦樹臨清灣常恨灣頭風吹花走潺湲潺湲去不息花亦無由還　朱子〈山館觀海棠〉景暄林氣深雨罷寒塘綠置酒此佳晨尋幽慕前躅芳樹麗烟華紫錦散清馥當由懐別恨寂寞向空谷
陸游〈張園觀海棠〉朝陽照城樓春容極明媚走馬蜀錦園名花動人意嚴妝漢宫曉一笑初破睡定知夜宴歡酒入妖骨醉低鬟羞不語困頓嬌欲閉雖艶無俗姿太息真富貴結束吾方歸此別知㡬嵗黃昏𤎉纎雨千㸃裛紅淚　〈海棠〉今日春已半風雨停出遊瓶中海棠花數酌相獻酬尚想錦官城花時樂事稠金鞭過南市紅燭宴西樓千林誇盛麗一枝賞纎𣐱狂吟恨未工酩酊醉不休那知茅簷㡳白髮見花愁花亦如病姝掩抑
向客羞尤物終動人要非桃杏儔東風萬里恨浩蕩不可收　金元好問〈海棠〉姸花紅粉妝意態工媚嫵窈窕春風前霞衣欲輕舉金盤𣺌華屋國艶徒自許依依如有意脈脈不得語詩人太冷落愁絶殘春雨　元郝經〈儀真館後園海棠兩花於秋因為小酌賦詩〉二年海棠秋幽姸對寥索霜後輒著花枯株吐纎弱化工為詩人故令造物錯木落出竒芬風度亦不惡尖黃簇短葉膩翠光欲鑠蹙縮苞紅粟𣪞濃入深萼稀踈生意怯静麗
尤綽約飛絲照青蟲蠨蛸共連絡深閨養春嬌霜華滿珠箔賴得西風輕微薰小隂作盈盈出宫妝新寒翠綃薄空庭自顔色含恨誰附著息入楚無言意婉心不樂琵琶怨昭陽所遇非所托獨有未歸人相㸔慰孤酌却似海南時坡仙政漂泊有酒仍有花世事且髙閣後時亦何遲適遇今猶昨香霧沾新橙傾酒兩螯嚼銀燭更髙燒秋花易零落
子／醫家／御定佩文齋廣群芳譜／花譜　卷二十二至卷五十三／卷三十七　玉蘂等／瓊花／集藻／賦(P.19-2)..[文淵閣四庫全書本]
〔賦〕
〔增〕宋張問〈瓊花賦〉揚州后土祠瓊花經兵火後枯而復生今歲尤盛邦人喜之以為和平之證也乃賦之賦曰偉赤社之會都滋黒壤之饒沃萃温潤之秀氣𤼵英華于地軸是為瓊花異于凡木香凝媚服之蘭色瑩光明之玉托根后土之祠擢𠏉蜀岡之麓曾不知其歲年亦弗紀于圖錄欲問司花之女但注詩人之目謂天下
之一株冠羣葩之芬馥豈唐昌之餘芳載後庭之遺曲者乎當其風入琳宮春歸華屋萼拆青綃色凝寒綠枝珊瑚兮鏤雪氷蘂珠璣兮爛金粟真庭靜兮朝曦麗其纖穠仙籞深兮瑞露滋其芬郁瑤林瑰艶之蔥蒨閬苑琪英之燿煜若蓋而繡似璧而縠如黃琮瑚璉璀燦于禋壇而文珠珮環玲瓏乎衣鞠桂娥競爽借月影于冰蟾阿母来觀下雲軿于皓鵠儷靚容于茉莉抗素馨于薝蔔笑玫瑰于塵凡鄙荼䕷于淺俗惟水仙可並其幽
閒而江梅似同其清淑真絶代之無䨇久彌芬于幽谷若乃聚八仙之殊種玉蝴蝶之別族葉扶疎而韻不勝色近似而香不足猶瑾瑜琬琰之粹温豈碔砆堅珉之碌碌蓋艶冶爭妍者衆之所同而蠲潔尚白者我之所獨是以兵火不能焚邊塵不能辱根常移而復還本已枯而再續疑神明之䕶持偏化工之茂育抑將薦瑞于太平而致祥于玉燭　元郝經〈瓊花賦并序〉中統二年春三月制使李公致瓊花數枝是年冬十月而夢二客
相邀至維揚之后土祠飲於花下嘯歌為樂既醉而覺乃作賦焉辭曰江風吹雲枕壓霜月神不棲目軼思超越栩栩曵曵境與世別天宇闢凡蹤絶歴蘭路開桂闕飄飄乎馮高御空不知身之幾何而造乎虛白已而扶搖頡頏恍惚莫量疑在鈞天亦如巫陽孤鶴飛来縞衣𤣥裳翩然負予背風翺翔下視淮海雉堞相望貝錯珠瑩接屋連牆繡簾琱櫳𦂶疏綠房十里一市金紗煌煌混灝海之魚龍駭飛埃而陸梁忽丹霄之二仙翥青鳥
以相將指仙花以為言可釂月而飛觴是閬苑之仙根来瑞世而呈芳拆膩雪以搖碧刻春氷而帶黃噴蘂蝶於花心引輕絲而不狂天風收其落英不委地而飄揚彼衆卉則俗死漫紅妖而綠倡玉隂婆娑徙𠋣徜徉清香忽来莫知其方乃誦明月之曲歌窈窕之章𠋣歌橫簫鏘鳳鳴凰挹芳瀾之浩𣺌傾墜露之淋浪巻瓊瑤於杯盤吸霜露於肺腸欲折枝而不敢懼真宰之或傷且對花而舉酒澆遯世之𣴭𣴭倐焉玉女隔花而語髣髴
花神是為花主謫自瑤華以臨后土翦氷綃以為裳染麝塵於金縷拂白霓而下征曵秋霞而輕舉現仙姿於塵寰寓風神於月府且曰有妹其字飛瓊適来瑤池善為新聲與君佐酒以薦予誠遽作穿雲振搖瓊英説仙家之幽杳詠蓬壺與赤城閲花朝以逍遙駐芳姿以輕盈嗟胡為乎斯世而沉冥於此生也時予既醉二仙亦去花落尊空歌殘玉樹斗轉參橫脱兔驚寤餘香冉冉月滿牎戸乃為記夢之歌歌曰玉宇春兮花始開與二
仙兮飄然而来花亦喜兮搖搖乎瓊瑰掇飛英兮汎酒杯飛仙為我兮歌以纍纍亦既醉兮胡不歸花滿䄂兮香滿幃謂予是夢兮余不疑嗟時之人兮孰非夢之為
子／醫家／御定佩文齋廣群芳譜／花譜　卷二十二至卷五十三／卷三十九　杜鵑等／杜鵑／集藻／五言排律(P.6-2)..[文淵閣四庫全書本]
［五言排律］
〔増〕唐白居易〈山石榴花〉曄曄復煌煌花中無比方艶夭宜小院條短稱低廊本是山頭物今為砌下芳千叢相向背萬朶互低昂照灼連朱檻玲瓏映粉墻風來添意態日出助晶光漸綻燕支萼猶含琴軫房離披亂翦綵斑駁未勻妝絳熖燈千炷紅裙妓一行此時
逢國色何處覓天香恐合栽金闕思將獻玉皇好差青鳥使封作百花王
子／醫家／御定佩文齋廣群芳譜／花譜　卷二十二至卷五十三／卷三十九　杜鵑等／木槿／集藻／賦(P.15-2)..[文淵閣四庫全書本]
〔賦〕
〔原〕晉盧諶〈朝華賦〉覽庭隅之嘉木慕朝華之可玩俯浸潤之泉壤仰晞影於雲漢
〔増〕羊徽〈木槿賦〉有木槿之初榮藻衆林而間色在青春而資氣逮中夏以呈飾挹宵露以舒采暉神景而吸赩　夏侯湛〈朝華賦〉咨神樹之修異實積陽之純精蜿潛根以誕節據川壤以擢莖皎日升而朝華𤣥景逝而夕零逮明晨而繁沸若靜
夜之衆星長莖攢起柔條列布擢靈柯於時雨滋逸采於豐露灼煌煌以煒煒獨崇朝而達暮於是茂樹蒼蒼纖枝翩翩潛光玉朗綠葉翠鮮　傅咸〈舜華賦〉覽中唐之竒樹稟冲粹之至清應青春而敷櫱逮朱夏而誕英布夭夭之纖枝𤼵灼灼之殊榮紅葩紫蔕翠葉素莖含暉吐曜爛若列星朝陽照灼以舒暉逸藻采粲而光明罄天壌而莫儷何菱華之足榮
〔原〕陳江總〈南越木槿賦〉日及多名蕤賔肇生東方記乎夕死郭璞贊以朝榮
潘文體其夏盛稽賦閔其秋零此則京華之麗木非干越之舜英南中羣草衆花之寶雅什未名騷人失藻雨來翠潤露歇紅燥疊萼疑擎低莖若倒朝霞映日殊未妍珊瑚照水定非鮮千葉芙蓉詎相似百枝燈花復羞然暫欲寄根對滄海大願移華厠𦂶錢井上桃蟲難可雜庭中桂蠧豈見憐乃為歌曰啼眉梁冀婦紅妝蕩子家若持花並笑宜笑不勝花趙女𡸁金珥燕姬挿寶珈誰知紅槿艶無因寄狹邪徒令萬里道攀折自咨嗟
子／醫家／御定佩文齋廣群芳譜／花譜　卷二十二至卷五十三／卷四十二　迎春花等／酴醿／集藻／七言古詩(P.6-2)..[文淵閣四庫全書本]
［七言古詩］
〔增〕宋司馬光〈修酴醿架〉貧家不辦構堅木縛竹立架擎酴醿風揺雨漬不耐乆未及三載俱離披往來遂復廢此徑舉頭礙冠行挂衣呼奴改作豈得已抽新換故拆四籬來春席地還可飲日色不到香風吹
蘇轍〈次韻詠酴醿〉蜀中酴醿生如積開落春風山寂寂已憐正𤼵香晻曖猶愛未開光的皪半垂野水弱如墜直上長松勇無敵風中娜娜應數丈月下煌煌真一色故園聞道開愈繁老人自恨歸無日百花已過春欲暮燕坐繩牀空歎息朝來滿把得幽香案頭亂插銅瓶濕一番花蘂轉頭空誰能往問天台拾
〔原〕楊萬里〈和羅武岡荼䕷長句〉花飛十不啻五六靑子團枝朱紫簇江南桃李總成隂不論少城與韋曲荼䕷珍重不浪開晩
堆綠雲㸃水玉體熏山麝非一臍水洗銀河費千斛滴成小蓓密於糝亂走長條柔可束醉眸須及月下来破鼻試從風裏觸先生未必被花惱偶與門人暮春浴為憐壓架十萬枝小立旁邉領新馥剰𢬵好語寵瓊蕤更掇清英付𨤍醁先生何得便杜門霜鬢猶須玉堂宿
〔増〕楊萬里〈走筆謝張功父送酴醿〉西湖野僧夸藏冰半年化作真水精南湖詩人笑渠拙不知儂家解乾雪藏氷窨子山之幽鑱透九地山鬼愁儂家藏雪有妙手分
明曬在翡翠樓向来巽二拉滕六玉妃夜投玉川屋翦冰作花吹朔風揉雲為粉散寒空醉揮兩袖拂銀漢梢頭萬斛冷不融瓊田挈月拾翠羽砌成重樓天半許盤作青蛟吐綠霧亂飄六出熏沉炷人間雪脆那可藏天上雪落何曾香三月𥁞頭四月首南湖香雪今誰有分似誠齋老詩叟碎挼玉花泛春酒一飲一石更五斗　王十朋〈次韻程泰之酴醿〉靑春果作堂堂去啼鳥喚春春不住明珠萬顆玉為錢欲買風光嗟已暮蓬山地冷
花木稀祇有寒梅已先吐誰遣虯枝上髙架稍覺雲隂覆行路雨餘景物猶未佳葉底精神不多露鼻観疑聞班馬香姿比何郎更風度平生惜春如惜別老眼待花如待哺幽芳相對止三人草草杯盤為花具　元華幼武〈荼䕷歌〉丹葩醉染猩猩血素萼便娟比霜雪呈妖逞艶豈足貴含芳嗜潔誇清絶荼䕷飽浥春雨膏玲瓏翦刻英瓊瑶千金腦麝和淑質萬箇玉蝶瑩柔條坐看明月花梢上便應題作清虚牓醉眠花底不須歸狼籍苔
茵空撫掌先生愛花何太濃對花一飲揮千鍾昔逢端伯稱韻友我欲結好慚衰容莫教揺落西風後賈島留題傳不朽憐君為作荼䕷歌多情又釀荼䕷酒
子／醫家／御定佩文齋廣群芳譜／花譜　卷二十二至卷五十三／卷四十三　玫瑰等／凌霄花／集藻／五言古詩(P.37-2)..[文淵閣四庫全書本]
［五言古詩］
〔增〕唐白居易〈有木詩〉有木名凌霄擢秀非孤標偶依一株樹遂抽百尺條託根附樹身開花寄樹梢自謂得其勢無因有動揺一旦樹摧倒獨立暫飄颻疾風從東起吹折不終朝朝為拂雲花暮為委地樵寄言立身者勿學𣐱弱苗
〔原〕宋梅堯臣〈凌霄花〉草木不觧行隨生自有理觀此引蔓𣐱必慿髙樹起氣𩔖固有合
縈纒豈由已仰見蒼虯枝上𤼵彤霞蘂層霄不易凌樵斧者誰子一日摧作薪此物當共萎　曾肇〈凌霄花〉凌霄體纖𣐱枝葉工託麗靑靑亂松樹直榦遭蒙蔽不有嚴霜威焉能辨堅脆
〔增〕范浚〈凌霄花〉栽松待成隂種漆擬作器人皆笑艱拙往往得後利君看植凌霄百尺蔓𣐱翠新花鬱煌煌照日吐妍媚風霜忽揺落大木亦凋瘁視爾託根生枯莖無殘蔕先榮疾蕭瑟物理固難恃凌霄亟芳華衰歇亦容易　明髙啓〈瞻木軒并序〉道
士李𤣥修所居庭有凌霄花依樹而生近樹伐而凌霄獨存因以名室求予賦詩凌霄託髙樹引蔓日已長纒緜共春榮幽花藹敷芳髙樹忽見伐無依向風霜亭亭還自持𣐱姿喜能強君子貴獨立𠋣附非端良覽物成感歎為君賦新章
子／醫家／御定佩文齋廣群芳譜／花譜　卷二十二至卷五十三／卷四十四　蘭蕙／集藻／五言古詩(P.26-1)..[文淵閣四庫全書本]
［五言古詩］
〈御製秋蘭并序殿前盆卉芳蘭獨秀昔人稱為王者香又以方之君子因題四韻〉猗猗秋蘭色布葉何蔥青愛此王者香著花秀中庭幽芬散緗帙靜影依疎櫺豈必九畹多侈彼離騷經
〔增〕梁武帝〈紫蘭始萌〉種蘭玉臺下氣暖蘭始萌芬芳與時𤼵婉轉迎節生獨使金翠嬌偏動紅𦂶情二遊何足
懷一顧非傾城羞將芩芝侶豈畏鶗鴂鳴　元帝〈賦得蘭澤多芳草〉春蘭本無艶春澤最葳蕤燕姬得夢罷尚書奏事歸臨池影入浪從風香拂衣當門已芬馥入室更芳菲蘭生不擇徑十歩豈難稀　宣帝〈詠蘭〉折莖聊可佩入室自成芳開花不競節含秀委微霜　陳張正見〈賦新題得蘭生野徑〉披襟出蘭畹命酌動幽心鋤罷還開路歌喧自動琴華燈共影落芳杜雜花深莫言閒徑裏遂不斷黃金
〔原〕唐李白〈贈友〉蘭生不當户別是
閒庭草夙被霜雪欺紅榮已先老謬接瑶華枝結根君王池顧無馨香美叨沐春風吹餘芳若可佩卒歲長相隨　〈古風〉孤蘭生幽園衆草共蕪没雖照陽春暉復悲高秋月飛霜早淅瀝綠艶恐休歇若無清風吹香氣為誰𤼵　賀蘭進明〈古意〉崇蘭生澗底香氣滿幽林采采欲為贈何人是同心日暮徒盈把徘徊憂思深慨然紉雜佩重奏丘中琴
〔增〕温庭筠〈余昔自西濱得蘭數本移藝於庭亦既逾歲而芃然蕃殖自余遊者未始以芳
草為遇矣因悲夫物有厭常而返不若混然者有之焉遂寄情於此〉寓賞本殊致意幽非我情吾常有疎淺外物無重輕各言藝幽深彼美香素莖豈為賞者設自保孤根生易地無赤株麗土亦同榮賞際林壑近泛餘煙露清余懷既鬱陶爾𩔖徒縱橫姸媸苟不信寵辱何為驚真隱諒無迹激時猶簡名幽叢靄綠畹豈必懷歸耕　陳陶〈種蘭〉種蘭幽谷底四逺聞馨香春風長養深枝葉趁人長智水潤其根仁鋤䕶其芳蒿藜不生地惡鳥
弓已藏椒桂夾四隅茅茨居中央左鄰桃花塢右接蓮子塘一月薰手足兩月薰衣裳三月薰肌骨四月薰心腸幽人饑如何採蘭充餱粮幽人渴如何醖蘭為酒漿地無青苗租白日如羲皇不𡮢仙人藥端坐紅霞房日夕望美人佩花正煌煌美人久不来佩花徒生光刈穫及葳蕤無令見雪霜清芬信神鬼一葉豈可忘舉頭愧青天鼓腹詠時康下有賢公卿上有聖明王無階答風雨願獻蘭一筐　宋蘇軾〈題楊次公春蘭〉春蘭如美人
不採羞自獻時聞風露香蓬艾深不見丹青寫真色欲補離騷傳對之如靈均冠佩不敢燕　范成大〈次韻温伯種蘭〉靈均墮荒寒采采紉蘭手九畹不留客髙丘一囘首崢嶸路孔棘悽愴肘生栁遂令此粲者永與窮愁友不如湯子逺情事只詩酒但知愛國香此外付烏有栽培帶苔蘚披拂䕶塵垢孤芳亦有遇灑濯居座右君看深林下埋沒隨藜莠　陸游〈蘭〉南巖路最近飯已時散䇿香来知有蘭遽求乃弗獲生世本幽谷豈願為世
娛無心託階庭當門任君鋤　楊萬里〈題蕙花初開〉幽人非愛山出山將何之山居種蘭蕙歲寒久當知初藝止百畝餘地惜奚為先生無廣居千巖一茅茨四面祇藝蕙中間纔置錐鋭綠分宿叢脩紫擢幼枝孤榦八九花一花破初蕤西風淡無味微度成香吹燈夢得幽馥月寫傳静姿我欲掇芳英和露充晨炊眷然惻不忍環翫自忘饑豈無衆花草不願秋不遲種時亂不擇歲晩悔可追　薛季宣〈種蘭〉蘭生林樾間清芬倍幽遠野人
坐官曹兹意極不淺西窓蔽斜日松釵架春晚墻隂蒔花木顦顇根日損植此山國香坐與前事反扶疎可紉佩心緒端有本芽生僅盈壇高風成九畹羣芳顔色好祗自誇園苑何如淡嚼蠟草莽曾誰混對我靜無言忘形如莽𥳰　〈刈蘭〉東畹刈真香靜院篸瓶水髙逺不勝情時逐微風起和雨翦閑庭誰作騷人語記得舊家山香来無覓處　朱子〈謝人送蘭二首〉幽獨塵事屏晼晚秋蘭滋芬馨不自媚掩抑空相思晤對日方永披叢露
未晞翛然𤼵孤詠九畹陳悲詩　淹留閲歲序契濶心懷憂獨卧寄僧閭一室空山秋徘徊起顧望俯仰誰為儔伊人逺贈問孤根亦綢繆芳馨不我遺三載娛清幽愧無瓊琚報厚意竟莫酬瞻彼南陔詩使我心悠悠　〈秋蘭已悴以其根歸學古〉秋至百草晦寂寞寒露滋蘭臯一以悴蕪穢不能治端居念離索無以遺所思願言託孤根歲晏以為期
〔原〕周竹坡藝蘭當九畹蘭生香滿路紉君身上衣光明奪縑素孤芳一衰歇凋零濕秋
露佩服得君子亦足慰遲暮
〔增〕元岑安卿〈盆蘭〉猗猗紫蘭花素秉巖穴趣移栽碧盆中似為香所誤吐舌終不言畏此塵垢汚豈無髙節士幽深共情素俛首若有思清風颯庭戶　明宋濓〈蘭花篇〉陽和煦九畹晴芬溢青蘭潛姿𤼵𤣥麝幽蘤凝紫檀綠蘿托芳鄰白谷挹髙寒𤣥聖未成調湘纍久長歎菉葹雖外蔽貞潔終能完豈知生平心卒獲君子觀雜以青瑶芝承以白玉槃靈風曉方薦清露夜初漙此時不見知駢羅混荒菅春風
桃杏華爛若霞𦂶攢徒媚夸毗子千金買歌歡棄之不彼即要使中心安願結媺人佩把玩日忘餐
子／醫家／御定佩文齋廣群芳譜／花譜　卷二十二至卷五十三／卷四十五　芍藥／集藻／七言古詩(P.17-1)..[文淵閣四庫全書本]
［七言古詩］
〔増〕唐韓愈〈芍藥歌〉丈人庭中開好花更無凡木爭春華翠莖紅蕊天力與此恩不屬黃鍾家温馨熟美鮮香起似笑無言習君子霜刀翦汝天女勞何事低頭學桃李嬌癡婢子無靈性競挽春衫來比並欲將䨇頰一睎紅綠窓磨徧青銅鏡一樽春酒甘若飴丈人此樂無人知花前醉倒歌者誰楚狂小子韓退之　宋韓𤦺〈和𡊮陟節推龍興寺芍藥〉廣陵芍藥真竒美名與洛
花相上下洛花年來品格卑所在隨人趁髙價接頭著處騁新妍輕去本根無顧藉不論姚花與魏花只供俗目陪妖姹廣陵之花性絶髙得地不移歸造化大豪大力或强遷費盡擁培無艶冶東君固是花之主千苞萬萼從榮謝似矯東君汎愛心枉殺春風不肯嫁遂令天下走香名髣髴丹青競誇詫以此揚花較洛花自合維揚推定覇其間絶色可麤陳天工著意誠堪訝仙家冠子鏤紅雲金線妝治無匹亞旋心體弱不勝枝寶髻𣣱
斜猶墮馬氷雪肌膚一纈斑新試守宫明似赭䨇頭兩兩最多情象物更呈鞍面窊樓子𠅘𠅘欠姿媚特有怪狀堪圖冩見者方知畫不真未見直疑傳者詐前賢大欲巧賦詠片言未出心先怕天上人間少其比不似餘芳資假借我來淮海陟三春三訪龍興舊僧舎問得龍興好事僧每歲看承不敢暇後園栽植雖甚蕃及見花成由取捨出羣標致必驚人方徙矮壇臨大厦客來只見軒楹前國艶天姿相照射因知靈種本自然須憑精
識能陶冶君子果有育材心請視維揚種花者
〔原〕陳與義微雨濕清曉老夫門未開煌煌玉仙子並擁翠蕤來臙脂洗盡不自惜為雨歸來更無力老夫五十尚兒癡憑軒一賦㑹真詩
〔増〕楊萬里〈芍藥〉何以築花宅筆直松枝子何以蓋花房雪白清江𥿄𥿄將碧油透松竹畫棟峙鋪𥿄便作瓦瓦色水晶似金鴨煖未熖銀竹響無水汗容漬不濕晴態嬌非醉盡將香世界關作閑天地風日幾曾來蜂蝶獨得至勸春入宅莫歸休勸花住
宅且少留昨日花開開一半今日花飛飛數片留花不住春逕歸不如折插瓶中看　元𡊮桷〈新安芍藥歌〉洛陽花枝如美人㸃㸃不受塵土嗔輕朱深白鑄顔色髙亞綠樹爭精神那如新安紅芍藥透日千層紅閃爍碧雲迸出紫琉璃風動霓裳凝綽約我聞種花如種玉盡日隂晴看不足微雲澹蕩増寵光細雨輕濛賜湯沐何人看花不解理香雪紛紛手中毁酒酣跌蕩空低昻得意須臾竟如此翩翩驌驦雲中君愛花直欲留青春青
春如流欲歸去明年看花君合住　明徐賁〈次韻楊孟載觀芍藥作〉輕隂釀綠寒猶薄龜甲疏簾映朱閣美人偏有惜花心新水銀瓶送紅藥當堦惟恐流塵汚纎手籠春為花䕶一捻芳容飽弄嬌臙脂細結玲瓏露綵貼單屏襯碧綃微風纔動見花搖香凝膩粉肌全濕影艶方諸臉半潮髙枝開滿低枝捲翠檻移來隨步輦濃染如分織女機巧裁似出宫娥翦花情最重是何人應有鴛鴦帳裏身不用傳心題𦂶字踏歌當為喚真真　陸
粲〈賦内閣芍藥〉金門栁色縈深綠上苑春餘雜花撲夭桃已歇穠李衰紅藥翻堦正芬郁此花初種自宣皇百曲雕欄七寶妝融風窈窕昭陽殿暖日輕盈白玉堂玉堂學士看花早賦成芸閣留詩草卷幔頻看碧霧流揮毫正耐紅雲繞憶昨宣皇居法宫太平樂事君臣同宸遊每出濯龍裏曲宴偏臨翔鳯中是時南苑飛霓旌爛熳仙葩𦂶繡明臨風宛轉如矜妬俯者如愁仰如訴半沾微雨妖紅濕太真泣凭欄干立至尊一顧六宫囘茜
裙霞帔俱羞澀華萼樓頭雨露偏芳容贏得美人憐君恩為與分春色詔許移來種閣前閣前複道連金谷翠輦經過幾廻矚内家敕進賞花詞昭容傳制黃門促沉吟此事六十載當日繁華宛然在紺幰金輿稀幸臨黃扉紫禁留風采不羨揚州寶帶圍長安紅紫競芳菲五侯七貴同邀賞寶馬香車疾若飛爭似名花出天上霧閣雲窓儼相向浪蝶遊蜂未許窺酒徒詞客空惆悵江南三月足豪華繡幙圍香富貴家亦有幽姿在空谷風
雨憔悴天之涯燕山遊子江南客獨對名花感今昔草木何知人自憐逢時亦復升沉隔世間榮辱偶然事不獨此花何歎息
子／醫家／御定佩文齋廣群芳譜／花譜　卷二十二至卷五十三／卷四十六　金燈花等／金燈花／集藻／詩散句(P.2-1)..[文淵閣四庫全書本]
〔詩散句〕
〔増〕宋晏殊煌煌五枝燈下有玉蟠螭　楊巽齋如龍乍化青藜熖寧用窓前設短檠
子／醫家／御定佩文齋廣群芳譜／花譜　卷二十二至卷五十三／卷四十八　菊花一(P.1-1)..[文淵閣四庫全書本]
欽定四庫全書
御定佩文齋廣羣芳譜卷四十八
花譜
菊花一
〔原〕菊一名治蘠一名日精一名節花一名傅公一名周盈一名延年一名更生一名隂成一名朱嬴一名帝女花
〔增〕《本草》菊一名女節一名女莖一名金莖蘇頌曰白菊潁人呼為回峯菊汝南名荼苦蒿上黨及建安郡
順政郡並名羊歡草河内名地薇蒿
〔原〕《埤雅》云菊本作蘜從鞠窮也花事至此而窮盡也宿根在土逐年生芽莖有稜嫩時柔老則硬髙有至丈餘者葉綠形如木槿而大尖長而香花有千葉單葉有心無心有子無子黄白紅紫粉紅間色淺深大小之殊味有甘苦之辨大要以黄為上白次之性喜隂惡水種須髙地初秋烈日尤其所畏本草及千金方皆言菊有子將花之乾者令近濕土不必埋入土明年自有萌芽則有子之驗也味
苦甘平無毒昔有謂其能除風𤍠益肝補隂蓋不知其得金水之精英能益金水二臟也補水所以制火益金所以平木木平則風息火降則𤍠除用治諸風頭目其旨深微黄者入金水隂分白者入金水陽分紅者行婦人血分皆可入藥久服令人長生明目治頭風安腸胃去目翳除胸中煩𤍠四肢遊氣久服輕身延年或用之而無効者不得真菊耳
〔增〕《本草》陶𢎞景曰菊有兩種一種紫莖黄色氣香味甘為真菊一種青莖而大作蒿
艾氣味苦者名苦薏非真菊也葉正相似以甘苦别之又有白菊莖葉都相似惟花白五月取之吳瑞曰花大而香者為甘菊花小而黄者為黄菊花小而氣惡者為野菊李時珍曰無子者謂之牡菊
〔原〕其𩔖有甘菊一名真菊一名家菊一名茶菊花正黄小如指頂外尖瓣内細蕚柄細而長味甘而辛氣香而烈葉似小金鈴而尖更多亞淺氣味似薄荷枝幹嫩則青老則紫實如葶藶而細種之亦生苗人家種以供蔬茹凡菊葉皆深綠而厚味極苦或有毛惟此葉淡綠柔瑩味微甘咀嚼香味俱勝擷以作羮及泛茶極有風致都勝一名勝金黄一名大金黄一名添色喜容蓓蕾殷紅瓣濶而短花瓣大者皆有䨇畫直紋内外大小重疊相次面黄背紅
開時黄暈漸大紅暈漸小突起如傘頂葉綠皺而尖其亞深瘦則如指肥則如掌莖紫而細勁直如鐵瘦矬肥則髙可至六七尺葉常不壞小花中之極美者也九月末開出陳州御愛出京師開以九月末一名笑靨一名喜容淡黄千葉花如小錢大葉有䨇紋齊短而濶葉端皆有兩缺内外鱗次上二三層花色鮮明下層淺色帶微白心十餘縷色明黄葉比諸菊最小而青每葉不過如指面大或云出禁中因得名金芍藥一名金寶相一名賽金蓮一名金牡丹一名金骨朶蓓蕾黄紅花金光愈開愈黄徑可三寸厚稱之氣香瓣濶葉緑而澤稀而弓長而大亞深枝幹順直而扶疎髙可六七尺菊中極品黄鶴翎蓓蕾朱紅如泥金瓣面紅背黄開則外暈黄而中暈紅葉青弓而稀大而長多尖如刺枝幹紫黑勁直如鐵髙可七八尺韻度超脫菊中之仙品也蜜鶴翎久不可見白者次之粉者又次之紫者為下木香菊多葉畧似御衣黄初開淺
鵝黄久則淡白花葉尖薄盛開則微卷芳氣最烈一名腦子菊大金黄花頭大如折三錢心瓣黄皆一色其瓣五六層花片亦大一枝之杪多獨生一花枝上更無從蕊綠葉亦大其梗濃紫色小金黄一名明州黄一名疊金黄花頭大如折二錢心瓣黄皆一色開未多日其瓣鱗鱗六層而細態度秀麗經多日則面上短瓣亦長至于整整而齊不止六層葢為狀先後不同也如此狀如笑靨花有富貴氣開早勝金黄花頭大過折二錢明黄瓣青黄心瓣有五六層花片比大金黄差小上有細脉枝杪凡三四花一枝之中有少從蕊顔色鮮明玩之快人心目但條梗纖弱難得團簇作大本須留意扶植乃成黄羅繖花深黄徑可二寸體薄中有頂瓣紋似羅下垂如傘柄長而勁葉綠而稀厚而長亞深枝幹細直勁如鐵高可六七尺報君知一名九日黄一名早黄一名蟹爪黄花黄赤而有寶色開于霜降前久而愈艶徑二寸有半氣
香瓣末稍岐有尖突起葉青而稀長而大亞深莖紫枝幹勁挺髙可八九尺金鎖口一名黄錦鱗一名錦鱗菊瓣葉莖幹頗𩔖黄鶴翎開亦同時體厚瑩潤絶𩔖西施瓣背深紅面正黄瓣展則外暈黄而内暈紅既徹則一黄菊耳徑可二寸有半沈譜曰深紅千瓣週邊黄色半開時紅黄相雜如錦銀鎖口花初黄後淡週邊白色如銀半開時黄白相雜可愛上二花可為絶品非其他小巧者可比鴛鴦錦一名四面佛一名鸞交鳳友一名孔雀尾初作蓓蕾時每一蔕即迸成三四亦有至五六者其瓣面重黄而背重紅開時奇怪一分為三截下截皆黄中截則紅其頂又紅四面支撑紅黄交雜如錦開徹四面盡露紅背盡隱厚徑二寸餘上尖髙二寸如樓臺氣香葉黑綠澤皺而瓦有稜角其尖最多亞甚深葉根多冗莖紫枝幹勁挺髙可四五尺御袍黄一名瓊英黄一名紫梗御袍黄一名柘袍黄一名大御袍黄花如小錢大初開中赤
既開瑩黄徑三寸半瓣濶開早瓣末如有細毛開最久殘則紅葉綠稀而長厚而大亞深葉根青淨莖葉枝幹扶疎髙可一丈狀𩔖御愛但心有大小之分青梗御袍黄一名御衣黄一名淺色御袍黄朶瓣葉幹俱𩔖小御袍黄但瓣疎而莖清耳范譜曰千瓣初開深鵝黄而差疎瘦久則變白側金盞此品𩔖大金黄其大過之有及一寸八分者瓣有四層皆整齊花片亦濶大明黄色深黄心一枝之杪獨生一花枝中更無從蕊名以側金盞者以其花大而重欹側而生也葉綠而大梗淡紫狀元黄一名小金蓮其花焦黄燄燄始終一色瓣疎細而茸作饅頭之形徑二寸許蕚深綠開甚早氣香葉綠而大長而瓦厚而綿似金芍藥而尖葉根清淨莖淡紅枝幹順直扶疎髙七八尺翦金毬一名翦金黄一名金鳳毛一名金樓子一名密翦毬其色瑩黄瓣末細碎如翦頂突有細萼相雜茸茸氣香其殘也紅葉青而綠皺而稠肥而厚濶
而短亞深葉根冗甚枝幹勁挺髙可五六尺黄繡毬一名金繡毬一名黄羅衫一名木犀毬一名金毬花深黄葉色稍淡而髙大晩黄毬深黄千瓣開極大十采毬黄千瓣如毬大金毬金黄千瓣瓣反成毬小金毬一名毬子菊一名毬子黄一名金纓菊一名金彈子深黄千瓣中邊一色花較小突起如毬毬子開以九月中深黄千葉尖細重疊皆有倫理一枝之杪叢生百餘花若小毬諸菊黄花最小無過此者然枝青葉碧花色鮮明相映尤好金鈴菊花頭甚小如鈴之圓深黄一色其幹之長與人等或言有髙近一丈者可以上架亦可蟠結為塔故又名塔子菊一枝之上花與葉層層相間有之不獨生于枝頭綠葉尖長七出凡菊葉多五出金萬鈴開以九月末深黄千葉菊以黄為正鈴以金為質是菊正黄色而葉有鐸形則于名實兩無愧也菊有花密枝偏䨇心貌長者謂之鞍子菊與此花一種
特以地脉肥瘠使之然爾又有大黄鈴大金鈴蜂鈴之𩔖或形色不正較之此花大非倫比小金鈴一名饅頭菊花似大金鈴而小外單瓣中筒瓣葉似甘菊而厚大開以十月夏金鈴出西京開以六月深黄千葉與金萬鈴相𩔖而花頭瘦小不甚鮮茂以生非其時故也秋金鈴出西京開以九月中深黄䨇紋重葉花中細蕊皆出小鈴其萼亦如鈴葉但此花葉短廣而青有如蜂鈴狀初出時京師戚里相傳以為愛翫蜂鈴開以九月中千葉深黄花形圓小而中有鈴葉擁聚蜂起細視若有蜂窠之狀大抵似金萬鈴獨以花形差小而尖又有細蕊出鈴葉中以此别爾大金鈴開以九月末深黄有鈴者皆如鐸之形而此花之中實皆五出細花下有大葉承之每葉有䨇紋枝與常菊相似葉大而疎一枝不過十數葉俗名大金鈴以花形似秋萬鈴耳千葉小金錢畧似明州黄花葉中外疊疊整齊心甚大單葉
小金錢花心尤大開最早重陽前已爛熳小金錢開早大于小錢明黄瓣深黄心其瓣齊齊三層花瓣展其心則舒而為筩大金錢開遲大僅及折二錢心瓣明黄一色其瓣五層此花不獨生于枝頭乃與葉層層相間而生香色與態度皆勝金錢出西京開以九月末深黄䨇紋重葉似大金菊而花形圓齊頗𩔖滴滴金人未有識者或以為棣棠菊或以為大金鈴但以花葉辨之乃可見荔枝菊花頭大于小錢明黄細瓣層層鱗次不齊中央無心鬚乃簇簇未展小葉至開遍凡十餘層其形頗圓故名荔枝菊香清甚姚江士友云其花黄狀似楊梅金荔枝一名荔枝黄花金黄徑二寸餘厚半之瓣短而尖開遲葉青而稠大而尖其亞淺髙可三四尺荔枝紅一名紅荔枝紅黄千瓣棣棠出西京開以九月末䨇紋多葉自中至外長短相次如千葉棣棠狀凡黄菊𩔖多小花如都勝御愛雖稍大而色皆淺黄其最
大者若大金鈴菊則又單葉淺薄無甚佳處惟此花深黄多葉大于諸菊而又枝葉甚青一枝叢生至十餘朶花葉相映顔色鮮好甚可愛也金䭔子花比甘菊差大纖穠酷似棣棠色艶如赤金他花色皆不及葢奇品也葉亦似窠株不甚髙金陵最多開早九煉金一名滲金黄一名銷金菊花似棣棠菊而稍大瓣似荔枝菊而稍禿開于九月前外暈金黄中暈焦黄葉綠狹而尖亞深葉根多冗莖紫而細勁直如鐵髙可一丈黄二色九月末開鵝黄䨇紋多葉一花之間自有深淡兩色然此花甚𩔖薔薇菊惟形差小又近蕊多有亂葉不然亦不辨其異種也橙菊花瓣與諸菊絶異黄色不甚深其瓣成筩排𥪡生于萼上後乃開作小片婉孌至于成團衆瓣之下又有綂裙一層承之亦猶橙皮之外包也其中無心小御袍黄一名深色御袍黄花全似御袍黄瓣稍細開頗遲心起突色如深鵝黄菊瘦有心不突黄萬卷一名
金盤橙其色金黄徑二寸有半厚三之二其外夾瓣其中筩瓣開遲葉青而稠大而瓦其末團其亞深葉根多冗枝幹偃蹇而麤大髙五六尺鄧州黄開以九月末單葉䨇紋深于鵝黄而淺于鬱金中有細葉出鈴萼上形様甚似鄧州白但差小耳按陶隱居云南陽酈縣有黄菊而白者以五月採今人間相傳多以白菊為貴又採以九月頗與古說相異惟黄菊味甘氣香枝幹葉形全𩔖白菊疑𢎞景所說即此金絲菊花頭大過折二錢深黄細瓣凡五層一簇黄心甚小與瓣一色顔色可愛名為金絲者以其花瓣顯然起紋綹也十月方開此花根荄極壯垂絲菊花蕊深黄莖極柔細隨風動搖如垂絲海棠錦牡丹花之紅黄赤黄者多以錦名花之豐碩而矬者多以牡丹名或又名秋牡丹檀香毬色老黄形團瓣圓厚開徹整齊徑幾三寸厚三之二氣香葉幹短蹙麝香黄花心豐腴旁短葉密承之格極髙勝亦有白者
大畧似白佛頂而勝之逺甚吳中比年始有黄寒菊花頭大如小錢心瓣皆深黄色瓣有五層甚細開至多日心與瓣并而為一不止五層重數甚多聳突而髙其香與態度皆可愛狀𩔖金鈴菊差大耳薔薇九月末開深黄䨇紋單葉有黄細蕊出小鈴萼中枝幹差細葉有支股而圓又薔薇有紅黄千葉單葉兩種而單葉者差尖人間謂之野薔薇葢以單葉爾鵝毛一名鵝兒黄開以九月淡黄纖如細毛生于花萼上凡菊大率花心皆細葉如下有大葉承之則謂之杔葉今鵝毛花自内至外葉皆一等但長短上下有次爾花形小于萬鈴亦近年花也金孔雀一名金褥菊蓓蕾甚巨初開金黄既開赤黄徑三寸半厚稱之其氣不佳瓣尖而下垂隨開隨悴葉青而濁長大而皺其亞深根冗甚枝幹偃蹇而麤大髙可一丈黄五九菊花鵝黄色外尖瓣一層中瓣茸茸然徑僅如錢夏秋二度開葉青而稠長而多尖其亞深葉根有冗
枝幹細而高僅二三尺九日黄大如小錢黄瓣黄心心帶微青瓣有三層狀𩔖小金錢但此花開在金錢之前也開時或有不甚盛者惟地土得宜方盛綠葉甚小枝梗細瘦殿秋黄一名黄芙蓉一名金芙蓉一名近秋黄一名晩節黄一名大蠟瓣花蜜蠟色徑二寸有半瓣濶微皺開于秋末葉青稀厚而瓦大如掌亞深枝幹麤勁如樹髙可八九尺小殿秋黄朶瓣葉幹俱似殿秋黄而清雅過之疊羅黄狀如小金黄花葉尖瘦如翦羅縠三兩花自作一髙枝出叢上態度瀟灑繖葢黄花似御袍黄而小柄長而細萼黄莖青小金眼一名楊梅毬一名金帶圍一名腰金紫與大金眼同花朶差小枝幹稍細髙僅三四尺太真黄花如小金錢色鮮明黄木香深黄小千瓣花僅如錢黄翦羢色金黄黄粉團黄花千瓣中心微赤黄蠟瓣花淡黄錦雀舌一名金雀舌重黄多
瓣瓣微尖如雀舌金玲瓏一名錦玲瓏一名金絡索金黄千瓣瓣卷如玲瓏錦絲桃一名錦蘇桃瓣背紫而面黄餘𩔖紫絲桃黄牡丹其花鵝黄其背色稍深金紐絲一名金撚線一名出谷箋一名金紋絲色瑩黄開遲髙可一丈瘦則薄而小肥則與銀紐絲同錦西施紅黄多瓣形態似黄西施黄西施嫩黄多瓣瑪瑙西施紅黄多瓣二色瑪瑙金紅淡黄二色千瓣錦褒姒金黄千瓣似粉褒姒而韻態尤勝鴛鴦菊一名合歡金千朶小黄花皆並蔕葉深碧波斯菊花頭極大一枝只一葩喜倒垂下久則微捲如髪之鬈淡黄千瓣茉莉菊花頭巧小淡淡黄色一蕊只十五六瓣或止二十片一㸃綠心其狀似茉莉花不𩔖諸菊葉即菊也每枝條之上抽出十餘層小枝枝皆簇簇有蕊紫粉團黄花千瓣中心微赤錦麒麟一名回回菊其花極耐霜露徑
可二寸萼黄瓣初赤紅既開則面金黄而背赤紅葉綠而黑長厚而尖其亞深葉根有冗髙可五六尺鶯羽黄一名鶯乳黄嫩黄千瓣如大錢樓子佛頂花鵝黄其瓣大約四層下一層瓣單而大二層數疊稍縮三層亦數疊又縮四層黄萼細鈴茸茸然突起作頂徑僅如錢經霜即白其葉微似錦繡毬青而皺長厚而尖其亞淺葉根有冗其枝幹勁直髙可四五尺凡花之外有大瓣而中有細萼茸茸然突起作頂似鈴非鈴似管非管者不問千瓣多瓣單瓣皆當從佛頂之稱惟鈴管分明者則不可得而混也黄佛頂一名佛頭菊一名黄餅子一名觀音菊黄千瓣中心細瓣髙起花徑寸餘心突起似佛頂四邊單瓣瓣色深黄黄佛頭花頭不及小錢明黄色狀如金鈴菊中外不辨心瓣但見混同純是碎葉突起甚髙又如白佛頭菊之黄心也佛頭菊無心中邊亦同小黄佛頂一名單葉小金錢花佛頭頗痩花心微窪
兎色黄蓓蕾葉幹俱似繡芙蓉瓣似荔枝菊色似兎毛徑僅二寸殊不足觀野菊亦有三兩種花頭甚小單層心與瓣皆明黄色枝莖極細多依倚他草木而長别有一種其花初開心如旱蓮草開至涉日則旋吐出蜂鬚周圍蒙茸然如蓮花鬚之狀枝莖頗大綠葉五出能仁寺側府城墻上最多　以上黄色九華菊此品乃淵明所賞今越俗多呼為大笑瓣兩層者曰九華白瓣黄心花頭極大有濶及二寸四五分者其態異常為白色之冠香亦清勝枝葉疎散九月半方開昔淵明𡮢言秋菊盈園其詩集中僅存九華之一名喜容千葉花初開微黄花心極小花中色深外微暈淡欣然丰艶有喜色甚稱其名久則變白尤耐封植可以引長七八尺至一丈亦可攬結白花中髙品也金杯玉盤中心黄四旁淺白大葉三數層花頭徑三寸菊之大者不過此本出江東比年稍移栽吳中粉團此品與諸菊絶異含蕊時色淺黄帶
微青花瓣成筩排𥪡生于萼上其中央初看一似無心狀如橙菊盛開則變作一團純白色形甚圓香甚烈至白瓣凋謝方見瓣下有如心者甚大白瓣皆匼匝出于上經霜則變紫色尤佳綠葉甚麤其梗柔弱龍腦一名小銀臺一名瑤井欄出京師開以九月末𩔖金萬鈴而葉尖花色𩔖人間紫鬱金而外葉純白香氣芬烈甚似龍腦是香與色俱可貴也新羅一名玉梅一名倭菊出海外開以九月末千葉純白長短相次而花葉尖薄鮮明瑩徹若瓊瑤然始開時中有青黄細葉如花蕊之狀盛開後細葉舒展始見其蕊枝正紫色葉青支股甚小凡菊𩔖多尖闕而此花之蕊分為五出如人之有支股與花相映標韻髙雅非尋常比玉毬出陳州開以九月末多葉白花近蕊微有紅色花外大葉有䨇紋瑩白齊長而蕊中小葉如翦茸初開時有殻青久乃退去盛開後小葉舒展皆與花外長葉相次側垂以玉毬目之者以其有圓聚之形也枝幹不甚麤葉
尖長無殘闕枝葉皆有浮毛頗與諸菊異然顔色標致固自不凡近年以來方有此本出爐銀一名銀紅西施一名粉芙蓉花寶色瓣厚大初微紅後蒼白如銀出爐終始可愛徑三寸許形團葉青而黄有紋蠟色皺而瓦長厚而尖葉根冗莖青枝幹屈曲髙僅三四尺白繡毬一名銀繡毬一名白羅衫一名瓊繡毬一名玉繡毬一名白木犀一名玉毬色青白而有光燄花抱蔕大于鵝卵其瓣有紋中有細萼開最久殘則牙紅葉稀而青長大而多尖亞深枝幹勁直而扶疎髙可一丈玉牡丹一名青心玉牡丹一名蓮花菊花千瓣潔白如玉徑二寸許中暈青碧開早開徹疎爽葉青而稀長而厚狹而尖亞深葉根有冗莖淡紅枝幹勁挺髙僅二三尺玉芙蓉一名酴釄菊一名銀芙蓉初開微黄後純白徑二寸有半香甚開早瓣厚而瑩疎而爽開最久其殘也粉紅葉靛色微似銀芍藥皺而尖葉根多冗莖亦靛色枝幹偃蹇髙僅三四尺
銀紐絲一名白萬卷一名萬卷書一名銀絞絲一名撚銀條一名鵝毛菊一名銀撚絲初微黄後瑩白如雪徑可三寸體薄開早氣香味甘萼黄開徹瓣紐則萼亦不見瓣如𥿄撚殘則淡紅葉青而稠亞淺枝幹勁直扶疎髙可六七尺一搻雪一名勝瓊花花碩大有寶色其瓣茸茸然如雪花之六出葉似白西施而長大幹枝順直髙大玉寶相白多瓣初開微紅蠟瓣西施一名蜜西蠟瓣花不甚大而溫然玉質其品甚髙此外有紅蠟瓣大蠟瓣雖冐蠟瓣之名而實不相似惟紫蠟瓣花畧相似而枝葉又全不𩔖白疊羅一名新羅菊一名疊雪羅一名玉梅一名白疊雪一名倭菊蓓蕾難開中暈青而微黄開徹瑩白如雪徑可三寸厚三之二其瓣羅紋其殘粉紅葉青而稠大而仰其末團其亞深枝幹勁挺髙僅三四尺一團雪一名白雪團一名簇香毬一名鬭嬋娟花極白晶瑩瓣如勺長而厚疎朗香清中萼黄開遲最
久徑可二寸殘時紫紅葉稀似艾白而青大而長尖而厚濶如掌亞最深葉極耐日深冬五色斑然如畫枝幹勁直髙可六七尺玉玲瓏一名玉連環蓓蕾初淡黄而微青漸作牙紅既開純白其瓣初仰而後覆葉青長而濶厚而大有稜角葉根淨秋有采色莖淡紅枝幹順直髙可至丈玉鈴開以九月中純白千葉中有細鈴甚𩔖大金鈴凡白花中如玉毬新羅形態髙雅而此花可與爭勝白麝香似麝香黄花差小亦豐腴韻勝蓮花菊如小白蓮花多葉而無心花頭疎極瀟散清絶一枝只一葩綠葉甚纖巧萬鈴菊中心淡黄䭔子旁白花葉繞之花端極尖香尤清烈月下白一名玉兎華花青色白如月下觀之徑僅二寸其形團其瓣細而厚葉青似水晶毬長而狹其背弓其亞淺其枝幹勁挺髙可三四尺水晶毬其花瑩白而嫩初開微青徑二寸許其瓣細而茸中微有黄萼初褊薄後乃暄泛葉稀而弓青而滑
肥而厚大而長亞淺根有冗莖青枝幹挺勁髙可七八尺芙蓉菊開就者如小木芙蓉尤穠盛者如樓子芍藥但難培植多不能繁象牙毬其花豐碩初開黄白色其後牙色微作鴨卵之形柄弱不任其花色稠青而毛莖亦青劈破玉小白花每瓣有黄紋如線界之為二大笑菊白瓣黄心本與九華同種其單層者為大笑花頭差小不及兩層者之大其葉𩔖栗木葉亦名栗葉菊徘徊菊淡白瓣黄心色帶微綠瓣有四層初開時先吐瓣三四片只開就一邊未及其餘開至旬日方及周徧花頭乃見團圓按字書徘徊為不進此花之開亦若是矣其名不妄十月初方開或有一枝花頭多者至攅聚五六顆近似淮南菊玉樓春一名土粉西花初桃紅後蒼白徑可二寸有半瓣厚而大瑩而潤開疎爽葉青而毛稀可數大如茄葉亞淺枝幹勁直如木髙可六七尺酴醿出相州開以九月末純白千葉自中至外長短
相次花之大小正如酴醿而枝幹纖柔頗有態度若花葉稍圓加以檀蕊真酴醿也玉盆出滑州開以九月末多葉黄心内深外淡而下有濶白大葉連綴承之有如盆盂中盛花狀世人相傳為玉盆菊者大率皆黄心碎葉初不知其得名之繇後請于識者乃知物之見名于人者必有形似之實云波斯菊白千瓣狀同黄波斯白西施一名白粉西一名白二色花初微紅其中暈紅而黄既則白而瑩徑三寸以上厚二寸許瓣參差開早葉青而稠狹而尖其亞深葉枝多冗枝幹偃蹇髙僅三四尺銀盆出西京開以九月中花皆細鈴比夏秋萬鈴差疎而形色似之鈴葉之下别有䨇紋白葉謂之銀盆者以其下葉正白故也此菊近出未多見木香菊一名玉錢大過小錢白瓣淡黄心瓣有三四層頗細狀如春架中木香花又如初開纒枝白但此花頭舒展稍平坦耳亦有黄色者銀盤白瓣二層黄心突起頗髙花頭或大或小不同想地
有肥瘠故也鄧州白九月末開單葉䨇紋白葉中有細蕊出鈴萼中凡菊單葉如薔薇菊之𩔖大率花葉圓密相次而此花葉皆尖細相去稀疎然香比諸菊甚烈又為藥中所用葢鄧州菊潭所出枝幹甚纖柔葉端有支股而長亦不甚青白菊單葉白花蕊與鄧州白相𩔖但花葉差濶相次圓密而枝葉麤繁人多謂此為鄧州白今正之金盞銀臺一名銀臺一名萬鈴菊一名銀萬管花外單瓣或夾瓣薄而尖白而瑩中筒瓣初鵝黄後牙色徑可二寸殘則淡紅葉青而狹長而多尖其亞深葉根冗甚枝幹細偃蹇髙可五六尺佛頂菊一名瓊盆菊一名佛頂菊一名大餅子大過折二錢或如折三錢單層初秋先開白瓣漸沁微紅突起淡黄心初如楊梅之肉蕾後皆舒為筩子狀如蜂窠末後突起甚髙又且最大枝幹堅麤葉亦麤厚一種毎枝多直生上只一花少有旁出枝一種每一枝頭分為三四小枝各一花小白佛頂
心大突起似佛頂單瓣淮南菊一種白瓣黄心瓣有四層上層抱心帶微黄色下層黯淡純白大不及折二錢枝頭一簇六七花一種淡白瓣淡黄心顔色不相染惹瓣有四層一枝攅聚六七花其枝杪六花如六面仗鼔相抵惟中央一花大于折三錢此則所産之地力有不同也大率此花自有三節不同初開花面微帶黄色中節變白至十月開過見霜則變淡紫色且初開之瓣只見四層開至多日乃至六七層花頭亦加大焉茉莉菊花葉繁縟全似茉莉綠葉亦似之長大而圓淨玉盤菊黄心突起淡黄綠邊粉薔薇花似紫薔薇而粉色玉甌菊或云甌子菊即纒枝白菊也其開層數未及多者以其花瓣環拱如甌盞之狀也至十月經霜則變紫色白褒姒一名銀褒姒多瓣小花此花四色錦者為最紫者次之粉者又次之白其尤勝者銀杏菊淡白時有微紅花葉尖綠葉全似銀杏葉銀芍藥一名
芙蓉菊一名樓子菊一名瓊芍藥一名太液蓮一名銀牡丹一名銀骨朶初似金芍藥後瑩白香甚殘色淡紅葉亞深與金芍藥同白五九菊一名銀鈴菊一名夏玉鈴外瓣一層純白其中鈴萼淡黄徑僅如錢夏秋二度開葉青長大而尖亞深葉根有冗髙僅二三尺八仙菊花初青白色後粉色一花七八蕊葉尖長而青蠟瓣粉西施一名粉西嬌一名西施嬌葉幹全𩔖三蠟瓣似粉西施而差小瓣厚不瑩白牡丹純白鷺鷥菊出嚴州花如茸毛純白色中心有一叢簇起如鷺鷥頭蘸金白一名蘸金香白千瓣瓣邊有黄色似蘸瓊玲瓏白千瓣參差不齊碧蕊玲瓏白千瓣葉色深綠白絨毬花粉白餘𩔖紫絨毬白翦絨一名翦鵝毛一名翦鵝翎色雪白銀荔枝大㮣似金荔枝碧桃菊其花純白葉與紫芍藥相似艾葉菊心小葉單綠葉尖長似蓬
艾白鶴頂似鶴頂紅而色較白白鶴翎一名銀鶴翎一名銀雀舌一名玉雀舌花純白與粉鶴翎同瓣皆有尖下垂粉蝴蝶一名玉蝴蝶一名白蛺蝶千瓣小白花白蠟瓣一名玉菡蓞花純白與粉蠟瓣同腦子菊花瓣微皺縮如腦子狀樓子菊層層狀如樓子單心菊細花心瓣大五月菊花心極大每一鬚皆中空攅成一匾毬子紅白單葉繞承之每枝只一花徑二寸葉似茼蒿夏中開近年院體畫草蟲喜以此菊冩生殿秋白一名玉玫瑰花朶葉幹俱𩔖殿秋黄寒菊大過小錢短白瓣開多日其瓣方増長明黄心心乃攅聚碎葉突起頗髙枝條柔細十月方開　以上白色　狀元紫花似紫玉蓮而色深順聖淺紫出陳州鄧州九月中方開多葉葉比諸菊最大一花不過六七葉而毎葉盤疊凡三四重花葉空處間有筒葉輔之大率花枝幹𩔖棣棠但色
紫花大爾菊中惟此最大而風流態度又為可貴獨恨色非黄白不得與諸菊爭先耳紫牡丹一名紫西施一名山桃紅一名檀心紫花初開紅黄間雜如錦後粉紫徑可三寸瓣比次而整齊開遲氣香葉綠而澤長厚而尖其亞深葉根有冗枝幹肥壯髙僅三四尺碧江霞紫花青蔕蔕角突出花外小花花之奇異者䨇飛燕一名紫䨇飛淡紫千瓣每花有二心瓣斜捲如飛燕之翅孩兒菊紫萼白心茸茸然葉上有光與它菊異紫茉莉似梅花菊而紫花雖小而標格瀟灑氣味芬馥不可以常品目之朝天紫一名順聖紫蓓蕾青碧花初深紫後淺紫氣香瓣初如兔耳後尖而覆鬅鬆而整齊徑二寸有半葉綠而稀尖亞細密如縷葉根清淨枝幹細紫勁而直髙可五六尺翦霞綃紫多瓣瓣邊如翦其花徑二寸許瓣疎而大其邊如繡佛座蓮紫千瓣瓣頗大且開殿衆菊或以為紫牡丹非瑞
香紫一名錦瑞香花淡紫如瑞香色徑寸許瓣疎尖而𥪡枝葉𩔖金荔枝紫絲桃一名紫蘇桃一名曉天霞蓓蕾青綠花茄色中暈濃而外暈稍淡瓣長而尖初如勺後平鋪瓣上有紋色更紫花徑二寸有半厚稱之開徹鬅鬆明潤枝葉俱𩔖紫玉蓮墨菊一名早紫花似紫霞觴而厚大色紫黑穠艶開於九日前莖葉與紫袍金帶相似髙可五六尺史譜云按宋嘉祐中有油紫英宗時有黑紫神宗時色加鮮赤目為順聖紫皆紫之極非世俗㸃染之説也夏萬鈴出鄜州開以五月紫色細鈴生于䨇紋大葉之上以時别之者以有秋時紫花故也或以菊皆秋生花而疑此菊獨以夏盛按靈寶方曰菊花紫白又陶隱居云五月採今此花紫色而開于夏時是其得時之正也夫何疑哉秋萬鈴出鄜州開以九月中千葉淺紫其中細葉盡為五出鐸形而下有䨇紋大葉承之諸菊如棣棠是其最大獨此菊與順聖過焉環美可愛荔枝
紫出西京九月中開千葉紫花葉捲為筒大小相間凡菊鈴并蕊皆生托葉之上葉背乃有花萼與枝相連而此菊上下左右攅聚而生故俗以為荔枝者以其花形正圓故也花有紅者與此同名而純紫者葢不多得紫褒姒似粉褒姒而色紫賽西施又名倚欄嬌淡紫小花頭倒側如醉紫芍藥一名紅翦春花先紅後紫復淡紅變蒼白徑可三寸厚稱之其瓣濶大而鬅鬆開早氣香葉薄綠而澤稀而多尖其枝幹順直髙可四五尺繡毬出西京開以九月中千葉紫花葉尖濶相次叢生如金鈴菊中鈴葉之狀大率此花似荔枝菊花中無筒葉而萼邊正平爾花形之大有若大金鈴菊者紫鶴翎一名紫粉盤一名紫雀舌花先淡紫後粉白色紫玉蓮一名紫荷衣一名紫蠟瓣蓓蕾青綠花紫而紅質如蠟徑可二寸瓣如勺終始上𥪡葉全似朝天紫瑪瑙盤淡紫赤心千瓣花極豐大紫薔薇花畧小似紫玉
蓮而色淡紫羅繖一名紫羅袍花似紫鶴翎小而厚色勻其瓣羅紋而細葉青大而稠根多冗枝幹勁直髙大紫繡毬一名紫羅衫其花粉紫得養則如紫牡丹之色蒨麗失養則青紅黄白夾雜而不勻瓣結不舒葉𩔖錦繡毬綠而混厚而皺紫翦絨四翦絨俱小巧紫者其名獨振金絲菊紫花黄心以蕊得名水紅蓮一名菡蓞紅一名荷花毬一名粉牡丹一名紫粉蓮一名紫粉樓花粉紫初開似紫牡丹其後漸淡如水紅花色徑二寸形團瓣疎開早葉綠稀而可數濶大而厚皺而蹙似芡葉枝幹勁直髙可一丈或以為太液蓮非雞冠紫一名紫鳳冠千瓣髙大起樓取象于雞冠花非以雞之冠為比也福州紫紫多瓣　以上紫色　狀元紅花重紅徑可二寸厚半之瓣濶而短厚有紋其末黄其紅耐久開早葉似猫脚跡綠而麗亞深葉根冗枝幹如鐵髙僅三四尺錦心繡口一名楊妃
茜裾紅一名美人紅徑二寸許厚半之外大瓣一二層深桃紅中筒瓣突起初青而後黄筒之中嬌紅而外粉筒之口金黄爛熳如錦香清開與報君知同葉綠而澤團而弓稀而可數其缺刻如㨗業枝幹紅紫細勁順直髙可四五尺紫袍金帶一名紫重樓又一名紫綬金章蓓蕾有頂開稍遲初黑紅漸作鮮紅既開彷彿亞腰葫蘆亞處無瓣黄蕊繞之其徹也黄蕊不見攅簇成毬大如雞卵開極耐久葉綠而秀濶而長薄而多尖葉根有冗莖淡紅枝幹勁直髙可三四尺大紅袍蓓蕾如泥金初開朱紅瓣尖細而長體厚徑可二寸以上殘色木紅葉青澤厚而大亞深末團葉根清淨莖青枝幹肥壯順直髙可四五尺紫霞觴一名紫霞杯花似狀元紅厚而大開早初重紅稍開即木紅葉青濶而皺亞深葉根多冗枝幹挺勁髙可四五尺紅羅繖一名紫幢一名錦羅傘紫紅千瓣慶雲紅一名錦雲紅蓓蕾深桃紅開則紅黄
並作瑪瑙色中暈穠而外暈淡其瓣尖細而鬅鬆徑二寸有半厚稱之葉青澤厚而長稍尖亞深莖青枝幹順直髙可四五尺海雲紅一名海東紅一名相袍紅一名將袍紅一名揚州紅一名舊朝服先殷紅漸作金紅久則木紅而淡徑二寸有半其瓣初尖而後岐其萼黄其徹也鬅鬆其葉長而大青而多尖其亞深枝幹壯大髙可四五尺臙脂菊𩔖桃花菊深紅淺紫比臙脂色尤重比年始有之此品既出桃花菊遂無顔色葢竒品也縷金妝一名金線菊深紅千瓣中有黄線路出爐金一名錦芙蓉金紅千瓣色如爐金出火火煉金花徑僅寸許外尖瓣猩紅其中萼金黄朶垂其紅不變葉綠而澤稀而瓦長厚而尖亞深枝幹勁直髙可四五尺木紅毬一名紅羅衫一名紅繡毬花初開殷紅稍開即木紅徑可二寸有半瓣下覆如毬心萼黄甚莖葉枝幹頗𩔖御袍黄髙可五六尺紫骨朶一名大紅繡毬一名
紅繡毬蓓蕾鮮紅頂如泥金開甚早先紅紫後紫紅徑可二寸有半厚二寸瓣明潤豐滿如榴子其徹也攅簇如毬葉𩔖紫霞觴葉綠而小根有冗枝幹勁直髙可四五尺醉楊妃一名醉瓊環其色深桃紅久而不變其花疎爽而潤澤小徑近二寸以上厚半之其瓣尖而梗下覆如臍花繁而柄弱其英乃垂其葉青厚短大而稠其尖多其亞淺葉根冗甚莖青枝幹偃蹇髙可五六尺太真紅嬌紅千瓣樓子紅蓓蕾甚巨開早初深黑漸作鮮紅瓣垂而長光燄奪目既開徑二寸以上其萼如小錢初青後黄其中隱然有頂有開數瓣上𥪡者莖葉如紫袍金帶枝幹高大可至四五尺紅萬卷一名紅紐絲深紅千瓣如萬卷書一捻紅花瓣上有紅㸃面徑三寸瓣大而圓紅翦絨初殷紅後木紅徑寸有半其形薄而瓦其瓣末碎而茸攅簇如刺葉綠尖而小其亞淺其莖紅葉根清淨枝幹扶疎髙可三四尺錦繡毬一名
錦羅衫蓓蕾如栗其花抱蔕其初殷紅既開鮮紅漸作紅黄色瓣濶而短葉似紫繡毬稀而大皺而尖葉根有冗鶴頂紅一名不老紅花似晩香紅薄而小外暈粉紅中暈大紅開徹粉紅瓣下嚲大紅瓣上攅如鶴頂葉青圓而小枝幹不甚髙大雞冠紅紅千瓣色如雞冠猩猩紅花似狀元紅而厚僅二寸開早色鮮紅耐久葉澤長而多尖莖青枝幹挺勁髙可四五尺繡芙蓉一名赤心黄一名老金黄初開赤紅既開中暈赤而外暈黄其瓣面黄而背紅徑二寸有半厚半之開早稜層整齊葉青澤而脆亞深葉根冗甚枝幹偃蹇而麤大髙可四五尺錦荔枝金紅多瓣紅牡丹開早初殷紅後銀紅開最久紅茉莉似梅花菊而紅芙蓉菊狀如芙蓉紅色二色蓮一名賽紅荷一名西番蓮一名蠟瓣紅一名大紅蓮一名紅轉金一名錦蠟瓣花先茜紅後紅黄色其萼黄徑二寸許厚半之瓣如勺而
毛末微皺上簇如蓮萼黄而大萼中或突起數瓣葉綠長大而多尖其亞深葉根有冗幹勁挺髙可四五尺襄陽紅並蔕䨇頭出九江彭澤賓州紅一名岳州紅一名日輪紅重紅褊薄如鏇徑二寸中黄萼葉幹似紫霞觴土硃紅其色如土硃紅二色出西京開以九月末千葉叢有深淡紅兩色而花葉之中間生筒葉大小相應方盛開時筒之大者裂為二三與花葉相雜比茸茸然花心與筒葉中有青黄色頗與諸菊異冬菊花薄而小徑僅寸半色深紅質如蠟瓣濶而短開極遲葉疎青而澤初似銀芍藥其後弓而厚長而尖亞深尖多莖紫枝幹順直扶疎髙可五六尺　以上紅色　桃花菊劉蒙泉云粉紅單葉中有黄蕊其色正䫫桃花俗以此名葢以言其色爾花之形度雖不甚佳而開于諸菊未有之前故人視此菊如木中之梅焉枝葉最繁密或有無花者史鑄云一名桃紅菊花瓣如桃花粉紅色一蕊凡十
三四片開時長短不齊經多日乃齊其心黄色内帶微綠此花嗅之無香惟撚破聞之方知有香至中秋便開開至十餘日漸變為白色或生青蟲食其花片則衰矣其綠葉甚細小范成大云多葉至四五重粉紅色濃淡在桃杏紅梅之間未霜即開最為妍麗中秋後便可賞粉鶴翎一名粉紐絲一名玉盤丹一名粉雀舌一名荷花紅花粉紅大如芍藥瓣尖長而大背淡紅初開鮮濃既開四面支撑紫燄騰耀後漸白紐絲葉青而稀濶大如掌亞深葉根多冗枝幹順直而扶疎髙可七八尺垂絲粉紅出西京九月中開千瓣細如茸攅聚相次花下亦無托瓣枝幹纖弱其花淡紅似銀紐絲而瓣不紐其朶俱垂色態嬌艶與醉西施醉楊妃各不相渉或謂三名即一物非也粉蠟瓣蓓蕾稀花微紅褪白質如蠟色徑可二寸有半厚稱之氣香瓣初仰而後覆其殘如紅粉塗抹葉青長大而稀亞深葉根清淨枝幹順直髙可一丈粉西施一名
紅西施一名紅粉西一名粉西花豐碩似白西施初開紅黄相雜有寶色開徹則淡粉紅瓣卷而紐背慘而紅如猱頭然柄弱不任葉青而厚長而瓦狹而尖亞深葉根多冗枝幹亦𩔖白西施合蟬菊九月末開粉紅筒瓣花形細者與蕊雜比方盛開時筒之大者裂為兩翅如飛舞狀一枝之杪凡三四花灑金紅一名灑金香一名金錢豹淡紅千瓣瓣間有黄色如灑紅粉團一名粉團花粉紅徑二寸厚半之中暈紅瓣短而多紋枝葉似金荔枝而青樓子粉西施一名晩香紅一名秋牡丹一名紅粉樓一名車輪紅其花粉紅徑可三寸厚三之二其開也遲瓣圓而厚比次整齊中深紅突起上作重臺色易淡葉稠青而毛狹而尖其亞深葉根冗甚枝幹亦與白西施同壯大過之醉西施淡紅千葉垂英似醉楊妃勝緋桃一名紅碧桃格局似碧桃色似秋海棠枝葉似紫芍藥而髙大不及粉褒姒花粉紅而
小徑二寸有半瓣尖短厚而無紋葉綠而澤似狀元紅而尖其亞少葉根有冗枝幹偃蹇或遂以粉西施當之非也大楊妃一名楊妃菊一名瓊環菊粉紅千瓣散如亂茸而枝葉細小嫋嫋有態賽楊妃粉紅千瓣花畧小粉玲瓏一名紫丁香粉紅小花按沈譜玲瓏與萬卷萬管並載今人𩔖多混稱不知玲瓏者疏朗通透之物卷則書卷畫卷之𩔖管則簫管筆管之𩔖取象各不同有詠之連環絡索即玲瓏之别號于命名之意寖失不可不辨八寶瑪瑙一名八寶菊千瓣粉紅花花具紅黄衆色紫芙蓉一名勝芙蓉一名芙蓉菊千瓣開極大其葉尖而小粉萬卷粉紅千瓣粉繡毬千瓣淡紅花夏月佛頂菊五六月開色微紅佛見笑粉紅千瓣紅傅粉粉紅千瓣　以上粉紅色　珠子菊白色見本草注云南京有一種開小花瓣下如小珠子丹菊見嵇含菊
銘云煌煌丹菊暮秋彌榮十様錦一本開花形模各異或多瓣或單瓣或大或小或如金鈴往往有六七色黄白雜様亦有微紫花頭小滿天星一名蜂鈴菊春苗掇去其顛岐而又掇掇而又岐至秋而一幹數千百朶二色西施一名紅二色一名黄二色一名二色白一名平分秋色徑可三寸厚半之開最久瓣葉枝幹皆與白西施同初開時數朶淡紅數朶淡黄逈然不𩔖半開時五彩寶色炫爛奪目開徹則皆淡桃紅色矣二色楊妃一名二喬一名金菊對芙蓉多瓣淺紅淡黄二色䨇出如金銀花徑僅二寸其萼黄其瓣如兎耳其葉綠而不澤厚而尖皺而瓦赤金盤一名脂暈黄一名琥珀杯其花初開紅黄而赤金星浮動其後漸作醬色徑可二寸形薄而瓦瓣如杓而尖葉稀綠而澤其末團枝幹紫紅順直而扶疎高可一丈錦丁香花畧似紅翦絨大寸許瓣疎初開黄而紅後紅而黄色易衰葉緑厚而短尖而
長檀香菊一名小檀香葉幹似檀香毬花亦相似梅花菊一名試梅菊一名銀丁香一名試梅妝一名壽陽妝一名銀梅每花不過數瓣瓣大如指頂每瓣卷皺密蹙下截深黄上截瑩白重臺彷彿水仙花下垂成穟如梅花清逸開早香甚葉綠大而皺尖而長其亞深葉根多冗其枝幹柔細而扶疎髙可一丈或以為茉莉菊甚謬海棠菊一名錦菊一名海棠春一名海棠嬌一名海棠紅一名小桃紅一名鐵幹紅色𩔖垂絲海棠徑寸有半形薄而瓦瓣短多紋而尖愈開愈竒有寶色中暈赤外暈黄邊暈純白或數色錯出變態不窮葉綠而澤厚而小亞深其枝幹勁直扶疎髙可四五尺蜜西施蜜色千瓣蜜鶴翎蜜色千瓣與金鶴翎埒以為蜜繡毬非是蜜繡毬一名金翅毬一名金鳳團一名蜜西牡丹花蜜色瑩潤徑二寸餘氣香瓣舒開遲其殘也紅而麗葉青而稠大而尖亞深葉根冗枝幹偃蹇髙可四五尺紫絨
毬一名紫絲毬一名紫蘇桃蓓蕾圓而綠如小龍眼大其開也碧綠紅紫黄白諸色間雜而紫燄為多瓣細而鑲四面參差茸茸如翦徑僅寸許圓如毬葉𩔖朝天紫小而青尖亞似少葉根清淨枝幹細直而勁髙可四五尺僧衣褐一名緇衣菊深栩子色小刺蝟菊一名栗葉花如兎毛朶團瓣如蝟之刺大如雞卵葉長而尖枝幹勁挺高可三四尺　以上異品
〔增〕劉蒙泉《菊譜》銀臺深黄萬銀鈴葉有五出而下有䨇紋白葉開之初疑與龍腦菊一種但花形差大且不甚香耳俗謂龍腦菊為小銀臺葢以相似故也枝幹纖柔葉青黄而麤疎近出洛陽水北小民家未多見也　范成大《菊譜》藤菊花密條柔以長如藤蔓可編作屏障亦名棚菊種之坡上則垂下裊數尺如纓絡尤宜池潭之瀕　史正志《菊譜》密友花頭大過折三明黄濶片花瓣形色不在諸品之下初開時長短不齊開
極其盛乃齊至于六層其中如抽芽數條短短小心與瓣為一色狀如春間黄密友花窠枝低矮綠葉最繁密見霜則周圍綠葉變紫色　沈兢《菊譜》諸州及禁苑品𩔖有樝子菊花小色黄香如樝子泰州黄　黄素馨　白素馨　蹙線菊　鐵脚黄鈴　黑葉兒　團圓菊　柳條菊　枝亭菊枝梗甚長用杖子撐之即籬菊一丈黄碧蟬菊青色鈸兒菊一種紫梗開早一種青梗開晩潛山朱新仲菊坡有玉盤盂與金鈴菊相似枇杷菊葉似枇杷花似金盞銀臺而極大却不甚香舒州有蜂兒菊鵝黄色水晶菊花面甚大色白而透明潛江有鋪茸菊色綠其花甚大光如茸二月間開臨安有長沙菊　滿堂金
壽安真珠俱黄色孩兒白　婺州有銷金紫菊紫瓣黄沿銷銀黄菊黄瓣白沿乾紅菊花瓣乾紅四沿黄色即是銷金菊三種乃佛頭菊種也浙有荷菊日開一瓣開足成荷花形衆菊未開不開衆菊已謝不謝金陵有松菊枝葉勁細如松其花如碎金層出于密葉之上　史鑄《越中菊譜》凌風菊黄色見山谷詩柑子菊黄色見后山詩楊妃裙黄色見徐仲車詩蠟梅菊見聞人善言菊卿公暇集　周師厚《洛陽．菊譜》紫幹子　五色菊　黄簇菊　柿葉菊　青心菊　葉紅菊　黄窠廷子　探白子　紅香菊　釵頭菊　川金菊深色單葉川翦金按原譜雜採劉范沈史諸譜以色分𩔖間
有遺逸續錄于此
子／醫家／御定佩文齋廣群芳譜／花譜　卷二十二至卷五十三／卷四十八　菊花一／彚考(P.23-2)..[文淵閣四庫全書本]
〔彚考〕
〔原〕《禮記．月令》季秋之月菊有黄華　《唐書．李適傳》凡天子饗㑹遊豫惟宰相及學士得從秋登慈恩寺浮圖獻菊花酒稱壽
〔增〕《山海經》女几之山其草多菊
〔原〕《列仙傳》文賔取嫗數十年輙棄之後嫗老年九十餘復見賔年更壯拜泣至正月朝㑹鄉亭西社中賔教令服菊花地膚桑上寄生松子以益氣嫗亦更壯復百餘歲　《西京雜記》戚夫人侍兒賈佩蘭後出為扶風人段
儒妻說在宮時九月九日佩茱茰食蓬餌飲菊花酒令人長壽菊華舒時并採莖葉雜黍米釀之至來年九月九日始熟就飲焉故謂之菊花酒　《神仙傳》康風子服甘菊花桐實後得仙　《神鏡記》滎陽郡西有靈源山巖有紫菊　《荊州記》縣北八里有菊水其源旁悉芳菊水極甘馨又中有三十家不復穿井即飲此水上壽百二十三十中壽百餘七十者猶以為夭漢司空王暢太傅袁隗為南陽縣令月送三十餘石飲食澡浴悉用之太
尉胡廣久患風羸恒汲飲此水疾遂瘳此菊莖短葩大食之甘美異於餘菊廣又收其實種之京師遂處處傳植之　《風土記》日精治蘠皆菊之花莖别名也生依水邊其花煌煌霜降之節惟此草盛茂九月律中無射俗尚九日候時之草也
〔增〕《拾遺記》背明國有紫菊謂之日精一莖一蔓延及數畝味甘食者至老不饑渴
〔原〕《續晉陽秋》陶潛九月九日無酒坐宅邊菊叢中採摘盈把望見白衣人至乃王𢎞送酒即便就酌　《續齊諧記》
汝南桓景從費長房遊學長房謂之曰九月九日汝南當有大災厄急令家人縫絳囊盛茱茰繫臂上登山飲菊花酒此禍可消景從其言舉家登山夕還雞犬俱暴死長房聞之曰此可代也　《名山記》朱孺子吳末入玉笥山服菊花乘雲升天
〔增〕《歲華紀麗》露凝白玉菊散黄金〔註〕秋日詩露凝千片玉菊散一叢金又云菊散金風起荷疎玉露圓
〔原〕《輦下歲時記》九月宫掖間爭插菊花民俗尤甚
〔增〕《清異錄》懿宗賞花歌云長生白久
視黄共拜金剛不壞王
〔原〕《九域志》鄧州南陽郡土貢白菊三十斤　《越州圖經》菊山在蕭山縣西三里多甘菊　《歲時雜記》盧公範重陽日上五色糕菊花枝茱茰樹茱茰為辟邪翁菊花為延壽客故九日假此二物以消陽九之厄　《東坡雜記》菊黄中之色香味和正花葉根實皆長生藥也北方隨秋之早晩大畧至菊有黄華乃開獨嶺南不然至冬乃盛發嶺南地暖百卉造作無時而菊獨後開考其理菊性介烈不與百卉並盛衰須
霜降乃發而嶺南常以冬至微霜故也其天姿髙潔如此宜其通仙靈也
〔增〕《東坡雜記》夏小正以物為節如王瓜苦菜之𩔖驗之畧不差而菊有黄華尤不失毫釐近時都下菊品至多皆人以他草接成不復與時節相應始八月盡十月菊不絶於市亦可怪也　李彦平《雜錄》韓魏公在北門有詩云不羞老圃秋容淡且看黄花晩節香識者知其晩節之髙
〔原〕《東京夢華錄》重九都下賞菊菊有數種有黄白色蕊若房曰萬鈴菊粉紅色
曰桃紅菊白而檀心曰木香菊黄色而圓曰金鈴菊純白而大曰喜容菊無處無之酒家皆以菊花縛成洞户　《牧䜿閒談》蜀人多種菊以苗可入菜花可入藥園圃悉植之郊野人多採野菊供藥肆頗有大悞真菊延齡野菊㵼人　《遯齋閒覽》南方花較北地常先一月獨菊花開最遲菊性宜冷也東坡𡮢言嶺南氣候不常吾謂菊花開時即重陽故在海南藝菊九畹後至冬半始開廼以十一月望日與客泛酒作重九㑹云
〔增〕《西溪叢
語》楚辭云夕餐秋菊之落英王逸云英華也𩔖篇云英草榮而無實者後漢馮衍賦云食玉芝之茂英言英華之英洪興祖補註楚辭云秋花無自落者讀如我落其實而取其材之落此言為是今秋花亦有落者但菊蕊不落耳若云黄菊飄零滿地金即詩用楚辭之句且宋書符瑞志沈約云英葉也言食秋菊之葉據神農本草菊服之輕身耐老三月採葉玉函方王子喬變白增年方甘菊三月上寅採名曰玉英是英謂之葉晉許詢詩
云青松凝素體秋菊落芳英　《老學庵筆記》菊花色雖多種黄者為正月令他卉皆曰始華於菊獨曰菊有黄花正其驗矣種法有九要一曰養胎二曰傳種三曰扶植四曰修葺五曰培䕶六曰幻弄七曰土宜八曰澆灌九曰除害能如此法便堪為松菊主人不減淵明矣　《三餘贅筆》曾端伯以菊花為佳友張敏叔以菊為壽客　《花經》菊四品六命　《乾淳歲時記》都人九月九日飲新酒泛萸簮菊且以菊糕為餽　《吳興園林記》趙氏菊
坡園前面大溪為循堤畫橋蓉柳夾岸數百株中島植菊至百種為菊坡
〔原〕沈競《菊譜》臨安西馬城園每歲至重陽謂之鬭花各出竒異有八十餘種　東平府有溪堂為郡人遊賞之地溪流石崖間至秋州人泛舟溪中採石崖之菊以飲每歲必得一二種新異花
〔増〕《澄懐錄》終南五老洞碑記墨菊其色如墨古用其汁以書字
〔原〕《學圃餘疏》菊至江隂上海吾州而變態極矣有長丈許者有大如盌者有作異色二色者而皆名麤種
其最貴乃各色翦絨各色幢各色西施各色狼牙乃謂之細種種之最難須得地得人燥濕以時蟲蠧日去花須少而大葉須密而鮮不爾便非上乘元馭閣老尤愛種菊京師有一種大紅曰麻葉紅相袍紅元馭為翰林時特命囊之馬首歸今吾地尚有此種然開不能大佳想亦地氣使然菊中有黄白報君知最先開甘菊可作湯寒菊可入冬皆賤種也而皆不可廢又有一種五六月開亦異種也
〔增〕《懸笥瑣探》范文穆公至能作菊譜
言月令以動植志氣候如桃桐軰直云始華而菊獨云菊有黄華豈以其正色獨立不伍衆草變詞而言之歟予始甚疑之信如譜中所載其色已不勝其多而月令獨云菊有黄華何也及來河南行熊耳錦屏𢎞農崤函諸山正秋草木俱衰謝盡山上下暨水厓籬落皆黄菊大如錢叢生粲然乃悟河南為中州得風氣之正黄為正色而正秋時著花隨地皆有此月令紀𠉀所以獨言之也然則如譜中所載諸品得無人智力變幻所致歟
則其見述於月令宜矣　《缾花譜》各色細葉菊一品九命　《瓶史》浴菊宜好古而竒者　菊以黄白山茶秋海棠為婢
〔原〕《梧潯雜佩》陸公平泉初入史館偶與同館諸公以事謁分宜衆皆競前呈身遂至喧擠公獨逡廵却歩時分宜庭中盛陳盆菊公徐謂曰諸君且從容莫擠壊陶淵明也聞者心媿　《花史》王龜齡十朋取莊園卉目為十八香以菊為冷香　吳致堯九疑考古云舂陵舊無菊自元次山始植沈譜云次山作菊圃記云在
藥品為良藥為蔬菜是佳蔬　本草與千金方皆言菊花有子魏鍾㑹菊花賦有方實離離之言馬伯州菊譜有金箭頭菊花長而末銳枝葉可茹最愈頭風謂之風藥菊冬收而春種之據此二說則菊之為花果有結子者　陶隱居與藏器皆言白菊療疾有功本草圖經言今服餌家多用白者抱朴子有言丹法用白菊汁　紫菊之名見于孫真人種花法又見于諸譜中此品傳植已久故唐宋詩人稱述亦多蕭穎士菊榮篇紫英黄萼
照耀丹墀杜荀鶴詩雨勻紫菊藂藂色趙嘏詩紫艶半開籬菊静夏英公詩落盡西風紫菊花韓忠獻公詩紫菊披香碎曉霞則紫花定是佳品　屈原離騷經朝飲木蘭之墜露兮夕餐秋菊之落英王逸註云言旦飲香木之墜露吸正陽之精液暮食芳菊之落華吞正隂之精蕊
子／醫家／御定佩文齋廣群芳譜／花譜　卷二十二至卷五十三／卷四十九　菊花二／集藻／傳(P.6-2)..[文淵閣四庫全書本]
〔傳〕
〔原〕元楊維楨〈黄華傳〉先生姓黄字華其先有日精者初生筮之繇曰煜煜煌煌綠衣黄裳徳與坤協數用九
彰九九相仍俾爾壽昌佐用炎皇啓於兌方世為中黄夫中五數也寄旺四時九九重陽數也兌秋方也雖寄旺四時而盛必於秋乎陶氏旺春劉氏旺夏陶劉氏謝而中黄氏其昌乎後日精以養生術佐農皇氏壽登一百二十餘歲嘉其功封之雍州之土為壽鄉公賜姓中黄氏後有治蘠者注姬公旦爾雅旦上其名綴衣薦服於帝帝服之喜特賜御愛黄至孫英其祚始落三湘與屈原同夕餐英子為華西入秦遇陽翟大賈衒金爭價
咸陽市華文備五色名次月令至今夏小正以華之善記節名為節華後入漢以服餌法干上出入宮禁后妃侍兒咸與之飲酒乞其祝辭曰長壽長壽宣帝時華以外國肥甘進上𡮢之喜曰金盞銀柈真神仙食也吾不能效武帝食露盤矣華𡮢以氣岸髙自標置曰予圜冠準天純色準地當贊天地開八荒壽域黄中通理獨暢四支非予前聞人佐農皇志也時陽九厄矣遂入平蓋山鍊九華大藥時時與好事者出沽酒市中見者咸呼
為九華先生彭澤令陶潛方棄官柴桑聞先生名特延致之後徙宅東潛不敢名惟以九華呼之潛當九月九日無酒與先生口講服餌法語之曰南山朝來致有佳氣耳少時江州刺史王𢎞送酒至潛以酒讓先生飲先生憙曰吾得拍浮此足矣潛平日交惟兩人先生與五鬣大夫也五鬣在先生上先生戲與五鬛較短長曰汝雖長遭斧創我雖短升中堂又以其能相殿最曰吾茹能使饑人辟糧汝能乎曰能吾飲能使癃殘人康寜壽
考汝能乎曰能曰吾一出能使時王知正氣一灰迹能使諸蟈族吞其譟而不聲汝能乎曰不能矣曰不能何以上吾也五鬛亦曰吾一出能棟天子明堂一灰迹能染歴代之文章子能乎曰不能也曰此吾所以上子也潛聞而笑曰九華既失五鬛亦未為得也二三子黜徳滅巧將太上從太上無名功故無窮於是二人者相與持酒懽甚潛頹然醉醉則遣客而二人者侍門下至蒙霜露不去先自譜其族凡一百六十三黜其冒姓名者
曰滴金馬蘭童萬錢覆等凡六種題曰九華壽譜藏於家云
子／醫家／御定佩文齋廣群芳譜／花譜　卷二十二至卷五十三／卷四十九　菊花二／集藻／銘(P.12-2)..[文淵閣四庫全書本]
〔銘〕
〔增〕晉王淑之〈蘭菊銘〉蘭既春敷菊又秋榮芳薫百草色艶羣英孰是芳質在幽愈馨　嵇含〈菊花銘〉煌煌丹菊暮秋彌榮葳蕤圓秀翠葉紫莖詵詵神仙徒餐落英
子／醫家／御定佩文齋廣群芳譜／花譜　卷二十二至卷五十三／卷四十九　菊花二／集藻／賦(P.13-1)..[文淵閣四庫全書本]
賦
〈御製菊賦〉當金飈之蕭摵正珠露之飄零睹百卉之具腓感菀枯之逓更疇晩序而挺節矯氣化而敷榮爰有紫蔕含
芳黄華逞茂擢苕穎於春初曜丰容於霜後先梅萼而吐芬繼蘭叢而擅秀既勁操之彌堅實寒香之可嗅爾其密葉蒙茸繁英歴琭霞蔚雲蒸煙披雨沐色徴土徳之純氣禀金行之肅舞燈影而紛披傍籬根而芳馥似幽人之相依豈世情之共逐是以丘園逸叟山澤癯儒植而供玩擷以當蔬存真味於淡泊協潛徳以敷腴亦有餐霞御氣乘雲握符盤飣桐杞囊繫茱萸或年壽之永延或災患之潛袪斯其著效於仙靈之籙尤不可以耳目拘也至若賦餐
英於楚客傳送酒於晉賢泛甘馨於南郡準節令於渾天罔不貞操卓爾高韻悠然宜名流之競羨亦譜籍之長編矧茲北闕秋深西山氣爽餘桕葉之參差剰楓林之莽蒼蝶揚揚而𡡾秋鴈𡄸𡄸而流響寒漠漠而侵階月溶溶而度幌爾乃横逸態以寡儔吐層蘤而直上種類間錯名品紛羅映小山之叢桂覆潭水之澄波低昂兮如紫衣之𡸁袖璀璨兮如白貝之編珂禀黄中之通理知中美之孔多蓋與松筠而共勁亦視桃李而殊科彼夫揚霜傑於詩人
誇日精於本草藉滋培於寒雨綻鮮華於清曉咸以孤潔方幽人之貞高逸擬君子之道苟其歴歲寒而長存何恨乎挺生之不早
〔增〕魏鍾㑹〈菊花賦〉何秋菊之可奇兮獨華茂乎凝霜挺葳蕤於蒼春兮表壯觀乎金商延蔓蓊鬱緣阪被岡縹榦緑葉青柯紅芒芳實離離暉藻煌煌微風扇動照曜𡸁光於是季秋九月九日數并置酒華堂高㑹娛情百卉彫瘁芳菊始榮紛葩韡曄或黄或青乃有毛嬙西施
荊姬秦嬴妍姿妖艶一顧傾城擢纖纖之素手雪皓腕而露形仰撫雲髻俯弄芳榮　晉孫楚〈菊花賦〉彼芳菊之為草兮禀自然之醇精當青春而潛翳兮迄素秋而敷榮於是和樂公子雍容無為翺翔華林駿足交馳薄言采之手折纖枝飛金英以浮旨酒拂翠葉以振羽儀偉茲物之珍麗兮超庶類而神竒　潘岳〈秋菊賦〉垂采煒於芙蓉流芳越乎蘭林遊女望榮而巧笑鵷雛遙集而弄音若乃真人採其實王母接其葩或充虚而養氣
或增妖而揚蛾既延期以永壽又蠲疾而弭痾　齊卞伯玉〈菊賦〉佇寒丘以彌望覿中霜之嫩菊肇三春而懐芬凌九秋以愈馥不履苦而淪操不在同而表淑傷衆花之飄落嘉茲卉之能靈振勁翮以揚綠含凝露而吐英　唐楊炯〈庭菊賦〉庭菊美貞芳也天子幸於東都皇儲監守於武徳之殿以門下内省為左春坊今庶子裴公所居即黄門侍郎之㕔事也其庭有菊焉中令薛公昔拜瑣闥此焉遊處今兼左庶子止於東㕔甍宇連接
洞門相向每罷朝之後未𡮢不游於斯詠於斯覽叢菊於斯歎其君子之徳命學士為之賦是日也薛愷以親賢為洗馬田巖以幽貞為學士高元思張師徳以至孝托後車顔强學沈尊行以博聞兼侍讀周琮李憲王祖英曹叔文以儒術進崔融徐彦伯劉知𣐱石抱忠以文章顯徳行則許子豐耆舊則權無二駱縯則古訓之前識張相則老莊之後英並承高命咸窮體物小子託於吹竽之末敢闕其辭哉遂作賦云日之貞矣於彼重陽
菊之榮矣於彼華坊含天地之精氣吸日月之淳光雲布霧合箕舒翼張鬱兮蔓衍郁兮芬芳珉枝金萼翠葉紅芒其在夕也言庭燎之晳晳其向晨也謂明星之煌煌爾其萬里年華九州春色花的爍兮如錦草綿連兮似織當此時也和其光同其塵應春光而早殖及夫秋星下照金氣上騰風蕭蕭兮瑟瑟霜刺刺兮稜稜當此時也弱其志强其骨獨歲寒而晩登雨還風去天長地久純黄象於后土故採桑而菊衣輕體御於神仙故登
山而菊酒文賔採之而羽化康公服之而不朽東極於是長存南陽以之睂壽胡太尉之允誠光輔漢庭萬機理三階平及暮年華髪𡸁肩秋菊長英蠲邪滌瘵於焉永貞鍾太尉之聲實彛倫魏室道合鹽梅功成輔弼降文屋之命修彭祖之術保性和神此焉終吉君章請老歲久懸車秋風生兮北園夕白露濕兮前階虚佇閑庭之曠邈對凉菊之扶疎人生行樂孰知其餘淵明解印退歸田野山鬱律兮萬里天蒼莽兮四下憑南軒以長
嘯出東籬而盈把歸去來兮夫何為者若夫窈窕重闈亘青瑣兮接皇扉深沉大壯通肅成兮連博望乃有𨛬鄉貴族薛縣名家共汾河之鼎氣同庶子之春華朝遊夕處徘徊顧慕難揺落於三秋偉貞芳於十步伊纖莖之菲薄荷君子之恩遇不羡池水之芙蓉願比瑶山之桂樹歲如何其歲已秋叢菊芳兮庭之幽君子至止悵容與而淹留歲如何其歲將逝叢菊芳兮庭之際君子至此聊從容以卒歲
〔原〕陸龜蒙〈杞菊賦〉天隨生宅荒
少墻屋多隙地著圖書所前後皆樹以杞菊春苗恣肥得以採擷供左右杯案及夏五月枝葉老硬氣味苦澀旦暮猶責兒童輩掇拾不已人或歎曰千乘之邑非無好事之家日欲擊鮮為具以飽君者多矣君獨閉闗不出率空腸貯古聖賢道徳言語何自苦如此生笑曰我幾年來忍饑誦經豈不知屠沽兒有酒食耶退而作杞菊賦以自廣云惟杞惟菊偕寒互緑或穎或苕煙披雨沐我衣敗綈我飯脫粟羞慚齒牙苟且粱肉蔓延駢羅
其生實多爾杞未棘爾菊未莎其如予何其如予何
〔增〕宋蘇軾〈後杞菊賦并序〉天隨生自言常食杞菊及夏五月枝葉老硬氣味苦澀猶食不已因作賦以自廣始余𡮢疑之以為士不遇窮約可也至於饑餓嚼囓草木則過矣而余仕宦十有九年家日益貧衣食之奉殆不如昔者及移守膠西意且一飽而齋厨索然不堪其憂日與通守劉君廷式循古城廢圃求杞菊食之捫腹而笑然後知天隨之言可信不謬作後杞菊賦以自嘲且
解之云吁嗟先生誰使汝坐堂上稱太守前賔客之造請後掾屬之趨走朝衙逹午夕坐過酉曾杯酒之不設攬草木以誑口對案顰蹙舉箸噎嘔昔隂將軍設麥飯與蔥葉井丹推去而不齅怪先生之眷眷豈故山之無有先生听然而笑曰人生一世如屈伸肘何者為貧何者為富何者為美何者為陋或糠覈而瓠肥或粱肉而墨瘦何侯方丈庾郎三九較豐約於夢寐卒同歸於一朽吾方以杞為糧以菊為糗春食苗夏食葉秋食花實
而冬食根庶幾乎西河南陽之壽　張栻〈續杞菊賦〉張子為江陵之數月時方中春草木敷榮經行郡圃意有所欣非花柳之是問眷杞菊之青青爰命采掇付之庖人汲清泉以細烹屏五味而不親甘脆可口蔚其芬馨蓋日為之加飯而他物幾不足以前陳飯已捫腹得意嘔吟客有問者曰異哉先生之嗜此也乎蘇公之在膠西值黨禁之方興歎齋厨之蕭條乃覽乎草木之英今先生當無事之時據方伯之位校吏奔走頤指如意廣
厦延賔毬場享士清酒百壺鼎臑爼胾宰夫奏刀各獻其技顧無求而弗獲雖醉飽其何忌而乃樂從夫野人之餐豈亦下取乎葑菲不然得無近於矯激有同於脫粟布被者乎張子應之曰天壤之間孰為正味厚或腊毒淡乃其至猩唇豹胎旋取詭異山鮮海錯紛糾莫計苟滋味之或偏在六府而成贅極口腹之欲初何出於一美惟杞與菊中和所萃謂勁不苦滑甘靡滯非若他蔬善嘔走水既瞭目而安神復沃煩而滌穢驗南陽於
西河又頽齡之可制此其為功曷可殫紀况於膏粱之習貧賤則廢雋永之求不得則恚兹隨寓之必有雖約居而足恃殆將與之終身又可貽夫同志子獨不見吾納湖之隂乎雪銷壤肥其茸葳蕤與子婆娑薄言掇之石銚瓦盌啜汁咀虀高論唐虞詠歌書詩嗟乎微斯物孰同先生之歸於是相屬而歌殆日晏以忘饑　元郝經〈牡丹菊賦有序〉初入新館客將宋日新致硃砂紅牡丹菊一本祗三四花慘悴萎暗不以為竒遂植之穿廊
西之隙地今歲忽茂逹成叢高六七尺及秋而放數百花所未見也適王甫書狀生朝而其花尤盛故作賦以寓感其辭曰西風悄兮幽扄木葉下兮空庭忽異卉之呈芳乃示予以不情郁霞腴之春姿敷玉瀣之秋英蹙綘綃於青苞翦翠羅於綠莛拆緗桃與紫薇訝鞓紅與鶴翎高層層以奕奕重裊裊以盈盈結膩黄以為心抹沉粉而含馨凝夜氣以夸晝姹斜陽而嚲晴仍牡丹之花王彊將菊以為名嗚呼噫嘻時哉匪時造化則奪形
色不移雖反常而似妖顧真宰豈予欺寓國色於羇孤謝凡品之芬菲掞金氣於西陸吐霜葩於東籬鄙傾城之鄭袖期佩蘭之湘纍獨超出於羣倫不繫累於等夷特以秋而為春乃竒花之出竒彼自為一時殆非後時也且持杯而浥露更嚼句以待月儘吳江之飛霜甚窮海之饕雪與後凋之姚魏共終全於晩節　明何景明〈白菊賦有序〉甲子九月十四日馮侍御宴集出白菊詠賞屬予賦之蓋以奉賔主之歡洽耳豈有望於榮觀哉
辭曰繄季秋之將望予恤夫序次之易代既無暇於遊覽亦索處而寡類接芳鄰之招引誠欽志於雅誨厪主人之投轄肅羣俊而弭蓋廼陳秋卉以侑觴冀逸興之可貸咸式燕以延賞異過時而尚愛喜幽玩以怡情追佳節之莫待豈無得於物觀實有感於斯㑹猥受簡以抒思庶形狀之具載爾其葳紫莖而上擢麃竒荄以孤植葉萋萋其微靄萼栗栗以寒色申纖縞以自貞羞組綵之外飾承危朶而不傾挺𣐱枝而益力香冉冉而不
繁豔娟娟而稍抑態屢覿而愈妍意凝想而彌極始嚴整而莫䙝終溫郁而可即華不露而已章思欲語而復黙神超有而入無豈髣髴之遽得廼若閒館重深高幕虚凉簷蕭蕭以下月庭藹藹而降霜燦灼爍以映夕紛委綴而明廊素娥兮聯裙青女兮駢妝縹輕鬢以雲鬚皎靚質而雪光驂連蜷兮鸞鶴服陸離兮珮璫信雕容之可赧嗤效顰之不量於是賔徙𠋣而久竚若耿耿其懷傷釭滅影兮續膏夜就深兮移牀馳留歎於永謝結
華思於餘芳允思美之所遇亦既隱而復揚乃歲律之甫遷慨金氣之何速鳥栖栖而斂翮飇颯颯以驚木怳窮莽於廣隰班紛薄於修陸衆已謝於塲野獨宛轉於寒谷甘苦心於螻蟻等末幹於樸𣙙雖曠絶以自持胡偃蹇而下伏夕淹雨而泣素朝披煙而委綠羌守操以堅冰徒有容之若玉儻衣袖之是將亦絃琴而可錄吾觀夫懷逹人之隱徳抱貞女之幽衷詎嬰情於豐華奚移志於始終桃早秀而先萎槿晨敷而暮空苟清白之
為尚曷芉菲之足崇嗟予之不淑兮撫年運而興悲覩兹植之所由懼修名之失時彼斯人之同志吾何俗之不隨廼孑孑以矯激羡草木之所為偉夫君之超越幸方圓之有持矧諸公之奮竒俱發蹤之可師顧㑹合之不偶常寡歡而多離指孤芳而締好創遊燕以為嬉誠後期之不忘或有徴於微辭　〈後白菊賦有序〉菊有白色者超越他品予𡮢賦之矣丙寅之秋京師桃李皆花予庭是種生意淒然久而不敷至十月始盛開色益鮮
麗予感焉復作後賦大運荒乎何停隂陽奄以代謝究動植之所由嗟何物之弗化時維孟冬金虎兮屏舍白帝兮徂駕氣厲厲兮始嚴景曶曶兮將下值抱疴以閒居循周除而蕩思庭葉委以陳翳階蘚穢而不治覽庶草之先零撫茲根之獨遲彼桃李之非令亦競榮而呈姿曄丹華以鬱鬱冒緑林而萋萋胡衆人之好陊班紛慕其芳菲朝絲吹兮填闉夕車馬兮成蹊咎𤣥樞之舛訛諒人事之尤違矧天道之無逺或省予而弗知繄予
植之雖晩實鄙志之所欣賤羣穠之溷濁恥雜敷之糾紛俱並進以取姸表孤花以見珍寧他卉之我先甘避迹而弗羣乃其蘊金氣以内凝標皜質而外映蔓不踰垣繁不被徑葉塗塗其自沃枝矯矯而獨勁宛含意其孰語若鍾情而未定女幽房而專情士窮巷而寡行服縞組以修容珮珩璜以昭令寄岑寂以怡心襲馨香以飾性無良朋以修好憾邪妁之干正又如下國之擯臣離宫之斥嬪心怦怦以濳惻懷耿耿而苦辛緬中宵以
前席念昔日之下陳慨微欵之莫宣若有怨而弗伸分孤蹇以終畢羌孰予兮幸親結𣐱條而三嗅重延佇而欽心寂𨶑館以容與散塵營以滌襟鑒微月之曖曖步列星之森森天窈窈以條革疾風起而夕隂念冱寒之已逼慘獨悲夫衆林苟操性之殊軌豈華色之遽沉内惝悢以懷顧怳屏營以咨嗟覩日月之減毁恐霜雪之增加抱孤英以自明悵情親之我遐慮寒香之終匱俾予身之蹉跎負大塊以馮生豈惟是乎獨嘉物何盛而
弗衰亦何枯而弗華夫芝焚而柏薪皆菸顔而殞葩伊桃李之既零亦奚異乎泥沙委常運以流轉復胡戚而胡夸誠予衷之不爽彼夸戚兮如何亂曰有美一人揚清芬兮縞袖合沓囘素雲兮被服文徽皓繽紛兮令儀襜襜斂玉手兮傾城獨立世不有兮時無蹇修誰則覯兮谷逶迤兮雪霰來兮衆芳萎兮嗟伊人兮秉志不囘兮　徐氏〈園菊賦〉晨步小園一望疎林白雲縹緲黄葉紛紜風蕭蕭而異響寒凛凛而侵人驚天道已殘秋覺
霜氣之稜稜鴈嘹嚦而南還蛩啾唧而哀吟值時景之荒凉菊方華於後庭何其晩也是造物之無知乎善爾碧枝㸃翠嫩萼噴金無桃李之妖艶抱松柏之堅心雖素雅之非凡柰何生乎不辰寄寸根於塵世胡為乎不遇乎陽春及其華也不獲寵而鮮妍兮懷淒楚於秋霜隂雲慘淡以蔽天兮日色薄而無光日色既薄而苦短兮惜乎金英之徒芳遭風欺而雨妒兮獨㷀㷀而不變其常吁嗟佳哉細觀其高世出塵之姿幽黙徘徊之態
嬾隨俗以富貴愛清冷而盤桓似有為而不見用於時者也似抱道而隱逸者也順天而安分者也豈習俗之能知邪重曰聊植疎籬清且幽兮天運閉塞隱而潛兮隱而潛兮霜淒雨霏兮百草罷綠爾猶存兮困苦自持時窮見操兮行比幽人素位履貞兮
子／醫家／御定佩文齋廣群芳譜／花譜　卷二十二至卷五十三／卷五十　菊花三／集藻／七言古詩(P.1-1)..[文淵閣四庫全書本]
欽定四庫全書
御定佩文齋廣羣芳譜卷五十
花譜
菊花三
〔集藻〕
〔七言古詩〕
〔增〕梁簡文帝〈採菊篇〉日精麗草散秋株洛陽少婦絶妍姝相呼提筐採菊珠朝起露濕霑羅襦東方千騎從驪駒更不下山逢故夫
〔原〕唐杜甫〈歎庭前甘菊花〉庭前甘菊移時晩青蘂重陽不堪摘明日蕭
條盡醉醒殘花爛漫開何益籬邊野外多衆芳采擷細瑣升中堂念兹空長大枝葉結根失所纒風霜
〔增〕宋梅堯臣〈甘菊〉世言此解制頹齡便當園蔬春競種到秋猶得泛其英爛醉莫辭官有俸　〈和吳沖卿省中植菊〉園果已熟實未墜野卉已老葉未瘁菊叢是時方發榮潭上籬邊俱有為一從潭島輔長年一自籬根圖暫醉今將移近省中蘭壅培早與陶潜異黄土肥濃沃井泉朱欄屈曲侵堦地勁風不到何動揺清露能霑誰著意
看看重九各登髙金蘂滿頭無所忌及此頻邀同舎歡向來莫羨鍾繇賜我家蓬藋不足云强對嘉章顔起愧　歐陽修〈希真堂東手種菊花十月始開〉當春種花唯恐遲我獨種菊君勿誚春枝滿園爛張錦風雨須臾落顛倒看多易厭情不專𨷵紫誇紅隨俗好豁然髙秋天地肅百物衰零誰暇弔君看金蘂正芬敷曉日浮霜相照耀後時寧與竹相榮𡡾世不爭桃李笑煌煌正色秀可餐藹藹清香寒愈峭髙人避喧守幽獨淑女靜容修
窈窕方當搖落看轉佳慰我寂寥何以報時攜一樽相就飲如得貧交論久要我從多難壯心衰迹與世人爭靜躁種花勿種兒女花老大安能逐年少　曾鞏〈菊花〉菊花秋開只一種意逺不隨桃與梅遊人有幾愛孤淡零落野水空巖隈層層露萼間枝葉金靨萬箇圍蒼苔直從陶令酷愛尚始有我見心眼開為憐清香與正色欲搴更惜常徘徊當攜玉軫就花醉一飲不辭三百杯　陸游〈山園草間菊數枝開席地獨酌〉屋東菊畦蔓草
荒痩枝出草三尺長碎金狼籍不堪摘掃地為渠持一觴日斜大醉呌墮幘野花村酒何曾擇君不見詩人跌宕例如此蒼耳林中留太白　楊萬里〈買菊〉老夫山居花繞屋南齋杏花北齋菊青春二月杏花開抱瓶醉卧錦繡堆凉秋九月菊花發自折寒枝插華髪湘纍落英曾幾何陶令東鄰未是多吾家滿山種秋色黄金為地香為國就中更有一丈黄霜葩月蘂耿出墻飲徒無酒尋不得尋得一身花露香如今小寓咸陽寺有口何曾
問花事百錢擔上買一株聊伴詩人發幽意　病眼仇𡨚一束書客舎葭莩菊一株看來看去兩相厭花意蕭條恰似無清曉肩輿過花市陶家全圃移在此千株萬株都不看一枝兩枝誰復遺平地拔起金浮屠瑞光千尺照碧虚乃是結成菊花塔蜜蜂作僧僧作蝶菊花障子更玲瓏翡翠六扇排屏風金錢裝面密如積金鈿滿地無人識先生一見䨇眼開故山三徑何獨懐君不見内前四時有花賣和寧門裏花如海　林亦之〈奉題林
稚春菊花枕子歌〉故人所説菊花枕似把冰丸月下飲秋水一䨇明炯炯數在青嚢第一品狂風江上吹蒹葭往往得之嵇阮家閉門誦書二十載眼睛損盡生空花建陽小作箸頭書殘更燈火亂蟲魚石渠文字大如斗塲屋歲月又不偶𨚫來南山青草邊東西盡為菊花田手提長筐向山曲一下收拾三百斛昨者昬迷才起來解把簷頭小字讀乃知妙物通羣仙一切藥囊應棄捐　謝枋得〈菊〉淵明豈但隱逸人淵明素懐諸葛志清香
不獨占秋天菊潭一滴三千歲　鄭思肖〈菊花歌〉太極之髓日之精生出天地秋風身萬木搖落百草死正色與秋争光明背時獨立抱寂寞心香貞烈透寥廓至死不變英氣多舉頭南山髙嵯峨　金宇文虛中〈白菊〉西風蕭颯百草黄南齋白菊占秋芳主人好事不專饗擷送客館分幽香幽香清艶兩難得冰雪肌膚龍麝裛悄然坐我蘂珠宮玉斧瑤姬皆舊識仙家藝菊名日精我今號爾為月英月中風露秋夕好感此仙種來曾城慿
君傳與金天令月與霜姿駐清景重陽好伴白衣來五柳先生憶三徑　元范梈〈送菊〉卧病髙秋留海浦明日重陽更風雨杜門不出長蒼苔令我天涯心獨苦籬角黄花親手栽近節如何獨未開含芳閟采亮有以使君昨暮徵詩來凌晨試遣霜根送畚土雖微甚珍重極知無意競秋光任作横窓歲寒供憶我初客天子都西垣植此常千株結花年年應吹帽始信南邦事盡殊願得封培自今日何間朱厓萬家室秋香端不負乾坤但嗔
簫管亂儔匹歸去來兮雖得歸念歸政自莫輕違他日采英林下酌誰向清霜望翠微　明吳寛〈過相城為沈陶庵和天全翁賞菊之作〉菊花開日是重陽坡翁妙語不可當我云但得花之趣何必秋來菊有黄神仙中人壽且康老年見客纔下堂幅巾飄飄映華髪導我直過東籬傍庵居春風定先到已見菊苗三寸長浩歌淵明飲酒章悠然依舊虞山蒼素琴無絃舊有例當春賞菊嗟何妨封題一笑報蘇子為我轉致陶柴桑　陳鴻〈買
西園菊至招同社諸人花下小飲因和短歌〉幾處菊花殘西園餘數畝買來竹𥦗下折簡會賓友把酒坐花㫄一齊衫袖香春天百卉𡡾不及此幽芳堦下凉風薄暮起枝枝低拂深杯裏願君盡醉宿我家明日更看西園花
子／醫家／御定佩文齋廣群芳譜／花譜　卷二十二至卷五十三／卷五十三　萬年花等／長樂花(P.28-1)..[文淵閣四庫全書本]
長樂花
〔集藻〕
〔賦〕
〔増〕晉傅元〈紫華賦并序〉紫華一名長樂生扵蜀其東界特饒中國竒而種之余嘉其華純耐久可厯冬而服故與友生各為之賦有遐方之竒草禀二氣之純精仰紫微之景曜因令色以定名剛莖勁立纖條繁列從回風以揺動紛蘭暢而蕙潔蔚青葱以增茂並含華而未𤼵扵是散緑葉秀紫榮藴若芝草之始敷灼若百
枝之在庭獨參差以照燿何光麗之雜形渙渙昱昱而奪人目精下無物以借喻上取象扵朝霞妙萬物而比艶莫兹草之可嘉　唐蘇頲〈長樂花賦并序〉蜀太守庭際有紫華草秋早始繁英露洗冬早尚直本霜封蕪雜大同扵衆卉盛衰小異扵羣物予訝而未識吏或告余曰此長虞所賦蜀長樂花也故心賞焉因口授書吏遂墨而成作恨不見古人所為得髣髴其㫖爾夫長者以短長之形度其長則至美夫樂者以哀樂之類同其樂
則至喜長也樂也吾安得而閒之嘉纖植之並用偉令名兮在茲徒見其豐族苯䔿髙標璀璨莖丹外而縞中葉縹分以紅貫綴緑穎之重疊索紫蕤之爛熳廹而象之君子其常或㣲或章聳危冠兮䙬若綬默退静其何望逺以意之佳人欲翔炫炫煌煌重羅綺兮撲瑶翠蹇来思而未嘗匪以幽兮自直匪以直兮自蔵匪以晚兮自耀匪以耀兮自强文濁露之均灑庇清舒之泛光本無嫌扵散地甘有寓扵殊方然則太液初滿上林新霽
䒠茸灼爍萬品千計揺瑞色而涵芝雜竒葩而轉蕙孰與夫玉堂金閣之偏賞白日青春之特麗嵗不與兮時向闌風蕭蕭兮夜漫漫賔逺鴻扵沙塞呌離鶴扵江干君曽不見三月華矣盡林間之槁木千霜殞矣亦庭下之枯蘭懿此常度凌扵早寒假春期而不彩雖秋令而不殘衝雨霰之飛薄任雲山之險難芳弗珍扵靃靡節恒慕扵檀欒吾則知𣗳背之奚托傾心之可安如後凋之可貴㒺獨立其誰觀文學掾起而為亂曰白露瀼瀼
何草不黄紫華灼灼生君之堂彼不伐兮秋自翳時或珍兮君是恵彤庭赫兮朱草駢交屈軼兮友賔連伊榛莽而荒此君曷為而賦㫋
子／醫家／御定佩文齋廣群芳譜／果譜　卷五十四至卷六十七／卷五十四　梅等／桃／集藻／五言古詩(P.31-2)..[文淵閣四庫全書本]
〔五言古詩〕
〔増〕宋孔平仲〈食桃〉翦彼十圍木架此百尺梁
十圍不加大百尺不加長胡為被錦繡空爾飾文章根㫁膚已剥至朽不復昌食桃棄其核下與糞壤藏雨露之所濡𤼵生乃微芒回首枝幹大冉冉出我牆開花又結子意態何煌煌　梅堯臣〈將行與蔡仲謀飲分席上果得桃〉曽無千嵗人安見千嵗實聊效昔所投瓊瑶報非一
子／醫家／御定佩文齋廣群芳譜／果譜　卷五十四至卷六十七／卷五十九　安石榴等／安石榴／集藻／賦(P.4-1)..[文淵閣四庫全書本]
〔集藻〕
〔賦〕
〔増〕晋潘尼〈安石榴賦并序〉安石榴者天下之竒樹九州之名果是以屬文之士或叙而賦之盖感時而騁思覩物而興辭余遷舊宇爰造新居前臨曠澤却背清渠實有斯樹植於堂隅華實並麗滋味亦殊可以樂
志可以充虚朱芳赫奕紅萼參差含英吐秀乍含乍披遙而望之煥若隋珠耀重川詳而察之灼若列宿出雲間湘涯二后漢川遊女攜類命儔逍遙避暑托斯樹以棲遲遡祥風而容與爾乃擢纖手兮舒皓腕羅袖靡兮流芳散披緑葉兮修條綴朱華兮弱榦豈金翠之足珍實兹葩之可玩商秋授氣收華斂實千房同蔕十子如一繽紛磊落垂光耀質滋味浸液馨香流溢　張載〈安石榴賦〉有若榴之竒樹肇結根於西海仰青春以啓萌
晞朱夏以發采揮光垂緑擢榦曜鮮熻若羣翡俱棲爛若百枝並燃煥乎郁郁焜乎煌煌仰映青霄俯燭蘭堂似西極之若木譬東谷之扶桑于是天廻節移龍火西夕流風晨激行露朝白紫房既熟頳膚自坼剖之則珠散含之則氷釋　張協〈安石榴賦〉攷草木於方志覽華實於園疇窮陸産於包貢嗟英竒於若榴耀靈葩於三春綴霜滋於九秋爾乃飛龍啓節揚飈扇埃含和澤以滋生鬰敷萌以挺栽傾柯逺擢沉根下盤繁莖篠密豐
榦林攢揮長枝以揚緑披翠葉以吐丹流暉俯散廻葩仰照爛若百枝並燃爀如烽燧俱燎皦如朝日晃若籠燭晞絳綵於扶桑接朱光於若木爾乃赬萼挺蔕金牙承蕤䕃佳人之𤣥髻發窈窕之素姿游女一顧傾城無鹽化為南威于是天漢西流辰角南傾芳實磊落月滿虧盈爰採爰收乃剖乃拆内憐幽以含紫外滴瀝以霞赤柔膚氷潔凝光玉瑩璀如氷碎泫若珠迸含清冷之溫潤信和神以理性　應貞〈安石榴賦并序〉余往日職
在中書時直廬前有安石榴樹枝葉既盛華實甚茂為之作賦挹微露以鮮采承輕風而動葩南拂隂檐北扇陽阿其旁則有大厦崇房重廊髙廡皇籍帝典圖書之府時移節變大火西旋丹葩結秀朱實星懸膚坼理阻爛若珠駢　潘岳〈河陽庭前安石榴賦〉仰天路而髙睇顧鄰國以相望位莫微於宰邑館莫陋於河陽雖小縣陋館聊可以遊實有嘉木曰安石榴修條外暢榮榦内樛扶疎偃蹇冉弱紛柔于是暮春告謝孟夏戒初新莖
擢潤膏葉垂腴曽華曄以先越含榮𪄚其方敷丹暉綴於朱房緗菂㸃乎紅鬚煌煌煒煒熠爍委累似琉璃之棲鄧林若珊瑚之暎緑水光眀燐爛含丹耀紫味滋芳神色麗瓊蘂遥而望之煥若隨珠耀重淵詳而察之灼若列星出雲間十房同膜千子如一御渴療飢解酲止疾既乃攢乎狹庭載阨載褊土階無等肩牆惟淺壁衣蒼苔瓦被駁蘚處悴而榮在幽彌顯其華可翫其實可珍羞於王公薦於鬼神豈伊仄陋用渝厥真果猶如之
而况於人　宋梅堯臣〈矮石榴樹子賦并序〉襄城縣庭下生矮石榴往來者異之予為作賦寫其狀因以自勵云有矮石榴其髙倍尺中訟庭儷戒石訪諸走胥云非封植忽此生榮三傳歳歴密葉如盖繁條如織萎蕤下垂疲軟無力緗苞貯露纍纍仄仄下人俯視顛本可識雀愧卑棲而不肯集兮故啾唧以矯翼偃偃盤盤若屈若鬰紉紉結結非曲非直榦不足攀隂不足息夫何挺質之可惑耶意為異與為妖與人以為異我不知其異
曰殊衆人之類類人以為妖我不知其妖曰乖衆木之翹翹然而不生樊圃臺榭遊觀之所産兹堂下其有以警而有以覩因形取義庶将有補當革蔓衍之多枝無若軟柔之不舉勿俾苞苴之流行勿使吏氓之輕侮勿淟涊以自抑勿猶豫而失處勿闒茸以接卑勿上下之不撫夫如是則異也妖也固弗取維戒懼斯主
子／醫家／御定佩文齋廣群芳譜／果譜　卷五十四至卷六十七／卷六十一　荔支二／集藻／賦(P.19-2)..[文淵閣四庫全書本]
〔賦〕
〔原〕漢王逸〈荔支賦〉暧若朝雲之興森如横天之彗湛若大厦之容鬱如峻岳之勢修榦紛錯綠葉蓁蓁灼灼若朝霞之映日離離若繁星之著天皮似丹罽膚如明璫潤侔和璧奇踰石黄仰嘆麗表俯嘗嘉味口含甘液腹受芳氣兼五滋而無常主不知百和之所出卓絶類
而無儔超衆果而獨貴　唐張九齡〈荔支賦有序〉南海郡出荔支焉每至季夏其實乃熟狀甚瓌詭味特甘滋百果之中無一可比余徃在西掖嘗盛稱之諸公莫之知而固未之信唯舍人彭城劉侯弱年遷累經屈南海一聞斯談倍復嘉嘆以為甘㫖之極也又謂龍眼凡果而與荔支齊名魏文帝方引蒲萄及龍眼相比是時二方不通傳聞之大謬也每相顧閑議欲為賦述世務卒卒此志莫就及理郡暇日追叙徃心夫物以不知而輕
味以無比而疑逺不可驗終焉永屈况士有未效之用而身在無譽之間苟無深知與彼亦何異也因導揚其實遂作此賦云果之美者厥有荔支雖受氣於震方實禀精於火離乃作酸於此裔爰負陽以從宜䝉休和之所播渉寒暑而匪虧下合圍以擢本傍蔭畆而抱規紫文紺理黛葉緗枝蓊鬱而霮䨴環合而棼纚如蓋之張如帷之垂雲煙沃若孔翠於斯靈根所盤不高不卑陋下澤之沮洳惡層崖之嶮巇彼前志之或妄何側生之
見疵爾其勾芒在辰凱風入律肇氣含滋芬敷謐溢綠穗靡靡青英苾苾不豐其華但㫖其實如有意乎敦本故微文而妙質蔕葯房而攢萃皮龍鱗以駢比膚玉英而含津色江蓱以吐日朱苞剖明璫出炯然數寸猶不可匹未玉齒而殆銷雖瓊漿而可軼彼衆味之有五此甘滋之不一伊醇淑之無凖非精言之能悉聞者歡而竦企見者訝而驚仡心恚可以蠲忿口爽可以忘疾且欲神於醴露何比數於甘橘援蒲萄以見擬亦古人之
深失若乃華軒洞開嘉賓四會時當燠煜客或煩憒而斯果在焉莫不心侈而體泰信琱盤之仙液實玳筵之綺繢有終食於累百愈益氣而理内故無厭於所甘雖不貪而必愛沉李美而莫取浮瓜甘而自退豈一座之所榮冠四時而為最夫其貴可以薦宗廟珍可以羞王公亭十里而莫致門九重兮曷通山五嶠兮白雲江千里兮青楓何斯美之獨逺嗟爾命之不逢每被誚於凡口罕獲知於貴躬柿何稱乎梁侯棃何幸乎張公亦因
地之所遇孰能辨乎其中哉
〔增〕宋李綱〈荔支賦并序〉張曲江嘗賦荔支美則美矣然未盡善也余來閩中始得食其生者因感而賦之其辭曰伊天地之大美種火徳於炎方結荔支之嘉實禀純氣於至陽含滋潤於雨露違嚴凝於雪霜碧葉素榮縹蔕丹房膚如龍鱗顆如裹嚢絳綃為殻白玉為瓤液貯甘露核藏丁香醞難言之妙味吐自然之清香此荔支之大畧也全而觀之亘如丹鳯之方卵而未雛破而窺之瑩如老蚌之既剖而
見珠掇而出之粲如姣姬褪紅裳而露玉膚咀而嚼之㫖如瓊醴吸沆瀣而羞醍醐談辯莫及丹青難圖百果退避孰敢爭腴至如厥包橘柚先薦含桃嶺表龍眼西域蒲萄色沮情恧遜美推高矧夫剝棗浮瓜來禽青李張公大谷之棃梁侯烏椑之柿曾何足以比萬分之一二哉秋夏之交蒸暑歊然畏景馳至薰風入絃著花結實耀日含煙一望萬株列於名園璀璨熒煌若繁星之麗天一食千顆置之華筵勻圓磊落若火齊之堆盤溢
甘芳於齒頰實元氣於丹田宿酲可解沈痾可痊若夫色味與香變於三日曝之為乾漬之以蜜汎鯨海之巨航入金張之要室譬之神藥致佳人之尸千金市駿馬之骨氣格精神初不得其髣髴也昔者曲江嘗為之賦寓意卒章惜其不遇殊不知草木之性各安其土玩物喪志亦所不取開元之末妃子最憐萬里驛致來自蜀川死百馬於山谷望一騎而嫣然荔支則遇而天下病焉爰有狷介之士負罪逺謫適丁其時偶得而食不煩
傳送之勞以資口腹之適快平生之素願飽珍味而無斁正猶衞懿不可以好鶴而幽人得之適所以増其逸阮籍之徒得全於酒而羲和湎淫乃廢時而亂日且食荔支此非我力　〈荔支後賦并序〉宣和己亥歳余謫官沙陽次年夏始食荔支嘗為之賦後十二年歳在辛亥寓居長樂於今又四夏矣備嘗佳品究見荔支本末作後賦以訂之其辭曰客謂梁谿病叟曰玉局翁以荔支比江瑶柱與河豚豈其然乎病叟曰否擬人必於其倫
惟物亦爾彼河豚與瑶柱在海物而推美厥臭惟腥厥狀惟詭藉薑桂之餘滋薦樽罍之芳㫖快一嚼而稱珍非鼎俎之正味何足以得荔支之髣髴也惟此荔支産於炎方綠蔕團團丹實煌煌香吐芝蘭液凝瓊漿色味兼美自然芬芳宛如佳人麗服靚妝冰肌玉骨錦衣繡裳又如明珠包裹絳嚢煥彩外耀皓質内光其品則有陳紫方紅江綠宋香細若雞舌赩若硫黄虎皮斕斑龍牙銳長蚶殻匾仄玳瑁文章皺玉豐膚星毬照江干類
萬族不可殫詳夫豈瑶柱河豚之所能比方也客曰然則何物可以擬之病叟曰建溪臘茗仙草之英採掇以時製作惟精蒼璧忽破素塵乍驚甌汎霏霏之乳花湯候颼颼之松聲滌煩蠲渴愈病析酲此亦天下之至味也洛陽牡丹百卉之王鶴白鞓紅魏紫姚黄嫣然國色郁乎天香豔玉欄之流霞列錦幄之明釭價重千金冠乎椒房此亦天下之至色也相彼二物標格高奇名雖一㮣種有多岐挈長度美可並荔支永叔君謨序而譜
之如三國之鼎峙各擅據於一陲角力爭勝未可以決其雄雌也客曰臘茗牡丹則吾既得聞命矣敢問百果之中孰與為比魏帝方之蒲萄唐人推於緑李亦有謂乎病叟曰荔支之生厥土惟三西則巴蜀連亘嶠南肉薄漿多酸而不甘與閩粤之所産殆不可同日而談也漢貢南海唐驛西川皆荔支之下駟乃並騖於中原當時所見得其粗焉宜乎品藻之失而議論之偏試使閩粤者進則二果慙恧將遜美以推先而况其凡乎若夫
洞庭之柑瓤凝玉雪清香潠手累日不歇苕霅之芡實侔珠璣咀嚼不倦玉池生肥思其次焉亦皆荔支之亞匹也然柑可食而不可多芡療飢而不療渴惟食多之益辦與飢渇之兼解微荔支吾誰與歸方將休影息蹤遺物離人倒冠落佩買山灌園植千種之陸離擇萬顆之勻圓上滋絳宫下灌丹田怡性養壽超然自得以盡吾之天年子能棄世事而從我遊乎客黙然慙逡巡而辭退　范成大〈荔支賦并序〉紹興丙子夏有自行都餉
貢餘新荔子者坐客稱歎窮山所未嘗有呼酒更酌鼔琴以侑之且為之賦時為新安掾吾聞南國之南水激而山蟠鍾具美於一物繄化工之所難撋絳綃以袨服襲蒨桃而中單湛冰明之漼漼粲玉粒之團團蓊生香之令芳泫仙液於微瀾走候置其萬里上玉宸與金鑾顧人間之流落纔千倉之一簞餉江南之病客索孤笑於顰端斥蜂蜜之黄膩謝佛桑之紅乾覺龍目之么麽咍蒲萄之甘酸藉以秋雲之巾薦以水晶之盤羞以燒
春之浮醅相以流水之清彈迨風月之溫麗耿星河其未翻予一嚼而三嚥艶玉池之清寒恍醉夣之翾飛掖九天之風翰望涪江與閩嶺麾八極於雷鼾方㝠濛其路暗儵浩蕩其天寛岌芳宫與繡户窈玉聲之闌珊欵荔支之仙人若平生之所歡謂客子其少留紛擘綠而破丹招玉環於東虚御清空之䨇鸞訪長生之舊曲有千載之遺歎悵三山之囘風驚南斗之闌干亂梧竹之滿庭渺雲海之漫漫　明胡宗華〈荔子賦〉登尉陀之荒
臺過無諸之故墟覽山川之奇勝覩草木之瓌殊緋桃朱柿之焜煌江橙盧橘之榮敷或叢生於炎麓或秀𤼵於海區名與味兮駢美香與色兮洵都信南方之異果或可貢於帝居惟荔子之佳品實中國之所無宜馳名於君謨之譜而見序於居易之圖也觀其氣受東震精禀南離陽明内蘊華采外施蟠蒼根於深固抱海氣之淋漓枝凝緗兮交暢葉染黛兮葳蕤逺而望兮如擎天之高蓋邇而矚兮若疊翠之重帷火流大地兮而清寒
襲予霜凝絶壑兮而堅剛匪虧材孔大而合抱䕃低垂而從規揚芳聲於海嶼延清景於亭池寶之者無斧斤之及憩之者如雲庇之垂以側生而見毁何或者之罔知當其暴雨既霽凱風微凉花霏霏兮綴密穗實靡靡兮垂青房如韜光以自斂迨有積而後彰林鍾戒辰心星正陽膚凝脂兮皺殻肌斂玉兮含漿如英華之既𤼵雖欲揜而難藏爛如彤雲之合歘如彩鳯之翔燁然疑火珠萬斛照金烏而晝見熻然訝神丹九轉射𤣥圃而
流光堆於雕鳯之盤薦於晝錦之堂擘輕綃之綘膜吐明月之圓璫脣未沾而先嗑口既潄而尤香具甘滋之正味食雖餮而靡傷可以充席珍而娛賓客之奉可以薦籩實而格神祖之洋洋彼擬倫於甘橘徒以甜酸而見齒或比議於蒲萄信其謬說之荒唐也惜乎生於炎海之濱植於遐異之方去京華兮萬里瞻天門兮堂堂柳夾道兮江路遥桂倚巖兮天風長固末繇厠宸楓之列尚何能邊班筍之傍繄登薦之有時宜株守以自藏
與媚妃嬪之笑兮寧培根枝於深固也與踣飛塵之騎兮寧分清蔭於草堂也務植徳以滋身願托根於南荒沐雨露之嘉澤爛雲霞以成章隨榮瘁之所遇囿生成於𤣥黄幸弗淆於凡草同腐滅於飛霜庶留名於譜牒垂百世而流芳　蔣徳璟〈荔支賦〉若夫金椶栗玉虎斑龍牙麝囊椰鍾黑葉綠紗蚶殻朱柹星毬雞肝霞墩松蕾金線冰團牛心鵲卵淨瓶蜜丸夫固亞僕乎瀘粤然猶閩囿之下丹也徃者忠惠之書譴於方氏橋二百而
為讖竟淪淹於鐸里維鐸及奕誕降嘉蕤延壽是孳祥井是氿移紫度緋法藍心恥流觀夫伏熸秋囘百荔垂瀸黛葆扈雲彤實射暹夜星晝燭圎蓋方陣譬若火烽其木不燼又若琅玕萬斛鳯丸離離芸風氣聞千歩又若洛媛含辭未吐寒泉三尺渫浴天芳又若合徳初出蘭湯廣上圎下皓肪中没又若宜主𣐱溫無骨霧綃半劈醴津斯皬襲漿斯落又若吉雲露珠一勺昶膜醲英又若水晶槱核焦封又若丁香應啜灰滅又若甜雪留
芬射越弛服墜裾又若茵墀流汁入渠故其冬青春榮之性絳襦玉膚之狀駁犖辬艶之妝蠲渇補髓之湩亮羣族之所伏嗟難得而覼况是以釵頭盛鬋䨇髻奉襡王娘鄣袂將軍𢹬鐲服其實者挹膏潄瓤為荔羡偓昔扶荔之宫積草之池金明揺風十不一易若乃洛陽置於嶺南長安盡於巴蜀法部初哇明駝暗䎘撫酸苞而虚憐悵珠靨之已秃悝嬌環之解笑固以瑊玏為結緑忠惠之書𢶉二産汰閩江之𤿕馤未若兹種羃歴乎三
十二之外重曰震氣五滋狎獵的纚生代巧兮荅遝蚌胎誰其冠者繄延壽兮元鼎風堠宣和航瓦珍非質兮皇罕連賨願登上林比禹橘兮　林古度〈荔支賦〉吾閩佳果有荔支焉歴代稱美百莫能先産既炎土生復炎天為樹嘉蔭為花細妍及其成實外赤中鮮纍纍若若紅香滿前其品固貴其質可憐衆彼名號後人强鐫雜沓瑣屑荔不必然荔之為物别有自全勿翦勿伐匪原匪田厥根厥本亦風亦煙不知唐室取媚㛹娟致勞驛
騎反以為愆非荔之過由人所牽君子終諒不倚不偏既充甘食亦奉華筵一切種類畢莫能賢雖足珍兮未敢自專世所尚兮桃棗成仙爾表爾裏色味相兼粤酸蜀澀鼎足殊懸三都見侈萬古難捐漢王唐張兩賦爭傳予曷能贊億萬斯年　黎遂球〈荔支賦〉粤客居吳食其楊梅趨裝度嶺不忘荔支吳儂請留荔脯當貽客謂吳儂譬如蛻尸顔色既變滋味亦非於時設酒銅坑喧相接客為言其故送子得𤼵客曰吾家海上蓼水板橋
為園數畝鑿池通潮上植嘉樹外被良苗晴氣如薰宿雨既朝荔支垂垂自圍樹腰於是紅染鸞頸大倍龍目重五小至蒸然盡熟外若火珠内足香玉核不煩鑽無骨皆肉當吾睡起曳屐旋旋手摘目選坐樹似眠幼弟就告似此必甜持以奉母自試果然飽能避穀飫復垂涎晶丸彈脱霞袋蟬連因占朱紱解以形鹽𨚫老還童顔芳色妍相如已渇留侯得仙飼鳥皆肥如花特鮮則有為圃之叟種樹之子異種新得乞鄰掠美提筐出袖
匾翠負紫好云更繼急或就採佳必待期異不入市名類匪一有因而起而吾園之所植其名黑葉低枝濃暗土膏屯結實不裹刺色若血珀瓊液内凝綘衣欲裂樽肩壺腹龍鱗龜坼剝而呑之融冰沃雪爾乃吾夢還家北堂之南新得一姬其名玉環體若荔膚紅裁荔衫息氣荔香囓脣荔甘又善選擇手持荔籃長歌娛母祝荔宜男則有麻姑仙女臨渡海水投吾古方餐花不死衆卉可收獨難荔蘂蝶翅如飴蜂醸將醢繞樹䕶持設餳
祭醴如妾待年他花則妓又有羅浮仙伯愛吾詩脾來惠丹粒和水噴滋遂令吾樹四時皆宜雪瓣紛郁朱實參差曰予之歸行不虞遲客語未竟吳儂爭言願贈予夢隨歸子園珊瑚小舌寄頰應存四坐聞之涎湧泉源亟賣楊梅贐客以錢
子／醫家／御定佩文齋廣群芳譜／果譜　卷五十四至卷六十七／卷六十二　荔支三／集藻／五言古詩(P.1-1)..[文淵閣四庫全書本]
欽定四庫全書
御定佩文齋廣羣芳譜卷六十二
果譜
荔支三
〔集藻〕
〔五言古詩〕
〔增〕梁劉霽〈荔支〉叔師貴其珍武仲稱斯美良由自逺致含滋不留齒　宋梅堯臣〈和答韓奉禮餉荔支〉韓盛人所希四海餽名物韓復未疎予分珍曾不一莆陽荔子乾皺殻紅釘宻存甘尚可嘉夲味固已
失遥思海𣗳繁帶露摘初日安得穆王駿能置萬里疾
〔原〕劉攽〈荔支〉南州積炎徳嘉樹凌冬綠薰風海上来丹荔迎夏熟煌煌錦繡林亭亭翡翠屋鵠頭爛晨霞天酒瑩寒玉流聲感華夏採掇如不足開元百馬死漢堠五里促君王玉食間此薦知不辱迨今糟粕餘猶足驚凡目憶初成上林四方會竒木使臣得安榴天馬来苜蓿擢身自幽遐託地幸滲漉我欲咎真宰喟兹限荒服將非名實雄百果為羞縮區區化工意聊爾存衆族
〔增〕文同謝〈任瀘州師中寄荔支〉有客来山中云附瀘南信開門得君書歡喜失鄙吝筠籨包荔子四角俱封印童稚瞥聞之羣来立如陣競言此佳果生眼不識認相煎求拆觀顆顆紅且潤衆手攫之去爭奪逓追趂貪多乃為得廉恥曾不論喧閙俄頃間咀嚼一時盡空餘皮與核狼籍入煨燼　鄧肅〈看荔支〉荔子有佳品乃在府城東我来方秀𤼵紅雲幾萬重遥知香味色已具碎花中凭欄一念足不食意自充人世如夢耳當體色即空
謂是為真實便可侑千鍾謂是為非實真飽亦何從虛實兩無有樓髙雨濛濛　元林士敏〈詠宋家香荔支〉江南有嘉植託根在庭除扶持王母力珍重端眀書君家忠孝門餘澤尚沾濡子孫貴封植慎勿忘厥初　明沐璘〈咏晉安荔支〉建水夫何如厥土早而熱蠻花開佛桑𠉀禽罷鶗鴂莽雲覆溟濛梅雨滋霠翳接地茂緗枝遮空舒黛葉翠葆霞焜煌錦幄風掀掲香麝忌經過飛鶹防盗竊勁雛赤膚脫肥奢瓊瓤凸明璫怪可餐冰丸訝
許嚙真珠堆緑雲玳瑁垂綵纈鳳爪天下竒龍牙衆中傑飽食慚素餐長吟望林樾　林垐饋〈髙宗吕鳳池超荔支〉夲非凡品類超出鳳池羣自恨所居僻逺在瘴海濆至性耐煩熱丘園絶垢氛中含氷雪姿外纈紅錦文雨沾日已滋林髙爛紫雲龍牙尚莫敵蚶殻徒紛紜禽鳥不敢啄晨夕𠉀之勤起盻草亭前日日来南薰故人邈難見愁思劇如焚縱有一尊酒獨酌未成醺新摘不滿筐持贈将微芹封之吟不就無奈正思君　謝肇淛
〈五月十日初嘗火山荔支〉五月猶未半輕紅已出市磊磊朱葳㽔乍疑晨星墜雖無膏腴肪已勝醇酪味碧玉初破瓜珠胎尚含淚襦薄不禁風肌細還愁穉跫然足谷音始知希者貴　鄧道協〈霧居園噉中冠荔支〉火山出未乆中冠繼其後裛露蒂猶青緑衫裼紅袖齒頬有餘酸膏腴尚未厚措大性所宜拏攫不停手琴瑟雖未調亦已勝瓦缶酸盡回㣲甘佳境漸入口岸幘𤼵浩歌孤月上髙栁　〈積芳亭噉蜜紅荔支分得藥名〉袒卧桂
枝林紅雲實已羙酸漿猶殢人餘甘遂溢齒寒氷片片飛丹液巨勝爾殘香附筠籠擲地黄間紫劇談幸從容天半夏雲起預知佳味深早當歸故里　髙景倩〈齋頭啖鑛玉荔支賦得漢人名詩〉夏季布華筵鑛玉陳蕃枝輕黄香四座殷朱浮青絲出井丹液凉雪竇融凝脂楊盧植上苑桃李廣西陂未若三伏生微寒朗侵肌吾曹操彩筆揮霍光陸離餘甘寧可忘向子長相思　〈買莆田陳家紫一日夜直抵會城招諸子同賦〉閩海荔若雲
遝荅布山谷列品七十餘陳紫擅其獨末銳廣兩肩核焦埋深緑此種出莆陽祕書閉門鬻寥寥五百載接枝彌蕃育在山豐年玉岀鄉荒年榖六月火雲蒸紅塵勞急足朝採楓亭林暮走馬江瀆旦起日初髙葳蕤爛盈目翠籠未開椷流香已滿屋飛燕雪中膚太真風前浴色味不可名但知果吾腹敗襦委芳草遊蜂尋殘馥中冠慚後塵桂林甘雌伏勝畫浄江瓶三分堪角逐異品固不常勝會亦難續何時從九仙飽噉壺山麓　〈陳价
夫髙景倩齋頭啖鑛玉荔支各賦漢人姓名〉垂楊修竹下歌鍾會羣英門杜衆賔進譸張飛兕觥扶疎廣庭𣗳顆顆垂黄瓊朱李固難並况乃髙堂生在谷永殷繁出郭太縱横楚江乙萍實何足揚雄名　徐𤊹〈五月十日初食火山荔支〉仲夏氣欎蒸輕紅綴荔子厥種名火山早熟差足喜色香雖未全驟食亦清美不患甘傷脾且愛冷沁齒已勝餐来禽猶堪敵青李聊爾為先驅次第飽陳紫欲結林下盟請從今日始　〈十七日集鄧道協
新居食中冠荔支〉新居初落成荔子熟已半梢頭覓早紅正品得中冠摘来恱我口彷彿眀星爛始食味尚酸浃背有微汗小者猶若珠大者已如彈嘗新頗不厭錦殻堆几案輕風送晩涼清香廽鼻觀置堠無飛塵不作蘓子歎　髙景倩〈齋中食鑛玉荔子賦得漢人名詩〉江陳萬年種夏景丹顆垂檀欒布鑛玉香甘始當時千枚乗露摘盆子盛纍纍諦審食其實核焦延夀宜楊盧植太酢青李尋傷頤綺疏受殘照林髙相蔽虧盤桓譚轉
劇三伏湛凉颸　曹學佺〈石君亭噉荔嘲俞羡長〉纍纍荔子實采采動盈抱漫論市上錢詎秘林間寳充兹石君羞展彼山泉澡量腹受幾何百千恣傾倒齒牙沁甘露毛羽生難老嘗聞丹經言効驗良可攷使人羙顔色長似少年好為問羡門長何如瓜大棗
子／醫家／御定佩文齋廣群芳譜／果譜　卷五十四至卷六十七／卷六十二　荔支三／集藻／五言排律(P.29-2)..[文淵閣四庫全書本]
〔五言排律〕
〔原〕唐白居易〈題郡中荔支十八韻兼寄楊萬州八使君〉竒果標南土芳林對北堂素華春漠漠丹實夏煌煌葉捧低垂户枝擎重壓墻始因風㺯色漸與日争光夕訝條懸火朝驚𣗳㸃妝深於紅躑躅大較白㯽榔星綴連心朶珠排耀眼房紫羅裁襯殻白玉裹填瓤早嵗曾聞說今朝始摘𡮢嚼疑天上味齅異世間香潤勝蓮生水鮮逾橘得霜燕支掌中顆甘露舌頭漿物少尤珍重天髙苦𣺌𣴭已教生暑月又使阻遐方粹液靈
難駐妍姿嫩易傷近南光景熱向北道途長不得充王賦無由寄帝鄉唯君堪擲贈面白似潘郎　宋陶弼〈荔支〉五月南游渇欣逢荔子丹殻勻仙鶴頂肉露水晶丸色應離為火甘殊木作酸枝繁恐相染𣗳重欲成團赤蚌遺珠顆紅犀露角端爽能消内熱潤可濯中乾桂嶺無霜處梅天暴雨殘闕十字一簇氷蠶繭千苞火鳯冠隔瓤銀葉嫩透膜玉漿寒
〔增〕明謝肇淛〈噉瀛州荔支〉見說瀛洲好濃隂十里堤香凝絲籠滿葉簇錦丸齊夾岸
雲猶濕浮江日未西肌豐埋𥡤核襦薄裂輕綈不分啇山橘還勝大谷棃紅釘金屈戍白乳玉玻瓈綘雪丹堪餌芳塵路不迷會湏乗興往斗酒聼黄鸝　祝𣗳勲〈荔支〉閩中新荔熟越客可休糧百谷成珠浦千林綴錦囊裊風湏細摘帶露合多𡮢消渇逢甘醴充飢得異漿青英團翡翠丹實炫鵞黄霞臉仍蒸日冰膚倍膩霜建宫遥自漢置驛廣于唐火齊緗枝綴珊瑚黛葉藏品多逾别域名重表炎方飽噉為名士嚬呼十八娘
子／醫家／御定佩文齋廣群芳譜／果譜　卷五十四至卷六十七／卷六十三　荔支四等／荔支四／集藻／七言絶句(P.1-1)..[文淵閣四庫全書本]
欽定四庫全書
御定佩文齋廣羣芳譜卷六十三
果譜
荔支四
〔集藻〕
〔七言絶句〕
〔原〕唐杜甫〈觧悶〉憶過瀘戎摘荔支青楓隠映石逶迤京中舊見無顔色紅顆酸甜只自知　翠瓜碧李沉玉甃赤棃蒲萄寒露成可憐先不異枝蔓此物娟娟長逺生　側生野岸及江蒲不熟丹宫滿玉壺
雲壑布衣駘背死勞生害馬翠眉湏
〔増〕戴叔倫〈荔支〉紅顆珍珠誠可愛白鬚太守亦何癡十年結子知誰在自向中庭種荔支　白居易〈荔支樓對酒〉荔支新熟雞冠色燒酒初開琥珀香欲摘一枝傾一盞西樓無客共誰甞
〔原〕杜牧〈華清宫〉長安回首繡成堆山頂千門次第開一騎紅塵妃子笑無人知是荔支来
〔増〕薛能〈荔支〉顆如松子色如櫻未識蹉跎欲半生嵗杪監州曽見樹時新入座久聞名
〔原〕韓偓〈荔支三首〉遐方不許貢
珍竒宻詔惟教進荔支漢武碧桃争比得枉令方朔號偷兒　封開玉籠雞冠澀葉襯金盤鶴頂鮮想得佳人㣲啓齒翠釵先取一雙懸　巧裁霞片裹神漿崖蜜天然有異香應是仙人金掌露結成氷入蒨羅囊
〔増〕薛濤〈憶荔支〉傳聞象郡隔南荒絳實豐肌不可㤀近有青衣連椘水素漿還得類瓊漿
〔原〕宋王濟〈宫詞〉昨日閩中進荔支君王親受幸龍池先将並蒂盛金盒蜜賜修儀盡不知
〔増〕蔡襄〈七月二十四日食荔支〉絳衣仙子
過中元别葉空枝去不還應是天人知憶念再生朱實慰衰顔　〈和龎公謝子魚荔支〉霜鱗分不登枯肆丹實全應勝木奴欲效野芹羞薦去敢期佳什墜驪珠　〈浄衆院𡮢荔支〉霞𣗳珠林暑後新直疑天意别留春京華百卉争鮮貴誰識芳根著海濵　曽鞏〈荔支四首〉剖見隋珠醉眼開丹砂縁手落塵埃誰能有力如黄犢摘盡繁星始下来　玉潤氷清不受塵仙衣裁翦絳紗新千門萬户誰曽得只有昭陽第一人　絳縠囊收白露團
未曽封植向長安昭陽殿裏才聞得已道佳人不奈寒　金釵雙捧玉纎纎星宿光芒動寳奩觧笑詩人誇博物祗知紅顆味酸甜　韓維〈謝送妃子園荔支〉年年驛使走紅塵貢入驪宫色尚新妃子園名猶未改一籠丹實寄閒人
〔原〕蘓軾〈食荔支〉羅浮山下四時春盧橘楊梅次第新日啖荔支三百顆不辭長作嶺南人
〔増〕蘇轍〈毛君惠荔支〉荔子生紅無奈逺陳家曬白到猶難雖無驛騎紅塵起尚得佳人一笑歡　〈乾荔支〉含露迎風
惜不𡮢故将赤日損容光紅消白瘦香猶在想見當年十八娘　黄庭堅〈謝陳正字送荔支三首〉十年棃棗雪中看想見江城荔子丹贈我甘酸三百顆稍知身作近南官　齋餘睡思生湯餅紅顆分甘惬下茶如夢泊船甘柘雨芭蕉林裏有人家　橄欖灣南逺歸客煩将嘉果送蓬門紅衣襞積蠻煙潤白曬丁香之子孫　〈次韻任道食荔支有感三首〉一錢不值程衛尉萬事稱好司馬公白髮永無懐橘日六年惆悵荔支紅　今年荔子
𤍨南風莫愁留滯太史公五月臨江鴨頭綠六月連山柘枝紅　舞女荔支𤍨雖晚臨江照影自惱公天與蹙羅装寳髻更挼猩血染殷紅　郭祥正〈君儀恵莆田陳紫荔乾即蔡君謨謂之老楊妃者〉莆田乾荔老楊妃誰在開元得見之却憶沉香亭北畔輕紅曽照赭黄衣　〈荔子二首〉暑館風沉睡眼醒荔支新𤍨暗香生玉纎為剥紅綃顆甘露初凝濕水晶　枝條相軋碧雲濃襯出驪珠落照中未説甘香消酷熱且看纎手擘輕紅　范
成大〈涪陵妃子園〉露葉風枝驛騎傳華清天上一嫣然當時若識陳家紫何處蠻村更有園　〈新荔支四絶〉荔浦園林瘴霧中戎州沽酒擘輕紅五年食指無占𠁅何意相逢萬壑東　海北天西兩𩯭蓬閩山猶欠一枝笻鄞船荔子如新摘行脚何湏更雪峰　甘露凝成一顆氷露穠氷厚更芳馨夜凉將到星河下擬共嫦娥鬭月明　趠舶飛来不作難紅塵一騎笑長安孫郎皺玉無消息先破潘郎玳瑁盤　陸游〈荔子絶句〉驛騎星馳亦
快哉筠籠露濕手親開不應相與無平素曽忝戎州刺史来　放翁逰蜀十年回病眼𣴭茫每嬾開怪底酒邉光景别方紅江綠一時来　莆陽〈餉荔子〉江驛山程日夜馳筠籠初拆露猶滋星毬皺玉雖竒品終憶戎州綠荔支　王十朋〈食荔支〉荔支初熟飣金盤手擘輕紅子細看風味由来太竒絶不教容易到長安　妃子園中荔子竒莫因名號起猜疑清時入座非尤物一洗煙塵頼好詩　詩史堂前種㡬時輕紅曽入少陵詩殊方競
續櫻桃獻萬𣗳争先爾獨遲　〈陳紫〉端眀品第首推陳花裏姚黄是等倫郡圃一株稱小紫故家風味自宜珍　〔皺玉〕莆中皺玉價傾城品第吾何敢妄評只恐此非真皺玉果然是玉亦虚名　〈大將軍〉荔支名字太紛紛所見多應不逮聞别有深紅覇羣品郡人呼作大将軍　〈玉堂紅〉天教尤物産閩中名字深竒自不同顧我素稱田舍子如何敢㗖玉堂紅　〈奪先紅〉閩中荔子說莆中闕下竒包又不同正向鈐齋想風味奪先人送奪先
紅　〈七夕紅〉宅堂荔子無名字自我呼為七夕紅記得去冬初到日家人指𣗳語衰翁　〈白蜜〉紛紛蜂采百花歸蜜在枝頭竟不知造物要令甜在後時人莫訝熟何遲　〈戎州荔支〉錦荔戎州第一竒大如雞子壓枝垂金刀翦下三千顆對客從容把酒巵　錦殻中間玉一團樹髙數丈實難攀瀘戎顆顆甜如蜜䕫梓纍纍味薄酸　劉克荘〈荔支〉𨚫貢無因送上天漫山如錦但堪憐羅浮所産真奴隸只為曽逢玉局仙　十顆千錢品㝡真
北人駘背未濡唇若生京洛豪華土買斷丹林肯算緡　輦轂𡮢新索價髙土人棄擲等弁髦不嗔園客工偷竊絶喜天工饗老饕
〔原〕李劉〈題荔支〉絳衣揺曵綻氷肌依約華清出浴時何物鴉兒驅不去前身恐是食酥兒
〔増〕方岳〈食荔支〉風枝露葉走筠籠玉潤氷寒擘縐紅自徃胸中評史記久聞格調略相同　僧恵洪〈初至崖州喫荔支〉口腹平生厭事治上林珍果亦甞之天公見我流涎甚遣向崖州喫荔支　元楊維楨〈宫詞〉薰風
殿閣日初長南貢新来荔子香西邸阿環方病齒金籠分賜雪衣娘　張思亷〈題畫荔支障〉知味何人似蔡襄方紅陳紫與誰甞七閩塵障南来使腸斷薰風十八娘　桞應芳〈荔子曲〉白玉明肌裹絳囊中含仙露壓璚漿城南多少青絲籠競取王家十八娘　眀方孝孺〈謝蜀王賜荔支〉涪州丹荔擅時稱翠篚来庭色尚新獻罷未曽登玉案先敎頒賜與羣臣　翠籠擎出殿門東受賜羣臣喜色同𨚫笑開元恩未廣祇將異味恱深宫　屠
本畯〈荔支紀興〉五月閩天丹荔垂雨餘林日照離離火山松蕾元先熟萬顆新甞玉滿匙　雲張翠幄子欞星側出枝間曉露零城裏萬家相問遺筠籠争買浄江瓶　瓊瓤甘露法門開湛目青蓮大士来帝網琉璃相映澈天台中觀放叅囬　弱歳曽甞荔子丹一池香水濯氷丸如今正是朱明日栗玉先堆瑪瑙盤　星毬鵲卵大扵拳鑛玉金鐘品是仙别有桂林將勝畫小姬一見一嫣然　蜜丸牛膽兩豐腴碧玉為神顆顆殊兒女不
知瓤可啖錯疑耳後大秦珠　自汲清泉洗荔支吳娃如意劈臙脂水晶簾下黄香熟錯落瑶光並玉肌　結綠如榛小更幽齒牙蕭爽恣冥搜怪来肌骨清凉甚六月如從華頂逰　幻出龍牙變態竒晚凉雙髻侍兒持自是拜来新月早非關剖出夜光遲　天柱髙凌月窟孤洞中紅艷裊珊瑚飽餐内熱渾忘却已貯氷心在玉壺　尚榦鄉中錦作堆鳯池超出越王䑓相如渇病今應觧不用金莖露一杯　絳囊公子綠羅嬌白水真人
絳節朝欲向九仙通尺一倘能雲際坐相邀　黑葉人傳自五羊最憐江綠出莆陽唐家妃子如相見不命涪州驛騎將　可惜生来託瘴鄉瓊姿那得近君王大官食品多如許只有乾枝逹尚方　小君初學煎支法乳酪宜浮玉椀看旋瀋荔花蜂釀蜜清香不減蔗漿寒　自起開籠揀荔魁半将白曬半烘焙故鄉朋舊應嘲我不遣紅塵一騎囬　謝杰〈状元紅〉紫金香貯玉玲瓏㸃綴薰風上綠叢一種丹蕤三百品路人先看状元紅
〔勝畫〕仙姬月下分靈丹乳竇香凝白雪寒倦入絳帷知睡去嬌姿絶勝畫中看　〈中觀〉一串摩尼湛錦波玉衣童子曵緋羅炎光髙䕶空中觀添作祗園勝果多　〈金鐘〉白水真人鍊絳砂金鐘鑄就落誰家定應飛入棃園去催出枝頭萬㸃霞　〈滿林香〉素娥嬌弄淡紅妝半幅霞綃照海棠夜合口脂勻玉露曉風吹度滿林香　〈山支〉秋園凉雨洗林空更向青山枝上紅小結丁香隨錦隊櫻桃擎出大明宫　〈蜜丸〉赤虯山人蜂作房柘衣輕
惹蜜丸香波羅小瓮黄金色長貯仙厨白玉漿　〈鵲卵〉紫姑秋夜臨髙䑓瀉下金莖露一杯牛渚橋邉遺鵲卵靈官拾作寳珠廽　蔣奕芳〈荔支〉枝頭裊裊露初乾絳雪擕来好並看為爱風姿誰得似楊妃沉醉倚闌干　紅塵一騎入華清大内遥聞笑語聲倘賜侍臣消渇病不湏承露問金莖　鄧原岳〈荔支曲〉鳯凰山下荔支園擇日開林市子喧一百銅錢分一擔平明奔進合沙門　纔交小暑日頻催一夜驚看錦繡堆早起香風徧城
郭人人都道荔支来　紅如鶴頂大如杯奪取頭籌滿擔回更怕午前日色惡齊将青葉盖頭来　荔支髙樹倒垂簷十丈長竿兩刃尖摘下但憑多少喫飽来還有水晶鹽　梢頭狐䑕㨗如風夜鷰經過樹樹空髙結茅寮敲竹夹曉来添得照山紅　麻繩髙弔小筠籠上下盤旋西復東且喜今年風雨少荔支個個不生蟲　千株傍水各成行不是豪家郭外荘㝡好五更乗露摘噉時猶帶露華香　金杯㶑灧碧波妍一道霞光照眼鮮
何似媫妤初賜浴玉肌三尺浸寒泉　萬樹揺風㸃翠苔不妨對客日千枚城中諸品垂垂盡猶有吳航勝畫来　中秋摘盡荔支殘蜜漬鹽醃更曬乾不分側生能損價可知輸却玉漿寒　陳价夫〈詠荔支色〉千紅萬紫轉葳㽔絳李朱櫻敢並竒繡嶺宫中含笑日承恩不獨為氷肌　〈荔支味〉剖却紅香列蚌珠薦来玉液與醍醐觧酲不用花間露擬物何湏塞上酥　陳薦夫〈駝蹄〉朱實西来驛路長明駝驕蹴滿蹄霜當時也合馳千里不
獨涪州馬足忙　〈山中冠〉衫争暈綠帔争紅散盡春風滿六宫自笑朱顔生較晚只應隨分冠山中　〈金線〉細骨香肌寵幸深華清泉裏玉沉沉絳綃朱袖雖零落一縷難銷舊釧金　〈西紫〉千株萬樹錦成堆獨自西家衣紫囬寄語東君休用妬紅塵元自蜀中来　〈綠核〉揺曵㣲風火滿林驪山一顧主恩深胸中已化萇宏血莫訝香肌少赤心　〈皺玉〉羽騎參差出驛門空持朱實弔香魂阿環墜地今千載猶有斑斑玉上痕　〈一品紅〉千載
瀘戎驛騎飛出山猶著薜蘿衣傳呼野服休朝見勅賜宫中第一緋　〈玳瑁紅〉顆顆明珠貢嶺南還將玳瑁匣輕函助嬌試挿桃花鬢不數平原上客簪　〈洞中紅〉洞中丹實㡬千年愁向長安一騎傳好似紅妝離洞去桃花溪口戀塵緣　〈勝江萍〉佳名久已動明皇不羡江萍逐椘王料得一般甘似蜜令渠北面是濃香　鄭鐸〈新綠荔支〉落花纔見飄空處結子初看出葉時山鳥啄殘俄委地恍如金谷墜樓姿　〈乍丹荔支〉萬㸃青螺未染
塵忽看半帶口脂勻羅衣開𠁅肌如雪但少芬香逺襲人　〈正熟荔支〉朱夏南枝總若霞可憐一顆一丹砂名園百果都難並火棗交棃未足誇　〈摘露荔支〉園林曉望火燒空摘下清香滿市風簾隔羙人梳洗罷纎纎玉指擘輕紅　丘惟直〈詠雙髻〉枝頭連理散甘香紅錦囊包白玉漿貯向氷盤誰得似昭陽姊妹鬬新妝　〈星毬〉離離丹實綴如毬燦爛紅光滿樹頭莫是宣和燈火夕鰲山懸挂不曽收　〈百歩香〉六月閩鄉荔子懸綠雲堆
裏錦雲連幽香一種天然味不數潘妃歩歩蓮　〈七夕紅〉遥望雙星爛碧空一年一度鵲橋中誰知淚落凝成血散作枝頭㸃㸃紅　〈延夀紅〉華清一騎走紅塵中使傳呼笑語頻此物若云延得夀馬嵬山下葬何人　〈桂林〉綠雲堆裏綴紅綃白玉囊中核子焦只此林間堪賦𨼆淮南不待小山招　〈勝畫〉錦雲香露萬枝紅恨不生逢繡嶺宫莫訝崇龜圖未肖千金誰為賂良工　〈火山〉品質殊生節序同偏誇早熟萬叢中只因一動妖妃𥬇
又惹驪山烈炬紅　〈狀元紅〉瓊液丹膚白玉肌御筵香透絳羅衣宫袍首賜何曽綠為染霞光近紫薇　〈十八娘〉棣蕚樓頭風露凉閩娘清曉競紅妝朱唇玉齒桃花臉徧著天孫雲錦裳　〈氷團〉太液池頭暑漸凉紅塵一騎日南方寒漿不待嚴冬結滿坐齊看六月霜　〈綠核〉素質生来與衆殊氷肌玉液潤如酥相逢莫訝心無赤祇恐前身是綠珠　郭天親〈荔支詞〉樹下甞新帶露濃羙人珠翠間釵紅𨚫恨當年勞傳舎不敎移入太真宫
安國賢〈詠氷團荔支〉纍纍初貯水晶盤一啖争禁齒頬寒南土由来饒暑氣誰知六月有氷團　董傳策〈啖荔支〉鐡榦婆娑落子紅方苞剥出水晶籠炎荒正惹長卿渇𨚫為瓊漿半洗空　張爕〈荔支詞〉長生殿上紫煙開妃子紅妝映酒杯小部新聲歌未了嶺南飛騎帶香来　林叔學〈荔支花〉只向閩鄉說荔支荔支花發㡬人知幽香陣陣㣲風裏苞蘂還分雄與雌　徐𤊹〈江家綠〉芳樹離離徧海涯由来香味壓三巴火雲映出玻瓈綠
舊説閩中第一家　〈葡萄穂〉絶艷穠香滿路飛玉膚輕襯紫羅衣若逢漢代乗槎使不帶凉州馬乳歸　〈雙髻〉千年枝上並頭春斜結香雲縷縷新相倚明妝誰得似黄陵廟裏兩夫人　〈真珠〉孕出靈胎箇箇圎林中遥見夜光懸一枝臨水低相向不異鮫人泣月年　〈十八娘〉先朝舊事說閩王公主曽稱十八娘千載芳魂應化碧佳名猶自記紅香　〈將軍〉林外森森翠幄髙軍中不用醉葡萄只今十里雲如錦疑是當年舊戰袍　〈釵頭〉雙
雙珠顆錦如霞斜挿金釵貼鬢鵶一種人間可憐色六宫羞殺歩揺花　〈粉紅〉深紅輕膩壓枝斜貌比桃花更染霞一自承恩天寳後温泉宫裏洗鉛華　〈綠羅袍〉輕盈初試越羅新不染人間紫陌塵百萬紅妝争結綺隔墻遥看綠衣人　〈勝畫〉紫膜紅繒白玉膚争誇絳雪出仙都生来自有天然色却𥬇崇龜浪寫圖　〈白蜜〉誰遣餘香沁齒牙羙人纎手剖輕霞天生甘味如萍實不待逰蜂釀百花　〈桂林〉樹色蕭森比桂叢青枝綠葉自芃
芃月光夜照花如霰疑是天香落鏡中　〈滿林香〉十里重林錦繡堆更無驛使惹塵埃微風暗度幽香異韓夀才過賈女来　〈狀元紅〉素質朱顔太絶倫風流先占曲江春只因賜得宫中錦争看瓊林第一人　〈星毬〉不待宫娃羯鼓催半空誰滚火星来山禽誤踏雲中墜豈是三郎蹴踘囬　〈七夕紅〉滿樹渾疑大火流尚餘丹實報新秋繁星遥與雙星映半在佳人乞巧樓　〈雞引子〉曽食淮南九轉丹幻成仙果赤團團寄言山鳥休輕啄留
取猩紅頂上冠　〈金鐘〉不見蒲牢伏上林紅爐烈火鑄黄金南風吹入蕭蕭葉如聼鈞天大吕音　〈江陳〉紫說陳家綠説江佳名千載本無雙於今别有酣紅色𪔂足三分未肯降　〈天柱〉天柱巍巍出半空折来猶自綠成叢南風吹動枝頭火還似當年戰祝融　〈大小江綠〉風捲香塵滿路飛絳綃新裼綠羅衣天生麗質誰堪並婉孌江濵大小妃　〈宋家香〉綠𩯭如雲面似霞氷肌何用鬭鉛華隔墻一道薰風暖吹得餘香過宋家　〈進貢子〉
丹荔何年貢七閩宣和中使徃来頻玉環只識涪江種空走驪山一騎塵　〈延夀紅〉九轉丹砂貯絳囊剖開甘液勝瓊漿由来此物從延夀恨殺唐𦍑誤漢皇　〈百歩香〉紫翠隂森映夕陽遥看一片錦雲鄉羙人羅襪凌波過踏碎紅塵滿路香　〈綠紗〉苧蘿溪水綠如油浣出輕紗翠欲流何代羙人工翦綵結成佳果綴枝頭　〈麝囊紅〉纍纍丹實似星懸萬綠隂中赤欲然日午餘芬生鼻觀不縁林下麝香眠　〈中秋緑〉金風玉露仲秋時碩果
枝頭落較遲明月一輪流翠影青銅髙照碧琉璃　〈松紅〉莫以松枝比荔支翠濤聲裏露臙脂忽看琥珀生連理不待千年長兎絲　〈丁香〉紅粉佳人獨倚樓雨中丹實滿枝頭荔香元與丁香異只結團圓不結愁　〈郎官紅〉甘液濃香似醁醽傳来佳種近楓亭誰将天上郎官宿散作林中萬㸃星　〈紅繡鞋〉一片紅香落翠苔羙人林下蹋青回當年若使潘妃見貼地蓮花不敢開　〈綠珠〉山禽偷取蹋枝翻錯落珍珠綠滿園卧地殘香吹不
起月明如照墜樓魂　〈洞中紅〉烏石山前暮雨凉㡬畨風起散餘香洞中六月紅如錦不但桃花誤阮郎　〈氷團〉六月閩天見鬱蒸忽驚寒氣座間凝水晶盤貯深紅色白玉壺中映絳氷　〈何家紅〉炎夏深林雨氣收臙脂片片落梢頭何郎粉向朱衣拭滿面桃花汗欲流　〈鵲卵〉月明銀漢鵲驚枝風動寒巢欲半欹吹落人間完似卵氷盤髙累不愁危　〈勝江萍〉纍纍枝上火雲燒甘液真同絳雪消一片紅光如日赤兒童空有椘江謡　〈綠
核〉滿林丹實夏煌煌一道炎風列燧光壯士緋袍都觧却碧苔齊卧綠沉槍　〈火山〉廽望蒼梧是故鄉紫綃輕颺麥風凉生来自信紅顔薄强向朱明鬭艷妝
〔原〕王象晉〈題荔支〉絳袖氷肌畫本難駢肩含𥬇倚闌干清霜且莫来相妬聞道佳人不耐寒
子／醫家／御定佩文齋廣群芳譜／果譜　卷五十四至卷六十七／卷六十四　橘／集藻／賦(P.12-2)..[文淵閣四庫全書本]
〔賦〕
〔增〕魏曹植〈橘賦〉有朱橘之珍樹於鶉火之遐鄉禀太陽之烈氣嘉杲日之休光體天然之素分不遷徙於殊方播萬里而遙植列銅雀之園庭背江洲之暖氣處𤣥朔之肅清邦換壤殊爰用喪生處彼不凋在此先零朱實不御焉得素榮惜寒暑之不均嗟華實之永乖仰凱
風以傾葉冀炎氣之可懐颺鳴條以流響希越鳥之來栖夫靈德之所感物無㣲而不和神蓋幽而易激信天道之不訛既萌根而弗榦諒結葉而不華漸𤣥化而不變非彰德於邦家附微條以歎息哀草木之難化　晉潘岳　〈橘賦并序〉余齋前橘樹冬夏再熟聊為賦云爾嗟嘉卉之芳華信氤氲而芬馥既蓊茸而葳蕤且參差而橚矗已鬱鬱而冬茂亦離離而夏熟至如廣命賔客厯覽遊觀三清既設百味星爛炫熀乎玉案照耀於金盤
故成都美其家園江陵重其千樹既見稱於陸言亦標名乎馬賦　宋謝惠連〈橘賦〉園有嘉樹橘柚煌煌圓丹可翫清氣芬芳受以玉盤升君子堂味既滋而事美實厥包之最良　梁吳均〈橘賦〉增枝之木既稱英於緑地金衣之果亦委體於玉盤見雲夢之千樹笑江陵之十蘭葉葉之雲共琉璃而並碧枝枝之日與金輪而共丹若乃秋夜初露長郊欲素風賫寒而北來鴈衝霜而南度方散藻於年深遂凝貞於冬暮　唐可頻瑜〈洞庭獻
新橘賦〉洞庭之逺兮亘全楚而連巨呉路悠悠以窮塞波淼淼而平湖逺國之奥壤中華之外區風土所宜兮四方各異珍果斯出兮諸夏或無至於白商謝𤣥律改風落瑤林寒生窮海枇杷落而將盡荔枝摘而不待然後浮香外散美味中成照斜暉而金色帶曉潤而霜清圓甚垂珠琪樹方而孰可味能適口玉果比而全輕在禹貢非它於周制則那充厥包於林下發使者於江沱穰橙不得而雜楚柚不得而和所獻者皆歎其美所貴
者不以其多嵗峥嶸而已晩路﨑嶇而自逺齊萬物以坌入離本枝而不返其價可重其味可珍固緑蔕而未變施素錦而猶新兹夕發於南國已朝奉於北辰匪雕飾以自媚實羽翼以因人獻芹者既非其匹敵獻桃者何足以等倫豈比夫江北則枳江陵則洲隨樝棃而莫遂備職貢而無由同碩果而已矣望君門兮阻修美哉植物斯多結實者衆斯橘也栽則隔乎淮浦生則主乎雲夢獨專美於當年及嵗時而入貢　仲子陵〈洞庭獻
新橘賦〉皇帝垂衣裳而洽萬國舞干戚而來九區包之橘柚至自江湖嵗以為常知方物之咸有時而後獻表庭實之何無本其來則風秋洞庭霜落寰海元侯布教下吏旁採碧林冬生大小異名已去霜蔕初辭緑莖然後盛以瀟湘之竹束以江淮之菁背楚塞以西走望秦雲而北征上方端想𤣥默深居穆清扇鴻鈞而不宰張大樂而無聲閲彼要荒之貢得斯華實之英乃明四目乃停九歌朱紱方來以彰其道泰碩果可食以表其時
和時和在乎務本道泰在乎柔逺一果熟知百果之不荒一方來知萬方之未晩橘之名也則珍橘之熟也惟新越彼千里獻於一人丹其實體南方之正酸其味含木德之純足以附荔枝於末葉遺檳榔於後塵然出自荒陬升聞莫由煙波無已嵗月空流豈知夫湮沉可逹職貢可修辭草澤以孤往入金門而見收物之因人也其則以衆人之象物也豈不或中儻草木之可儔希成名於入貢　李徳裕〈瑞橘賦并序〉清霜始降聖上命中
使賜宰臣等朱橘各三枚蓋靈囿之所植也臣伏以渡淮爲枳由地氣而不遷吹谷生黍信陽和之有感昔漢武致石榴於異國靈根遐布此西域柔服之應也魏武植朱橘於雀園華實不就乃呉人未格之兆也考於前史昭晰可知豈非天地同和羣物效祉去蠻邦之陋獲近太陽感王化之威更承膏露草木尚爾况乎人心漢宣帝宫館山澤意有所感必使近臣賦之臣幼學為文忝列樞近敢稽首而獻賦曰美南州之嘉樹受烈氣於
炎德固一志於殊方遂不遷於上國貞枝凝碧蔚湘岸之夕隂華實變黄動江潭之秋色雜丹楓於溪畔映緑篠於巖側翡翠以之列巢鵷雛於焉栖息雖同霑於雨露竊自得於雕飾終獲譽於皇明豈因人之羽翼感大鈞之獨運輸造化之𤣥力思六合以同風採孤根而移植播元氣以茂育諒英靈之不測逮乎霜飛文囿風落秦川金莖炫熀於朝日玉樹菁蔥於霽天峩方壺之翠島列靈沼之清漣上蔚檉松下秀蓀荃赩朱草與屈軼
曄紫芝與賓連靈卉必植而嘉橘在焉碧葉獨潤金衣更鮮天漢之華星焜燿閬風之珠樹粲然香若團於野露色疑炫於江煙既而大官獻新竒果列筵非厥包之自逺何菲陋之莫傳樹隐方塘比丹萍之初實盤映皎月與赤瑛而共妍東鄙孤臣謬塵三事既乏和羮之用猶霑可口之味并食不割竊愧晏嬰之知捧之以拜重感桓榮之賜庶不朽於雪霜永酬恩於天地
子／醫家／御定佩文齋廣群芳譜／果譜　卷五十四至卷六十七／卷六十四　橘／集藻／七言古詩(P.20-2)..[文淵閣四庫全書本]
〔七言古詩〕
〔增〕宋李綱〈食橘〉洞庭一夜天雨霜橘林緑苞朝已黄逺題書後三百顆入手便覺秋風香黄金為膚白玉瓤沆瀣深貯甘且芳雕盤初擘噀清露冰齒乍嚼流瓊漿色香氣味紛可喜下視衆果皆𣴭𣴭嗟余平生
愛種此木奴千樹梁谿傍只今蒿艾已埋没豈敢向日争熒煌蓬萊雲氣久寂寞漢殿無復羅瀟湘厥包縱有盡酸澀剖之蠧朽安足嘗乃知汝病是天意坐使玉食無輝光荒山乃爾飫佳品安得騕褭置錦堂君不見杜陵野老歌病橘蕭蕭半死誠可傷　范成大〈清江道中橘園正夥〉芳林不斷清江曲側影入江江水緑未論萬户比封君瓦屋人家衣食足暑風汎花蘭芷香秋日籬落明青黄客舟來遲佳景盡但見碧𣗳愁春霜　金党
懐英〈題大理評事王元老䨇橘堂〉朱橘復朱橘傳分包貢實煌煌中堂榜奇畫照公堂前蘐草碧公今致養豐禄食更取蠻珍奉顔色舉觴一笑三千秋坐㸔諸孫索梨栗　元謝應芳〈洞庭胡敬之以余父執之交嵗饋新橘凡十有餘年感無以報是用作歌〉湖山清氣鍾而翁生兒亦有古人風年年送橘拜牀下甚愧我非龎徳公今年霜落洞庭早橘熟先於葑田稻青衣童子黄金丸橘頭摘來霜未乾儂家食指百三十分甘喜得皆波及
嬌癡堪笑兩曾孫手弄金丸口欲吞阿翁老饕三嚥畢已敎食之還自喫一枝一枝復一枝翁有笑聲孫亦咍枯腸久似長卿渴甘露適從仙掌來楚江萍實不可得華𡶶藕亦無人識冷比雪霜甘比蜜此句眞可題此橘韓子之詩今代無借作報章揮我筆懐哉故人家洞庭七十二𡶶環翠屏洛陽秋風塵滿城莫能汚爾䨇鞵青南山不爛黄河清正須坐閲三千齡山中舊識諸耆英煩道老夫多寄聲
子／醫家／御定佩文齋廣群芳譜／果譜　卷五十四至卷六十七／卷六十五　柑等／柑／集藻／頌(P.10-2)..[文淵閣四庫全書本]
〔頌〕
〔增〕梁宗炳〈甘頌〉煌煌嘉實磊如景星南金其色隋珠其形
子／醫家／御定佩文齋廣群芳譜／果譜　卷五十四至卷六十七／卷六十五　柑等／金橘／集藻／七言古詩(P.29-1)..[文淵閣四庫全書本]
〔七言古詩〕
〔增〕宋周必大〈曾無疑以長韻送金橘時已暮春次韻〉荼䕷殿春枝滿霜盧橘熟夏今乃黄彈丸煌煌照坐光老叟驚詫見未嘗客言採果孟冬月剖竹為符帶蒼雪包之赫蹏滿貯中纒以絲枲外合節或藏緑豆飲醉翁或雜寸稾仍緘封三説未識將誰從但覺色香新摘同分甘安能與衆樂祕方何惜都傳𨚫已誇指下石化金仙指併求君勿噱　楊萬里〈十月四日同諸弟訪三十二叔祖於蓬萊酌酒摘金橘小集〉誠齋老子不
耐静偶拄烏藤出苔徑獨遊無伴𨚫成愁羣從同遊還起興每過一家添一人須臾保社如煙雲褰裳渉溪溪水淺著履渡橋橋柱新蓬萊一㸃出塵外南溪裹在千花裏芙蓉照波上下紅琅玕繞屋東西翠槿籬竹石重復重雞鳴犬吠青霞中蓬萊老仙出迎客朱顏緑髪仍方瞳餐菊為糧露為醑染霧作巾雲作屨欣然領客到仙家幾盡蓬萊日未斜更傾山瓢酌仙酒酒外瓢邊亦何有偶看小樹䨇團欒碧琉璃葉黄金丸主人忍喫不
忍摘笑道未霜猶帶酸小童隨我勇過我不管仙翁惜仙果手撓風枝揀霜顆爭獻滿盤來飣坐隔水蓬萊看絶竒蓬萊看水海如池主人勸客對絶境不飲令儂坐生癭何如寄下未盡瓢留待早梅伴疎影
子／醫家／御定佩文齋廣群芳譜／果譜　卷五十四至卷六十七／卷六十七　甜瓜等／甜瓜／集藻／賦(P.13-1)..[文淵閣四庫全書本]
〔賦〕
〔增〕魏劉楨〈瓜賦並序〉在曹植坐厨人進瓜植命為賦促立成其辭曰布象牙之席薫玳瑁之筵憑彤玉之几酌縹碧之尊三星在隅溫風節暮枕翹於藤流美遠布黄花炳曄潛實獨著豐細異形圓方殊務揚暉發藻九
采雜糅厥初作苦終然允甘應時湫熟含蘭吐芳藍皮密理素肌丹瓤乃命圃師貢其最良投諸清流一浮一藏析以金刀四剖三離承之以雕盤羃之以纎絺甘逾蜜房冷亞氷圭　晉傅元〈瓜賦〉調土下種播之有經應運候時負甲徐生遂日就而月將既成母而盤縈次落莫之密葉兮交逶迤之修莖敷碧緑之純采金華炳其朗明育之以人功養之以六氣黄逾金緗青侔含翠雖貍首之甘美兮未若東門之奇偉舊有蜜筩及青括蔞
嘉味溢口鮮類寡儔一齧之頃至三揺頭選美芳園重簡其珍披以呉刀承以朱盤中割而破雖分若完質兼五味氣美芳蘭愈得冷而益甘兮怡神爽而解煩細肌密理多瓤少瓣豐㫖絶異食之不䬼
〔原〕陸機〈瓜賦〉佳哉瓜之為德邈衆果而莫賢殷中和之淳祐播滋榮於甫田背芳春以初載迎朱夏而自延奮修系之莫莫邁秀瓞之綿綿赴廣武以長蔓粲烟接以雲連感嘉時而促節䝉惠露而增鮮若乃紛敷雜錯鬱悦婆娑發彼適
此迭相經過熙朗日以熠耀扇和風其如波有葛虆之覃及象椒聊之衆多發金榮於秀翹結玉實於柔柯蔽翠景以自育綴修莖而星羅夫其種族類數則有括蔞定陶黄㼐白摶金文蜜筩小青大斑𤣥骭素椀貍首虎蹯東陵出於秦谷桂髓起於巫山五色比象殊形異端或濟貌以表内或惠心而醜顔或攄文而抱緑或披素而懷丹氣洪細而俱芬體修短而必圓芳郁烈其充堂味窮理而不䬼德𢎞濟於饑渴道殷流乎貴賤若夫濯
以寒水淬以夏凌越氣外斂溫液密凝體猶握虚離若剖氷
〔增〕張載〈瓜賦〉羊骹虎掌桂枝蜜筩𤣥表丹裏呈素含紅豐膚外偉緑瓤内醲甘柤夏熟丹柰冬芳朱李零於桂圃蒲萄潰於椒牀雖茲肴之孤起莫斯瓜之允臧超椰子於南海越橘柚於𢖍陽若乃㯽榔椰實龍眼荔枝徒以希珍難致為竒論實比德孰大於斯　嵇含〈瓜賦〉世云三芝瓜則處全焉故植根玉巖潤葉飛泉攬之者壽食之者仙是謂雲芝芙蕖振采擢莖元瀬闕二字
葩映莫此為最是謂水芝甘瓜普植用薦神祗其名龍膽其味亦奇是謂土芝乃剖甘瓜旣淳且馨荒者饗之忘困解酲流味通其五臟冷氣反其迷精　梁張纘〈瓜賦〉惟茲瓜之實茂體太素之純精翕元潤於浮霄含皇澤於夏庭於是蒼春發歲天地交和乃啓沃壤是殖是播納佳種於畦畹應時運而芽剖揮萌散蘖㘽葉負柯蓊茸鬱薈苯䔿婆娑晞慶雲以吐蕤仰旭日之敷花朝晞重陽夕承朗月淸露湛而宵降翔風穆以晨發振柯
翹之繞若顧惠風以滋悅感靈化而絪縕覩佳實之並結始懷徵而苦發終感宫而甘通信不和而自馨與九鼎乎齊功蔓草是藉密葉是蔽潛湫獨熟墮莖落蔕芬馥酷烈氣暢雲際申狄不能詳其味隸首不能為之計昔東陵之甘瓜美顯名於中古彼服閭之攸擔乃衆仙之所睹美人神之同好何厥用之𢎞普惟令實於無窮永可殖於靈圃
〔原〕唐康子玉〈瓜賦〉巫山之岡秦川之陽垂條引蔓布緑敷黄彌臯被野含芬吐芳轉晨風之
穆穆湛宵露之瀼瀼花葉則曄曄煒煒文彩則焜焜煌煌錦繡為之失色霞日為之奪光遠而望之粲兮爛繁星列兮曜長漢光色連延遙相暖廹而察之瓞兮緜明璣盈蚌媚重泉大鱗巨介近相連細雨流風每飄颻兮葉上遊蜂戲蝶時歴亂於花前爾其大則三尺二升美則金漿玉實貍頭羊骹之字黄㼐白摶之質感仙貴於孫鍾避世資於歩隲異蔕表於前代同心彰乎曩日旣而横綺席會嘉賓琴樽逸賞海陸具陳香分四座氣雜
八珍既取類於母子亦取辨乎君臣猗哉彼美流玩不已何以剖之金錯刀何以澆之玉英水邵平固植以著業阮籍托辭而興己非但留怨於戍夫抑亦取誡於君子
子／醫家／御定佩文齋廣群芳譜／木譜　卷六十八至卷八十一／卷八十一　君子樹等／夜光木(P.27-1)..[文淵閣四庫全書本]
〔集藻〕
〔賦〕
〈御製夜亮木賦并序〉塞上古木夜視有光遇雨益明移置室
中即之可以燭物嘉其有異故賦猗嘉木之迥異垂四照之華英蜿輪囷於川壌萃盤錯於柯莖外禀㢲德内藴離精煥然夕皎灼爾宵明晼瑞星之初麗炯璧月之漸生既騰輝於山谷亦揚彩於檐楹若乃靈根濯雨榮枝浥露芳澤加鮮澄暉遠布方隐之而彌耀旋即之而如晤洵昭質之無虧何㝠行之是懼爾廼金膏灺蘂鶴燄韜光獨飛熛而振采長煜煜以煌煌吐瓊文於赤水懸瑶景於昆岡非朝華而夕謝殆積闇以能彰於是列之桂宫置以椒室流
映金鋪近燭緗帙豈浮艶之為容亮靈竒之足述庻含章之可貞雖在野而靡失
子／醫家／御定佩文齋廣群芳譜／卉譜　卷八十七至卷九十二／卷八十七　芝／集藻／表(P.15-1)..[文淵閣四庫全書本]
〔集藻〕
〔表〕
〔増〕唐崔融〈皇太子賀芝草表〉伏承某月日芝草生於乾元殿瑞命天来符祥日至煌煌三秀分芰井而攢柯曄曄九光間梅梁而吐葉晉都宮閣何必靈芝之臺洛邑山川居然密芝之地伏惟天皇天臨海内帝有域中兼漢制而宅兩京用堯心而加百姓神精下降洽至道於丘陵靈液旁霑被深仁於草木觀其如葢如閣如日如星得五方之氣象合四時之景色仙人在上則車馬疑飛神龍居下則風雲不去謂蓬瀛之海列即崑
閬之山開魏皇之䨇榦莫儔漢帝之九莖為劣可以薦郊廟可以觴公卿臣謬踐儲闈祗膺守國不獲親承左右日覽休徵雖玉脛延齡在神仙而可致而刀圭入膳視朝夕而猶賖是用心馳仁夀之前慶集肅成之後　孫逖〈為宰相賀合鍊院産芝草表〉臣等伏見道士黄河清等奏興慶宫合鍊院内產芝草五色分輝六莖並秀神丹入鍊而轉精禎祥應期以如荅覩兹嘉瑞望宣付史官者伏以靈芝所致和氣之精著美仙經標名瑞典
陛下深仁契道至徳通神鍊液飛丹既啟長年之館敷華有葉遽呈三秀之祥五色有類於卿雲六莖且符於帝樂豈惟動植昭感以表於休徵固亦真仙叶應用彰於聖夀　常衮〈中書門下賀芝草嘉禾表〉伏見兵部尚書中書門下平章事李抱玉進芝草嘉禾者臣聞王者道洽則靈芝生天下和平則嘉禾應伏惟陛下誕膺景命憂濟生靈合太上之徳感元精之氣天地氤氲神眀滋液降此珍物叶於昌期垂葢連莖三華煥發離根合
穎一穗孤秀沐我渥澤扇其祥風衆草之英百穀之長以兆稔嵗以符太平昔周得唐郊之獻列篇於典策漢獲甘泉之祉薦歌於清廟三瑞之極一朝㑹同長發其祥無疆之慶　〈中書門下賀芝草表〉今日中使吳承清至宣示宋汴節度使御史大夫田神功所獻芝草一株紫葢黄莖叢生者天生神物王者嘉瑞竒秀之狀靈篇未書伏惟陛下孝通神眀徳至草木和氣所感禎祥屢彰煌煌靈芝郡國來獻垂以金葢發其瓊葩爛然紫雲
之色灼然紅蕖之秀王徳斯應皇家永昌固可寫狀圖牒薦於郊廟祗奉天意贊揚鴻休
子／醫家／御定佩文齋廣群芳譜／卉譜　卷八十七至卷九十二／卷八十七　芝／集藻／贊(P.24-2)..[文淵閣四庫全書本]
〔贊〕
〔原〕魏繆〈襲神芝贊〉青龍元年神芝産於長平之習陽其色丹紫其質光耀其長尺有八寸五分其本圍三寸有三分上别為三榦分為九枝散為二十六莖圍則一寸九分葉徑二寸七分其榦洪纖連屬有似珊瑚之形其吐柯載葉祥眀蠲㓗考圖案牒葢羙乎所聞於前代者矣
〔増〕無名氏〈神芝贊〉古瑞命紀曰王者慈仁則芝生採食之則延年與真人同又神農氏論芝云山川雲雨五行四時隂陽晝夜之精以生五色神芝皆為聖王
休祥焉自漢孝武顯宗世號隆盛而元封永平所紀神芝方斯蔑如也且其枝榦條莖本末相承乃協乎天官之數非神眀其孰為此哉推其類象則蓂莢之植階庭萐蒲之生庖厨視匹靈矣乃詔御府匱而藏之且畫其形遂以名圖為之贊曰帝徳允臻爰不難致煌煌神芝吐葩揚榮曩披其圖今握其形永章遐紀載之頌聲
子／醫家／御定佩文齋廣群芳譜／卉譜　卷八十七至卷九十二／卷八十七　芝／集藻／古歌樂章(P.32-1)..[文淵閣四庫全書本]
〔古歌樂章〕
〔原〕漢四皓〈紫芝歌〉莫莫髙山深谷逶迤曄曄紫芝可以療饑唐虞世遠吾將何歸駟馬髙葢其憂甚大富貴之畏人兮不如貧賤之肆志
〔増〕《漢書．郊祀歌》齋房産草九莖連葉宮童效異披圖案牒𤣥氣之精回復此都蔓蔓日茂芝成靈華　班固〈郊祀靈芝歌〉因露寢兮産靈芝象三徳兮瑞應圖延夀命兮光此都配上帝兮象太微參日月兮揚光輝　《宋史．上尊號樂章》曄曄靈芝生於殿闈照映華栱紛敷玉㽔感召元和光符
聖期祥篇恊吉百嵗咸宜　〈朝㑹樂章〉嘉瑞降臨應我皇徳曄曄神芝不根而植春秋三秀晝夜一色物播詩歌聲被金石　彼茁者芝茂英煌煌敷秀喬嶽實繁其房適符修貢封巒允臧永言登薦抑惟舊章　煌煌茂英不根而生蒲茸奪色銅池著名晨敷表異三秀分榮書於瑞典光我文眀
子／醫家／御定佩文齋廣群芳譜／卉譜　卷八十七至卷九十二／卷八十七　芝／集藻／七言古詩(P.33-1)..[文淵閣四庫全書本]
〔七言古詩〕
〔原〕宋蘇軾〈石芝并引〉元豐三年五月十一日夜夢游何人家開堂西門有小園古井井上皆蒼石石上生紫藤如龍蛇枝葉如赤箭主人言此石芝也予率
爾折食一枝衆皆驚笑其味如雞蘇而甘眀日作此詩空堂明月清且新幽人睡息來初勻了然非夢亦非覺有人夜呼祁孔賔披衣相從到何許朱闌碧井開瓊户忽驚石上堆龍蛇玉芝紫筍生無數鏘然敲折青珊瑚味如蜜藕和雞蘇主人相顧一撫掌滿堂坐客皆盧胡亦知洞府嘲輕脱終勝嵇康羨王烈神山一合五百年風吹石髓堅如鐵
〔増〕蘇軾〈石芝并引〉予昔夢食石芝作詩記之今乃眞得石芝於海上子由和前詩見寄予
頃在京師有鑿井得如小兒手以獻者臂指皆具膚理若生予聞之𨼆者此肉芝也與子由烹而食之追記其事復次前韻土中一掌嬰兒新爪指良具肌骨匀見之怖走誰敢食天賜我爾不及賔旌陽逺遊同一許長史玉斧皆門戸我家韋布三百年祗有隂功不知數跪陳八簋加六瑚化人視之眞塊蘇肉芝烹熟石芝老笑唾熊掌嚬雕胡老蠶作繭何時脱夢想至人空激烈古來大藥不可求眞契當如磁石鐵　蘇轍〈次韻石芝并引〉
子瞻昔在黄州夢食石芝起賦八韻記之元祐八年予與子瞻皆在京師客有至自登州者言海上諸島石向日者多生耳海人謂之石芝食之味如茶久而益甘海上幽人或取服之言甚益人客以一籃遺子瞻遂次前韻雞鳴東海朝日新光䝉洲島霧雨勻一晞石上徧生耳幽子自食無來賓寄書乞取乆未許箬籠蕉囊海神戸一掬誰令堕我前無為知我超諸數此身不願清廟瑚但願歸去随樵蘇龜龍百嵗豈知道養氣千息存其
胡塵中學仙定難脱夢裏食芝空酷烈中山軍府得安閒更試朝霞磨鏡鐵　陸游〈丹芝行〉劒山峩峩挿穹蒼千林萬谷嶓其陽大丹九轉古所藏靈芝三秀夜吐光如火非火森有芒朝陽欲升尚煌煌何由斸取換肝腸往駕素虬朝紫皇
子／醫家／御定佩文齋廣群芳譜／卉譜　卷八十七至卷九十二／卷八十七　芝／集藻／七言律詩(P.35-2)..[文淵閣四庫全書本]
〔七言律詩〕
〔増〕宋蘇轍〈邵武游氏老人三清堂紫芝〉黑龜赤鳳早逢師白髮蒼顔老不衰丹鼎一丸深自秘紫芝三葉𨚫先知烟薰晴日雲容薄色凝秋霜玉性竒何日刀圭救羸病盡芟荊棘種交棃　張孝祥廟錫珍符豈偶然雲華再見幾經年詳開二室昭詒燕根托同楹自屬聨上瑞應誠難紹聖宸衷思孝益増䖍微臣願考皇天意不厭終童效異篇　煌煌瑞彩映金鋪元氣回旋即此都太史連年書盛事近臣更日獻新圖璇穹薦祉
寧虚應玉葉流芳已兆符早晚清塵欵原廟臨觀敢請駐前驅
〔原〕眀王世貞數盡潘園賦衆芳何如神草被昆岡庭中玉露傳三秀木末丹霞散九光出共萐蒲昭聖瑞歸同天韭作仙糧野夫亦有黄公癖地肺何年許並藏
子／醫家／御定佩文齋廣群芳譜／卉譜　卷八十七至卷九十二／卷八十七　芝／集藻／詩散句(P.36-2)..[文淵閣四庫全書本]
〔詩散句〕
〔増〕魏曹植靈芝生王地朱草被洛濵榮華相晃耀光采曄若神
〔原〕晉嵇康煌煌靈芝一年三秀
〔増〕
張華西入華隂山求得神芝草
〔原〕唐杜甫空聞紫芝歌不見杏壇丈　但使芝蘭秀何須棟宇鄰　知名未足稱局促髙山芝　其陽産靈芝其隂宿牛斗　吾慕漢初老時清猶茹芝
〔増〕宋王珪柯同庭柏勁色近御衣深　夏竦四眀開奥壤三秀發靈芝　黄庭堅不須許斧子辛勤採五芝　汪藻齋房輝玉斚岱檢雜金泥菌蠢朝承露熒煌夜吐霓　唐李白身騎白鹿得飄颻手翳紫芝笑披拂
〔原〕杜甫知君此計誠長往芝草
琅玕日應長　李紳靈根盤錯呈天瑞寳葉蟬聫表地祥
〔増〕宋黄庭堅卓仙在時養瓊芝深根固蔕活人命　陸游不用采芝驚世俗恐人謗道是神仙　魏阮籍芝英耀朱堂　晉庾闡層霄暎紫芝　齊王融五芝多秀色　周庾信芝房脆似蓮　青泥羙熟芝　唐孟浩然采秀弄芝草　杜甫靈秀冠衆芳　張籍分采紫芝苗　李商𨼆紫見地仙芝　皮日休盡日嗅金芝　宋楊億芝苗晝茹肥　梅堯臣芝以保萬夀　蘇軾黄公
獻紫芝　金元好問紫芝僅盌匊　魏曹植東上蓬萊采靈芝　唐曹唐洞中天地足金芝　宋蘇軾枯朽猶能出菌芝　元倪瓚赤城霞暖神芝秀
子／醫家／御定佩文齋廣群芳譜／卉譜　卷八十七至卷九十二／卷九十一　萍等／垣衣／附錄　瓦松／集藻(P.33-1)..[文淵閣四庫全書本]
〔集藻〕
〔増〕唐崔融〈瓦松賦〉崇文館瓦松者産於屋霤之上千株萬莖開花吐葉高不及尺下纔如寸不載于仙經靡題于藥錄謂之為木也訪山客而未詳謂之為草也驗農皇而罕記豈不以在人無用在物無成乎俗以其形似松生必依瓦故曰瓦松楊炯謂余曰此中草木咸可為賦其詞曰賔館兮沉沉明月高兮重海深試一望
兮上棟下宇開陽闔隂彼美嘉族依于夏屋煌煌特秀狀金芝兮産霤歴歴空懸若星榆而種天苯䔿丰茸青㝠芊眠葩條郁毓根柢連拳間青苔而裛露陵碧瓦而含烟春風搖兮鬱起冬雪糅兮蒼然詎充採掇罕任雕鐫桐君莫賞梓匠難甄用匪適于時要必濫聞于俗傳慚魏宮之烏韭恧漢官之紅蓮觀其衆開榮列虚心獨潔高寧我慕無木禾之五尋卑以自安類石蒲之九節進不必𡡾居不求利芳不為人生不因地其質也菲無
忝于天然其隂也薄纔足以自庇望之常見其表尋之罔得其祕肅穆承華堂皇不賒繩懸麥穗户刻菱花竹蒼筤而衆色樹連理而相加芙蓉發池兮照爛日及懸霤兮紛葩彼懷寳以遇賞此不材而見嗟雖有慕於階闥亦無混于泥沙已矣哉不學懸蘿附柏直蓬倚麻固將含美惡以同貫齊是非于一家亂曰少陽之地兮於何不春博望之苑兮莫匪正人纎根弱植兮生君之館荷施霑恩兮為人所翫物不謝生不知其榮惟願聖皇
千萬壽但知傾葉向時明　無名氏〈瓦松賦〉式觀圖籍幽山窮野聞卉木之名焉考神農之嘗者根莖可驗洪纎不捨惟瓦松兮闕書何昔人兮智寡原其所托高而又雅抽形先寄于鶴樓聳質更資于鴛瓦旖旎芬葩含風接霞既當春而吐葉亦凌秋而㸃花異山苗之極秀狀澗松兮抽芽高居壤霤匪雜泥沙向朝陽兮發榮經夕露兮増華常在危簷心必直詎欲牽風影暫斜小大殊品高卑異盼離離兮若星榆之照灼煜煜兮疑石蒲
之蔥蒨既乏棟梁之用寧怯鐫雕之變豈比夫桂山上蘭谷中長幽隠兮銷馥為芬芳兮敗叢奚若兹物之獨茂無憂患兮養䝉
子／類書／藝文類聚／卷第四／歲時部中／元正(P.58)
藝文類聚卷第四○本卷宋本缺．據明本補．
歲時中　元正　人日　正月十五日　月晦　寒食　三月三　五月五　七月七　七月十五　九月九
元正
尚書曰．月正元日．舜格于文祖．　列子曰．邯鄲之民．以正月之旦．獻鳩於簡子．簡子大悅．厚賞之．客問其故．簡子曰．正旦放生．示有恩也．　孔叢子曰．邯鄲民以正月旦獻爵於趙王．而綴以五采．王大悅．東觀漢記曰．戴憑為侍中．正旦朝賀．帝令羣臣說經義．不通者奪其席．憑遂重五十餘席．事具講論篇．漢書曰．鮑宣字子都．哀帝時．正旦日蝕．宣上書諫曰．陛下父事天．母事地．子養黎民．父虧明．母震動．子訛言．今日蝕三陽始．小民正月朔旦．尚惡敗器物．况日虧缺乎．　漢雜事曰．正月朝賀．三公奉璧上殿．嚮御坐北面．太常使贊曰．皇帝為君興．三公伏．皇帝坐．乃前進璧．　典略曰．明帝使博士馬均．作司南車．水轉百戲．正月朝．造巨獸魚龍蔓延．弄馬倒騎．備如漢西京故事．　魏略曰．正始元年．商風大起數十日．發屋折樹．動太極殿東閣．正旦大會．又甚．傾床案．曹休將誅之徵也．　王渾集曰．詔問明正旦會．四方計吏入見．臨朝當何所宜．渾奏．舊正會計吏軒下．中書令宣詔．問方土所宜．士人賢才．隱伏未達．
風俗好尚．禮教之宜．勤農務本．以盡墾殖之利．刑獄清理．無枉濫之失．郡守長吏．勤心治政．為民興利除害．訓化之績．授以紙筆．意陳聞見．以明聖旨垂心四遠．　晉咸康起居注曰．十二月庚子．詔曰．正會日．百寮增祿．賜醽酒．人二升．　世說曰．元帝正會．引丞相王導登御牀．王公固辭．中宗引之彌苦．文獻曰．使太陽與萬物同暉．臣下何以仰瞻．帝乃止．　鄧德明南康記曰．昔有盧耽．仕州為治中．少學仙術．善解飛騰．每夕．輙凌虛歸家．曉則還州．嘗元會至晚．不及朝列．化為白鵠．至閣前．徊翔欲下．威儀以箒擲之．得一隻履．耽驚還就列．內外左右．莫不駭異．時步騭為廣州刺史．意甚惡之．便以狀列聞．遂至誅滅．　裴玄新語曰．正朝．縣官殺羊．懸其頭於門．又磔雞以副之．俗說以厭癘氣．玄以問河南伏君．伏君曰．是土氣上升．草木萌動．羊齧百草．雞啄五穀．故殺之以助生氣．【詩】魏陳思王曹植元會詩曰．初歲元祚．吉日惟良．乃為嘉會．宴此高堂．衣裳鮮潔．黼黻玄黃．珍膳雜遝．充溢圓方．俯視文軒．仰瞻華梁．願保茲善．千載為常．歡笑盡娛．樂哉未央．皇室榮貴．壽考無疆．　晉荀勗正大會行禮歌詩曰．於皇元首．羣生資始．履端大享．敬御福祉．肆覲羣后．爰及卿士．欽順時財．允也天子．　又曰．明明天子．臨下有赫．四表宅心．惠浹荒貊．柔遠能邇．孔淑不逆．來格祁祁．邦家是若．　又曰．光光邦家．天篤其祜．丕顯喆命．顧予三祖．世德作求．奄有九土．思我皇度．彝倫攸序．　晉曹毗正朝詩曰．靈春散初澤．棼熅青陽舒．佳袍忽已故．今載奄復初．軟節暢宇宙．和風被八區．　晉劉和妻王氏正朝詩曰．稔冉冥機運．迅矣四節經．太簇應玄律．青陽兆初正．　晉傅克妻辛氏元正詩曰．元正啟令節．嘉慶肇自茲．咸奏萬年觴．小
大同悅熙．　晉荀勗正會公王上壽酒歌曰．踐元辰．延顯融．獻羽觴．祈令終．我皇壽而隆．我皇茂而嵩．本枝奮百世．休祚鍾聖躬．【賦】晉傅玄朝會賦曰．考夏后之遺訓．綜殷周之典制．採秦漢之舊儀．肇元正之嘉會．於是先期戒事．衆發允勑．萬國咸享．各以其職．翼翼京邑．巍巍紫極．前三朝之夜中．庭燎晃以舒光．華燈若乎火樹．熾百枝之煌煌．俯而察之．如亢燭龍而炤玄方．仰而觀焉．若披丹霞而鑒九陽．【頌】晉劉臻妻正旦獻椒花頌曰．遊穹周迴．三朝肇建．青陽散暉．澄景載煥．美哉靈葩．爰采爰獻．聖容映之．永壽於萬．
子／類書／藝文類聚／卷第十／符命部／符命(P.184)
藝文類聚卷第十
符命部
符命
春秋潛潭巴曰．里社鳴．此里有聖人．其呴則百姓歸之．社．里之君也．鳴則教令行．唯聖人能之．呴．鳴之怒也．　春秋合誠圖曰．堯母慶都．出觀三河．奄然陰風．赤龍與慶都合．生堯．　河圖曰．湯母扶都．見白氣貫月．意感而生湯．　春秋元命苞曰．殷紂之時．五星聚於房．房者蒼神之精．周據而興．周起於房．而五星聚之．得天下之祥．　尚書中候曰．季秋．赤雀銜丹書．入酆．止于昌戶．昌拜稽首．受最最．要者也．曰．姬昌蒼帝子．　又曰．呂尚釣磻谿．得玉璜．刻曰．姬受命．呂佐旌．旌．理也．　呂氏春秋曰．周文王時．見大赤鳥銜書．集于周社．文王曰．火氣勝．故其色上赤．　尚書中候曰．武王發渡于孟津．中流．白魚躍入王船．王俯取魚．長三尺．有文王字．　史記曰．帝嚳少妃有娀氏女簡狄．以春分玄鳥至之日．祀于高禖．有玄鳥遺其卵．簡狄吞之．孕．生契．為殷始祖．　又曰．帝高陽氏元妃姜嫄．見大人之跡．履之．歆然若感．而生后禝．棄之寒冰之上．鳥翼覆之．又棄之隘巷．羊牛乳之．又棄之平林之上．人收養之．為周始祖．　又曰．高祖母媼．嘗息大澤之陂．夢與神遇．時雷電晦冥．父太公往視．見蛟龍於上．已而有娠．遂生高祖．　又曰．高祖被酒．夜經
酆西澤中．令一人行前．行前者還報曰．前有大虵當徑．高祖乃前．拔劍斬虵．虵分為兩．道開．後人來至虵所．有一老嫗夜哭．問之．嫗曰．吾子白帝子．化為虵當道．今為赤帝子斬之．因忽不見．　漢書曰．高祖元年．冬十月．五星聚于東井．從歲星也．東井．秦分野．漢以義取天下之應也．　又曰．孝昭帝時．太山萊蕪山南．洶洶有數千人聲．民視之．有大石自立．高丈五尺．大三十八圍．入地深八尺．三石為足．石立後．有白烏數千集其旁．宣帝中興之瑞也．　又曰．昭帝時．上林柳樹斷．臥地．一朝起立．生枝葉．有蟲食其葉．成文字．曰．公孫病已立．　又曰．昌邑王問社．有枯樹復生枝葉．眭孟以為木下民象．當有廢改之象．公孫氏從民間受命為天子者．後宣帝立．帝本名病已．　隋巢子曰．昔三苗大亂．天命夏禹於玄宮．有大神．人面鳥身．降而福之．司祿益富而國家實．司命益年而民不犮．四方歸之．禹乃克三苗．而神民不違．　墨子曰．夏桀時．天乃命湯於驪宮．有神來告曰．夏德大亂．往攻之．予必使汝大戡之．　又商王紂時．周武王見三神曰．予既漬殷紂于酒德矣．汝往攻之．予必使汝大戡之．　東觀漢記曰．光武帝夜生時．有赤光．室中盡明．皇考異之．使卜者王長卜之．長曰．此善事．不可言．是歲有嘉禾生．一莖九穗．長大於凡禾．縣界大豐熟．因名上曰秀．　又曰．光武從邯鄲避王郎兵．至呼沱河．導吏還言．河水流澌．無船．不可濟．左右皆惶．畏為王郎所及．上命王霸前往視之．實然．霸念還言驚衆．雖不可渡．且臨水止．尚可為阻．即白曰．冰堅可渡．士衆大喜．上大笑曰．果妄言也．叱至河．流澌冰合可履．彊以囊盛沙．布冰上．乃渡．渡未畢．而數車冰陷也．　琴操曰．魯哀公十四年．西狩．薪者獲麟．擊之．傷其左足．將以示孔子．孔子道與
相逢見．俛而泣．抱麟曰．爾孰為來哉．孰為來哉．反袂拭面．仰視其人．龍顏日角．夫子奉麟之口．須臾吐三卷圖．一為赤伏．劉季興為王．二為周滅．夫子將終．三為漢制造．作孝經．夫子還謂子夏曰．新主將起．其人如得麟者．　帝王世紀曰．燧人之世．有大迹出雷澤．華胥履之．生庖犧氏於成紀也．　又曰．神龍感女登於常羊．生炎帝．　又曰．電光繞北斗樞星．照郊野．感附寶．孕二十月．生黃帝於壽丘．　又曰．黃帝時．有大星如虹．下流華渚．女節夢接之．意感．生少昊．　又曰．陶唐之世．握登見大虹．意感．生舜於姚墟．　又曰．脩巳山行．見流星貫昴．意感慄然．又吞神珠薏苡．胷坼而生禹．　又曰．漢昭靈后名含始．遊浴池．有玉雞銜赤珠出．刻曰玉英．吞此者王．含始吞之．生高祖．　魏氏春秋曰．明帝青龍三年．張掖郡刪丹縣金山玄川溢．涌寶石負圖．狀象靈龜．立于川西．有石馬七．其一仙人騎之．其一羈絆之．其五有形而不善成．有玉匣．開蓋於前．上有玉字．玉玦二．玉璜一．又有騏驎在東．鳳皇在南．白虎在西．犧牛在北．馬自中布列南方．有字曰．大討曹．金但取之．此司馬氏革運之徵．　魏志曰．桓帝時．有黃星見於楚宋之分．遼東殷馗．善天文．言後五十歲．當有真人起於梁沛之間．其鋒不可當．至是凡五十年．而太祖破袁紹．天下莫敵矣．　吳錄曰．孫堅墓上數有光．如雲氣五色．上屬天．下蔓延數里．父老相謂曰．此非凡氣．孫氏其興乎．　吳書曰．孫堅母懷姙．夢腸繞吳昌門．孫策母懷策．夢月入懷．懷孫權．夢日入懷．晉中興書．中宗元皇帝初誕．有神光之異．一室盡明．所藉藳如始刈．　豫章記曰．松陽門內有大梓樹．大四十五圍．舉樹盡枯死．永嘉中．一旦忽更榮茂．太興中．元皇帝果繼大業．庾仲初楊都賦所云．瘣木
薈于豫章．郭璞南郊賦云．弊梓擢秀于祖邑也．宣帝祖為豫章太守．故云祖邑也．　臧榮緒晉書曰．王廙為鄱陽太守．有枯樟樹更生．王敦表勸進中宗曰．皓獸應瑞而來臻．樟樹久枯而更榮．　孫盛晉陽秋曰．秦始皇時．望氣者言．五百年後．金陵之地．有天子氣．於是改金陵曰秣陵．壍北山．以絕其勢．秦政東遊以猒之．後五百二十六年．而中宗即位於江南．　又曰．太安中．歲鎮辰太白四星．聚於牛女之間．後中宗即位於楊州也．　武昌記曰．孫權獦於樊山．見一姥．問獦何得．答曰．止得一豹．姥曰．何不堅○太平御覽六百八十作竪．其尾．忽然不見．因為立樊姥廟．　徐爰宋書曰．武帝夜生．有神光之異．室內盡明．是夕．甘露降于墓樹．　又．高祖舉目瞻睞．常見二龍在焉．始尚微小．及貴．龍形漸長．光色轉明．左右侍者．亦數見徵異．　宋書曰．高祖既登祚．謂羣臣曰．朕始望不至此．衆人咸撰辭．欲盛稱功德．王弘率爾對曰．所謂天命．求之不可得．推之不可去．衆皆以為知言．【文】漢司馬相如封禪文曰．伊上古之初肇．自昊穹之生民．歷選列辟．以迄于秦．率邇者踵武．逖聽者風聲．紛綸葳蕤．湮滅而不稱者．不可勝數也．繼昭夏．崇號謚．略可道者．七十有二君．書曰．元首明哉．股肱良哉．因斯以談．君莫盛於唐堯．臣莫賢於后稷．后稷創業於唐堯．公劉發跡於西戎．文王改制．大行厥成．故軌跡夷易．易遵也．湛恩庬鴻．易豐也．憲度著明．易則也．垂統理順．易繼也．是以業隆於襁褓．而崇冠于二后．未有殊尤絕跡．可考於今者也．然猶躡梁父．登泰山．建顯號．施尊名．大漢之德．音蜂．涌源泉．沕潏曼羨．旁魄四塞．雲布霧散．上暢九垓．下泝八埏．昆蟲凱澤．迴首面內．然後囿騶虞之珍羣．儌麕鹿之怪獸．導一莖六穗於庖．犧雙觡共
之獸．招翠黃乘龍於沼．欽哉符瑞臻茲．猶以為德薄．不敢道封禪．蓋周躍魚隕航．休之以燎．此之為符也．以登介丘．不亦恧乎．進讓之道．何其爽與．於是大司馬進曰．陛下仁育羣生．義征不譓．德侔往初．功無與二．意者泰山梁父．設壇場望幸．蓋上帝垂恩儲祉．將以慶成．陛下謙讓而弗發也．契三神之歡．缺王道之儀．羣臣恧焉．夫脩德以錫符．奉符以行事．不為進越也．故聖王不替．而脩禮地祗．謁款天神．勒功中嶽．以章至尊．皇皇哉斯事．天下之壯觀．王者之丕業．不可貶也．願陛下全之．俾萬世得激清流．揚微波．飛英聲．騰茂實．前聖之所以永保鴻名．而常為稱首者用此．宜命掌故．悉奏其儀而覽焉．於是天子沛然改容曰．俞乎．朕其誠哉．乃遷思迴慮．緫公卿之儀．詢封禪之事．詩大澤之博．演符瑞之富．遂作頌曰．自我天覆．雲之油油．甘露時雨．厥壤可遊．滋液滲漉．何生不育．嘉穀六穗．我穡曷蓄．匪唯雨之．又潤澤之．匪唯徧之．我汜布護之．名山顯位．望君之來．君乎君乎．侯不邁哉．般般之獸．樂我君囿．白質黑章．其儀可嘉．旼旼穆穆．君子之態．蓋聞其聲．今親其來．厥途靡從．天瑞之徵．茲爾於舜．虞氏以興．濯濯之麟．遊彼靈畤．孟冬十月．君徂郊祀．馳我君輿．帝以享祉．宛宛黃龍．興德而升．正陽顯見．覺悟黎蒸．於傳載之．云受命所乘．依類託．喻以封巒．披藝觀之．天人之際已交．上下相發．允答聖王之德．兢兢翼翼．故曰．於興必慮衰．安必思危．是以湯武至尊嚴．不失肅祗．舜在假典．顧省闕遺．此之謂也．【頌】魏傅遐皇初頌云．尋盛德以降應．著顯符于方臻．積嘉祚以待期．儲鴻施於真人．昔九代之革命．咸受天之休祥．匪至德其焉昭．匪至仁其焉章．懿大魏之聖后．固上天之所興．應靈運以承統．排閶闔以龍
升．攄皇象以闡化．順帝則以播音．遵陽春以行施．揆四時以立信．運聰明以舉善．宣柔惠以養人．於赫我后．邁德如神．化不朞月．令不浹辰．於是天地休豫．靈祗歡欣．嘉瑞雲集．四靈允臻．甘露霄零於宮庭．醴泉冬涌於中原．白雉素烏．丹芝朱魚．鱗集羣萃．不可勝書．信應天之美瑞．受命之靈符也．然後覽公卿之讜議．詢百僚之典謨．天子乃登彫輦．戴羽蓋．佩玉鏘鏘．鑾聲噦噦．拜上皇．告受位．兆休祚．導神氣．於是建皇初之上元．發曠盪之明詔．眚災肆赦．盪滌瑕穢．崇設九賓．溥延公卿．嘉羞千品．俎豆充庭．金石具懸．鍾鼓畢作．歌九功．舞八佾．鴻澤普．皇恩洽．民欲得．神望塞．【叙】後漢傅幹王命敍曰．昔在唐虞之禪．列于帝典．殷周之代．敍于詩書．天之歷數．昭焉著明．周篤后稷公劉．積德行仁．至乎文武．遂成王業．雖五德殊運．或禪或征．其變化應天．與時消息．其道一也．故雖有威力．非天命不授．雖有運命．非功烈不章．自我高祖．襲唐之統．受命龍興．討秦滅項．光有萬國．世祖攘亂．奄復帝宇．人鬼協謀．徵祥煥然．皆順乎天而應乎人也．然則帝王之起．必有天命瑞應自然之符．明統顯祚豐懿之業．加以茂德成功．賢智之助．而後君臨兆民．為神明所保祐．永世所尊崇．未見運敍無紀次．勳澤不加於民．而可力爭覬覦神器者也．豪桀見二祖無尺地之階．為專智力．乘釁而起．不知天祚聖哲．帝王自有真也．哀哉．非徒闇於將來．又不考之於既往矣．自開闢已來．姦雄妄動．不識天命．勇如蚩尤．強如共工．威如夷羿．然皆從分橫裂．為天下戒．又况淺智小才．勇不足畏．強不足憚．未有成資．而敢失順．視不軌之事也哉．夫行潦之流．不致江海之深．丘垤之資．不成太山之高．魚鼈之類．不希雲龍之軌．一官之守．不經天人之
變．當王莽之末．英雄四起．而鄧禹耿弇．識世祖之福祚．贏糧閒行．進其策謀．遂荷胥附之任．享佐命之寵．張玄慕蘇秦蒯通之業．周旋囂述．西說竇融．言未及終．而梁統已誅之矣．禹弇見命祚之兆．其福如彼．張玄蔽逆順之理．其禍如此．審斯二事．趣舍之分明矣．且世祖之興有四．一曰帝皇之正統．二曰形相多異表．三曰體文而知武．四曰履信而好士．加之以聰明獨斷．達於事機．發策如神應．視遠如見近．偏旅首進．摧莽軍百萬之衆．單師獨征．平河北萬里之功．識鄧隆之將敗．知劉興之必死．然猶乾乾日昃．博采訓咨．拔吳漢於小尹．擢馬武於行伍．寵功臣以兼國之爵．顯卓茂以非次之位．言語政事文學之士．咸盡其材．致之宰相．權勇畢力於征伐．搢紳悉心於左右．此其所以成大業也．高祖方娠．有雲龍之表．其始入秦．五星同軌．以旅于東井．在天之符也．世祖之徵符．其詳可聞也．其初育則靈光鑒于室隩．嘉禾滋于邑壤．其望舊廬．有火光之異．其渡呼沱．有河合之應．西門君惠．先識其諱．強華獻符．千里同驗．劉歆改名而隕其身．王長錯卦而見吉兆．故王遵謂之天授．非人力也．覽廢興之運會．觀徵瑞之攸祚．審天應之萌兆．察人物之所附．念功成而道退．無非次而妄據．後之人．誠能昭然遠覽．曠然深悟．收莽述之闇惑．忠鄧耿之弘慮．好謀而要成．臨事而知懼．距張玄之邪說．思在三之明數．則福祿衍於無窮．亦世不失其通路矣．【文】漢楊雄劇秦美新曰．上罔顯於羲皇．中莫盛於唐虞．邇靡著於成周．仲尼不遭用．春秋因斯發言．神明所祚．兆民所託．罔不云道德仁義禮智．獨秦崛起西戎．因襄文宣靈之僭跡．基孝公．茂惠文．奮昭莊．至政．破從擅衡．并吞六國．遂稱乎皇帝．盛從鞅儀韋斯之邪政．馳鶩起
翦恬賁之用兵．剗滅古文．刮語燒書．弛禮崩樂．塗民耳目．遂流唐漂虞．滌殷蕩周．除仲尼之篇籍．自勒功業．改制度軌量．咸稽之於秦紀．是以耆儒碩老．抱其書而永遯．禮官博士．卷其舌而不談．二世而亡．何其劇歟．帝王之道．兢兢乎不可離已．夫能貞而明之者窮祥瑞．困而昧之者極妭愆．故若古者稱堯舜．威侮者陷桀紂．况盡訊掃前聖數千載功業．專用己之私．而能享祜者哉．會漢祖龍騰酆沛．奮迅宛葉．自武關．與項戮力咸陽．創業蜀漢．發跡三秦．克項山東．而帝天下．擿秦政慘酷尤煩者．應時蠲始．儒林刑辟歷紀圖典之用稍增焉．秦餘制度．項氏爵號．雖違古而猶襲之．是以帝典闕而不補．王綱弛而未張．逮至大新受命．上帝還資．后土顧懷．玄符靈契．雲動風偃．震聲日景．炎光飛響．盈塞天泉之間．乃奉若天命．窮寵極崇．與天剖神符．地合靈契．創億兆．規萬世．卓哉煌煌．真天子之表也．若夫白鳩丹烏．素魚斷虵．方斯薎矣．是以發祕府．覽書林．遙集乎文雅之囿．翺翔乎禮樂之場．胤殷周之失業．紹唐虞之絕風．懿律嘉量．金科玉條．煥爛照耀．靡不宣臻．振鷺之聲充庭．鴻鸞之黨漸階．俾前聖之緒．布濩流衍而不韞韥．郁郁乎煥哉．天人之事盛矣．鬼神之望充塞．紹少典之苗．著黃虞之裔．帝典闕者已補．王綱弛者既張．炳炳煒煒．豈不懿哉．而述前典．巡四民．迄四岳．增封太山．廣禪梁甫．斯受命者之典業也．崇嶽渟海通瀆之神．咸設壇場．望受命之臻焉．海外遐方．信延頸企踵．回回內嚮．喁喁如也．帝者雖勤讓．惡可以已乎．宜命賢哲．作典引一篇．以示來人．摛之罔極．令萬世常戴巍巍．履栗栗．嗅馨香．含甘實．鏡純粹之至精．聆清和之正聲．則百工伊凝．庶績越熙．荷天衢．提地釐．斯天下之上則已．庶可試哉．
【論】後漢班彪王命論曰．昔在帝堯之禪曰．咨爾舜．天之歷數在爾躬．舜亦以命禹．既于稷契．咸佐唐虞．光濟四海．弈世載德．至于湯武．而有天下．雖其遭遇異時．禪代不同．至于應天順民．其揆一焉．是故劉氏承堯之祚．氏族之世．著于春秋．唐據火德而紹之．始起沛澤．則神母夜號．以彰赤帝之符．由是言之．帝王之祚．必有明聖顯懿之德．豐功厚利積累之業．然後精誠通於神明．流澤加於生民．故能為鬼神所福嚮．天下所歸往．未見運世無本．功德不紀．而得倔起在此位者也．世俗見高祖興於布衣．不達其故．以為適遭暴亂．得奮其劍．遊說之士．至比天下於逐鹿．幸捷而得之．不知神器有命．不可以智力求．悲夫．此世之所以多亂臣賊子者也．若然者．豈徒闇於天道哉．又不睹之於人事矣．夫餓饉流隸．飢寒道路．思有短褐之襲．擔石之蓄．所願不過一金．終於轉死溝壑．何則．貧窮亦有命也．况乎天子之貴．四海之富．神明之祚．可得而妄處哉．故雖遭罹厄會．竊其權柄．勇如信布．強如梁藉．成如王莽．然卒潤鑊伏鑕．烹醢分裂．又况么麼不及數子．而欲闇于天位者乎．是故駑蹇之乘．不騁千里之塗．鷰雀之儔．不奮六翮之用．楶梲之材．不荷棟梁之任．斗筲之子．不執帝王之重．易曰．鼎折足．覆公餗．不勝其任也．當秦之末．豪傑並起．共推陳嬰而王之．嬰母止之曰．自吾為子家婦．而世貧賤．今卒富貴．不祥．不如以兵屬人．事成少受其利．不成禍有所歸．嬰從其言．而陳氏以寧．王陵為漢將．而母獲於楚．有漢使來．陵母見之．謂曰．願告吾子．漢王長者．必得天下．子謹事之．無有二心．遂對漢使．伏劍而死．以固勉之．夫以疋婦之明．猶能推事理之致．探禍福之幾．而况大丈夫之事乎．是故窮達有命．吉凶由人．嬰母知廢．
陵母知興．此二者帝王之分決矣．蓋在高祖．其興也有五．一曰帝堯之苗裔．二曰體皃多奇異．三曰神武有徵應．四曰寬明而仁恕．五曰知人善任使．加之以信誠．好謀達於聽受．見善如不及．用人如用己．從諫如順流．趍時如嚮起．當食吐哺．納子房之策．拔足揮洗．揖酈生之說．寤戍卒之言．斷懷土之情．高四皓之名．割肌膚之愛．舉韓信於行陣．收陳平於亡命．英雄陳力．羣策畢舉．此高祖之大略．所以成帝業也．若乃靈瑞符應．又可略聞矣．是以王武感物而折契．呂公睹形而進女．秦皇東遊以厭其氣．呂后望雲而知所處．始受命則白虵分．西入關則五星聚．故淮陰留侯．謂之天授．非人力也．歷古今之得失．驗行事之成敗．取舍不猒斯位．符瑞不周斯度．而苟昧權利．越次妄據．外不量力．內不知命．則必喪保家之主．殀天年之壽．遇折足之凶．伏斧鉞之誅．英雄誠知覺寤．收陵嬰之明分．絕信布之覬覦．拒逐鹿之瞽說．審神器之有授．貪不可冀．無為二母之所笑．則福祚流于子孫．天祿其永終矣．【典引】後漢班固典引曰．陶唐舍胤而禪有虞．○文選四十八重有虞二字．亦命夏后．稷契熙載．越成湯武．股肱既周．天乃歸功元首．將授漢劉．俾其承三季之荒末．值亢龍之災孽．懸象闇而恆文乖．彝倫斁而舊章缺．高光二聖．辰居其域．赫赫聖漢．巍巍唐基．泝測其源．乃先孕虞育夏．甄殷陶周．然後宣二祖之重光．襲四宗之緝熙．神靈日照．光被六幽．仁風翔于海表．威靈行乎鬼區．盛哉皇家帝世．德臣列辟．功君百王．榮鏡宇宙．渙楊內．是以來儀集羽族於觀魏．肉角馴毛宗於外囿．擾緇文皓質於郊．升黃輝采鱗於沼．甘露宵零於豐草．三足騫翥於茂樹．若乃嘉穀靈草．奇獸神禽．應圖合謀．窮祥極瑞者．朝夕坰牧．日月邦
畿．卓犖方州．羨溢乎要荒．昔周姬有素雉朱烏玄秬黃莫侯．之事耳．君臣動色．左右相趍．濟濟翼翼．峨峨如也．啟恭館之金縢．御東序之秘寶．是時聖上固已垂精游神．苞舉藝文．屢訪羣儒．俞咨故老．與之斟酌道德之淵源．餚覈仁義之林藪．以望元符之臻焉．將伻萬嗣．揚洪暉．奮景炎．扇遺風．播芳烈．久而逾新．用而不竭．汪汪乎丕天之大律．其疇能亘之哉．唐哉皇哉．皇哉唐哉．【論】魏陳王曹植魏德論曰．元氣否塞．玄黃憤薄．星辰亂逆．陰陽舛錯．四海鼎沸．蕭條沙漠．武皇之興也．以道淩殘．義氣風發．神戈退指．則妭雰順制．靈弧雲舉．則朝揚播越．唯我聖后．神武蓋天．威光佐掃．辰彗北○韻補二作比．彎．首尾爭擊．氣齊率然．乃電北．○曹集詮評云句有脫文．席卷千里．隱乎若崩嶽．旰乎若潰海．慍彼蠻夏．蠢爾弗恭．脂我蕭斧．簡武鍊鋒．星陳而天運．振耀乎南封．荊人風靡．交益影從．軍蘊餘勢．襲利乘權．蕩鬼區於白水．摛矯制乎遐川．仰屬目于條支．晞弱水之潺湲．薄張騫於大夏．笑驃騎於祁連．其化之也如神．其養之也如春．柔遠能邇．誰敢不賓．憲度增飾．日耀月光．跡存乎建安．道隆乎延康．於是漢氏歸義．顧音孔昭．顯禪天位．布唐放堯．上猶謙謙弗納也．發不世之明詔．薄皇居而弗泰．蹈北人之清節．美石戶之高介．義貫金石．神明以興．神祗致祥．乾靈效祐．於是羣公卿士．功臣列辟．率爾而進曰．昔文王三分居二．以服事殷．非能之而弗欲．蓋欲之而弗能．况天網不禁．皇綱圮紐．侯民非復漢萌．尺土非復漢有．故武皇創跡於前．陛下光美於後．蓋所謂勳成於彼．位定於此者也．將使斯民．播秬鬯．殖靈芝．鋤六穟．挹醴滋．遂乃凱風迴迴．甘露匝時．農夫詠於田壠．織婦吟而綜絲．黃吻之齓．含哺而怡．鮐背之老．擊壤
而嬉．古雖稱乎赫胥．曷若斯之大治乎．于時上富於春秋．聖德汪濊．奇志妙思．神鑒靈察．方將審御陰陽．增耀日月．極禎祥於遐奧．飛仁風以樹惠．既遊精萬機．探幽洞深．逍遙六藝．兼覽儒林．抗思乎文藻之場囿．容與乎道術之彊畔．超天路而高峙．階清雲以妙觀．將參跡於三皇．豈徒論功於大漢．天地位矣．九域清矣．皇化四達．帝猷成矣．明哉元首．股肱貞矣．禮樂既作．興頌聲矣．固將封泰山．禪梁甫．歷名川以祈福．周五方之靈宇．越八九於往素．踵帝皇之靈矩．流餘祚於黎蒸．鍾元吉乎聖主．【述】魏邯鄲淳上受命述曰．伊上天闡載．自民主肇建．歷聽風聲．陶唐為盛．虞夏受終．殷周革命．有禪而帝．有代而王．禪代雖殊．大小繇同．於是以漢歷在魏．赤運歸黃也．是故大魏之業．皇耀震霆．肅清宇內．萬邦有截．師義翼漢．奉禮不越．飭躬勠力．茂亮弘烈．樹深根以厚基．播醇澤以釀味．含光而弗耀．戢翼而弗發．將俟聖嗣．是遂是達．聖嗣承統．爰宣重光．陳錫裕下．民悅無彊．三神宜釐．四靈順方．元龜介玉．應龍粹黃．若云魏德．據茲以昌．爾乃鳴玉陟壇．三搢以俟．既受休命．龍旋鳳峙．煌煌厥暉．穆穆容止．臨下有赫．允也天子．既踐帝位．納璽要紱．太常司燎．升炮告類．珪璋峨峨．髦士棣棣．蹌蹌聖躬．御策以莅．巍巍乎崇功．顯顯乎德容．信帝者之壯業．天休之所鍾也．于時天地交和．日月光精．氛祲不作．風塵弭清．凡在壇場之位．舉目乎廣庭．莫不君臣和德．咸玉色而金聲．屢省萬機．訪謀老成．治詠儒墨．納策公卿．昧旦孜孜．夕惕乾乾．務在諧萬國．敍彝倫．而折不若．懷遠人．混六合之風．納于仁壽之門．刑錯靡試．偃伯靡軍．然後乃勒功岱嶽．升中上玄．斯固我皇之大摹．思心之所存也．　隋李德林天命論曰．有娀玄鳥．商
以興焉．姜嫄巨跡．周以興焉．邑姜夢帝．隋以興焉．古今三代．靈命如一．天下之重．不可妄據．軒初四帝．周餘六王．藉勢因基．自取而不得也．孟軻稱仲尼之德．過於堯舜．著述成帝者之事．弟子備王佐之才．墨不代蒼．泣麟歎鳳．恓恓汲汲．雖聖達而莫許也．蚩尤則黃神抗衡．共工則黑帝勍敵．項羽誅秦摧漢．宰神州．角逐爭驅．盡威力而無就也．其餘欻起妖妄．何足數乎．若使四凶執八元之誡．三監懷九臣之志．韓信彭越．深明帝子之符．孫述隗囂．妙識真人之出．尉迥同謳歌之類．王謙比獄訟之民．福祿蟬聯．胡可窮也．而違天逆物．獲罪人神．嗚呼．此前事之大戒矣．誅夷烹醢．歷代共尤．僭逆凶邪．時煩獄吏．其不戒慎何哉．蓋積惡既成．心自絕於善道．物類相感．理必至於誅戮．天奪其魄．鬼惡其盈．故也．大帝聰明．羣臣正直．耳目監於率土．賞罰參於國朝．輔助一人．覆育兆庶．豈有食人之祿．受人之榮．苞藏禍心．不殲盡者也．必當執法未處其罪．司命已除其藉．自古明哲．慮遠防微．位尊而心愈下．祿厚而志彌約．納寵思之以懼．道高守之以恭．克念於此．則姧回不至．謙光滿覆．義在知幾．吉凶由人．妖不自作．夙沙則主雖愚蔽．民盡知歸．有苗則始為跋扈．終而大服．漢南諸國．見一面以從殷．河西將軍．率五郡而臣漢．故能招信順之助．保太山之安也【表】魏邯鄲淳上受命述表曰．臣聞雅頌作於盛德．典謨興於茂功．德盛功茂．傳序弗忘．是故竹帛以載之．金石以聲之．垂諸來世．萬載彌光．陛下以聖德應期．龍飛在位．其有天下也．恭己以受天子之籍．無為而四海順風．若乃天地顯應．休徵祥瑞．以表聖德者．不可勝載．鑠乎煥顯．真神明之所以祚．命世之令主也．凡自能言之類．莫不謳歎於野．執筆之徒．咸竭文思．
獻詩上頌．臣抱疾伏蓐．作書一篇．欲謂之頌．則不能雍容盛懿．列伸玄妙．欲謂之賦．又不能敷演洪烈．光揚緝熙．故思竭愚．稱受命述．
子／類書／藝文類聚／卷第十一／帝王部一／總載帝王(P.198)
藝文類聚卷第十一
帝王部一　總載帝王　天皇氏　地皇氏　人皇氏　有巢氏　燧人氏　太昊庖犧氏　帝女媧氏　炎帝神農氏　黃帝軒轅氏　少昊金天氏　顓頊高陽氏　帝嚳高辛氏　帝堯陶唐氏　帝舜有虞氏　禹夏后氏
總載帝王
尚書刑德放曰．帝者．天號也．王者．人稱也．天有五帝以立名．人有三王以正度．天子．爵稱也．皇者．煌煌也．　春秋演孔圖曰．正氣為帝．閒氣為臣．秀氣為人．　禮斗威儀曰．帝者得其根核．王者得其英華．霸者得其附枝．故帝道不行．不能王．王道不行．不能霸．霸道不行．不能守其身．　管子曰．明一者皇．察道者帝．通德者王．謀得兵勝者霸．　呂氏春秋曰．始生之者天也．養成之者人也．能養天之所生而為天子．　春秋考耀文曰．王者往也．神所輸向．人所樂歸．　春秋繁露曰．德俟天地者稱皇帝．天祐而子之．號稱天子．　董子曰．古之人造文字者．三畫而連其中謂之王．三畫者．天地與人也．連中者．通其道也．取天地與人之才而參之．非王者其孰能當是．故王者必法天．以大仁覆育萬物．既化而生之．又養而
成之．　韓詩外傳曰．君者何．曰羣也．敢羣天下萬物而除其害者謂之君．　白虎通曰．帝王者．號也．號者．功之表也．所以表功明德．號令臣下者也．德合天地者稱帝．仁義合者稱王．別優劣也．　又曰．接上稱天子者．明以爵事天也．接下稱帝王者．明位號天下至尊之稱．　漢雜事曰．古者天子稱皇．其次稱王．秦承百王之末．為漢驅除．自以德兼三皇五帝．故并為號．　帝王世紀曰．孔子稱天子之德．感天地．洞八方．是以化合神者稱皇．德合天地者稱帝．仁義合者稱王．　蔡邕獨斷曰．上者尊位所在也．太史令司馬遷記事．當言帝．則依違之．但言上．不敢泄○獨斷作渫．下同．瀆者尊號．言尊尊之義也．乘輿出於律文．曰敢盜乘輿服御物．謂天子所服食者也．天子至尊．不敢泄瀆言之．故託於乘輿也．天子以天下為家．不以京師宮室為常處．當乘輿以天下．故謂之車駕．天子自謂行在所．今雖在京師．言在行所也．巡狩天下．所奏事處皆為宮．在長安則曰長安宮．在泰山則曰泰山宮．唯當時所在．　禮記曰．天子者．與天地參．德配天地．兼利萬物．與日月並明．明照四海．而不遺微小．其在朝廷．則道仁聖禮義之序．燕處則聽雅頌之音．行步則有環珮之聲．升車則有鸞和之音．居處有禮．進退有度．百官得其宜．萬事得其序．　六韜曰．王者之道．如龍之首．高居遠望．深視而審聽．神其形而散其精．若天高而不可極．若川深而不可測．故可怒而不怒．臣乃為虎．可殺而不殺．大賊乃發．兵勢不行．敵國乃強．　管子曰．黃帝立明堂之議．上觀於賢也．堯有衢室之問．下聽於民也．舜有告善之旌．而主不蔽也．禹立諫鼓於朝．而備訊也．湯有總街之廷．觀民非也．武王有靈臺之宮．賢者進也．此古聖帝明王．所以有而勿失．得而勿止
也．　尸子曰．孔子曰．商汝知君之為君乎．子夏曰．魚失水則死．水失魚猶為水也．孔子曰．商知之矣．莊子曰．赫胥氏之時．民居不知所為．行不知所之．含哺而熙．鼓腹而遊．　又曰．昔容成氏大庭氏柏皇氏軒轅氏尊盧氏伏羲氏．當是時也．結繩而用之．甘其食．美其服．樂其俗．安其居．鄰國相望．雞狗之音相聞．民至老死．不相往來．若此時則至治也．　孫卿子曰．人主者．守至約而詳．事至狹○荀子王霸篇作佚．而．○王霸篇作功．垂衣裳．不下簟席之上．而海內之民．莫不願得以為帝王．　呂氏春秋曰．五帝先道而後德．故德莫盛焉．三王先德而後事．故事莫功焉．五伯先事而後兵．故兵莫強焉．　韓子曰．明王制其臣下者．二柄而已矣．二者．刑．德也．殺戮之謂刑．慶賞之謂德．　淮南子曰．帝者體太一．王者法陰陽．霸者則四時．君者用六律．體太一者．牢籠天地．彈壓山川．含吐陰陽．申洩四時．紀綱八極．經緯六合．覆露照導．普汜而無私．翾飛蠕動．莫不仰德而生．法陰陽．承天地之和．形萬類之體．含氣化物．以成形類．則四時者．春生．夏長．秋收．冬藏．取與有節．出入有時．開闔張斂．不失其序．喜怒剛柔．不雜其理．用六律者．生之與殺也．賞之與罰也．予之與奪也．非此無道．　又曰．人主者．以天下之目視．以天下之耳聽．以天下之智慮．以天下之力動．是故號令能下究．而臣情得上聞．百官脩通．羣臣輻湊．喜不以賞賜．怒不以罪誅．　潛夫論曰．太古之時．兆黎初載．未有上下．而自順序．天未事焉．君未設焉．末後矯處．或相凌虐．為萌巨害．於是天命聖人．使司牧之．勿令失性．四海蒙利．草木被德．恭儉奉戴．謂之天子．【箴】晉潘尼乘輿箴曰．皇極肇建．兩儀既分．彝倫未序．萬邦糺紛．國事明主．家奉嚴君．各有攸尊．德用不勤．煌
煌四海．藹藹萬乘．匪賢焉倚．匪哲焉憑．左輔右弼．前疑後承．一日萬機．業業兢兢．夫出其言善．則千里是應．而莫余違．亦喪邦有徵．辛作琁室．而夏興瑤臺．糟丘酒池．象箸玉杯．叔世道衰．末俗化淺．躭樂逸遊．荒淫湎．不式古訓．而好是佞辯．不遵正路．而覆車是踐．滅敗之効．載在前典．匪唯凌夷．厥世用殄．故曰．樹君如之何．將民是司牧．視之猶傷．知其寒燠．故能撫之斯柔．而敦之斯睦．無遠不懷．靡思不服．夫豈厭縱一人．而玩其耳目．內迷聲色．外荒馳逐．不修政事．而終於顛覆．【論】漢賈誼過秦論曰．秦孝公據崤函之固．擁雍州之地．君臣固守．以窺周室．有卷席天下．包舉宇內．囊括四海之意．并吞八荒之心．當是時也．商君佐之．內立法度．務耕織．脩守戰之具．外連衡而鬬諸侯．諸侯恐懼．會盟而謀弱秦．不愛珍器重寶．肥饒之地．以致天下之士．合從締交．相與為一．當此之時．齊有孟嘗．趙有平原．楚有春申．魏有信陵．此四賢者．皆明智而忠信．寬厚而愛人．尊賢重士．約從連橫．兼韓魏燕楚宋衞中山之衆．嘗以什倍之地．百萬之師．仰關而攻秦．秦人開關延敵．九國之師．遁逃而不敢進．秦無亡矢遺鏃之費．天下諸侯已困矣．及至秦始皇．奮六世之餘烈．振長策而御宇內．吞二周而亡諸侯．履至尊而制六合．執敲扑以鞭笞天下．威振四海．南取百越之地．以為桂林象郡．百越之君．俛首係頸．委命下吏．乃使蒙恬．北築長城而守藩籬．却匈奴七百餘里．胡人不敢南下而牧馬．士不敢彎弓而報怨．然後踐華為城．因河為池．據億丈之城．臨不測之谿以為固．良將勁弩．守要害之處．信臣精卒．陳利兵而誰何．天下已定．始皇自以為關中之固．金城千里．子孫帝王萬世之業也．始皇既沒．餘威振于殊俗．然而陳涉甕牖
繩樞之子．甿隸之人．而遷徙之徒也．材能不及中人．率罷散之卒．將數百之衆．轉而攻秦．山東豪俊．蜂起而亡秦族矣．且夫天下非小弱也．雍州之地．崤函之固．自若也．陳涉之位．非尊於齊楚燕趙魏宋衞中山之君也．鋤耰棘矜．非銛於鈎長鎩也．謫戍之衆．非抗於九國之師也．深謀遠慮．行軍用兵之道．非及曩時之士也．然而成敗異變．功業相反．試使山東之國．與陳涉度長契大．比權量力．則不可同年而語矣．然秦以區區之地．致萬乘之權．招八州而朝同列．百有餘年矣．然後以六合為家．崤函為宮．一夫作難而七廟隳．身死人手．為天下之笑者．何也．仁義不施．而攻守之勢異也．　魏王粲難鍾荀太平論曰．聖莫盛於堯．而洪水方割．丹朱淫虐．四族凶佞矣．帝舜因之．而三苗畔戾矣．禹又因而防風為戮矣．此三聖古之所大稱也．繼踵相承．且二百年．而刑罰未嘗一世而乏也．然則此三聖能平．○明本作乎．三聖○聖下疑脫不字．能平．則何世能致之乎．孔子稱曰．唯上智與下愚不移．不移者丹朱四凶三苗之謂也．當紂之世．殷不小大好草竊姦宄．周公遷殷頑民于洛邑．其下愚之人．必有之矣．周公之於三聖．不能踰也．三聖有所不化矣．有所不移矣．周公之不能化殷之頑民．所可知也．苟不可移．必或犯罪．罪而弗刑．是失所也．犯而刑之．刑不可錯矣．孟軻有言．盡信書．不如無書．有大而言之者．刑錯之屬也．豈億兆之民．歷數十年．而無一人犯罪．一物失所哉．謂之無者．盡信書之謂也．　魏曹冏六代論曰．昔者夏殷周．歷世數十．而秦二世而亡．何則．三代之君．與天下共其民．故天下同其憂．秦王獨制其民．故傾危而莫救．先王獨知○文選五十二作知獨．治之不能久也．故與人共治之．知獨守之不能固也．故與人
共守之．兼親疎而兩用．參同異而並立．是以輕重足以相鎮．親疎足以相衞．兼并路塞．逆節不生．及其衰也．桓文率禮．包茅不貢．齊師伐楚．宋不城周．晉戮其宰．王綱弛而復張．諸侯傲而復肅．二霸之後．浸以陵遲．吳楚憑江．負固方城．雖心希九鼎．而畏迫宗姬．姦情散於胸懷．逆謀消於唇吻．斯豈非信重親戚．任用賢能．枝葉碩茂．本根賴之．至於王赧．降為庶人．猶枝幹相持．得居虛位．海內無主．四十餘年．秦據勢勝之地．騁譎詐之術．征伐關東．蠶食九國．至於始皇．乃定天位．曠日若彼．用力若此．非深根固蔕．不拔之道乎．漢祖奮三尺之劍．騁烏合之衆．五年之中．而成帝業．自開闢已來．其興功立勳．未有若漢之易者也．夫伐深根者難為功．摧枯朽者易為力．理勢然也．漢鑒秦之失．封植子弟．及諸呂擅權．圖危劉氏．而天下所以不傾動．百姓所以不易心者．徒以東牟朱虛．受命於內．齊代吳．楚．作衞於外．向使高祖踵亡秦之法．忽先王之制．則天下以傳．非劉氏有也．大魏之興．觀五代之存亡．而不用其長策．覩前車之傾覆．而不改其轍跡．子弟王空虛之地．君臣使民之失．○文選五十二作君有不使之民．魏志二十注引同．本句當有脫訛．明本臣作亡．亦未盡恰．宗室竄於閭閻．不聞邦國之政．權均疋夫．勢齊凡庶．內無深根不拔之固．外無盤石宗盟之助．非所以安社稷．為萬世之業也．　晉陸機辨亡論曰．昔漢氏失御．姦臣竊命．禍基京畿．毒徧宇內．皇綱弛紊．王室遂卑．於是羣雄蜂駭．義兵四合．吳武烈皇帝．慷慨下國．電發荊南．權略紛紜．忠勇伯世．威稜則夷羿震盪．兵交則醜虜授馘．遂掃清宗祊．蒸禋皇祖．于時雲興之將帶州．飈起之師跨邑．雖兵以義合．同盟戮力．然皆包藏禍心．阻兵怙亂．或師無謀律．喪威稔寇．忠規武節．未有如
此其著者也．武烈既沒．長沙桓王．逸才命世．弱冠秀發．招擾○馮校本同．明本及文選五十三作攬．遺老．與之述業．神兵東驅．奮寡犯衆．攻無堅城之將．戰無交鋒之虜．誅叛柔服．而江外底定．飭法脩師．則威德翕赫．將北伐諸華．誅鉏干紀．旋皇輿於夷庚．反帝座于紫闥．挾天子以令諸侯．清天步而歸舊物．戎車既次．羣凶側目．大業未就．中世而殞．用集我大皇帝．以奇蹤襲於逸軌．叡心因乎令圖．從政咨於故實．播憲稽乎遺風．而加之以篤固．申之以節儉．疇咨俊茂．好謀善斷．束帛旅於丘園．旌命交乎塗巷．故豪彥尋聲而響湊．志士希光而景鶩．異人輻湊．猛士如林．謀無遺諝．舉不失策．故遂割據山川．跨制荊吳．而與天下爭衡矣．故魏人請好．漢氏乞盟．遂躋天號．鼎峙而立．於是講八代之禮．蒐三王之樂．告類上帝．拱揖羣后．虎臣毅卒．循江而守．長棘勁鎩．望飈而奮．庶尹盡規於上．四民展業于下．化協殊裔．風衍遐圻．乃俾一介行人．撫巡外域．巨象逸駿．擾於外閑．明珠瑋寶．曜於內府．珍瑰重跡而至．奇玩應響而赴．輶軒騁於南荒．衝輣息於朔野．齊民免干戈之患．戎馬無晨服之虞．而帝業固矣．爰及末葉．羣公既喪．然後黔首有瓦解之志．皇家有土崩之釁．歷命應化而微．王師躡運而發．卒散於陣．民奔于邑．城池無蕃籬之固．山川無溝阜之勢．軍未浹辰．而社稷夷矣．雖忠臣發憤．烈士死節．將奚救哉．夫曹劉之將．非一世所選．向時人○人字文選無．之師．無曩日之衆．戰守之道．抑有前符．險阻之利．俄然未改．而成敗貿理．古今詭趣．何哉．彼此之化殊．授任之才異也．　又辨亡論下曰．昔三方之王．魏人據中夏．漢氏有岷益．吳制荊楊而掩交廣．曹氏雖功濟諸華．虐亦深矣．其民怨．劉翁因險飾智．功已薄矣．其俗陋．夫吳桓
王基之以武．太祖成之以德．聰明睿達．懿度深遠矣．其求賢如弗及．卹民如稚子．接士盡盛德之容．親仁罄丹府之愛．拔呂蒙於戎行．擢潘濬於係虜．推誠信士．不恤人之我欺．量能授器．不患權之我逼．地方幾萬里．帶甲將百萬．其野沃．其民練．其器利．其財豐．東負滄海．西阻險塞．長江制其區宇．峻山帶其封域．國家之利．未巨有弘於茲者矣．借使中才守之以道．善人御之有術．敦率遺典．勤民謹政．脩定策．守常險．則可以長世永年．未有危亡之患．易曰．湯武革命順乎天．玄曰．亂不極則治不形．言帝王之因天時也．古人有言曰．天時不如地利．易曰．王侯設險．以守其國．言為國之恃險也．又曰．地利不如人和．在德不在險．言守險之由人也．吳之興也．參而由焉．孫卿所謂合其參者也．及其亡也．恃險而已．又孫卿所謂捨其參者也．夫四州之萌．非無衆也．大江之南．非乏俊也．山川之險．易守也．勁利之器．易用也．先政之策．易循也．功不興而禍遘．何哉．所以用之者失也．故先王達經國之長規．審存亡之至數．謙己以安百姓．敦惠以致人和．寬冲以誘俊人之謀．慈和以結士民之愛．是以其安也．則黎元與之同慶．及其危也．則兆庶與之同患．安與衆同慶．則危不可得也．危與下共患．則其難不足恤也．夫然故能保其社稷．而固其土宇．麥秀無悲殷之思．黍離無愍周之感矣．　晉干寶晉紀緫論曰．昔高祖宣皇帝．以雄才碩量．應運而仕．至於百姓與能．大象始搆矣．世宗承基．太祖繼業．始當非常之禮．終受備物之錫．至于世祖．遂享皇極．正位居體．聿脩祖宗之志．思輯戰國之苦．腹心不同．公卿異議．而獨納羊祜之策．至于咸寧之末．遂排羣議而杖王杜之決．汎舟三峽．介馬桂陽．役不二時．江湖來同．掩唐虞之舊域．班正
朔於八荒．太康之中．天下書同文．車同軌．牛馬被野．餘粮栖畝．行旅草舍．外閭不閉．雖大平未洽．亦百代一時矣．二十餘年．而河洛為墟．戎羯稱制．二帝失尊．山陵無所．何哉．樹立失權．託付非才．四維不張．而苟且之政多也．夫天下之大器也．器大者不可以小道理．勢重者不可以爭競擾．古先哲王．知其然也．是以扞其大患．而不有其功．禦其大災．而不尸其利．是以感而應之．悅而歸之．如晨風之鬱北林．魚龍之趨淵澤也．然後設禮文以理之．斷刑罰以威之．故衆悅其教．而安其俗．君子勤禮．小人盡力．廉恥篤於家閭．邪僻消於胸懷．又况可奮臂大呼．聚之以干紀作亂之事乎．加之朝寡醇德之士．鄉乏不二之老．風俗淫僻．趣向失所．學者以莊老為宗．而黜六經．談者以虛薄為辨．而賤名檢．當官者以望空為高．而笑勤恪．劉頌屢言治道．傅咸每糺邪正．皆謂之俗吏．若夫文王日昃不暇食．仲山甫夙夜匪懈者．蓋共嗤黜．以為灰塵．而相詬病矣．由是毀譽亂於善惡之實．情慝奔於貨欲之塗．選者為人擇官．官者為身擇利．其婦女莊櫛織絍．皆取成於婢僕．未嘗知女功絲枲之業．中饋酒食之事也．故皆不恥淫佚之過．不拘妬忌之惡．有殺戮妾媵．有黷亂上下．父兄不之罪．天下莫之非．又况責之闡四教於古．脩貞順於今．以輔佐君子者哉．禮法刑政．於此大壞．如室之斯搆．而去其鑿契．如水斯積．而決其隄防．如火斯畜．而離其薪燎也．國將亡．本必先顛．其此之謂乎．
子／類書／藝文類聚／卷第十三／帝王部三／晉元帝(P.247)
晉元帝
晉中興書曰．中宗元皇帝．諱睿．字景文．世祖咸寧二年．生于洛陽．初誕有神光之異．一室盡明．所藉藳．如始刈．及長．白豪生日角之左．眼有精曜．唯侍中譙國嵇紹．少而異之．謂其友曰．琅瑘王毛骨非常．殆
非人臣之相．惠帝幸臨漳．中宗從駕．是時中宗叔父東安王繇．為成都王穎所害．懼禍及．謀出奔．其夜月明．禁衞甚嚴．不能得去．有頃．天暴風雨晦暝．徼者四散．中宗間得脫．及遷鎮建鄴．以顧榮為軍司馬．禮接名豪．設官分職．隱恤士庶．百姓歸心焉．初性好酒．王導深以為誡．乃命左右進觴．躬引覆之．自是不復飲也．愍帝為胡賊劉粲所沒．中宗素服出次．舉哀三日．於是百僚稱上尊號．帝固讓．百僚又固請．中宗慨然流涕曰．吾本琅瑘王．諸賢見逼不已．乃呼私奴命駕．將反國．羣臣不敢復逼．乃求依魏晉故事．為晉王．許之．愍帝崩于平陽．百僚更上尊號．是日即皇帝位．　晉陽秋曰．太安中．童謠曰．五馬浮渡江．一馬化為龍．永嘉大亂．王室淪覆．唯琅瑘西陽汝南南頓彭城五王獲濟．至是中宗登祚．先是五鐸見于晉陵．靈數玄感．若合符契．【策文】晉郭璞元皇帝哀策文曰．永惟殿宇之廓寂．悲彝奠之莫歆．感鸞輅之晏駕．哀袞裘之委衿．痛聖躬之遐往．長淪景於太陰．乃作策曰．王之不極．百六作艱．鴞集瓊林．鯨躍神淵．懷愍失據．海覆岳巔．蠢蠢六合．不倒懸．靈慶有底．見龍在田．誰其極哉．我后先天．大人承運．重明繼作．撫征淮海．駿命再廓．仁風旁靡．神化潛鑠．處冲思挹．居簡行約．聖敬日邁．玄心逾漠．用物與能．緫攬羣略．林無滯才．山無遺錯．恩靡不懷．化靡不被．茫茫海域．款塞慕義．萬里同塵．匪王隸．熙熙遺黎．莫知其寄．括終宇宙．混同天地．曰功永年．曰德慶隆．奈何氛厲．奄集聖躬．大業未恢．皇齡未中．天憯其景．崑頹其崇．焭焭小子．藐藐孤冲．靡天何戴．靡地何憑．恍惚極慕．若存若終．蔑焉無聞．廓焉長寂．聆音靡晞．瞻顏失覿．窮號曷訴．叩心誰告．何悲之哀．何痛之酷．嗚呼我皇．逢天之戚．嗚呼哀哉．眇
然升遐．即安玄室．煌煌火龍．赫赫朱韠．終焉永潛．曷其有出．明訓長絕．小子何述．望阜增欷．臨崩慟慄．哀兼陟方．痛過遏密．靈爽安之．反真復質．永合元漠．終始得一．【令】晉元帝答劉琨等令曰．今方岳牧伯之任．股肱腹心之臣．萬邦之內．九服之外．咸見翼戴．以隆天威．是用辭不獲已．而居王位．尋覽所陳．弘旨優遠．孤方當匡復帝祚．豈可猥居極位．昔有夏克復．賴靡艾之勳．周宣中興．由申邵之佐．二公鎮御幽朔．忠以衞上．建功極難．實憑遠略．夷難雪恥．於是乎在．【表】晉劉琨勸進元帝表曰．否泰之運．古今迭有．宗子有明德．曷常不由多難以隆中興．故獫狁殘周．以啟宣王．巨猾竊漢．乃發光武．陛下天授至德．聰明神武．勞謙恭己．卑以自牧．體伯禽經營之誠．行公旦吐握之事．上崇勤王之義．下垂庇民之量．收羅俊乂．任賢以能．綏爰陝東．化流無外．戎狄荒服．請事率職．重譯納貢．不遠萬里．功高德邵．遐邇歸心．况陛下道邁大宗．勳莫與二．且以親以賢．義實兼之．是以琨敢緣天文人事徵祥之應．昧死上事．以奉尊號．願陛下無常心．以羣心為心．忘其身．以萬物為公．則宗廟蒸嘗．不替於今．逆虜逋寇．一討而滅．無負於天下．無愧於七后矣．　又表曰．臣聞台宿在天．實承辰極．股肱雖卑．同體元首．臣負乘前朝．過充三吏．國之崇替．有與憂喜．臣聞德合兩儀者．固以四海為公．智周萬物者．不以一身為私．舜禹揖讓．以陟帝位．湯武征伐．以濟時難．彼四王者．遘會不同．登受有異．至夫外己存物．憂世遺躬．其致一也．期於愛民治國．應變合道．以為天下利而已矣．况宗廟是陛下之宗廟．百姓是大晉之百姓耶．陛下若忽七廟之重．距天人之心．絕而不繼．困而不拯．則宗廟不歆其禋祀．羣生無所措其手足矣．况臣
班具臣之列．荷累世之恩．上懷國家之統．俯絕烏鳥之情者哉．昔伍員發怒．手撻平王之墓．灌夫慷慨．身搴吳濞之旗．皆能宣其臣節．攄其私忿．戮尸斬將．存亡恨．臣誠無若人之才．實有此人之憤．苟得上憑天威．展其微効．雖隕九泉．猶以明白．　又表曰．陛下之躬執謙光．允恭克讓．俛從吏議．示緫萬機．布曠蕩之詔．開自新之路．海隅漸惠．朔南暨聲．有生之倫．咸被嘉慶．陛下量包宇宙．明侔三辰．靈祇稽應．華戎同戴．加以王室中微．邦基將絕．遺民元元．屬命陛下．陛下以德則無所與讓．言事固所負荷．誠宜遺小禮．存大務．援據圖錄．居正宸極．上副祖宗之心．下一兆庶之望．臣聞必也正名．前聖大之．春秋傳曰．名以出信．名苟不正．則事有不從．信苟不立．則禮義或愆．乃載籍之明誡．開塞之所由也．　又表曰．臣聞天生蒸民．樹之以君．所以對越天地．司牧黎元．聖帝明王．鑒其若此．知天地不可以無饗．故屈其身以奉之．知黎元不可以無主．故不得已而臨之．社稷時難．則戚蕃定其傾．郊廟或替．則宗哲纂其祀．所以弘振遐風．式固萬世．自元康已來．艱禍繁興．永嘉之際．氛厲彌昏．宸極失御．登遐醜裔．國家之危．有若綴旒．天不悔禍．大災荐臻．國未亡難．寇害尋興．逆胡劉曜．縱逸西都．主上幽刼．復虜庭．神器流離．再辱荒逆．臣每覽史籍．觀之前載．厄運之極．古今未有．在食土之毛．含氣之類．莫不叩心絕氣．行號巷哭．况臣荷寵二世．位廁鼎司．承問震惶．精爽飛越．臣聞昏明迭用．否泰相濟．天命無改．曆數有歸．或多難以固邦國．或隱憂以啟聖明．是以齊有無知之禍．而小白為五伯之長．晉有驪姬之難．而重耳以主諸侯．陛下玄德通於神明．聖姿合於兩儀．應命世之期．紹千載之運．符瑞之表．天人有徵．中興之
肇．圖讖垂典．自京畿殞喪．九服崩離．陛下撫寧江左．奄有舊吳．柔服以德．伐叛以刑．抗明威以懾不類．杖大順以肅宇內．純化既敷．則率土宅心．義風既暢．則遐方企踵．昔少康之隆．夏訓以為美談．宣王之興．周詩以為休詠．况茂勳格于皇天．清暉光于四海．蒼生顒顒．莫不欣戴．聲教所加．願為臣妾者哉．且宣皇之胤．唯有陛下．億兆攸歸．曾無與二．天祚大晉．必將有主．主晉祀者．非陛下而誰．是以邇無異言．遠無異望．謳歌者無不吟詠徽猷．獄訟者無不思于聖德．天地之際既交．華裔之情允合．一角之獸．連理之木．以為休徵者．蓋有百數．冠帶之倫．要荒之衆．不謀而同辭者．動以萬計．是以臣等敢考天地之心．因函夏之趣．昧死上尊號．願陛下存舜禹至公之情．狹巢由矯抗之節．以社禝為務．不以小行為先．以黔首為憂．不以克讓為事．上以慰宗廟乃顧之懷．下以釋普天頓首之望．臣聞尊位不可久虛．萬機不可久曠．虛之一日．則尊位以殆．曠之浹辰．則萬機以亂．陛下雖欲逡巡．其若宗廟何．其若百姓何．
子／類書／藝文類聚／卷第十五／后妃部／后妃(P.276)
藝文類聚卷第十五
后妃部　后妃
后妃
白虎通曰．天子之配謂之后．后者何也．明海內之小君也．　禮記曰．古者天子立后．六宮三夫人九嬪二十七世婦八十一御妻．以聽天下之內治．以明章婦道．故天下內和而家理．婦順不脩．陰事不得．謫見於天．月為之食．月食．則后素服而修六宮之職．蕩天下之陰事．　又曰．舜葬蒼梧．蓋三妃未之從也．舜納三妃．生九子．娥皇無子．女英生商均．益(禮記檀弓疏作癸．)比生二女．宵明．燭光．舜不告而娶．不立正妃．故唯納三妃焉．　周官曰．仲春．詔后師○周禮內宰作帥．下同．內外命婦．始蠶于北郊．以為祭服．上春．詔王后帥六宮之人．生種而獻之於王．　毛詩曰．關雎．后妃之德也．風之始也．所以風天下而正夫婦也．　又曰．葛覃．后妃之本也．后妃在父母家．則志在於女功之事．躬儉節用．服澣濯之衣．尊敬師傅．則可以歸安父母．化天下以婦道也．　又．卷耳．后妃之志也．又當輔佐君子．求賢審官．知臣下之勤勞．內有進賢之志．而無險詖私謁之心．朝夕思念．至於憂勤者也．　又．樛木．后妃逮下也．言能逮下而無疾妬之心焉．木下曲曰樛．木枝下垂．故葛藟得而蔓之．諭后．妃能下逮衆妾．使得其序．衆妾上附事之也．　又．螽斯．后妃子孫衆多也．言若螽斯不妬忌．則
子孫衆多也．凡物有陰陽慾者．無不妬忌．唯螽斯不妬．各得大(明本作天．詩鄭箋作受．)氣而生子．　又曰．兔罝．后妃之化也．關雎之化行．則莫不好德．賢人衆多也．　又曰．芣苢．后妃之美也．天下和平．則婦人樂有子矣．尚書曰．釐降二女于媯汭．嬪于虞．嬪．嫁也．　尚書大傳．古者后夫人將侍．君前．息燭．至于房中．釋朝服．襲燕服．然後入御于君．雞鳴．太師奏雞鳴于陛．夫人鳴佩玉于房中．告去也．然后應門擊柝．告闢也．　史記曰．自古受命帝王．及繼體守文之君．非獨內德茂也．蓋亦有外戚助焉．故易基坤．詩首關雎．書敍釐降．春秋譏不親迎．夫妻之際．人道之大倫也．　漢書曰．漢興．因秦之稱號帝母皇太后．祖母稱太皇太后．正適稱皇后．妾稱夫人．又有美人良人八子七子之號．至武帝．制婕妤娙娥容華充容各有爵位．而元帝加昭儀之號．凡十四等．　又曰．黃帝妃方雷氏．生玄囂．為青陽．妃累祖．生昌意．妃彤魚氏．生夷鼓．妃嫫母．生蒼林．　應劭漢官儀曰．皇后稱椒房．取其實蔓延盈升．以椒塗室．取溫煖．除惡氣也．猶天子朱泥殿上曰丹墀．　漢舊儀曰．皇后婕妤乘輦．餘皆以茵．四人輿以行．皇后玉璽．文與帝同．皇后春桑．皆衣青．手採桑．以繅三盆蠒．示羣臣妾從．春桑生而皇后親桑．於苑中蠶室．養蠶千箔以上．羣臣妾從桑還．獻蠒於館．　又曰．皇帝賜后黃金萬斤．　又曰．皇后食三十縣．曰湯沐邑．　五經要義曰．古者后夫人．必有女史彤管之法．后妃羣妾．以禮御于君所．女史書其環以進退之．生子月辰．則以金環退之．當御者．著于左手．既御．著于右手．左手陽也．以當就男．故著左手．右手陰也．御而復故．　世本曰．帝嚳卜其四妃之子．皆有天下．元妃有邰氏之女．曰姜嫄．生后稷．次妃有娀氏之女．曰簡狄．生契．次妃陳酆
氏慶都．生帝堯．次妃娵訾氏．生帝摯．　論語．武王曰．予有亂臣十人．孔子曰．才難．不其然乎．有婦人焉．九人而已．婦人文母也．○五字當是注文．　列女傳曰．黃帝妃嫫母．於四妃之班居下．貌甚醜而最賢．心每自退．　又曰．啟母塗山之女者．夏禹之妃．塗山女也．曰女嬌．禹取四日而去治水．啟既生．呱呱而泣．禹三過其門．不入子之．塗山獨明教訓．啟化其德．卒致令名．禹為天子．啟嗣而立．能繼禹之道．　又曰．湯妃有莘之女也．德高而名．○後漢書一百一十崔琦傳注引作明．訓正後宮．嬪御有序．伊尹為之媵臣．佐湯致王．　又曰．太姜者．太王之妃．有台氏之女也．賢而有色．生太伯仲雍季歷．化導三子．皆成賢德．太王有事．必諮謀焉．詩曰．爰及姜女．聿來胥宇．此之謂也．　又曰．太任者．王季之妃．摯任之女也．端一誠莊．唯德之行．及其有身也．目不視惡色．耳不聽惡聲．口不出放言．溲于豕牢．而生文王．文王生而明聖．太任教以一．而知其百．卒為周宗．君子謂太任為能胎教．　又曰．太姒者．文王之妃．莘姒之女也．號曰文母．亦思媚太姜．太任旦夕勤勞．以進婦道．文王治外．文母治內．生十子．太姒教誨十子．自少及長．常以正道押持之．卒成武王周公之德．　帝王世紀曰．武王妃太公之女．曰邑姜．修教于內．生太子誦．　瑣語曰．周宣王夜臥而晏起．后夫人不出於房．姜后既出．乃脫簪珥．待罪於永巷．使其傅母通言於宣王曰．妾之淫心見矣．至使君王失禮而晏起．以見君王之樂色而忘德也．亂之興．從婢子起．敢請罪．王曰．寡人不德．寔自生過．非夫人之罪也．遂復姜后而勤於政事．早朝晏退．卒成中興之名．　續漢書曰．明德皇后馬氏．伏波將軍馬援之女也．后年七歲．幹治家事．勑制僮御．出入計校．一以貫之．年十三．以選
入太子宮．接侍同列而承至尊．先人後己．發於至誠．由是見寵．是時後宮未有任育者．常言繼嗣當以時立．薦達左右．惟恐不及．身衣大帛．御者禿裙不緣．諸王親家朝請望．見后裙極麁疎．以為綺．就視乃笑．后曰．此繒染色好．故用之耳．老人知者．無不歎息．性不喜出入遊觀．又不好音樂．上時幸苑囿離宮．以故希從．誦易經．習詩論春秋．略記大義．后志在克己輔上．不以私家干朝庭．兄為虎賁中郎將．兩弟黃門郎．訖永平世不遷．【詩】晉成公綏詩曰．天地不獨立．造化由陰陽．坤垂覆載．日月耀重光．治國先家道．立教起閨房．二妃濟有虞．三母隆周王．塗山興大禹．有莘佐成湯．齊晉霸諸侯．皆賴姬與姜．關雎思賢妃．此言安可忘．　又曰．殷湯令妃．有莘之女．仁教內修．度義以處．清謐後宮．九嬪有序．伊尹為媵臣．遂作元輔．【頌】賢明頌曰．於鑠姜后．光配周宣．非義不動．非禮不言．晏起早朝．永巷告愆．王用勤政．萬國以虔．　又晉劉柔妻王氏姜嫄頌曰．英英姜嫄．寔德之純．肇承靈瑞．武敏是遵．誕育歧嶷．毗贊皇綸．播殖之訓．萬葉攸循．　又啟母塗山頌曰．塗山靜居．玄朗悟機．大禹至公．過門不歸．明此道訓．孩胤是綏．仁哲以成．永繫天暉．　魏韋誕皇后親蠶頌曰．于時明庶扇物．鳥帑昏正．躬耕帝藉．邁德班令．嘉柔桑之肇敷．思郊廟之至敬．命皇后以親蠶．俾躬桑于外坰．考時日於巫咸．詔太卜以獻禎．御坤德之大輅．翳翠葆以揚旌．爾乃皇英參乘．塗山奉輿．總姜任於後陳．載樊衞於貳車．千乘隱其雷動．萬騎粲以星敷．啟前路於三官．命蚩尤而清衢．遊青虬於左角．步素螭於右隅．登崇壇而正位．覿休氣於朝陽．步雕輦而下降．手柔條於公桑．嬪妾肅以莅事．職蠶植而承筐．供副褘之六服．昭孝敬於蒸嘗．
盛華禮於中宇．神化馳於八方．乃延羣妾．宴賜于前．降至貴以逮下．布愷悌之渥恩．禮儀備序．巾車迴轅．班中黃之禁財．散束帛之戔戔．神澤霈以雨施．洪惠播於無原．同碩慶於生民．發三靈之永歡．苞繁祜於萬國．卷福釐以言旋．美休祚於億載．豈百世之曾玄．　晉左九嬪武帝納皇后頌曰．峨峨華山．峻極太清．巨靈導流．河瀆是經．惟瀆之神．惟岳之靈．鍾于揚族．載育盛明．我后穆穆．應期挺生．含聰體喆．歧嶷夙成．如蘭之茂．如玉之瑩．越在幼沖．休有令名．飛聲八極．翕習紫庭．超任邈姒．比德皇英．京室是嘉．備禮致聘．令月吉辰．百僚奉迎．登位太微．明德日盛．羣黎欣戴．函夏同慶．翼翼聖皇．睿哲孔純．愍茲狂戾．闡惠播仁．蠲釁滌穢．與時惟新．霈然洪赦．恩詔遐震．后之踐祚．囹圄虛陳．萬國齊歡．六合同欣．坤神抃舞．天人載悅．興瑞降祥．表精日月．和氣烟熅．三光朗烈．既獲嘉時．尋播甘雪．玄雲掩靄．靈液霏霏．既儲既積．待陽而晞．長享豐年．福祿永綏．【贊】曹植姜嫄簡狄贊曰．嚳卜四妃．子皆為王．帝摯早崩．堯承天綱．玄鳥大跡．殷周美祥．稷契既生．功顯虞唐．　又禹妻贊曰．禹娶塗山．土功是急．聞啟之生．過門不入．女嬌達義．明勳是執．成長聖嗣．天祿以襲．　晉傅玄班婕妤畫贊曰．斌斌婕妤．履正修文．進辭同輦．以禮匡君．納侍顯德．讜對解紛．退身避害．志邈浮雲．　又明德馬皇后贊曰．明德馬后．執貞履素．光崇六行．動遵禮度．作后作母．帝諮厥謀．國賴內訓．家應顯祚．　晉左九嬪虞舜二妃贊曰．妙矣二妃．體靈應符．奉嬪于媯．光有此虞．沅湘示教．靈德永敷．　又周宣王姜后贊曰．昭昭宣王．克復前制．亹亹姜后．乃激乃厲．執心至公．以恢明世．　又納楊后贊曰．清和協極．二儀降靈．啟茲楊族．仁哲誕生．徽音
內發．有馥其聲．玄符表運．作合聖明．文定厥祥．考卜惟貞．良辰納幣．三光朗清．元公執摯．嘉禮告成．卿士庶僚．爛其充庭．赫赫華宗．弈世載榮．謙光其尊．在滿戒盈．受茲介福．垂祚億齡．　晉庾闡二妃像贊曰．二妃玄達．含靈體妙．協德坤元．配虞齊耀．明兩既麗．重光作照．有邈其微．神風遐劭．【箴】後漢皇甫規女師箴曰．觀象制教．肇經坤．家有王義．室有嚴君．各有定位．陰陽是分．昔在軒轅．陶化正刑．刑于壼闈．以臨百官．煌煌后妃．玄紞是閑．穆穆夫人．爰採潔蘩．師禮莫違．而神時怨．關雎首化．萬國承流．實有淑女．允作好逑．唐媛興媯．文武盛周．德音不回．弘濟大繇．咨爾庶妃．鑾路斯邁．戰戰兢兢．厲省鞶帶．漸進不形．變起無外．行難著而易喪．事易失而難退．動若順流．應如發機．奉上惟敬．撫下唯慈．怨豈在明．患生不思．　後漢傅幹皇后箴曰．煌煌四星．著天垂曜．赫赫后妃．是則是效．舜納二女．對揚茂教．正位于內．頑囂輟恭．辛亂妲己．共則情悅．牝雞亂晨．殷祀用絕．孝成寬柔．縱弛紀綱．王擅朝權．趙專椒房．巨猾是緣．竊弄神器．故禍不出所憎．常出所愛．是以在昔明后．日新其化．匪唯訓外．亦訓于內．晉張華女史箴曰．茫茫造化．兩儀始分．散氣流形．既陶既甄．在帝庖羲．肇經天人．爰始夫婦．以及君臣．家道以正．而王猷有倫．婦德尚柔．含章貞一．婉娩淑慎．正位居室．樊姬感莊．不食鮮禽．衞女矯桓．耳忌和音．志厲義高．而二主易心．玄熊攀檻．馮媛趍進．夫豈無畏．知死不．班女有辭．割歡同輦．夫豈無懷．防微慮遠．人咸知飾其容．莫知飾其性．性之不飾．或愆禮正．出其言善．千里應之．苟違斯義．同衾以疑．懽不可以瀆．寵不可以專．專實生慢．愛極則遷．致盈必損．理有固然．　晉裴頠女史箴曰．膏不厭鮮．水
不厭清．玉不厭潔．蘭不厭馨．爾形信直．影亦不曲．爾聲信清．響亦不濁．綠衣雖多．無貴於色．邪徑雖利．無尚於直．春華雖美．期於秋實．冰璧雖澤．期於見日．浴者振衣．沐者彈冠．人知正服．莫知行端．服美動目．行美動神．天道祐順．常與吉人．【誄】漢楊雄皇后誄曰．沙麓之靈．太陰之精．天生聖姿．豫有祥禎．作合于漢．配元生成．孝順皇姑．聖敬齊莊．內則純備．後烈丕光．肇初配元．天命是將．志在黎元．是勞是勤．寅賓出日．東祑陽谷．鳴鳩拂羽．勝降桑木．蠶于蠒館．躬執筐曲．帥道羣妾．咸修蠶族．分蠒理絲．女工是勑．遐邇蒙祉．中外提福．自京逮海．靡不仰德．去此昭昭．就彼冥冥．忽兮不見．超兮西征．既作下宮．不復故庭．　後漢崔瑗竇貴人誄曰．若夫貴人．天地之所留神．造化之所殷懃．華光曜乎日月．才志出乎浮雲．然猶退讓．未嘗專寵．樂慶雲之普覆．悼時雨之不廣．憂國念主．不敢怠遑．嗚呼哀哉．惟以永傷．重曰．積善之家福慶長．修身以壽道之常．聖人之言義不虛．修身獲報効莫疏．令問不忘身猶存．貴人雖沒遺德尊．著于金石垂後昆．　曹植卞太后誄曰．率土噴薄．三光改度．陵頹谷踊．五行錯．皇室蕭條．羽檄四布．百姓歔欷．嬰兒號慕．若喪考妣．天下縞素．聖者知命．殉道寶名．義之攸在．亦弃厥生．敢揚后德．表之旐旌．光垂極．以慰我情．乃作誄曰．我皇之生．坤靈是輔．作合于魏．亦光聖武．篤生帝文．紹虞之緒．龍飛紫宸．奄有九土．詳惟聖善．歧嶷秀出．德配姜嫄．不忝先哲．玄覽萬機．兼才備藝．汎納容衆．含垢藏疾．仰奉諸姑．降接儔列．陰處陽觀．潛明內察．及踐大位．母養萬國．溫溫其仁．不替明德．悼彼邊氓．末遑宴息．恆勞庶事．兢兢翼翼．親桑蠶館．為天下式．樊姬霸楚．書載其庸．武王有亂．孔歎其功．我后齊
聖克暢丹聰．不出房闥．心照萬邦．年踰耳順．匪倦．珠玉不玩．躬御綈練．日昃忘飢．臨樂勿讌去奢即儉．曠世作顯．慎終如始．蹈和履貞．恭事神祇．昭奉百靈．跼天蹐地．祇畏神明．敬微慎獨．執禮幽冥．虔肅宗廟．蠲薦三牲．降福無疆．祝云其誠．宜享斯祐．蒙祉自天．何圖凶咎．不勉斯年．嘗禱盡禮．有篤無痊．豈命有終．神食其言．遺孤在疚．承諱東藩．擗踴郊畛．灑淚中原．追號皇妣．弃我何遷．昔垂顧復．今何不然．空宮寥廓．棟宇無烟．巡省階塗．髣髴欞軒．仰瞻帷幄．俯察几筵．物不毀故．而人不存．痛莫酷斯．彼蒼者天．遂臻魏都．遊魂舊邑．大隧開塗．靈將斯戢．歎息霧興．揮淚雨集．徘徊輀柩．號咷弗及．神光既幽．佇立以泣．　晉張華章懷皇后誄曰．自天陶靈．必有徵祥．誕在初載．亦曜神光．顯應天祿．聿嬪聖皇．受氣自然．寔聽清和．內含茂質．外發英華．身處宸極．敬恭惟夙．窈窕淑媚．柔順婉穆．宣慈內政．流化太微．六宮變雅．清我壼闈．經綸庶屬．積思萬機．既臻緝熙．玄澤流衍．將翼我后．登封降禪．氛祲告妖．結彌留．奄忽升遐．弃世高遊．聖上哀懷．感切悼心．率土縞素．遏密八音．眇眇遊靈．將焉所之．容光幽邁．豈有反期．杳杳新宮．下絕三泉．茫茫陵域．合體中原．委弃暉章．即安太清．　晉左九嬪元皇后楊氏誄曰．昔有莘適殷．姜姒歸周．宣德中閨．徽音永流．樊衞二姬．匡齊翼楚．馬鄧兩妃．亦毗漢主．峨峨元后．光嬪晉宇．伉儷聖皇．比蹤往古．遭命不永．北○明本作背．陽即陰．六宮號咷．四海動心．嗟余鄙妾．銜恩特深．追慕三良．甘心自．何用存思．不忘德音．何用紀述．記辭翰林．乃作誄曰．惟嶽降神．顯茲禎祥．篤生英媛．休有烈光．和暢春日．操厲秋霜．率由四教．容德匪荒．行周六親．徽音顯揚．皇英佐舜．塗山翼禹．明明我后．與
世同矩．云胡不造．丁茲禍殃．寢疾彌留．寤寐不康．祈禱無應．嘗藥無良．有始有終．天地之經．自非三光．誰能不零．存播令德．沒圖丹青．溫溫元后．寔宣慈焉．撫育羣生．恩惠滋焉．懸名日月．垂萬春焉．　宋謝莊孝武帝宣貴妃誄曰．律谷罷煊．龍鄉輟曉．照車去魏．聯城辭趙．皇帝痛掖殿之既閴．悼泉塗之已空．巡步檐而臨蕙路．集重陽而望椒風．國軫喪淑之傷．家凝霣妣之怨．敢撰德於旂旒．庶圖芳於鍾萬．其辭曰．玄丘烟熅．瑤臺降芬．高唐泄雨．巫山鬱雲．誕發蘭儀．光啟玉度．望月方娥．瞻星比婺．敏德素里．棲景震軒．處麗絺綌．出懋蘋蘩．脩詩賁道．稱圖昭言．翼訓姚幄．贊軌堯門．展如之華．寔邦之緩．敬勤顯陽．肅恭崇憲．奉榮惟約．承茲以遜．逮下延和．臨朝違怨．祚靈集祉．慶藹迎祥．皇胤璲式．帝女金相．聯附齊穎．接萼均芳．以蕃以牧．燭代暉梁．視朔書氣．觀臺告祲．璁衡藏容．翬翟毀衽．掩采瑤光．收華紫禁．移氣朔兮變羅紈．白霜凝兮歲將闌．庭樹驚兮中睢○文選五十七作帷．響．金釭曖兮玉座寒．仰昊天之莫報．怨凱風之徒攀．經建春而右轉．循閶闔而徑度．旌委鬱於飛飛．龍逶遲於步步．鏘楚挽於槐風．唱邊簫於松霧．涉姑射而環迴．望樂池而顧慕．晨轀解鳳．曉蓋俄今．○文選作金．山庭寑白．隧露抽陰．重扃閇兮燈以黯．中泉寂兮此夜深．銷神躬於壤末．散靈魄於天浸．【哀策】晉潘岳景獻皇后哀策文曰．於穆先后．儷皇協運．世宗之胤．德博化先．用儉禮峻．任姒隆周．后亦母晉．終溫且惠．其儀淑慎．既慎其儀．克明禮教．撫翼齊蕃．訓成弘操．其慈有威．不舒不暴．乃家乃邦．是則是効．嗟余艱屯．仍遭不造．靡恃惟妣．景命弗保．心之云痛．痛貫穹昊．襲龜筮之良辰．啟幽房之潛邃．整武駕之隆牡．結龍輈之縞駟．望旂常而
崩摧．披轀輬以增欷．口嗚咽以失聲．目橫迸以灑淚．邈雨絕於宮闈．長無覿於髣髴．　晉張華元皇后哀策文曰．天地配享．化成兩儀．王假有道．義在伉儷．姜嫄佐嚳．二妃興媯．仰觀古籍．覬亦同規．今胡不然．景命夙虧．我膺曆運．臨統萬方．正位于內．寔在嬪嬙．天作之合．駿發其祥．河嶽降靈．啟祚華陽．弈世豐衍．朱紱斯皇．來翼家邦．憲度是常．緝熙陰教．德聲顯揚．如何不弔．背世隕喪．瑤齊無住．長去蒸嘗．追懷永悼．率土摧傷．陵兆既宅．將遷幽都．宵陳夙駕．元妃其徂．宮闈遏密．階庭永虛．設祖屬紼．告駕啟途．法服翬褕．寄象容車．金輅晻藹．帷裳不舒．千乘動軫．六驥踟蹰．銘旌樹表．翣柳雲敷．祁祁同軌．岌岌蒸徒．孰云不懷．哀感萬夫．寧神虞旃．安體玄廬．　宋顏延之元皇后哀策文曰．龍轜纚綍．容翟結驂．皇塗昭曠．神路幽嚴．皇帝親臨祖饋．躬瞻宵載．飾遺儀於組旒．綸徂音乎珩佩．悲黼翣之移御．痛翬褕之重晦．降轝客位．徹奠殯階．乃命史臣．累德述懷．其辭曰．倫昭儷昇．有緫有憑．圓精初鑠．方祇始凝．昭哉世族．祥發慶膺．祕儀景冑．圓光玉繩．昌暉在陰．柔明將進．率禮蹈和．稱詩納順．爰自待年．金聲夙振．亦既有行．素章增絢．象服是加．言觀維則．俾我王風．始基嬪德．蕙問川流．芳猷允塞．方江泳漢．再謠南國．伊昔不造．鴻化中微．用集寶命．仰陟天機．釋位公宮．登曜紫闈．欽若皇姑．允迪前徽．孝達寧親．敬行宗祀．進思才淑．傍宗圖史．降音在詠．動容成紀．坤則順成．皇軒潤飭．下節震騰．上清眺側．有來斯雍．無思不極．象物方臻．視祲告沵．太和既融．攸華委世．蘭殿長陰．椒塗弛衞．戒涼在律．杪秋即穸．霜夜流唱．曉月升魄．八神警引．五輅遷跡．噭噭儲嗣．哀哀列辟．灑零玉墀．雨泗丹液．○文選五十八作掖．撫存悼亡．感今懷
昔．南背國門．北首山園．遙酸紫蓋．眇泣素軒．滅采清都．夷體壽原．邑野淪藹．戎夏悲歡．○文選作讙．來方可述．往駕弗援．　齊謝朓敬皇后哀策文曰．翬帟舒阜．玄堂啟扉．俎徹三獻．筵卷六衣．懷蜃衞而延首．想鷖輅而撫心．痛椒塗之先廓．哀長信之莫臨．身隔兩起．時無三辰．旋詔左言．光敷聖善．其辭曰．帝唐遠冑．御龍遙緒．在秦作劉．在漢開楚．肇惟淑聖．克柔克令．清漢表靈．曾沙膺慶．爰定厥祥．徽音允穆．光華沼沚．榮曜中谷．敬始絺綌．教先穜稑．睿問川流．神襟蘭郁．先德韜光．君道方披．輔佐求賢．在謁無陂．顧史弘式．陳詩展義．厚下曰仁．藏往伊智．十亂斯俟．四教式．思媚諸姑．貽我嬪則．化自公宮．遠被南國．軒曜懷光．素舒佇德．閔予不祐．慈訓早違．方年冲藐．懷袖靡依．家臻寶業．身嗣昌暉．壽宮寂遠．清廟虛歸．帝遷明命．民神胥悅．景外臨．陰儀內缺．空悲故劍．徒嗟金穴．馮相告祲．宸駕長往．貽厥遠圖．末命是獎．懷豐沛之綢繆．背神京之弘敞．陋蒼梧之不從．遵鮒隅以同壞．陳象設於園寑．映輿鍰於松楸．望承明而不入．度清洛而南遊．繼池綍於通軌．接龍帷於造舟．迴塘寂其已慕．東川澹而不流．藉閟宮之遠烈．聞纘女之遐慶．始協德於蘋蘩．終配祇而表命．慕方纏於賜衣．悲日隆於撫鏡．思寒泉之極．託彤管於遺詠．　梁任昉王貴嬪哀策文曰．游衣戒節．轜車命服．永去椒華．長辭嘉福．笥緘遺組．筵委塵鞠．將命啟期．寔惟嘉數．珮空響其何節．姆下當○疑當作堂．其誰傅．殯宮既毀．祖饋斯撤．爰命史臣．宣美來．坤載既厚．內德云助．軒五有弘．姬十斯豫．誕咨邦淑．選自良家．爰登六列．象服委蛇．青絇丹繶．辰衣素紗．肅雍婦職．僉曰俞往．贊景望舒．方娠明兩．心前軌慶．軒中增朗．與栝不愆．朏魄無爽．式陪蠒
觀．有事蠶宮．降輿訪道．基我王風．宣禮撤豆．緝樂房中居貴能降．在盈思冲．仁者必壽．彼蒼者穹．如何不淑．萬化齊終．薦車告途．殯穸既辨．黼翣璀以陸離．帷紛其舒卷．出桂宮而北徂．經未央以西轉．池紼顧而徐前．服馬嘶而不踐．霜霏微而初被．野空籠而始彫．促虞泉於薤露．撫悲翁於短簫．母以子貴．義弘前哲．申前○明本作襄．疑當作衰．齊削以從疑．革麻縓之輕殺．達副君之天至．賦白華之無缺．庶清廟之微微．非壽原之永翳．【謚策】宋謝莊殷貴妃謚策文曰．維年月日．皇帝曰咨故淑儀殷氏．惟爾合徽挺懋．爰光素里．友琴流荇．實華紫掖．奉軒景以柔明發迹．處椒風以婉孌升○原作外．據馮校本改．名．幽閑之範．日藹層闈．繁祉之慶．方隆蕃世．而當春掩藻．中波滅源．朕用震悼．傷于厥心．松區已剪．泉冥將遂．宜旌德第行．式衍聲芳．魂而有靈．尚茲寵渥．嗚呼哀哉．【詔】梁沈約梁武帝立內職詔曰．刑于垂訓．周文所以表德．壼闈失序．漢氏所以喪邦．並被諸方策．式昭戒勸．魏晉以來．雖云簡薄．而內職名號．參差不同．在宋太始．位置繁縟．遂設九品．且擬外朝．填委椒掖．徵費無已．自此相仍．踵以成舊．昭陽九華．千門萬戶．朕受命自天．始基七百．思所以立房自邇．貽厥方來．前代職品．所宜因革．外可詳議．務令該允．　陳徐陵陳文帝登祚尊皇太后詔曰．朕以虛薄．才非弘濟．竊守蕃維．常懼盈滿．豈圖蒼昊不弔．國步艱難．皇嗣元良．藐在崤渭．二臣奉迎．川塗靡從．六傳還朝．淹留未日．令國圖無主．家業事隆．上奉父母之嚴規．下逼羣公之庭諍．遂以庸質．升纂帝基．對揚大化．彌增號懼．今宜式遵舊則．奉上皇后尊號為皇太后．御慈訓宮．一依前典．若中流靜晏．皇嗣歸來．輒當解紱於箕山之陽．歸老於瑯瑘之國．復
子明辟．還承寶圖．若問與夷．無媿園寑．【章】梁江淹為建平皇○本集作王．慶王后正位章曰．伏承以嘉月惠時．膺曜宸正．翬珩昭品．褕組在飾．休徧函夏．譽殷靈昧．伏惟岳曜靜德．式懷謙順．升降圖傳．左右詩史．夙鏡茂資．早摛芳訓．衍教紫庭．麗軌華屋．聲激綺組．風偃家邦．　梁沈約為六宮拜章曰．蓬闈菲質．嘉淑無筭．越自幽衡．登軀宸漢．奉日月之華．侍巾屣之末．何以廁鴛鸞之盛序．奉屬車之清塵．隨江緫為陳六宮謝章曰．恭膺禮命．愧集丹縷之顏．拜奉曲私．愁縈翬羽之色．曾宮夜火．伯媛匪驚．楚謝奔濤．貞姜何懼．豈期日月騰影．風雲寫潤．遂復位崇九御．聲高六列．象服增華．丹軿耀采．何以弼佐王風．克柔陰化．兢惶並集．追想流荇之詩．荷據相并．遂失鳴環之節．【表】魏傅嘏請立貴嬪為皇后表曰．有虞始德．觀化媯汭．夏后創業．啟祚塗山．咸以淑哲．垂文曲頌．伏惟貴嬪．誕秀令族．稟真高冑．應昭明之量．兼聖善之行．金璽未授．而玉瑞先顯．表贊天休．昭隆后祚．貞侔先典．告踰往訓．而猶潛光．未即皇統．進違二儀烟熅之德．退闞懸象兼曜之儀．羣僚百辟．所以竦佇陛下欽若天秩．祗贊帝祉．夙崇盛禮．俾君萬國．則六合承風．天下幸甚．　魏陳王曹植上卞太后誄表曰．大行皇太后．資坤元之性．體載物之仁．齊美姜嫄．等德任姒．佐政內朝．惠加四海．草木荷恩．含氣受潤．庶鍾元吉．永膺萬祚．何圖一旦．早弃明朝．背絕臣庶．悲痛靡告．臣聞銘以述德．誄尚及哀．是以冒越諒闇之禮．作誄一篇．知不足讚楊明貴．以展臣蓼莪之思．憂荒情散．不足觀采．　晉左九嬪上元皇后誄表曰．伏惟聖善宣慈．仁洽六宮．含弘光大．德潤四海．妾聞之前志．卑不誄尊．少不誄長．楊雄臣也．而誄漢后．班固子也．而誄其父．皆
以述楊景行．顯之竹帛．豈所謂三代不同禮．隨時而作者乎．　後魏溫子昇魏帝納皇后羣臣上禮文曰．臣聞軒轅乃神．西陵以之作合．夏后至聖．塗山於是來嬪．伏惟陛下．龍飛纘曆．大明理運．長秋既建．陰教有主．景命無窮．靈基長世．普天之下．莫不欣躍．　隨江緫為陳六宮謝表曰．鶴籥晨啟．雀釵曉暎．恭承盛典．肅荷徽章．步動雲桂．香飄霧縠．媿纏豔粉．無情拂鏡．愁縈巧黛．息意臨牕．妾聞漢水贈珠．人聞絕世．洛川拾翠．仙處無雙．或有風流行雨．窈窕初日．聲高一笑．價起兩環．乃可桂殿迎春．蘭房侍寵．借班姬之扇．未掩驚羞．假蔡琰之文．寧披悚戴．【論】宋范曄皇后紀論曰．周禮．后正位宮闈．同體天王．夫人坐論婦禮．九嬪掌教四德．世婦知喪祭賓客．女御序于王之燕寑．順宮分務．○原訛霧．據馮校本改．各有典司．女史彤管．記功書過．居有保阿之訓．動有環珮之響．進賢才以輔佐君子．哀窈窕而不淫其色．所以能宣述陰化．脩成內則．秦并天下．多自驕大．官備七國．爵列八品．漢興因循．而婦制莫釐．高祖帷箔不修．孝文衽席無辨．而選納尚簡．飾玩少華．自武元之後．世增淫費．至乃掖庭三千．增級十四．及光武中興．斲彫為朴．六宮稱號．唯后貴人．貴人金印紫綬．又置美人宮人采女三等．明帝事遵先旨．宮教頗修．登建嬪后．必先令德．內無出閫之言．權無私溺之授．可謂矯其弊矣．孝章以下．漸用色授．恩隆好合．遂忘災蠹．自古雖主幼時艱．王家多釁．委成冢宰．未有專任婦人．斷割重器．唯秦芊太后．始攝政事．故穰侯權重於昭王．家富於嬴國．漢仍其謬．知患莫改．東京皇統屢絕．權歸女主．外立者四帝．臨朝者六后．莫不定策帷帟．委事父兄．貪孩童以久其政．抑明賢以專其威．任重道愆．利深禍速．身犯霧露
於雲臺之上．家嬰縲絏於圄犴之下．陻滅連踵．傾輈繼路．而赴蹈不息．焦爛為期．終乃凌夷大運．淪亡神寶．詩書所歎．略同一揆．【行狀】梁江淹宋建平王太妃周氏行狀曰．竊聞侯服之譽．非黃冠所敷．玉食之門．寧皁衣所述．諒畏裒虛美於君后．披空名於鼎貴．然昔有漢臣誄行．晉史書德者．亦云實而已焉．太妃誕巽離之正和．函雲露之中氣．凝采髻歲．賁章笄年．若乃彤管女圖之學．纂組綺縞之工．升降虔謙之儀．柔靜嘉順之節．莫不中道若性．不嚴而成．故譽滿帷閫．聲播軒殿．
子／類書／藝文類聚／卷第二十／人部四／聖(P.358)
藝文類聚卷第二十
人部四　聖　賢　忠　孝
聖
尚書曰．睿作聖．　又曰．聖作則．　莊子曰．以德分人謂之聖．　白虎通曰．才稱萬人曰傑．倍傑曰聖．風俗通曰．聖者．聲也．通也．言其聞聲知情．通於天地．條暢萬物也．　家語曰．聖者．德合天地．變通無方也．　易曰．備物致用．立成器以為天下利．莫大乎聖人．知進退存亡而不失其正者．其唯聖人乎．　禮記曰．大哉聖人之道．洋洋乎發育萬物．峻極于天．譬如天地之無不持載．無不覆燾．譬如四時之錯行．如日月之代明．　又曰．唯天下至聖．為能聰明叡智．足以有臨也．發強剛毅．足以有執也．齋莊中正．足以有敬也．文理密察．足以有別也．　毛詩曰．周公攝政．遠則四國流言．近則王不知．周大夫美不失其聖也．　又曰．思齊．文王所以聖也．　大戴禮曰．聖人有國．則日月不食．星辰不孛．　又曰．哀公問曰．何謂聖人．孔子對曰．所謂聖人者．智通乎大道．應變而不窮．測物之情性者也．　論語曰．太宰問於子貢曰．夫子聖者與．何其多能也．子貢曰．固天縱之將聖．又多能也．　禮記曰．聖人能以天下為一家．中國為一人者．非意之也．必知其利．達於其患．然後能為之．　家語．國有聖人而不能用．欲以求治．是猶却
步而求及前人也．　六韜曰．聖人與天下之人皆安樂．　又曰．聖人守無窮之府．用無窮之才．天下仰之而治．　管子曰．聖人若天然．無私覆．若地然．無私載也．私者亂天下也．　老子曰．聖人無常心．以百姓心為心．善者吾善之．不善者吾亦善之．　文子曰．聖人同死生．愚人亦同死生．聖人之同死生．明於分理也．愚人之同死生．不知利害所在也．　又曰．聖人以仁義為準繩．中繩之謂君子．不中繩之謂小人．　列子曰．龍叔謂文摯曰．吾有疾．子能已乎．文摯即命龍叔背明而立．文摯從後向明而望之．既而曰．嘻．吾見子之心矣．方寸之地虛矣．幾聖人也．子心六孔流通．一孔不達．今聖智為病者．或由此乎．又曰．商太宰見孔子曰．丘聖者與．答曰．聖則丘何敢．曰．三王聖者與．答曰．三王善任智勇者．聖則丘弗知．曰．五帝聖者與．答曰．五帝善任仁義者．聖則丘弗知．曰．三皇聖者與．答曰．三皇善因時者．聖則丘弗知．商曰．然則孰者為聖．孔子曰．西方聖者．不治而不亂．不言而自信．不化而自行．蕩蕩乎民無能名焉．　又曰．庖犧女媧神農夏后．虵身人面牛首．此非人之狀．而有大聖之德．事具帝王部女媧篇．　孟子曰．觀於海者難為水．遊於聖人之門者難為言．　莊子曰．夫卜梁倚有聖人之才者．而無聖人之道．我有聖人之道．而無聖人之才．吾教之其果為聖人也．　又曰．堯辭封人曰．我以汝為聖人．曰．夫聖人鶉居而鷇食．鳥行而無迹．天下有道．則與物皆昌．天下無道．則修德就閒．千歲厭世．去而上僊．乘彼白雲．至于帝鄉．三患莫至．身常無殃．則何辱之有．　孫卿子曰．神固謂之聖人．聖人者道之管也．天下之道管此矣．　又曰．天下無二道．聖人無兩心．神人無功．聖人無名．聖人者天下利器．　淮南子曰．聖人不貴
尺璧而重寸陰．故禹之趍時也．履遺而弗取．冠挂而弗顧．　又曰．唯聖人為能知權．言而必信．期而必當．天下之高行也．　又曰．孔子不黔突．墨子不暖席．是故聖人蒙恥辱以干世主者．非以貪祿慕位．欲事天下之利．除萬民之害也．神農憔悴．堯瘦臞．舜微黑．禹胼胝．由此觀之．則聖人之憂勞百姓亦甚矣．　又曰．古者聖人．勞形盡慮．為民興利除害．羸天下之憂．而任海內之事．聖人之憂民．如此其明也．　楊子法言曰．或問孔子之時．諸侯有知孔子聖者與．曰．知之．若知之則曷為不用．曰．不能．曰．知聖而不能用．可得聞乎．曰．用之則弃其所習．逆其所從．彊其所劣．捐其所能．非天下之至．孰能用之．　韓詩外傳曰．辟土殖穀者．后稷也．決江疏河者．禹也．聽獄執中者．臯陶也．然而有聖名者．堯也．　神異經曰．西南大荒中．人身長十丈．其腹圍九丈．踐龜虵．戴朱鳥．左手憑青龍．右手憑白虎．知河海斗斛．識山石多少．知天下鳥獸言語．識土上人所道．知百穀可食．識草木鹹苦．名曰聖．一曰哲．一名通．一名無不達．　尚書大傳曰．天無別風淮雨．中國有聖人．　姚信士緯曰．聖人高不可極．深不可測．窮神知化．獨見先識．仁若春陽．信若影響．此所稟於天也．　說苑曰．聖人之於百姓也．其猶赤子乎．飢者食之．寒者衣之．將之養之．育之長之．唯恐其不至於大也．【頌】後漢張超尼父頌曰．巖巖孔聖．異世稱傑．量合坤．明參日月．德被八荒．名充遐外．終於獲麟．遺歌魯衞．　晉孫楚尼父頌曰．皇矣尼父．聖哲之傑．德比天地．明齊日月．周室陵遲．大道蕪穢．禮樂崩阻．姦雄罔世．乃養門徒．廣延俊乂．垂訓列國．頌聲魯衞．威震夾谷．義厭陳蔡．德之休明．幽而彌泰．超美三代．風馳雲邁．【贊】晉陸機孔子贊曰．孔子叡聖．配
天弘道．風扇玄流．思探神寶．明發懷周．興言謨老．靈魄有行．言觀蒼昊．清歌先誡．丹書有造．　晉湛方生孔公贊曰．文王既沒．微言將墜．邈哉孔公．龍見九二．闡化繫象．素王洙泗．發揮中葉．道映周季．【碑】後漢禰衡魯夫子碑曰．受天至精．純粹睿哲．崇高足以長世．寬容足以廣包．幽明足以測神．文藻足以辯物．然而敏學以求之．下問以諏之．虛心以受之．深思以詠之．愍周道之迴遹．悼九疇之乖悖．故發憤忘食．應聘四方．魯以大夫之位．任以國政之權．譬若飛鴻鸞於中庭．騁騏驥於閭巷也．是以期月之頃．五教克諧．移風易俗．邦國肅焉．無思不服．懿文德以紆餘．綴三五之紀綱．流洪耀之休赫．曠萬世而揚光．夫大明以動．天則也．廣大無疆．地德也．六經混成．洪式也．備此三者．聖極也．合吉凶於鬼神．遂殂落於夢寐．是以風烈流行．無所不通．故立石銘勛．以示昭明．辭曰．煌煌上天．篤降若人．邈矣悠哉．千祀一鄰．明德弘監．情性存存．弈弈純嘏．稽憲乾坤．曜彼靈祇．以訓黎元．終日乾乾．配天之行．在險而正．在困而亨．窮達之運．委諸穹蒼．日月則陰．天地不光．聖叡殂崩．大猷不綱．【論】後漢孔融聖人優劣論曰．荀愔等以為聖人俱受乾坤之醇靈．稟造化之和氣．該百行之高善．備九德之淑懿．極鴻源之深閭．窮品物之情類．曠蕩出於無外．微淪於無內．器不是周．不充聖極．荀以為孔子稱大哉堯之為君也．唯天為大．唯堯則之．是為覆蓋衆聖．最優之明文也．孔以堯作天子九十餘年．政化洽於民心．雅頌流於衆聽．是以聲德發聞．遂為稱首．則易所謂聖人久於其道．而天下化成．百年然後勝殘去殺．必世而後仁者也．故曰．大哉堯之為君也．堯之為聖也．明其聖與諸聖同．但以人見稱為君爾．　梁沈約
辯聖論曰．聖人蓋人中之含明德．盡照精粹凝玄者．或三聖並時．或千載寂蔑．聖人遺情忘己．常以兼濟為念．若不登九五之位．則其道不行．非以黃屋玉璽為尊貴也．文王造周而未集．武王集之而未成．周公雖無王錄．而父兄二聖之烈．不可以終．若夫表以聖功．制禮作樂．則太平之基不著．二聖之美不彰．孔子當無錄之運．值自晦之時．而云河不出圖．洛不出書．吾已矣夫．欲以聖德示天下．垂來世．當仲尼在世之時．世人不言為聖人也．伐樹削迹．干七十君而不一值．或以東家丘．或以為喪家犬．若不高歎鳳鳥．稱夢周公．樂正雅頌．各得其所．則當世安知其聖人乎．
子／類書／藝文類聚／卷第二十六／人部十／言志(P.463)
藝文類聚卷第二十六
人部十　言志
言志
尚書曰．詩言志．　禮記．志之所至．詩亦至焉．詩之所至．樂亦至焉．　毛詩序曰．詩者．志之所之也．在心為志．發言為詩．　論語曰．顏回季路侍．子曰．盍各言爾志．子路曰．願車馬．衣輕裘．與朋友共．弊之而無憾．顏回曰．願無伐善．無施勞．子路曰．願聞子之志．子曰．老者安之．朋友信之．少者懷之．　又．子曰．飯蔬食飲水．曲肱而枕之．樂亦在其中矣．不義而富且貴．於我如浮雲．　又曰．葉公問孔子於子路．子路不對．子曰．汝奚不曰．其為人也．發憤忘食．樂以忘憂．不知老之將至云爾．　又．子路曾晢冉有公西華侍坐．子曰．居則曰不吾知也如或知爾．則何以哉．子路率爾而對曰．千乘之國．攝乎大國之閒．加之以師旅．因之以飢饉．由也為之．比及三年．可使有勇．且知方也．夫子哂之．求爾何如．對曰．方六七十．如五六十．求也為之．比及三年．可使足民．如其禮樂．以俟君子．赤爾何如．對曰．非曰能之．願學焉．宗廟之事．如會同．端章甫．願為小相焉．點爾何如．鼓瑟希．鏗爾．舍瑟而作．對曰．異乎三子者之撰．子曰．何傷乎．亦各言其志也．曰．暮春者．春服既成．冠者五六人．童子六七人．浴乎沂．風乎舞雩．詠而歸．夫子喟然歎曰．吾
與點也．　家語．孔子北遊．登于農山之上．子路子貢顏回侍側．孔子四望．喟然而歎曰．於斯致思．無所不至矣．二三子各言其志．吾將擇焉．子路進曰．願得白羽若月．赤羽若日．鍾鼓之音．上振于天．旌旗繽紛．下蟠于地．由當一隊而敵之．搴旗執馘．唯由能之．使夫二子從我焉．夫子曰．勇哉．子貢曰．賜願使齊楚合戰．兩壘相當．旗鼓相望．埃塵連接．捉刃交兵．賜着縞衣白冠．陳說其間．推論利害．二國釋患．唯賜能之．使夫二子從我焉．夫子曰．辯哉．顏回曰．回聞薰蕕不同器而藏．堯桀不共國而治．以類異也．回願得明王聖主而相之．敷其五教．遵之禮樂．使城郭不脩．溝洫不越．鑄兵刃為農器．放牛馬於原藪．室家無怨曠之思．千載無戰鬬之患．則由無所施其勇．而賜無所用其辯矣．夫子懍然曰．美哉德也．不傷財．不害民．不繁辭．則顏氏之子有焉．　孝經鉤命決曰．孔子曰．吾志在春秋．行在孝經．以春秋屬商．以孝經屬參．　史記．陳涉嘗與人傭耕．輟耕於壟上．悵恨久之．曰．苟富貴．無相忘．傭者笑而應之曰．若為傭耕．何富貴乎．涉太息曰．嗟乎．燕雀焉知鴻鵠之志哉．　漢楊雄自敍曰．雄為人簡易佚宕．默而好深湛之思．清淨無為．少嗜慾．不汲汲於富貴．不戚戚於貧賤．不修廉隅．以儌名當世．無擔石之儲．晏如也．自有大度．非聖哲之書不好也．非其意．雖富貴不事也．　東觀漢記．初光武適新野．聞陰后美．心悅之．後至長安．見執金吾甚盛．因歎曰．仕宦當作執金吾．娶妻當得陰麗華．　後漢書．馬少遊謂其從兄援曰．士生一世．但取衣食裁足．乘下澤車．御款段馬．守墳墓．鄉里稱善人．斯可矣．　又．馮衍有大志．不戚戚於貧賤．常慷慨歎曰．衍少事名賢．經歷顯位．懷金垂紫．竭節奉使．不求苟得．常有凌雲之志．三公之貴．
千金之富．不得其願．不槩於懷．貧而不衰．賤而不恨．年雖疲曳．猶庶幾名賢之風．修道德於幽冥之路．以終身名．為後世法．　又．班超．字仲叔．家貧．傭書以供養．久乃投筆而歎曰．大丈夫無他志略．猶當効傅介子張騫．立功異域．以取封侯．安能久事筆硯間乎．　又．梁竦．字敬叔．自負其才．鬱鬱不得其意．登山遠望．歎息曰．大丈夫生當封侯．死當廟食．如不然．閑居足以養志．詩書足以自娛．州郡之職．但勞人耳．　又．仲長統．字公理．常欲卜居清曠．以樂其志．曰．濯清水．追涼風．釣游鯉．弋高鴻．不受當世之責．永保性命之期．則可以凌雲霄．出宇宙之外矣．　張璠漢紀．孔融拜太中大夫．雖居家失勢．賓客日滿其門．愛才樂士．常若不足．每歎曰．坐上賓常滿．罇中酒不空．吾無憂矣．　吳書．鄭泉．博學有奇姿．而性嗜酒．閑居．每日願得美酒滿五百斛舡．以四時甘肥置兩頭．反覆沒飲之．憊即住而啖肴膳．酒有升斗減．隨即益之．不亦快乎．　晉中興書．畢卓為吏部郎中．常謂人曰．右手持酒杯．左手持蟹螯．柏浮酒池中．便足了一生．【詩】魏陳思王曹植詩曰．慶雲未時興．雲龍潛作魚．神鸞失其儔．還從燕雀居．　晉阮籍詠懷詩曰．天地烟熅．元精代序．清陽曜靈．和氣容與．於赫帝朝．伊衡作輔．才非允文．器非經武．適彼沅湘．託介漁父．優哉遊哉．爰居爰處．　又曰．月明星稀．天高地寒．嘯歌傷懷．獨寤寐言．臨觴拊膺．對食忘餐．世無萱草．令我哀歎．　又曰．河上有丈人．緯蕭弃明珠．甘彼蔾藿食．樂是蓬蒿廬．豈効繽紛子．良馬騁輕輿．朝生衢路傍．夕瘞橫街隅．歌笑不終宴．俛仰復欷歔．鑒茲二三者．憤懣從此舒．　又．幽蘭不可佩．朱草為誰榮．脩竹隱山陰．射干臨增城．　又曰．駕言發魏都．南向望吹臺．簫管有遺音．梁王安在
哉．戰士食糟糠．賢者處蒿萊．歌舞曲未終．秦兵復已來．　又曰．木槿榮丘墓．煌煌有光色．白日頹林中．翩翩零路側．蟋蟀吟戶牖．蟪蛄鳴荊棘．蜉蝣願三朝．采采循羽翼．　又．一日復一日．一夕復一晨．容色改平常．精魂自飄淪．臨觴多哀楚．思我故情人．對酒不能言．悽愴懷酸辛．　又曰．鴻鵠相隨飛．隨飛適荒．雙翮凌長風．須臾萬里逝．朝餐琅玕實．夕宿丹山際．託身青雲中．網羅不能制．豈與鄉曲士．攜手共言誓．　又曰．鸒鳩飛桑榆．海鳥運天池．豈不識宏大．羽翼不相宜．招搖安可翔．不若栖樹枝．下集蓬蒿間．上遊園囿籬．但爾亦自足．用子為追隨．　又曰．嘉樹下成蹊．東園桃與李．秋風吹飛藿．零落從此始．繁華有憔悴．堂上生荊．　又曰．天馬出西北．由來從東道．春秋非有託．富貴焉常保．清露被臯蘭．凝霜霑野草．　又曰．平生少年時．輕薄好絃歌．西遊咸陽中．趙李相經過．娛樂未終極．白日忽蹉跎．驅馬復來歸．反顧望三河．黃金百鎰盡．資用常苦多．北臨太行道．失路將如何．　又曰．步出上東門．北望首陽岑．下有採薇士．上有嘉樹林．良辰在何許．凝霜霑衣襟．寒風振山岡．玄雲起重陰．鳴鴈飛南征．鶗鴂發哀音．素質遊商聲．悽愴傷我心．　又曰．昔年十四五．志尚好書詩．被褐懷珠玉．顏閔相與期．開軒臨四野．登高望所思．丘墓蔽山岡．萬世同一時．千秋百歲後．榮名安所之．　又曰．徘徊蓬池上．還顧望大梁．淥水揚洪波．曠野渀茫茫．　又曰．寧與燕雀翔．不隨黃鵠飛．黃鵠游四海．中路將安歸．　又曰．北里多奇舞．濮上有微音．輕薄閑遊子．俯仰乍浮．焉見王子喬．乘雲翔鄧林．獨有延年術．可用慰我心．　又曰．南國有佳人．容華若桃李．朝遊江北岸．夕宿瀟湘沚．時俗薄朱顏．誰為發皓齒．　又曰．夜中
不能寐．起坐彈鳴琴．薄帷鑒明月．清風吹我衿．孤鴻號外野．翔鳥歸北林．徘徊將何見．憂思獨傷心．晉傅玄雜詩曰．閑夜微風起．明月照高臺．清響呼不應．玄景招不來．廚人進藿茹．有酒不盈杯．安貧福所與．富貴為禍媒．金玉雖高堂．於我賤蒿萊．　晉張翰詩曰．暮春和氣應．白日照園林．青條若緫翠．黃花如散金．榮與壯俱去．賤與老相尋．　又．東鄰有一樹．三紀裁可拱．無花復無實．亭亭雲中竦．隟禽不為巢．短翮莫肯任．　又．忽有一飛鳥．五色雜英華．一鳴衆鳥至．再鳴衆鳥羅．長鳴搖羽翼．百鳥相和．　晉張協詩．瓴甋夸璵璠．魚目笑明月．不見郢中歌．能否居然別．陽春無和者．巴人皆下節．　又曰．此鄉非吾地．此郭非吾城．折衝罇俎間．制勝在兩楹．巧遲不足稱．拙速乃垂名．　宋謝靈運憶山中詩曰．採菱調易急．江南歌不緩．楚人心昔絕．越客腸今斷．斷絕雖殊念．俱為歸慮款．　又詩．韓亡子房奮．秦帝魯連恥．本自江海人．忠義感君子．　宋謝惠連詩．夕坐苦多慮．行歌踐閨中．房櫳引傾月．步檐結春風．　宋鮑昭雜詩．十五諷詩書．篇翰靡不通．弱冠參多士．飛步遊春宮．側覩君子論．預見古人風．兩說窮舌端．五車摧筆鋒．羞當白璧貺．恥受聊城功．晚節從世務．乘鄣遠和戎．解珮襲犀渠．卷帙奉盧弓．始願力不及．安知命不終．　齊謝朓冬緒羈懷詩曰．去國懷丘園．入遠滯城闕．寒燈耿宵夢．清鏡悲曉髮．風草不留霜．冰池共如月．　梁江淹效阮公詩曰．歲暮多懷傷．中夕弄清琴．戾戾曙風急．團團明月陰．愁雲出北山．宿鳥驚東林．誰謂人道曠．憂慨自相尋．寧知霜雪後．獨見竹柏心．　又曰．十五學詩書．顏華常美好．不逐世閒人．鬬雞東郊道．富貴如浮雲．金玉不為寶．一旦鶗鴂鳴．嚴霜被勁草．志氣多感
失．泣下霑懷抱．　又曰．夕雲映西山．蟋蟀吟桑梓．零落被百草．秋風吹桃李．君子懷苦心．感慨不能止．駕言遠行遊．驅馬清河涘．寒暑更進退．金石有終始．光色俯仰閒．英艷難久恃．　梁吳均詠懷詩曰．僕本報恩人．走馬救東秦．黃龍暗迢遞．青泥寒苦辛．野戰劍鋒盡．攻城才智貧．唯餘一死在．留持贈主人．　又曰．元淑勢位卑．長卿宦情寡．二頃且營田．三錢聊飲馬．懸風白雲上．挂月青山下．心中欲有言．未得忘言者．　周庾信詠懷詩曰．步兵未飲酒．中散未彈琴．蕭索無真氣．昏昏有欲心．涸鮒常思水．驚飛每失林．風雲能變色．松竹且悲喑．由來不得意．何必往長岑．　又曰．無悶無不悶．有待何可待．昏昏如坐霧．漫漫疑行海．千年水未清．一代人先改．昔說東陵侯．唯見瓜園在．　又曰．疇昔國士遇．生平知己恩．直言殊可吐．寧知炭欲吞．一顧重尺璧．千金輕一言．悲傷劉孺子．悽愴史皇孫．無因同武騎．歸守灞陵園．　又曰．周王逢鄭忿．楚后值秦寃．梯衝已鶴列．冀馬忽雲屯．武安檐瓦振．昆陽猛獸奔．流星夕照境．烽火夜燒原．古獄饒寃氣．空亭多枉魂．天道或可問．微子不忍言．　又曰．蕭條亭鄣遠．悽愴風塵多．關門臨白狄．城影入黃河．秋風別蘇武．寒水送荊軻．誰言氣蓋世．晨起帳中歌．　隋顏之推古意詩曰．十五好詩書．二十彈冠仕．楚王賜顏色．出入章華裏．作賦凌屈原．讀書誇左史．數從明月讌．或侍朝雲祀．登山摘紫芝．泛江採綠芷．歌舞未終曲．風塵闇天起．吳師破九龍．秦兵割千里．狐兔穴宗廟．霜露霑朝市．璧入邯鄲宮．劍去襄城水．不獲殉陵墓．獨生良足恥．憫憫思舊都．惻惻懷君子．白髮闚明鏡．憂傷沒余齒．　又曰．寶珠出東國．美玉產南荊．隨侯曜我色．卞氏飛吾聲．已加明稱物．復飾夜光名．驪龍
旦夕駭．白虹朝暮生．華彩燭兼乘．價直距連城．常悲黃雀起．每畏靈蛟迎．千刃安可捨．一毀難復營．昔為時所重．今為時所輕．願與濁泥會．思將垢石并．歸真川岳下．抱潤潛其榮．【賦】後漢馮衍顯志賦曰．馮子以大人之德．不碌碌如玉．硌硌如石．風興雲蒸．一龍一虵．合道翺翔．與時變化．夫豈守一節哉．上隴阪．騰高岡．遊精宇宙．流目八紘．眇然有思凌雲之意．乃作賦自廣．命篇曰顯志云．開歲發春．百卉含英．甲子之朝兮．汨吾西征．發軫新豐兮．徘徊鎬京．凌飛廉而太息．登平陽而懷傷．悲世俗之險阨．哀好惡之無常．弃衡石而意量兮．隨風波而飛揚．陟九嵕而臨嶻嶭．聽涇渭之波聲．歲忽忽而日邁兮．壽冉冉而不與．恥功業之無成兮．赴原野而窮處．陟隴山以踰望．眇然覽於八荒．風波飄其並興兮．情惆悵而增傷．覽天地之幽奧兮．統萬物之維綱．究陰陽之變化兮．昭五德之精光．高吾冠之岌岌兮．長吾珮之洋洋．飲六醴之清液．食五芝之茂英．嘉孔丘之知命兮．大老聃之貴榮玄．德與道其孰能寶．名與身其孰親．　後漢班固幽通賦曰．系高頊之玄冑兮．氏中葉之炳靈．飄凱風而蟬蛻兮．雄朔野以颺聲．皇十紀而鴻漸兮．有羽儀於上京．魂焭焭與神交兮．精誠發於宵寐．夢登山而迴眺兮．覿幽人之髣髴．惟天地之無窮兮．鮮民生之晦在．紛屯邅與蹇連兮．何艱多而智寡．昔衞叔之御昆兮．昆為寇而喪予．管彎弧欲斃讎兮．讎作后而成已．變化故而相詭兮．孰云豫其終始．雍造怨而先賞兮．丁由惠而被戮．栗取弔于由吉兮．王膺慶於所蹙．叛迴穴其若茲兮．北叟頗識其倚伏．宣曹興敗於下夢兮．魯衞名謚於銘謠．妣聆呱而刻石兮．許相理而鞠條．道混成而自然兮．術同源而分流．所貴聖人之至論兮．順天
性而斷誼．物有欲而不居兮．亦有惡而不避．三仁殊而一致兮．夷惠異而齊聲．木偃息以藩魏兮．申重蠒而存荊．紀焚躬以衞上兮．皓頤志而弗傾．侯草木之區別兮．苟能實其必榮．要沒世而不朽．乃先民之所程．觀天網之紘覆兮．實匪諶而相訓．謨先聖之大猷兮．亦隣德而助信．虞韶美而儀鳳兮．孔忘味於千載．素文信而底麟兮．漢賓祚于異代．　魏陳王曹植玄暢賦曰．夫富者非財也．貴者非寶也．或有輕爵祿而重榮聲者．或有受性命以殉功名者．是以孔老異旨．楊墨殊義．聊作斯賦．名曰玄暢．夫何希世之大人．罄天壤而作皇．該仁聖之上義．據神位以統方．補五帝之漏目．綴三代之維綱．僥余生之幸祿．遘九二之嘉祥．上同契於稷禼．降合穎於伊望．思薦寶以繼佩．怨和璞之始鐫．思黃鍾以協律．怨伶夔之不存．考所圖之莫合．悵蘊結而延佇．志鵬舉以補天．蹶青雲而奮羽．舍余駟而改駕．任中才之法御．望前軌而致策．顧後乘而安驅．匪逞邁之短修．取全真而保素．弘道德而為宇．築無怨以作蕃．播慈惠以為圃．耕柔順以為田．不媿景而慙魄．信樂天之何欲．逸千載而流聲．超貴黎而度俗．　又幽思賦曰．倚高臺之曲嵎．處幽僻之閑深．望翔雲之悠悠．差朝濟而夕陰．顧秋華之零落．感歲暮而傷心．觀躍魚於南沼．聆鳴鶴乎北林．搦素筆而慷慨．揚大雅之哀吟．仰清風以歎息．寄予思於悲絃．信有心而在遠．重登高以臨川．何余心之煩錯．寧翰墨之能傳．　魏劉楨遂志賦曰．幸遇明后．因志東傾．披此豐草．乃命小生．生之小矣．何茲云當．牧馬于路．役車低昂．愴恨惻切．我獨西行．去峻溪之鴻洞．觀日日於朝陽．釋藂棘之餘刺．踐檟林之柔芳．皦玉粲以曜目．榮日華以舒光．信此山之多靈．何神分之煌煌．聊且
遊觀．周歷高岑．仰攀高枝．側身遺陰．磷磷．以廣其心．伊天皇之樹葉．必結根於仁方．梢吳夷於東隅．掣畔臣乎南荊．戢干戈於內庫．我馬縶而不行．揚洪恩於無涯．聽頌聲之洋洋．四莫以無為．玄道穆以普將．翼儁乂於上列．退仄陋於下場．襲初服之蕪薉．託蓬蘆以遊翔．豈放言而云爾．乃旦夕之可忘．　魏丁儀厲志賦曰．覽前志而博觀．求余心之所安．雖疲駑而才弱．敢舍力而不攀．懿躬稼之克任．賤善射而隕殘．羨首陽之遺譽．憎千駟之餘訕．宗舍藏之偉節．薄鼎角之自干．嘉法言之令揚．悼說難之喪韓．鑒登險之敗績．顧清道以自閑．瞻亢龍而懼進．退廣志於伐檀．雖德厚而祚卑．猶不忘於盤桓．薰以芬香而自燒．兔亦取斃於豪翰．援大雅以為戒．眺龔勝而自歎．嗟世俗之參差．將未審乎好惡．咸隨情而與議．固真偽以紛錯．穢杯盂之周用．令瑚璉以抗閣．恨騾驢之進庭．屏騏驥於溝壑．疾青蠅之染白．悲小弁之靡託．惡晨婦之蒙厚．痛三代之見薄．惟受性之樸拙．亮未達乎測度．顧鍾子之既沒．牙輟絃而不作．敦三思之彌憤．勤循墻之茲恪．勉夕改以補朝．履日新而悔昨．　魏韋鋋○按當作誕．敍志賦曰．胤鴻烈之末流．蒙祖考之餘德．奉過庭之明訓．納微躬於軌則．勉四民之耕耘．遂能辯乎菽麥．自弱冠而立朝．無匡時之異才．每寤寐以歎息．思損己而降階．遭大魏之革命．罔羣士於行職．雖固陋之無用．猶收錄而序飾．歷文武於機衡．擁大璫於帝側．隨倫儕以按牒．乃剖符而封殖．顧儀服而增憤．心夕惕以愧恧．蒙聖皇之宏恩．過待罪於卿士．奏朝請於朔望．恭禋享於郊祀．念余年之冉冉．忽一過其如馳．微奇功以佐時．徒曠官其何為．匪遜讓之足殉．信神氣之稍衰．將訴誠於明后．乞骸骨而告歸．
晉夏侯惇懷思賦曰．何天地之悠長．悼人生之短淺．思縱慾以求歡．苟抑以避免．嗟聖王之制作．所以貴夫善善．信循道以從法．何世路之迍蹇．始絜操以迄今．每適道而靡違．思典言以攝事．弗履過而循非．恆戰戰以矜慄．杜穢釁而防微．斂規節以踐跡．冀天鑒之祐誠．勤恭肅以端厲．常苦心而勞形．桑榆掩其薄沒．既白首而無成．世務多故．吾固甘夫無為．名不足以為尚．空勞穢以自卑．永無事以安神．故幸歿之無知．　晉棗據表志賦曰．據忝職門下．在帷幄之末．與羣士斜齊．○句有訛．全晉文六十七斜作敍．登玉陛．待日月．久矣．出為冀州刺史．犬馬戀主．既有微情．且志之所存．不能無言．因而賦之曰．過承嘉惠．擢身泰晨．俯躡丹墀．仰承三辰．當樂夏之颽南．蒙朱陽之和仁．接鳴鸞之垂翼．因神虬之光鱗．浮眇末之質．濟吾身於天津．邈盧敖之所涉．階多士之遺塵．登九垓之虛軌．覿汗漫之威神．情飄飄而凌雲．意髣髴于真人．扶搖薄於懸圃．增城鬱以嵯峨．被羽衣之飛飛．握若蕙之芳華．蹈糺紛之絕軌．攀大椿之疎柯．意翹翹而慕遠．思濯髮於天波．悲落葉之思條．情戀戀於昊倉．懷聖德之弘施．情慘切而內傷．感有莘之媵臣．願致主於陶唐．　晉潘尼懷退賦曰．伊疇昔之懷憤．思天飛以遠迹．望循塗而投軌．遡翔風以理翮．冀雲霧之可憑．希天路之開闢．何時願之多違．奄就羇以服役．困吳坂之峻岨．畏鹽車之嚴筴．嗟遊處之弗遇．奚鬱悒之難任．背宇宙之寥廓．羅網罟之重深．常屏氣以斂迹．焉遊豫以娛心．傅釋板以亮殷．望投竿而相姬．窮獨善以全質．達兼利以濟時．聃安志於柱史．由抗迹於嵩箕．理殊塗而同歸．雖百慮其何思．敢因虛以託談．遂逡巡而造辭．　晉傅咸申懷賦曰．何天施之弘普．廁瓦礫於
瓊瑛．備東宮之妙選．奉儲君之聖明．穆穆清禁．濟濟羣英．鸞翔鳳集．羽儀上京．芬芳並發．我穢其馨．德音光宣．我累厥聲．豈伊不媿．顧影慙形．雖自百於殞越．懼恩隆而命輕．命既輕而才下．諒無補於明時．塞賢哲之顯路．而塵損之日滋．匪躭榮而忘替．實結戀之有違．忍厚顏於寮類．甘獲戾而受譏．不悟皇恩之彌崇．授大縣乎近畿．畿云近而防遠．情眷眷而含悲．悲則兼懷．憂慮寔深．雍可南面．千載晞心．微微小子．斯之莫任．莫斯之任．求仁在我．將反初服．畢志訓雅．盡烏鳥之至情．竭歡敬於膝下．進抗疏以歸誠．退抽簪而脂車．庶所乞之克從．永收迹於蓬廬．　晉曹攄述志賦曰．慕浮雲以抗操．躭簞食之自娛．羨首陽之皎節．歎南山之高疏．哀夫差之溷惑．詠楚懷之失圖．悲伍員之悴．痛屈平之無辜．嘉沮溺之隱約．羨接輿之狂歌．顧大雅之先智．緯明哲之所經．微見機而遂逝．比舍生而親名．道殊塗而同歸．要踰世而並榮．舜拘忤於焚廩．孔怵惕於陳匡．紛迍蹇之若斯．何遭命之可常．情怳惚以回迷．夢乘雲而飛颺．駕麟鳳之靡靡．截龍旂之洋洋．周九州而騁目．登四岳而永望．承聖喆而砥礪．奮羽儀而翺翔．被蘭戺之芳華．帶鍾山之玉英．飾吾冠之岌岌．美吾珮之玲玲．悲盛衰之遞處．情悠悠以紆結．攬萱草以掩淚．曾一歎而九咽．　晉陸機遂志賦曰．昔崔篆作詩．以明道述志．而馮衍又作顯志賦．班固作幽通賦．皆相依倣焉．張衡思玄．蔡邕玄表．張叔哀系．此前世之可得言者也．崔氏簡而有情．顯志壯而泛濫．哀系俗而時靡．玄表雅而微素．思玄精練而何○集作和．惠．欲麗前人．而優游清典．漏○疑當作陋．幽通矣．班生彬彬．切而不絞．哀而不怨矣．崔蔡沖虛溫敏．雅人之屬也．衍抑揚頓挫．怨之徒也．豈亦窮達
異事．而聲為情變乎．余備託作者之末．聊復用心焉．武定鼎于洛汭．胡受瑞於汝墳．繇鳴鳳於百祀．啟敬仲乎方震．苟天光之所炤．豈舜族其必陳．厭禋祀於故墟．饗禴祭于東鄰．禰八葉而松茂．舞九韶乎降神．系姜叟於海曲．表滄流以遠震．仰前蹤之綿邈．豈孤人之能冑．匪世祿之敢懷．傷茲堂之不構．理或睽而後合．道有夷而弗順．傅栖巖而神交．伊荷鼎以自進．蕭綢繆於豐沛．故攀龍而先躍．陳傾覆於楚魏．亦陵霄以自濯．伍被刑而伏劍．魏和戎而擁樂．彼殊塗而並致．此同川而偏溺．禍無景而易逢．福有時而難學．惟萬物之運動．雖紛糺而相襲．隨性類以曲成．故圓行而方立．要信心而委命．援前脩以自呈．擬遺迹於成軌．詠新曲於故聲．任窮達以逝止．亦進仕而退耕．庶斯言之不渝．抱耿介以成名．又懷土賦曰．余去家漸久．懷土彌篤．方思之殷．何物不感．曲街委巷．罔不興詠．水泉草木．咸足悲焉．故述斯賦．背故都之沃衍．適新邑之丘墟．遵黃川以葺宇．被蒼林而卜居．悼孤生之已晏．恨親沒之何速．排虛房而永念．想遺塵其如玉．眇綿邈而莫覯．徒佇立其焉屬．感亡景於存物．惋隤年於拱木．悲顧眄而有餘．思俯仰而自足．留茲情於江介．寄瘁貌於海曲．玩通川以悠想．撫歸塗而躑躅．伊躑躅之徒勤．慘歸途之良難．愍栖鳥於南枝．弔離禽於別山．念庭樹以悟懷．憶路草而解顏．甘堇荼於飴茈．緯蕭艾其如蘭．神何寑而不夢．形何興而不言．　梁元帝玄覽賦曰．歲次旃蒙．月建司空．變蕤賓之呂．扇廣莫之風．蕭子褰帷九水．作牧三宮．乃盱衡而言曰．唯天為大．唯堯則之．唯地為厚．唯王國之．粵羲皇之握鏡．實乃神而乃聖．陳六聯於八則．弘九職於三令．惟天縱於副后．踰啟誦而為首．既論儒而肅成．復斷
獄於長壽．爾其湘水之東．即我龜蒙．魏正元而分邑．吳太平而定中．鎮鱗山之崔嵬．傍龍迹而穹隆．將遊目於五湖．夕結覽於姑蘇．臨閶門之跨水．聳重闕而開都．觀泉亭之涌波．窟巍巍而峩峩．張素蓋而縈洲嶼．馳白馬而赴江沱．登舜橋而延首．暇禹井而淹留．御史之牀猶在．督護之門不脩．詳夫皇王爰處．本無定所．堯都平陽．舜在冀方．商王居亳．成周卜洛．故知黃旗紫蓋．域中為大．天地之所合．風雲之所會．爰八命而建旟．誠非親而勿居．應鳴鞞於龍角．覆緹幕於熊車．經釣臺而高邁．過鄂渚而西浮．變青門之三襲．為黃塵之一丘．臨章華而留眄．見舊楚之悽涼．試極目乎千里．何春心之可傷．其渚宮也．夾江帶阡．布濩井田．通逵交迸．高門接連．人腰水心之劍．家給火耕之田．爾乃樹之榛栗．椅桐梓漆．三巴黃甘．千戶朱橘．矧高宴於城隅．駐五馬而踟躕．乃有青琴碧玉．絳樹綠珠．西河王豹．東野綿駒．蘭缸夕燃．合璧斜天．照流風之迴雪．映出水之初蓮．奉信珪而入朝．驅駿駟而乘軺．既緫司於戍旅．亦兼飾於豐貂．幼墳籍以自娛．迄方今而不渝．雲氣芝英之簡．懸針倒薤之書．擬河獻之留真．希淳于之席珍．臨秋水之至樂．登春臺而目欣．鑿戶牖而長望．混木鴈而兼陳．嗟今來而古往．聊絕筆於獲麟．　又言志賦曰．天文既表．人文可觀．知負扆之來易．信握鏡之云難．差立極而補天．驗璧合而珠連．有庖羲之八索．稱朱襄之五絃．聞夏王之鑄鼎．重農皇之播田．雖車軌之未同．亶彌媿於棟隆．戮封豕於海內．斬長狄於區中．懷宿昔之璵璠．並來遊於菟園．悲元瑜之已逝．歎靈光之獨存．想延賓於北閣．因置酒於南軒．聞鸎鳴而懷友．聽長笛其何言．夙有尚於清靜．叨再●○原壞作●．疑是駐字．於鄢郢．東窺文命之穴．
南望鴻崖之井．遂撫運而登庸．謬垂旒而卷領．雖有愧於前英．每求衣於未明．召司烜而照夜．觀執珪而滿庭．誠雖休以勿休．寔旨酒之忘憂．絕何楊之妙舞．廢綿駒之善謳．彼知止與知足．復何營而何欲．柱何用於黃金．案寧勞於青玉．爾乃高步北園．用蕩囂煩．桂偃蹇而臨棟．石穹隆而架門．對灌木之脩聳．觀激水之飛奔．澗不風而自響．天無雲而晝昏．聞賓鴻之夜飛．想過沛而霑衣．況登樓而作賦．望懷海而思歸．【書】漢司馬遷報任安書曰．僕亦嘗廁下大夫之列．陪奉外廷末議．不以此時．引維綱．盡思慮．今已虧形為埽除之隸．在闒茸之中．乃欲仰首伸眉．論列是非．不亦輕朝廷羞當世之士邪．僕與李陵．俱居門下．素非相善也．趨舍異路．未嘗銜杯酒．接殷勤之餘歡．今舉事一不當．而全軀保妻子之臣．隨而媒蘖其短．僕誠私心痛之．且李陵提步卒．不滿五千．深踐戎馬之地．矢盡道窮．救兵不至．士卒死傷如積．然李陵一呼勞軍．士卒無不起．張空拳．冒白刃．北嚮爭死敵者．愚以為李陵素與士大夫絕甘分少．能得人之死力．雖古名將不過也．身雖陷敗．亦足以曝於天下也．適會召問．即以此指．推言陵之功．欲以廣主上之意．塞睚眦之辭．未能盡明．明主不曉．以為僕沮貳師．而為李陵遊說．遂下於理．奉拳拳之忠．終不自明．交遊莫救視．左右親近不為一言．身非木石．獨與法吏為伍．深幽囹圄之中．誰可告愬者．此真少卿所親見．僕行事豈不然乎．且夫臧獲婢妾．猶能引決．況僕之不得已乎．所以隱忍苟活．身函糞土之中而不辭者．鄙沒世而文采不表於後世也．古者富貴而名磨滅．不可勝記．唯倜儻非常之人稱焉．蓋西伯拘而演周易．仲尼厄而作春秋．屈原放逐．乃賦離騷．左丘失明．厥有國語．孫子臏
脚．兵法修列．不韋遷蜀．世傳呂覽．韓非囚秦．說難孤憤．詩三百篇．大抵賢聖發憤之所為作也．僕竊不遜．近自託於無能之辭．網羅天下放失舊聞．略考其行事．綜其終始．稽其成敗興壞之紀．欲以究天地之際．通古今之變．成一家之言．惜其不成．是以就極刑而無慍色．僕誠已著此書．藏之名山．傳之其人．通邑大都．則僕償前辱之責．雖萬被戮．豈有悔哉．然此可為智者道．難為俗人言也．　漢楊惲報孫會宗書曰．惲家方隆盛時．乘朱輪者五十人．位在列卿．爵為通侯．緫領從官．與聞政事．曾不能以此時有所建明．以宣德化．已負竊位素餐之責久矣．懷祿貪勢．不能自退．遂遭變故．橫被口語．身幽北闕．妻子滿獄．當此之時．自以夷滅不足以塞責．豈意得全首領．復奉先人之丘墓乎．伏惟聖主之恩．不可勝量．君子游道．樂以忘憂．小人全軀．悅以忘罪．竊自思念．過已久矣．行已虧矣．長為農夫．以沒世矣．是故身奉○文選四十一作率．妻子．戮力耕桑．灌田治產．以給公上．不意當復用此為譏議也．田家作苦．歲時伏臘．烹羊炮羔．斗酒自勞．家本秦地．能為秦聲．婦趙女也．雅善鼓瑟．奴婢歌者數人．酒後耳熱．仰天撫缶而呼嗚嗚．其詩曰．田彼南山．蕪穢不治．種豆一頃．落而為萁．人生行樂耳．須富貴何時．是日也．拂衣而喜．奮袖低昂．頓足起舞．誠淫荒無度．不知其不可也．惲幸有餘祿．方糴賤販貴．逐什一之利．下流之人．衆毀所歸．不寒而慄．雖雅知憚者．猶隨風而靡．尚何稱譽之有．道不同．不相為謀．今子尚安得以卿大夫之制而責僕哉．　魏文帝與吳質書曰．季重無恙．塗路雖局．官守有限．願言之懷．良不可任．足下所治僻左．書問致簡．益用增勞．每念昔日南皮之遊．誠不可忘．既妙思六經．逍遙百氏．彈琴閒設．終以博弈．
高談娛心．哀箏順耳．馳騁北場．旅食南館．浮甘瓜於清泉．朱李於寒水．白日既匿．繼以朗月．同乘共載．以遊後園．輿輪徐動．賓從無聲．清風夜起．悲笳微吟．樂往哀來．愴然傷懷．余顧而言．斯樂難常．足下之徒．咸以為然．今果分別．各在一方．元瑜長逝．化為異物．每一念至．何時可言．方今蕤賓紀時．景風扇物．天意和暖．衆果具繁．時駕而遨．北遵河曲．從者鳴笳以啟路．文學託於後車．節同時異．物是人非．我勞如何．　又曰．昔日遊處．行則連輿．立則接席．何曾須臾相失．每至觴酌流行．絲竹並奏．酒酣耳熱．仰而賦詩．當此之時．忽然不自知樂也．何圖數年之間．零落略盡．言之傷心．頃撰其遺文．都為一集．觀其姓名．已為鬼錄．追思昔遊．猶在心目．而此諸子．化為糞壤．可復道哉．歷覽諸子之文．對之收淚．既痛逝者．行自念也．年行已長大．所懷萬端．時有所慮．至乃通夕不暝．志意何時復類往昔邪．已成老翁．但未白頭爾．　魏陳王曹植與吳質書曰．前日雖因常調．得為密坐．雖宴飲彌日．其於別遠會稀．不盡其勞積也．若夫觴酌淩波於前．笳簫發音於後．足下鷹揚其體．鳳翔虎視．謂蕭曹不足儔．衞霍不足侔也．左顧右盻．謂若無人．豈若吾子之壯志哉．過屠門而大嚼．雖不得肉．貴且快意．當斯之時．願舉太山以為肉．齊東海以為酒．伐雲夢之竹以為笛．斬泗濱之梓以為箏．食若填巨壑．飲若灌漏巵．其樂固難量．豈非大丈夫之樂哉．然日歲不我與．曜靈急節．面有逸景之速．別有參商之闊．思抑六龍之首．頓羲和之轡．折若木之華．閉濛汜之谷．天路高邈．良無由緣．　魏吳質答太子書曰．奉讀手命．追亡慮存．恩哀之隆．形於文墨．日月冉冉．歲不我與．昔侍左右．廁坐衆賢．出有微行之遊．入有管絃之歡．置酒樂飲．賦詩
稱壽．自謂可終始相保．並聘材力．効節明主．何意數年之閒．死喪略盡．臣獨何德．以堪久長．徐陳劉應．才學所著．誠如來命．惜其不遂．可謂痛切．凡此數子．於雍容侍從．實其人也．若乃邊境有虞．羣下鼎沸．軍書輳至．羽檄交馳．於彼諸賢．非其任矣．往者孝武之世．文章為盛．若東方朔枚臯之徒．不能持論．即阮陳之流也．其唯嚴助壽王．與聞政事．然皆不損其身．善謀於國．卒以敗亡．臣竊恥之．至於司馬長卿．稱疾避事．以著撰為務．則徐生庶幾焉．而今各逝．已為異物．　又答陳思王曹植書曰．信到．奉所惠貺．發函伸紙．是何文采之巨麗．而慰喻之綢繆乎．夫登東岳者．然後知衆山之迤邐也．奉至尊．然後知百里之卑微也．身賤犬馬．德輕鴻毛．至乃歷玄關．排金門．升玉堂．伏櫺檻於前殿．臨曲池而行觴．既威儀虧替．言辭漏泄．雖恃平原養士之懿．愧無毛遂耀穎之才．深蒙薛公折節之禮．而無馮諼三窟之效．屢獲信陵虛左之德．又無侯生可述之美．凡此數者．乃質之所以憤積於胸襟．懷眷而於邑者也．若追前宴．謂之未究．欲傾海為酒．并山為肴．伐竹雲夢．斬梓泗濱．然後極雅意．盡歡情．信公子之壯觀．非鄙人之所庶幾也．若質之志．實在所天．思投印釋黻．朝夕侍坐．鑽仲父之遺訓．覽老氏之要言．對清酤而不酌．抑嘉肴而不享．使西施出帷．嫫母侍側．斯盛德之所蹈．明哲之所保也．若乃近者之觀．實蕩鄙心．秦箏發徽．二八迭奏．塤簫激於華屋．靈鼓動於坐左．耳嘈嘈而無聞．情踊躍於鞍馬．謂可北懾肅慎．使貢其楛矢．南震百越．使獻其白雉．又況權備．夫何足視乎．還治諷集所著．觀省英瑋．實賦頌之宗．作者之師表也．　晉羊祜與從弟書曰．吾以布衣．忝荷重任．每以尸素為愧．大命既隆．唯江南未夷．此人臣之
責．是以不量所能．畢力吳會．當憑朝廷之威．賴士大夫之謀．以全克之舉．除萬世之患．年已朽老．既定邊事．當有角巾東路．還歸鄉里．於墳墓側．為容棺之墟．假日視息．思與後生味道．此吾之至願也．以凡才而居重位．何能不懼盈滿以責邪．疏廣吾師也．聖主明恕．當不奪微志爾．　晉劉琨答盧諶書曰．書及詩．備辛酸之苦言．暢經通之遠旨．執玩反覆．不能釋手．慨然以悲．歡然以喜．昔在少壯．未當檢括．遠詠老莊之齊物．近嘉阮生之放曠．怪厚薄何由而生．哀樂何由而至．自頃譸張．困於逆亂．國破家亡．親友凋殘．塊然獨處．愧憤雲集．負杖行吟．則百憂俱至．時復相與．舉觴對膝．破涕為笑．排終身之積慘．求數刻之蹔歡．譬由疾疹彌年．而欲以一丸銷之爾．夫才生於世．而世實須才．和氏之璧．焉得獨曜於郢握．夜光之珠．無緣得玩於隨掌．天下之寶．固當與天下共之．但離索之日．不能不以悵恨爾．　齊謝朏與王儉書曰．夫所貴天下之士者何．其上則閟景山壑．凌氣風霞．次則投緡捨築．鬱為上佐．次則服秦楚而辭其功．振燕魏而逃其賞．凡此數輩．皆英懿之士也．自茲已降．參差萬緒．或跡著明晦．或才兼默語．若桓譚之褰俗．馮衍之忤時．北海之凝峭．中散之峻絕．率以方寸之情．喪不訾之德．蓋無取焉．若相如之愛奇．任偉長之淹粹弘遠．樂廣融通．裴楷夷淡．彼四賢者．並純神絕景．徇物傷意．其慕之而未可以言．但心之所暗．咫尺千里．志之所符．滄洲曖然．揣而論之．寔山河之不肖者也．　梁簡文帝答徐摛書曰．山濤有云．東宮養德而已．但今與古殊．時有監撫之務．竟不能黜邪進善．少助國章．獻可替不．仰裨聖政．以此慙遑．無忘夕惕．驅馳五嶺．在戎十年．險阻艱難．備更之矣．觀夫全軀具臣．刀筆小吏．未嘗
識山川之形勢．介冑之勤勞．細民之疾苦．風俗之嗜好．高閣之閒可來．高門之地徒重．玉饌羅前．黃金在握．足訾粟斯．容與自憙．亦復言軒羲以來．一人而已．使人見此．良足長歎．　梁王僧孺與何遜書○梁書王僧孺傳作何烱．曰．昔李叟入秦．梁生適越．猶懷恨悵．且或吟謠．況歧路之日．將離嚴網．辭無可憐．罪有不測．所以握手戀戀．離別珍重．弟愛同郭李．淫淫承睫．吾猶抗手分背．羞學婦人．顧實不肖．文質無所抵．蓋困在衣食．迫於飢寒．非有奇才．絕略高談．吐一言可以匡俗振民．動一議可以固邦興國．全璧歸趙．飛矢投燕．偃息藩魏．甘臥安郢．腦日逐．髓月支．擁十萬而橫行．提五千而深入．將能執珪裂壤．功勒景鍾．錦繡為衣．朱丹被轂．斯蓋大丈夫之志．非吾曹之所能及．除舊布新．清晷方旦．抱樂銜圖．訟謳有主．一旦陪武帳．仰文．備聃佚之柱下．充嚴朱之席上．入班九棘．出專千里．未有躡景追風．奔驟之若此者也．蓋基薄牆高．塗遙力躓．司隸懍懍．思得應弦．譬懸廚之獸．如離繳之鳥．將充庖鼎．以餌鷹鸇．雖事異鑽皮．文非次骨．猶復因茲舌杪．成此筆端．上可以投畀北方．次可以論諭左校．幸聖主留善貸之德．紆好生之施．解網祝禽．下車泣罪．所謂還魄斗極．追風奉高．蓋士無賢不肖．在朝見嫉．女無美惡．入宮見妬．外無奔走之友．內乏彊近之視．是以媾市之徒．隨相媒蘖．一朝捐弃．以快怨者之心．吁可悲矣．蓋先貴後賤．古富今貧．李流所以發此哀音．雍門所以扣其悲曲．又迫以嚴秋殺氣．萬物多悲．長夜展轉．百憂俱至．況復露鋪草色．風搖樹影．寒蟲夕叫．含輕重而同悲．秋葉晚傷．雜黃紫而俱墜．悲夫．豈復得與二三士友．抗首接膝．履足差肩．摛綺縠之清文．談希夷之至道．唯吳憑之遇夏馥．范式之值孔
嵩．愍其留賃．憐此行乞爾．　又答江琰書曰．猥惠嘉音．用蠲疾首．發函伸紙．朗若披雲．等嶰谷之清音．比洞庭之高曲．辭則美矣．而擬其非倫．譬享海鳥以醇醪嘉膳．栖林狖以崇楹曾栱．苟非其實．立有驚怖．況復以一離訴弃．賓實漼然．豈復能使一笥可輕．八廚斯引．且登清漢．乍弃黃汙．望影析支．爭塗再楫．其或蹲林臥石．籍卉班荊．不過田畯野老．漁父樵客．酌醴焚枯．嗚嗚相勞．羹藜含糗．果然滿腹．寧有幡旗貴客．車馬大賓．獻書盡先賢之德．作頌罄前皇之美．豈不俯拾青紫．坐享大夫．況復詠高梧而賦脩竹．背清淮而遊長范．留東閤以從容．登石室而高視．豈與夫身沒名隕．同年而共毀譽哉．
子／類書／藝文類聚／卷第三十一／人部十五／贈答(P.544)
藝文類聚卷第三十一
人部十五　贈答
贈答
毛詩曰．無言不詶．　又．周公乃為詩以貽王．名之曰鴟鴞焉．　又．吉甫作頌．其詩孔碩．其風肆好．以贈申伯．　晏子曰．曾子將行．晏子送之曰．君子贈人以軒．不如贈人以言．　史記曰．孔子適周．見老子．辭去．老子送之曰．吾聞富貴者送人以財．仁者送人以言．吾竊仁者之號．請送子以言．　孫卿子曰．贈人以言．重於金石珠玉．勸人以言．美於黼黻文章．聽人以言．樂於鍾鼓琴瑟．　莊子曰．凡交近則必相靡以信．遠則必忠之以言．　韓子曰．鄭人有遺燕相書者．夜書．火不明．因謂持燭者曰．舉燭．而過書舉燭．非書意也．燕相國受書而悅之曰．舉燭者．高明也．舉賢任之．司○太平御覽八百七十作國．以治．　穆天子傳曰．穆王饗西王母于瑤池之上．上賦詩往來．辭義可觀．　漢書曰．古者諸侯卿大夫．交接鄰國．以微言相感．常揖讓之時．必稱詩以喻其志．　又曰．陳遵為河南太守．既至官．常遣從使西．召善書吏十人於前．治私書．謝京師親故．遵憑几．占書數百封．親疏各有意．　文士傳曰．桓驎伯父烏○太平御覽三百八十五作焉．此訛．官至太尉．驎年十二．在座．焉告客曰．吾此弟子．知有異才．殊能作詩賦．各○據御覽．當作客．乃
為詩曰．甘羅十二．楊烏九齡．昔有二子．今則桓生．驎即應聲答曰．邈矣甘羅．超等絕倫．伊彼楊烏．命世稱賢．嗟予憃弱．殊才偉年．仰慙二子．俯媿過言．　漢雜事曰．高彪謁馬融．辭疾不見．彪覆刺與書曰．聞高風為日久矣．故不待介者．造君子之門．冀一見龍光．敍腹心之願．不圖辭之以疾．昔者周公兄父文武．九命作伯．以君華夏．猶握沐吐飡．以接白屋之士．天下歸德．歷載邈矣．今君不能相見．宜哉．融省書大慙．遣人辭謝追請．徑去不還．　先賢行狀曰．杜安入太學．時號曰神童．時貴戚慕安高行．多有與書者．不輙發．以慮後患．常鑿壁藏書．當時皆嘉其慮遠．　會稽典錄曰．陳業少特操．沛國桓儼．當世英俊．避地會稽．聞業高節．欲與相見．終不獲．後儼浮海南入交州．臨去．遺書與業曰．不因行李．以係陰山白樓．曰．從容養高．動靜履直．季世多艱．爰適樂土．聞高風飢渴語言．知乃深隱邈然．終時求仁．斯得勤而無憾．齊蹤古賢．何其優哉．　蜀志曰．馬良使吳．良謂諸葛亮曰．今銜國命．協睦二家．幸為良介於孫將軍．亮曰．君試自為文．良即為草曰．寡君遣掾馬良．通聘繼好．以紹昆吾豕韋之勳．其人吉士．荊楚之令．鮮於造次之華．而有克終之美．願降心有納．以慰將命．權大悅之．　文章敍錄曰．杜摯與毌丘儉鄉里相親．故為詩與儉．求仙人藥一丸．欲以感切儉．求助也．　荀氏家傳曰．荀勗．蜀平之後．遣使通吳．司馬文王．用公所作書與孫皓．皓報命和親．王謂公曰．君前作書．使吳思順．勝十萬之衆也．　楚辭曰．結微情以陳詞兮．矯以遺夫美人．【詩】後漢蔡邕答對元式詩曰．伊余有行．爰戾茲邦．先進博學．同類率從．濟濟羣彥．如雲如龍．君子博文．貽我德音．辭之集矣．穆如清風．　又答卜元嗣詩曰．斌斌碩人．貽我
以文．辱此休辭．非余所希．敢不酬答．賦誦以歸．　魏王粲贈蔡子篤詩曰．悠悠世路．亂離多阻．濟岱江衡．邈焉異處．風流雲散．一別如雨．　魏徐幹答劉楨詩曰．與子別無幾．所經未一旬．我思一何篤．其愁如三春．雖路在咫尺．難涉如九關．陶陶朱夏別．草木昌且繁．　魏應瑒報趙淑麗詩曰．朝雲不歸．久結成陰．離羣猶宿．永思長吟．有鳥孤栖．哀鳴北林．嗟我懷矣．感物傷心．　魏繁欽贈梅公明詩曰．瞻我北園．有條者桑．遘此春景．既茂且長．氤氳吐葉．柔潤有光．黃條蔓衍．青鳥來翔．日月其邁．時不可忘．公子瞻旃．勳名乃彰．　魏程曉贈傅休弈詩曰．煢煢獨夫．寂寂靜處．酒不盈觴．肴不掩俎．厥客伊何．許由巢父．厥醴伊何．玄酒瓠脯．　又贈傅休弈詩曰．三光飛景．玉衡代邁．龍集甲子．四時成歲．權輿授代．徐陳蕩穢．元服初嘉．萬福咸會．赫赫應門．嚴嚴朱闕．羣后傷傷．○明本作摥摥．庭燎晳晳．　魏邯鄲淳答贈詩曰．我受上命．來隨臨菑．與君子處．曾未盈朞．見召本朝．駕言趣期．羣子重離．首命于時．餞我路隅．贈我嘉辭．既受德音．敢不答之．余惟薄德．既局且鄙．見養賢侯．於今四祀．既庇西伯．永誓沒齒．今也被命．我在不俟．瞻戀我侯．又慕君子．行道遲遲．體逝情止．豈無好爵．懼不我與．聖主受命．千載一遇．攀龍附鳳．必在初舉．行矣去矣．別易會難．自強不息．人誰獲安．願子大夫．勉匱成山．天休方至．萬福爾臻．　晉張華答何劭詩曰．良朋貽新詩．示我以遊娛．穆如灑清風．煥若春華敷．自昔同寮寀．於今比園墟．衰夕近辱殆．庶幾並懸輿．散髮重陰下．把杖臨清渠．屬耳聽鳴禽．流目玩儵魚．從容養餘日．取樂於桑榆．　又詩曰．駕言歸外庭．放志永棲遲．相伴步園疇．春草鬱鬱滋．榮觀雖盈目．親友莫與偕．悟物增隆思．結戀
慕同儕．援翰屬新詩．永歎有餘懷．　又贈摯仲治詩曰．君子有逸志．棲遲於一丘．仰蔭高林茂．俯臨淥水流．恬淡養玄虛．況精研聖猷．　何劭贈張華詩曰．四時更代謝．萬物迭卷舒．暮春忽復來．和風與節俱．俯臨清泉涌．仰觀嘉木敷．在昔同班司．今者並園墟．私願階黃髮．逍遙樂琴書．舉爵茂陰下．攜手共躊躇．奚用遺形骸．忘筌在得魚．　晉潘岳為賈謐贈陸機詩曰．神農更生．軒轅承紀．畫野離彊．爰封衆子．夏殷既襲．宗周繫祀．綿綿瓜瓞．六國互峙．彊秦兼并．吞滅四隅．子嬰面櫬．漢祖應符．霊獻微弱．在則渝．三雄鼎足．孫啟南吳．南吳伊何．僭號稱王．大晉統天．仁風遐揚．偽孫銜璧．奉土歸疆．婉婉長離．陵江而翔．長離云誰．咨余陸生．鶴鳴九臯．猶載厥聲．況乃海隅．播名上京．爰應旌招．撫翼紫庭．蕃岳作鎮．輔我京室．旋及桑梓．帝弟作弼．式云國官．清塗攸失．吾子洗然．恬淡自逸．廊廟惟清．俊乂是延．擢應嘉舉．自國而遷．齊轡羣龍．光贊納言．優遊省闥．珥筆華軒．昔余與子．繾綣同朝．脩日朗月．攜手逍遙．自我離羣．二周于今．雖簡其面．分著情深．子其超矣．實慰我心．發言為詩．望俟好音．欲崇其高．必重其曾．在南稱甘．度北則橙．崇子鋒穎．不騫不崩．　晉陸機答賈謐詩曰．先天創物．景命是膺．降及羣后．迭毀迭興．邈矣終古．崇替有徵．在漢之季．皇綱幅裂．雄臣騰騖．義夫赴節．釋位揮戈．言謀王室．王室之亂．靡邦不泯．如彼墜景．曾不可振．乃眷三哲．俾乂斯民．啟土綏難．改物承天．天厭霸德．皇祚告釁．獄訟違魏．謳歌逼晉．陳留歸蕃．我皇登禪．庸崏稽顙．三江改獻．惟公太宰．光翼二祖．誕育洪冑．纂戎于魯．昔我逮茲．時惟下僚．及子棲遲．同林異條．年殊志密．服舛義禂．遊跨三春．情固二秋．祗承皇命．出納無違．往踐蕃
朝．來步紫微．升降祕閣．我服載暉．孰云匪懼．仰肅明威．分索則易．攜手實難．念昔良遊．茲焉永歎．公之云感．貽此音翰．蔚彼高藻．如玉如蘭．民之胥好．指狂厲聖．儀形在昔．爭聞子命．　又答潘尼詩曰．於穆同心．如瓊如琳．我東日徂．來餞其琛．彼美潘生．實綜我心．探子玉懷．疇爾惠音．　又贈馮文羆詩曰．嗟我人斯．戢翼江潭．有命集上．翻飛自南．出彼幽谷．及爾同林．雙情交映．遺物識心．　又贈潘尼詩曰．水會於海．雲翔于天．道之所混．孰後孰先．及子雖殊．同升太玄．舍彼玄冕．襲此雲冠．遺情市朝．永志丘園．靜猶幽谷．動若揮蘭．　又贈從兄車騎詩曰．孤獸思故藪．離鳥悲舊林．翩翩遊宦子．辛苦難為心．髣髴谷水陽．婉孌崑山陰．營魄懷茲土．精爽若飛．　又贈波丘令馮文羆詩曰．夙駕出東城．送子臨江曲．密席接同志．羽觴飛酃淥．登樓望峻陂．時逝一何速．　又贈紀士詩曰．瓊瓌俟豐價．窈窕不自鬻．有美蛾眉子．惠音清且淑．修嫮協姝麗．華顏婉如玉．　又贈顧彥先詩曰．清夜不能寐．悲風入我軒．立影對孤軀．哀聲應苦言．　晉傅玄答程曉詩曰．弈弈兩儀．昭昭太陽．四氣代升．三朝受祥．濟濟羣后．峩峩聖皇．元服肇御．配天垂光．伊周作弼．王室惟康．顒顒兆民．蠢蠢戎羶．率土充庭．萬國奉蕃．皇澤雲行．神化風宣．六合咸熙．遐邇同歡．赫赫明明．天人合和．下罔遺滯．焦朽斯華．矧我良朋．如玉之嘉．穆穆雝雝．興頌作歌．　又答程曉詩曰．羲和運玉衡．招搖賦朔旬．嘉慶形三朝．美德揚初春．聖主加元服．萬國望威神．伊周敷玄化．並世霑天人．洪涯歌山岫．許由嗟水濱．　又傅咸贈褚武良詩曰．爰暨于褚．惟晉之禎．肇振鳳翼．羽儀上京．聿作喉舌．納言紫庭．光贊帝道．敷皇之明．方任之重．實在江揚．乃授旄鉞．宣曜威
霊．悠悠遐邁．東夏于征．　又贈建平太守李叔龍詩曰．弘道興化．實在良守．悠悠建平．皇澤未流．朝選於衆．乃子之授．南荊注望．心乎克副．　又贈太尉司馬虞顯機詩曰．帝崇元淑．妙選其屬．命子是佐．增袞之縟．　又贈崔伏二郎詩曰．英妙之選．二生之授．顒顒兩城．歡德之茂．君子所居．九夷非陋．無狹百里．而不垂覆．人之好我．贈我清詩．示我周行．心與道期．誠發自忠．義形於辭．古人辭讜．豈不爾思．　又與尚書同僚詩曰．非望之寵．謬加于己．猥授非據．奄司萬里．煌煌朱軒．服驥參騄．曄曄初延．肅肅臣僕．暉光顯赫．衆目所屬．斯之弗稱．匪榮伊辱．質弱尚甫．受任鷹揚．德非樊仲．王命是將．百城或違．無能有匡．一州之矜．將弛其綱．得意忘言．言在意後．夫惟神交．可以長久．我心之孚．有盈于缶．與子階○疑當作偕．老．豈曰執手．出司萬里．牧彼朔濱．服冕乘軒．六轡既均．威風先邁．百城肅震．　又答潘尼詩并序曰．司州秀才潘正叔．識通才高．以文學溫雅為博士．余性直而處清論襃貶之任．作詩以見規．雖襃飾之舉．非所敢聞．而斐粲之辭．良可樂也．答之雖不足以相詶報．所盍各言志也．詩曰．貽我妙文．繁春之榮．匪榮斯尚．乃新其聲．吉甫作頌．有馥其馨．寔由樊仲．其德克明．授此瓦礫．廁彼瑤瓊．貺非其喻．聞寵若驚．　又答欒弘詩并序曰．安樂令欒弘．太傅鉅平侯羊公辟．未就而公薨．後應司州之命．舉秀才．博文通濟之士．余失和於府．當換為護軍司馬．賦詩見贈．答之云爾．鉅平作宰．是貴是欽．弓旌仍招．嘉命胥尋．鸞鳳養儀．戢翼幽林．未附雅調．以和韶音．鉅平遐逝．厲志彌深．肅肅京司．清風裁邁．乃延羣彥．龍集鳳會．亦既斯降．萬里有賴．聲發響應．好結傾蓋．　晉潘尼答傅咸詩序曰．司徒左長史傅長虞．會定九
品．左長史宜得其才．屈為此職．此職執天下清議．宰割百國．而長虞性直而行．或有不堪．余與之親．作詩以規焉．悠悠羣吏．非子不整．嗷嗷衆議．非子不靖．忽荷略紐．握綱提領．矯矯貞臣．惟國之屏．　又贈吳王郎中令陸士衡詩曰．東南之美．曩惟延州．顯允陸生．於今斯疇．振鱗南海．濯翼洪流．婆娑翰林．容與墳丘．玉以瑜潤．隨以光融．乃漸上京．乃儀儲宮．玩爾清藻．味爾芳風．泳之彌廣．揖之彌冲．崑山何有．有瑤有珉．及爾同僚．具惟近臣．予涉素秋．子登青春．媿無老成．廁彼日新．祁祁大邦．惟桑與梓．穆穆伊人．南國之紀．帝曰爾諧．惟王卿士．俯僂從命．奚恤奚喜．　又答陸士衡詩曰．顧茲蓬蔚．廁根蘭陂．膏澤雖均．華不足披．逮春不茂．未秋先萎．子濯鱗翼．我挫羽儀．願言難常．載今載離．昔遊禁闥．祗畏夕惕．今放丘園．縱心夷易．口詠新詩．目玩文跡．予志耕圃．爾勤王役．慙無琬琰．以詶尺璧．　又贈隴西太守張仲治詩曰．二八由唐顯．周以多士隆．羣霊感韶運．理翮應翔風．張生拔幽華．蘋蘩登二宮．未幾振朱錦．剖符撫西戎．及子仍同僚．贈言貽爾躬．威刑有時用．唯德可念終．　又贈劉佐詩曰．要言將誰苦．聊以貽友生．念我二三賢．規我無隱情．　又送大將軍掾盧晏詩曰．贈物雖陋薄．識意在忘言．瓊琚尚交好．桃李貴往還．蕭艾苟見納．貽我以芳蘭．　又贈汲郡太守李茂彥詩曰．離索何惆悵．後會未可希．河朔貴相忘．歧路安足悲．　又贈長安令劉正伯詩曰．遊鸞憑太虛．騰鱗託浮霄．過蒙嘉時會．假翼陵扶搖．疲憊充時乏．及余再同寮．並跡侍儲宮．攜手登皇朝．劉侯撫西都．邁績參豹喬．德厚化必深．政明姦自消．萬尋由積匱．千里一步超．爾其騁逸軌．遠塗固可要．　又答楊士安詩曰．逝將辭儲宮．栖遲集南畿．
不悞百里賤．徒惜年志衰．躊躇顧城闕．怨戀慕端闈．俊德貽妙詩．敷藻發清徽．媿彼襃崇過．感此歧路悲．　又贈榮陽太守吳子仲詩曰．大晉盛得人．儲宮畜髦士．吳侯降高質．剖符授千里．垂覆豈他鄉．迴光臨桑梓．寮類感歧路．黎庶思知恥．老氏喻小鱗．曹參寄獄市．無謂弊邑陋．覆簣由茲起．　晉張載贈虞顯度詩曰．疇昔協蘭房．繾綣在華年．嘉好結平素．分着寮友前．謂得終遐日．綢繆永周旋．吾子遭不造．遘閔丁憂艱．俾我失良朋．誰與吐話言．一日為三秋．歲況乃三年．離居一何闊．結思如迴川．　晉石崇贈棗腆詩曰．久官無成績．栖遲於徐方．寂寂守空城．悠悠思故鄉．恂恂二三賢．身遠屈龍光．攜手沂泗閒．遂登舞雩堂．文藻譬春華．談話由蘭芳．消憂以觴醴．娛耳以名娼．博弈逞妙思．弓矢威邊疆．　晉司馬彪贈山濤詩曰．苕苕椅梧樹．寄生於南岳．上陵青雲霓．下臨千仞谷．處身自孤危．於何託余足．晉曹攄贈石崇詩曰．涓涓谷中泉．鬱鬱巖下林．泄泄羣翟飛．咬咬春鳥吟．野次何索漠．薄暮愁人心．三軍望衡蓋．歎息有餘音．臨肴忘肉味．對酒不能斟．人言重別離．斯情効於今．　晉劉琨贈盧諶詩曰．時光不我與．去乎若雲浮．朱實隕勁風．繁英落素秋．狹路傾華蓋．駭駟摧雙輈．何意百鍊剛．化為繞指柔．　又重贈劉琨詩○按本詩系劉琨下．則題不當云重贈劉琨．疑當作重贈盧諶．此有訛誤．馮惟訥晉詩紀逕改作盧諶詩．然按詩義．乃劉答盧詩．疑非．曰．璧由識真顯．龍因慶雲翔．茨棘非所憩．翰飛遊高岡．余音非九韶．何以儀鳳皇．新城非芝圃．曷由殖蘭芳．　晉盧諶答劉琨詩曰．隨寶產漢濱．摛此夜光真．不待卞和顯．自為命世珍．　晉棗腆贈石季倫詩曰．深蒙君子眷．雅顧出羣俗．受寶取諸懷．所贈非珠玉．凡我二三子．執手攜
玉腕．嘉言從所好．企予結雲漢．望風整輕翮．因虛舉雙翰．朝遊清渠側．日夕登高館．　又答石崇詩曰．昔我不造．備嘗顛沛．后土傾基．皇天隕蓋．少懷蒙昧．長無耿介．遺訓莫聞．出入靡賴．我舅敷命．于彼徐方．載詠陟岵．言念渭陽．乃泝洪流．汎身餘艎．宵寢晨逝．曷路之長．亦既至止．願言以寫．爰有石侯．作鎮東夏．寬以撫戎．從容柔雅．我聞有言．居安思危．位極則遷．勢至必移．上德無欲．貴道不為．妙識先覺．通夢皇羲．竊覩堂奧．欽蹈明規．　晉摯虞答杜育詩曰．越有杜生．既文且哲．龍躍穎豫．有聲彰澈．賴茲三益．如瓊如切．好以義結．友以文會．豈伊在高．分定傾蓋．其人如玉．美彼生蒭．鍾鼓匪樂．安用百壺．老夫灌灌．離羣索居．懷戀結好．心焉恨如．　晉歐陽建答棗腆詩曰．於鑠我舅．明德塞違．俾扞東藩．在徐之邳．載播其惠．載揚其威．濟寬以猛．方夏以綏．光啟先業．增曜重暉．咨余沖人．艱苦攸離．過庭無聞．頑固匪移．寔賴茲誨．導之軌儀．仰遵嘉訓．俯蹈明規．如葛斯蔓．如樛斯垂．我遘君子．仰之彌高．巖巖其高．即之惟溫．居盈思沖．在貴忘尊．縱酒嘉讌．自明及昏．無幽不妍．靡奧不論．人樂其量．士感其敦．　晉石崇答棗腆詩曰．言念將別．覩物傷情．贈爾話言．要在遺名．唯此遺名．可以全生．　晉．杜育贈摯仲治詩曰．之子于歸．言秣其駒．矧乃斯人．乃邁乃徂．雖非顯甫．餞彼百壺．雖非張仲．將膾河魚．人亦有言．貴在同音．雖曰翻飛．曾未異林．顧戀同枝．增其慨心．望爾不遐．無金玉音．　晉棗據答阮德猷詩曰．有朋顧之．貽我良箴．玩之無斁．終詠斯音．燕鼎在舟．雖重不．庶憑嘉謨．高迹可尋．　宋顏延之贈王太常僧達詩曰．玉水記方流．琁源載圓折．蓄寶每希聲．雖祕猶彰澈．聆龍九州．聞鳳窺丹穴．歷聽豈多士．唯然
覯時哲．舒文廣國華．敷言遠朝烈．德煇灼邦茂．芳風被鄉耋．側同幽人居．郊扉常晝閇．林閭時晏開．亟迴長者轍．庭昏見野陰．山明望松雪．靜惟浹羣化．徂生入窮節．豫往誠歡聚．悲來非樂闋．屬美謝繁翰．遙懷具短札．　又直東宮答鄭尚書道子詩曰．皇居體寰極．設險協天功．兩闈阻通軌．對禁阻○文選二十六作限．清風．　宋鮑昭贈顧墨曹詩曰．昏明易遠．離會難揆．雲撤泉分．西艫東軌．　宋鮑令暉題書寄行人詩曰．自君之出矣．臨軒不解顏．砧杵夜不發．高門晝恆關．帳中流熠燿．庭前華紫蘭．物枯識節異．鴻來知客寒．　又寄行人詩曰．桂吐兩三枝．蘭開四五葉．是時君不歸．春風徒笑妾．　齊王儉贈徐孝嗣詩曰．婉婉遊龍．載遊載東．靡靡行雲．並躍齊蹤．無類不感．有來斯雍．之子云邁．嗟我莫從．歲云暮止．述職戒行．崇蘭罷秀．孤松獨貞．悲風宵遠．乘雁晨征．撫物遐想．念別書情．　齊徐孝嗣答王儉詩曰．書帷停月．琴袖承飈．結芳幽谷．解珮明椒．去德滋永．懷德滋深．行雲傳想．歸鴻寄音．　又齊王融贈族叔衞軍詩曰．台曜澄華．鉉岳裁峻．經天為象．麗地作鎮．不器其德．有匪斯文．質起瑚璉．才逸卿雲．搖筆泉瀉．動詠霙紛．德馨伊何．如蘭之宣．貞筠抽箭．潤璧懷山．六樂畢該．五禮備貫．七訓是敷．三英有粲．惟旦惟公．惟公惟旦．　齊謝朓夜發新林至京邑詩．贈西府同僚．大江流日夜．客心悲未央．徒望關山近．終知返路長．秋河曙耿耿．寒渚夜蒼蒼．引領望京邑．宮雉正相望．金波麗鳷鵲．玉繩低建章．驅車鼎門外．思見昭丘陽．池暉不可接．何況隔兩鄉．風煙有鳥路．江漢限無梁．常恐鷹隼擊．時菊委嚴霜．寄言罻羅者．寥廓已高翔．　又在郡呈沈尚書詩曰．淮陽股肱守．高臥猶在茲．況復南山曲．何異幽棲時．高閤常
晝掩．荒階少諍詞．珍簟清夏室．輕扇動涼颸．夏李朱實．秋藕折輕絲．良辰竟何許．夙昔夢佳期．坐嘯徒可積．為邦歲已朞．　齊陸厥奉答內兄顧希叔詩曰．平原十日飲．中散千里遊．渤海方流滯．宜城誰獻詶．屏居南山下．臨此歲方秋．惜哉時不與．日暮無輕舟．　梁簡文帝贈張纘詩曰．儀表咸推挹．牆仞難窺踐．既富垂帷學．復折波濤辯．綺思曖霞飛．清文煥飈轉．宋旗赫容與．彫棨紛曜煜．波搖白鱧舟．風動蒼鷹舳．九嶷勢參差．江天相蔽虧．三春澧浦葉．九月洞庭枝．洞庭枝褭娜．澧浦葉參差．芬芳與搖落．俱應傷別離．　梁沈約詶謝宣城朓詩曰．王喬飛鳧舃．東方金馬門．從宦非宦侶．避世非避諠．揆予發皇鑒．短羽屢飛翻．晨趨朝建禮．晚沐臥郊園．賓至下塵榻．憂來命綠樽．昔賢侔時雨．今守馥蘭蓀．神交疲夢寐．路遠隔思存．　又詶孔逷通直懷蓬居詩曰．閶闔既洞啟．龍樓亦高闢．兩宮集鸞步．二闥引通籍．伊邇事清塗．紛吾供賤役．　梁任昉答劉孝綽詩曰．閱水既成瀾．藏舟遂移壑．彼美洛陽子．投我懷秋作．久敬類誠言．吹噓似嘲謔．兼稱夏雲盡．復陳秋樹索．詎慰耋嗟人．徒深老夫託．　梁范雲贈沈左衞詩曰．伊昔霑嘉惠．出入承明宮．遊息萬年下．經過九龍中．越鳥憎北樹．胡馬畏南風．願言反漁蓨．津梁肯見通．　梁劉孝綽答張左西詩曰．相思如三月．相望非兩宮．持此連枝樹．暫作背飛鴻．若人惠思我．摛藻蔚彫蟲．仙掌方晞露．霊烏正轉風．方假排虛翮．相與北山藂．　又贈任中丞詩曰．步出金華省．遙望承明廬．壯哉宛洛地．佳麗實皇居．虹蜺拖飛閣．蘭芷覆清渠．白雲夏峯盡．青槐秋葉疎．但願長閑暇．酌醴焚枯魚．　梁王僧孺贈顧倉曹詩．洛陽十二門．樓闕似西崑．曖曖罘罳下．想望隔畫垣．畫垣向
阿閣．栖鳳復栖鴛．五曹均趍奏．六尚等便煩．朝爐何馥馥．夜錦有餘溫．日中驅上駟．驤首遍京宛．晨趍魏公子．夕宿韓王孫．夙昔今何在．生平弃不論．譬如卷葹草．心謝葉空存．誰復三承．獨念九飛魂．又秋日愁居答孔主簿詩曰．首夏雲物善．盡暑旦猶清．日華隨水汎．樹影逐風輕．依簾野馬合．當戶昔耶生．物我一無際．人鳥不相驚．儻遇北山北．聊訪法喬卿．　又寄何記室詩曰．思君不得見．望望獨長嗟．夜風入寒水．曉露拂秋花．何由假日御．暫得寄風車．　梁王筠寓直中庶坊贈蕭洗馬詩曰．龍樓實九重．薄寒起殊早．玉階泣清露．銅池結秋潦．霜被守宮槐．風驚護門草．之子擅文華．縱橫富辭藻．舒錦慙光麗．握珠謝奇寶．媿予非工文．何用披懷抱．　又東陽還經嚴陵瀨贈蕭大夫詩曰．子陵徇高尚．超然獨長往．釣石宛如新．故態依可想．　梁裴子野答張貞成臯詩曰．匈奴時未滅．連年被甲兵．明君思將帥．方聽鼓鞞聲．吾生姿逸翮．撫劍起徂征．非徒慕辛李．聊欲逞良平．出車既方軌．絕幕且橫行．豈伊長纓繫．行見黃河清．雖令懦夫勇．念別猶有情．感子盈編贈．握玩以為榮．改予振旅凱．含毫備勒銘．梁蕭子雲贈海法師還甑山詩曰．直心好丘壑．偏悅幽棲人．忽聞甑山旅．萬里自相親．泬寥晚霖霽．重疊晴雲新．秋至蟬鳴柳．風高露起塵．動予憶山思．惆悵惜荷巾．　又寒夜直坊憶袁三公詩曰．滴滴雨鳴階．愔愔茲夜靜．風落宣猷樹．寒凋承光屏．高帷獨曉垂．華燭夜空冷．所思不相見．方知寒漏永．　又東郊望春詶王建安儁晚遊詩曰．金塘綠泉滿．上園梨蘂落．蛺蝶戀殘花．黃鸎對妖萼．芳菲滿郊甸．惠氣生蘭薄．子家冠蓋里．我館幽棲郭．綠楊垂長溪．便橋限清洛．相去能幾許．一水終疎索．　梁柳惲贈
吳筠詩曰．寒雲晦滄洲．奔潮溢南浦．相思白露亭．永望秋風渚．心知別路長．誰謂若燕楚．關候日遼絕．如何附行旅．願作野飛鳥．飄然自輕舉．　又贈吳筠詩曰．山桃落晚紅．野蕨開初紫．雲日自清明．蘋芷齊靃靡．離念已鬱陶．物華復如此．　又贈吳筠詩曰．遠遊濟伊洛．秣馬度清漳．邯鄲饒美女．豔色含春芳．鼓瑟未成曲．跕屣復翺翔．我本遊客子．情愛在淮陽．知誰新不樂．念舊苦人傷．　又贈吳筠詩曰．秋風度關隴．楚客奏歸音．颯颯避霜葉．離離出塞禽．　梁何遜落日贈范岫詩曰．緣溝綠草蔓．扶援雜花舒．輕煙澹柳色．重霞掩日餘．遙遙長路晚．寂寂行人疎．　又日夕望江贈魚司馬詩曰．湓城帶湓水．湓水縈如帶．日夕望高樓．耿耿青雲外．城中多宴賞．絲竹常繁會．管聲已流悅．絃聲復悽切．歌黛慘如愁．舞腰疑欲絕．仲秋黃葉下．長風正騷屑．早雁出雲歸．故鷰辭簷別．晝悲在異縣．夜夢還洛汭．洛汭何悠悠．起望登西樓．的的帆向浦．團團日隱洲．誰能一羽化．輕舉逐飛浮．　梁吳筠贈周興嗣詩曰．昔賢當路者．聲名振華夏．朱輪玳瑁牛．紫鞚連錢馬．朝花舞風中．夜月窺牕下．想君貴易朋．居然應見捨．　又入蘭臺贈王治書僧孺詩曰．故人楊子雲．校書麟閣下．寂寞少交遊．紛綸富文雅．予本隴西使．寓居洛陽社．相思非不深．行行避驄馬．　又答柳惲詩曰．閑房肅已靜．落月有餘暉．寒蟲隱壁思．秋蛾繞燭飛．絕雲斷更合．離禽去復歸．佳人今何在．迢遞江之沂．一為別鶴弄．千里淚沾衣．　又贈任黃門詩曰．相如體英彥．左右生容暉．已紆漢帝組．復解梁王衣．經過雲母扇．出入千門扉．連洲茂芳社．長山鬱翠微．欲言終未敢．徒然獨依依．　又詶郭臨丞詩曰．聞君立名義．我亦倦晨征．馬在城上蹀．○原作堞．據馮校本
改．劍自腰中鳴．白日遼川暗．黃塵壠坻驚．願君但銜酒．深知有素誠．　又詶聞人侍郎詩曰．悵然心不樂．萬里向悠悠．陵潮憩枉渚．泊暮遵江州．君住青門上．我發霸陵頭．相思自有處．春風明月樓．　又詣周承不值因贈此詩曰．竹枝任風轉．蘭心逐風卷．青雲葉上團．白露花中泫．聞君入綺疎．聊寄錦中書．一隨平原客．寧憶豫章徐．　又遙贈周承詩曰．巨石亂天崖．雜樹鬱參差．伯魚留蜀郡．長房還葛陂．練練波中月．亭亭雲上枝．高岑蔽人者．無處得相知．　又周承未還重贈詩曰．石渠闃無人．子雲今何在．顧望獨凝憂．銜杯竟誰待．散雪逐吹寒．蓬姿霜雪采．甘泉無竹花．鵷鶵欲還海．　隋江緫遇長安使寄裴尚書詩曰．傳聞令○文苑英華二百四十七作合．此訛．浦葉．遠向洛陽飛．北風尚嘶馬．南冠獨不歸．去雲目徒送．離琴手自揮．征蓬失處所．春草屢芳菲．太息關山月．風塵客子衣．【賦】梁劭陵王贈言賦曰．張雲麾問望之美．作牧南蕃．維舟江漢．留連飲餞．發邁有期．會面無日．依依別袂．恨恨江干．古人贈別以言．聊為贈言賦曰．昔人有感於知己．深情投分．如斯已矣．相知勢利之閒．實君子之所鄙．靜言神交之際．亦難得而具美．豈直鮮其令終．曾自聞其善始．日踰久而益敬．蓋惟一人者爾．語同志而好合．諒今古之皆然．荀託御而自說．徐因蒭而請前．況英聲與茂實．乃絕後而光先．似臨潭而鏡對．若披霧而覩天．欽愛顧之罔己．良佩服之在旃．資淑美之上才．超羣雄而獨峻．德既深於萬頃．牆有高乎數仞．思若神而泉涌．文如華而玉振．伊薄軀之固陋．謬攝官於夏汭．知美錦之難裁．處棼絲而易結．幸中途而遘止．仰旌旆之踟躕．似德星之東邁．類祥雲之西徂．亟留連於河渚．或終宴於城隅．賞既延於賓友．懽亦
洽於僕夫．嗟灰琯之易逝．慨離袂之云促．惜日車之不駐．恨流影之難續．觀善誘而不倦．飡好音而未足．佇浮雲之可寄．願無比乎金玉．　梁張纘懷音賦并序曰．西平劭陵王．以親賢作蕃夏首．下走叨竊時命．驅傳湘羅．久託下風．素蒙淑顧．及塗經鄢郢．淹泊累旬．君王彈隨珠於千仞．乃貽之以麗則．詩云懷我好音．敢為懷音賦云爾．伊宗周之令望．巡召南而述職．襟帶鄖夏之鄉．宣條江漢之域．服詩書於懷袖．抱仁義於胷臆．緫九德以栖身．橫四溟而撫翼．循微躬之末迹．謬馳傳於衡嶷．由洞庭而左轉．指酃醴而為期．仰芳塵於夏汭．路將近而彌滋．棹陵波以遄務．舟望浦而倦遲．自清光之末覯．逾一紀以歷茲．敢憑情於往昔．逢君恩之未遺．陪桂苑之良遊．接蘭臺之高會．既醉酒以飽德．亦傾羞而緩帶．感平原之愛客．傷歧路之難留．戀西園之餘賞．泣南浦之徂舟．結煩言於將贈．情有重乎琳球．顧龍門其不見．過夏首而西浮．申服義之未沫．長寄言於還郵．　梁陸倕感知己賦贈任昉曰．夜申旦而不寐．獨匡坐而怨咨．命僕夫而夙駕．指南館而為期．學窮書府．文究辭林．既耳聞而存口．又目見而登心．似臨淄之借書．類東武之飛翰．軫工遲於長卿．踰巧速於王粲．固乃度平子而越孟堅．何論孔璋而與公幹．或欲涉其涯涘．求其界畔．則浩浩淃淃．彪彪．譬長鋏於削中．若龍淵與蜀漢．濟濟冠蓋．祁祁儁逸．有竊風以味道．咸交臂而屈膝．或望路以窺門．罕升堂而入室．彼春蘭及秋菊．尚無絕於衆芳．矧重仁與襲義．信遼遼兮未央．言追意而不逮．辭欲書而復忘．竊仰高而希驥．忽脂車而秣馬．既一顧之我隆．亦東壁之余假．似延州之如舊．同伯喈之倒屣．附蒼蠅於驥尾．託明鏡於朝光．謂虛無而為有．布籍甚
於游揚．於是柔條颯其成勁．白露變而為霜．歲忽忽而遒盡．憂與愛兮未忘．聚落莖於虛室．聽羈雀於枯楊．忳鬱悒其誰語．獨撫抱而增傷．託異人以蠲憂．類其文而愈疾．索黃瓊之寄居．造安仁之狹室．車出門其已歡．無論銜杯與促膝．譬鄒子之吟松．故未寒而能慄．徒納壤以作高．陋吞舟而為罔．值墨子之愛兼．逢太丘之道廣．陪九萬以齊征．激三千而同上．識公沙於杵臼．拔孝相於無名．非夫人之為惑．孰云感於余情．指北芒以作誓．期鬱鬱於佳城．　梁任昉答陸倕感知己賦曰．原知己之時義．故相知之信然．乃貪廉之異貫．奈勇怯之相懸．貪在物而成累．怯在我而可甄．既自得於為御．又甘心於執鞭．矧相知其如此．獨攬涕而潺湲．雖有望於己知．更非謂其知己．信偉人之世篤．本侯服於陸卿．緬風流與道素．襲袞衣與繡裳．逮伊人而世載．並三駿而龍光．過龍津而一息．望鳳條而載翔．彼白玉之雖潔．此幽蘭之信芳．思在物之取譬．非升斛而能量．匹方峙於東岳．比凝厲於秋霜．不一飯以忘過．每三錢以投渭．匪蒙袂之敢嗟．豈溝壑之能衣．既蘊籍其有餘．又淡然而無味．得意同乎卷懷．違方似乎仗氣．類平叔而靡雕．似子臺而不朴．冠衆善而胎操．綜羣言而名學．折高戴於后臺．異鄒顏乎董幄．探三詩於河閒．訪九師於淮曲．術兼口傳之書．藝廣鏗鏘之樂．時坐睡而懸梁．裁據梧而錐幄．唯忘年之陸子．定一遇於班荊．余獲田蘇之價．爾得海上之名．信落魄而無產．終長勤於短生．飢虛表於徐步．逃責顯於疾行．子比我於叔則．又方余於耀卿．心照情交．流言靡惑．萬類闇求．千里懸渴．言象可廢．筌蹄自默．居非連棟．行待舟車．冬夜不長．夏日靡餘．肴核非餌．絲竹豈娛．我未捨駕．子已迴輿．中飲相顧．悵然動
色．邦壤雖殊．離會難測．存異山陽之居．沒非要離之側．以膠投漆中．離婁豈能識．【書】後漢崔瑗與葛元甫書曰．今遣奉書．錢千為贄．并送許子十卷．貧不及素．但以紙耳．　後漢馬融與竇伯向書曰．孟陵奴來．賜書．見手迹．歡喜何量．次於面也．書雖兩紙．紙八行．行七字．七八五十六字．百一十二言耳．後漢延篤答張奐書曰．惟別三年．夢想言念．何日有違．伯英來．惠書盈四紙．讀之三復．喜不可言．　後漢張奐與陰氏書曰．篤念既密．文章燦爛．名實相副．奉讀周旋．紙弊墨渝．不離于手．　晉庾冰與王羲之書曰．得示．連紙一丈．致辭一千．祗增其歎耳．了無解於往懷．
子／類書／藝文類聚／卷第三十九／禮部中／燕會(P.712)
燕會
周官曰．以饗燕之禮．親四方之賓客．言四方之賓客來聘．王為設饗燕之禮．　毛詩曰．鹿鳴．燕羣臣嘉賓也．常棣．燕兄弟．湛露．天子燕諸侯也．　又曰．伐木．燕朋友故舊也．自天子至於庶人．未有不須友以成也．親親以睦．友賢不弃．故舊不遺．則民德歸厚矣．　左傳曰．魯文公即位．衞侯使大夫甯武子聘於魯．魯文公與武子燕．為賦湛露及彤弓之詩．　又曰．衞侯燕莒成叔．甯惠子相．莒成叔傲．甯子曰．莒成叔家其亡乎．古之為饗食也．以觀威儀．省禍福．今子傲．取禍之道也．　韓詩曰．不脫履而即度．○初學記
十四作席．謂之禮．下跣而止．○初學記十四作上．謂之燕．能飲者飲．不能飲者．謂之醧．閉門不出客．謂之湎．禮記曰．奠酬而升歌．發德也．注云．以詩之義．明賓主之禮．　又曰．諸侯宴禮．俎豆牲醴薦．皆有等差．所以明貴賤也．　漢書曰．高祖十二年．擊黥布．還．過沛．留置酒．悉召故人父老諸母樂飲．道舊故為笑樂．上留帳飲三日．召沛中兒百二十人．上擊筑．歌大風．　東觀漢記曰．建武三年．幸舂陵．祠園廟．大置酒．與父老故人相樂．十九年．幸汝南頓正令舍．大置酒．賜吏民．復南頓田租一年．　魏書曰．文帝為魏王．南征次譙．大饗六軍及父老．設樂伎百戲．　世說曰．過江諸人．每至暇日．輒相要出新亭．藉卉飲宴．周侯中坐而歎曰．風景不殊．舉目有江河之異．皆相視流淚．唯丞相愀然作色曰．當共戮力王室．剋復神州．何至作楚囚相對泣耶．　沈約宋書曰．鄭鮮之為人通率．在高祖坐．言無所隱．時人甚憚焉．尤為高祖所狎．上嘗於內殿宴飲．朝貴畢集．唯不召鮮之．坐定．謂羣臣曰．鄭鮮之必當自來．俄而外云尚書郎鄭鮮之詣門．求啟事．高祖大笑．引入．【詩】古詩曰．今日良宴會．歡樂難具陳．彈箏奮逸響．新詩妙入神．齊心同所願．含意俱未申．人生寄一世．奄忽如飄塵．何不策高足．先據要路津．無為守窮賤．轗長苦辛．　魏陳王曹植公宴詩曰．公子敬愛客．終宴不知疲．清夜游西園．飛蓋相追隨．明月澄清景．列宿正參差．秋蘭被長坂．朱華冒綠池．潛魚躍清波．好鳥鳴高枝．神飈接丹轂．輕輦隨風移．　又侍太子坐詩曰．白日曜青春．時雨靜飛塵．寒冰辟炎景．涼風飄我身．清醴盈金觴．肴饌縱橫陳．齊人進奇樂．歌者出西秦．翩翩我公子．機巧忽若神．　又與丁廙詩曰．嘉賓填城闕．豐膳出中廚．吾與二三子．曲宴此城
隅．秦箏發西氣．齊瑟揚東嘔．肴來不虛滿．觴至反無餘．　魏應瑒公宴詩曰．開館延羣士．置酒于斯堂．辨論釋常結．援筆興文章．穆穆衆君子．好合同歡康．促坐褰重帷．傳滿騰羽觴．　魏劉楨公宴詩曰．永日行游戲．歡樂猶未央．遺思在玄夜．相與復翺翔．輦車飛素蓋．從者盈路傍．月出照園中．珍樹鬱蒼蒼．清川過石渠．流波為魚防．芙蓉散其花．菡萏溢金塘．珍鳥宿水裔．仁獸游飛梁．投翰長歎息．綺麗不可忘．　魏王粲公宴會詩曰．昊天降豐澤．百卉挺葳蕤．涼風徹蒸暑．青雲却炎暉．高會君子堂．並坐蔭華榱．嘉肴充圓方．旨酒盈金罍．常聞詩人語．不醉且無歸．願我賢主人．與天享巍巍．克符周公業．弈世不可追．　魏陳琳宴會詩曰．凱風飄陰雲．白日揚素暉．良友招我遊．高會宴中闈．玄鶴浮清泉．綺樹煥青蕤．　晉武帝華林園詩曰．習習春陽．帝出乎震．天施地生．以應仲春．思文聖皇．順時秉仁．欽若靈則．飲御嘉賓．洪恩普暢．慶乃衆臣．其一．　其慶惟何．錫以帝祉．肆覲羣后．有客戾止．外納要荒．內延卿士．簫管詠德．八音咸理．凱樂飲酒．莫不宴喜．其二．　晉陸機擬今日良宴會詩曰．閑夜命歡友．置酒迎風館．齊童梁甫吟．秦娥張女彈．哀音繞棟宇．遺響入雲漢．人生無幾何．為樂常苦晏．譬彼司晨鳥．揚聲當及旦．　又皇太子賜宴詩曰．明明隆晉．茂德有赫．思媚上帝．配天光宅．誕育皇儲．儀形在昔．徽言時宣．福祿來格．勞謙降貴．肆敬下臣．肇彼先驅．飜成嘉賓．　又侍皇太子宣猷堂詩曰．篤生我后．克明克秀．體暉重光．承規景數．茂德冲深．天姿玉裕．三正迭紹．洪聖啟運．自昔哲王．先天而順．羣辟崇替．降及近古．黃暉既渝．素靈承祜．三后始基．世武丕丞．協風傍駭．天晷仰澄．自彼河汾．奄齊七政．時文惟晉．世篤其
聖．明明隆晉．茂德有赫．　晉王讚侍皇太子宴始平王詩曰．亹亹聖胤．繼明重體．樂此常棣．其甘如薺．我有嘉宴．以洽百禮．煌煌同族．藹藹王僚．惟中惟外．如瓊如瑤．湛湛朝雲．德靡不覆．玄黃所綴．文成綵繡．政以神和．樂以安奏．一人有慶．萬邦是祐．　又侍皇太子祖道楚淮南二王詩曰．於明聖晉．仰統天緒．易以明險．簡以知阻．研彼羣慮．俾侯授土．郁郁二王．祗承皇命．睹離鑒親．觀禮知盛．皇儲降會．延于公姓．瞻彼行役．並憩同林．分塗殊軌．靡不迴心．　晉陸雲侍大將軍宴詩曰．茫茫宇宙．天地交泰．王在華堂．式宴嘉會．玄暉峻朗．翠雲崇靄．冕卉振纓．藻服垂帶．祁祁臣僚．有來雍雍．薄言載考．承顏下風．俯覿前客．仰瞻玉容．天錫難老．如岳之崇．　宋鮑昭侍宴覆舟山應詔詩曰．繁霜飛玉闥．愛景麗皇州．清蹕式馳路．羽蓋竚宣遊．神居既崇盛．巖險信周流．禮俗陶德聲．昌會溢民謳．　梁王僧孺侍宴景陽樓詩曰．金鋪爍可鏡．桂棟儼臨雲．霑觴均飲德．服道驗朝聞．詎論禹無間．非恥堯為君．小臣亦何者．短翮屢追羣．　又侍宴詩曰．麗景屬春餘．清陰澄夏首．交枝隱脩徑．迴流影遙阜．徒為轢輕筠．移鑾拂高柳．去矣勞茂績．勉哉報嘉誘．小臣良不才．涓塵愧所守．何用勝彫斲．譬木良如朽．　又侍宴詩曰．迴輿避暑宮．下輦迎風館．散漫輕煙轉．霏微商雲散．蔓草亘巖垂．高枝起天半．迴風稍驚水．落光漸斜岸．妙舞駐行雲．清歌入曾漢．睟顏暢有懌．德音良已粲．　梁庾肩吾侍宴詩曰．沐道逢將聖．飛觴屬上賢．仁風開美景．瑞氣動非煙．秋樹翻黃葉．寒池墮黑蓮．承恩謝命淺．念報在身前．　又侍宴詩曰．副君時暇豫．曾城聊近游．清池寫飛閣．疎樹出龍樓．北陸冰方壯．西園春欲周．梅心芳屢動．蒲節促難抽．徒然頒並
命．無以廁應劉．　又侍宣猷堂宴湘東王詩曰．陳王驂駕反．副后西園遊．並命登飛閣．列坐對芳洲．桂巖逢暮序．菊水值窮秋．竹徑簫聲發．相門琴曲愁．徒奉文成誦．空知思若抽．　梁劉孝綽侍宴詩曰．清宴延多士．鴻漸濫微薄．臨猋出蕙樓．望辰躋菌閣．上征切雲漢．晚眺周京洛．城寺鬱參差．街衢紛漠漠．禁林寒氣晚．方秋未搖落．皇心重發志．賦詩追並作．自昔承天寵．於茲被人爵．選言非綺綃．何以儼金雘．　又侍宴詩曰．茲堂乃峭嶠．伏檻臨曲池．樹中望流水．竹裏見攢枝．欄高景難蔽．岫隱雲易垂．邂逅逢休幸．朱蹕曳青規．丘山不可答．葵藿空自知．　又侍宴集賢堂應令詩曰．北閤時見啟．西園又已闢．官屬引鴻鷺．朝行命金碧．伊臣獨何取．隆恩徒自昔．布武登玉墀．委坐陪瑤席．綢繆參宴笑．淹留奉觴醳．壺人告漏晚．煙霞起將夕．反景入池林．餘光映泉石．　又陪徐僕射晚宴於兒宅詩曰．天君追宴憙．十日遞來過．築室華池上．開軒臨芰荷．方塘交密筍．對霤接繁柯．景移林改色．風去水餘波．洛城雖半日．愛客待驪歌．　梁江淹擬魏帝遊宴詩曰．置酒坐飛閣．逍遙臨華池．神飄自遠至．左右芙蓉披．綠竹夾清水．秋蘭被幽崖．月出照園中．冠佩相追隨．肅肅廣殿陰．雀聲愁北林．衆賓還城邑．何用慰我心．陳徐陵侍宴詩曰．園林才有熱．夏淺更勝春．嫩竹猶含粉．初荷未聚塵．承恩豫下席．應阮獨何人．　隋江緫賦得置酒殿上詩曰．三清傳旨酒．柏梁奉歡宴．霜雲動玉葉．凍水疎金箭．羽籥響鍾石．流泉灌金殿．盛時不再得．光景馳如電．
子／類書／藝文類聚／卷第四十一／樂部一／論樂(P.736)
藝文類聚卷第四十一
樂部一　論樂
論樂
說文曰．樂．五聲八音緫□○說文作名．也．　易曰．雷出地奮豫．先王以作樂崇德．殷薦上帝．　禮記曰．夔始作樂．以賞諸侯．　又曰．凡音之起．由人心生也．人心之動．物使之然．感於物而動．故形於聲．聲相應．故生變．變成方．謂之音．比音而樂之．及干戚羽旄．謂之樂．　又曰．審聲以知音．審音以知樂．審樂以知政．而治道備矣．　又曰．大樂必易．大禮必簡．鍾鼓管磬．羽籥干戚．樂之器也．屈伸俯仰．綴兆疾舒．樂之文也．故知禮樂之情者能作．識禮樂之文者能述．作者之謂聖．述者之謂明．明聖者．述作之謂也．五帝殊時．不相沿樂．三王異世．不相襲禮．　孝經曰．移風易俗．莫善於樂．　樂緯曰．黃帝樂曰咸池．帝嚳曰六英．顓頊曰五莖．堯曰大章．舜曰簫韶．殷曰濩．周曰酌．是以清和上升．天下樂其風俗．鳳皇來儀．百獸率舞．神龍升降．靈龜晏寧．　尚書曰．帝曰．夔．命汝典樂．教冑子．詩言志．歌永言．聲依永．律和聲．八音克諧．無相奪倫．神人以和．夔曰．於．予擊石拊石．百獸率舞．　周官曰．凡六樂者．一變而致羽物及川澤之祇．再變而致臝物及山林之祇．三變而致鱗物及丘陵之祇．四變而致毛物及墳衍之祇．五變而致介
物及土示．六變而致象物及天神．九德之歌．九磬之舞．於宗廟之中奏之．若樂九變．則人鬼可得而禮矣．　又曰．鍾師．掌金奏．凡樂事．以鍾鼓奏九夏．　穆天子傳曰．天子西征．至于玄池之上．乃奏廣樂．三日而終．是曰樂池．　論語曰．子在齊．聞韶．三月不知肉味．曰．不圖為樂之至於斯．　楚辭曰．陳鍾案鼓造新歌．涉江採菱發陽阿．二八齊容起鄭舞．衽若交竿撫案下．竽瑟狂會填鳴鼓．宮庭震驚發激楚．又．代奏○楚辭大招作秦．鄭衞鳴竽張．伏戲駕辨楚勞商．　韓子曰．昔衞霊公之晉．於濮水之上宿．夜聞有新聲者．召師涓撫瑟寫之．公遂之晉．晉平公觴之．霊公乃召師涓．坐師曠之傍．援琴鼓之．未終．師曠曰．不如清徵．平公曰．願試聽之．師曠援琴一奏．有玄鶴二八來集．再奏而列．三奏而延頸鳴．舒翼而舞．音中宮商．師曠曰．不如清角．師曠一奏之．有雲從西北方來．再奏之．大風至．大雨隨之．裂帷幕．破俎豆．墮廊瓦．　史記曰．趙簡子疾．五日不知人．居二日半．簡子寤．語大夫曰．我之帝所．甚樂．與百神遊于鈞天．廣樂九奏萬舞．　鹽鐵論曰．貴人之家．中山索女．撫流徵於堂．與鳴鼓巴渝交作堂下．　漢武故事曰．未央庭中．設角抵戲．享外國．三百里內觀．角抵者．使角力相觸也．其雲雨雷電．無異於真．畫地為川．聚石成山．倐忽變化．無所不為．　漢官典職曰．正旦．天子行陽德殿．作九賓樂．舍利從東來．戲於庭．入殿前．激水化成比目魚．跳躍漱水作霧．化成黃龍．高八十丈．出水戲於庭．以兩大絲纏繫兩頭．中間相去數丈．兩倡女對舞．行於繩上．道逢功○續漢書禮儀志引漢儀改切．肩不傾．又踏跼屈身．藏形於斗中．鍾磬普唱．樂畢．作魚龍曼延．黃門吹三匝．　淮南子曰．奏雅樂者．始於陽阿採菱．　五經通義曰．舞四夷之
樂．明德澤廣被四表也．東夷之樂曰抹○太平御覽五百六十七作侏．離．南夷之樂曰任．西夷之樂曰禁．北夷之樂曰昧．　又曰．受命而王者六樂焉．以太一樂天．以咸池樂地．以肆夏樂人．以大夏樂四時．以大濩樂五行神明．以大武樂六律．各象其性分．而為之制．以樂其先祖．　又曰．王者之樂有先後者．各尚其德也．以文得之．先文樂．天繡○北堂書鈔一百零七作衣繡衣．此有訛脫．持羽而舞．以武得之．先武樂．持朱干玉戚而舞．　五經要義曰．周禮鍾磬皆編懸之．二八十六而在一簴．謂之堵磬．一堵謂之肆．春秋傳曰．歌鍾二肆．此之謂也．　又曰．凡樂音有八．鼓謂之革．鍾謂之金．磬謂之石．琴瑟謂之絲．簫鼓謂之竹．塤謂之土．柷敔謂之木．笙謂之匏．是謂八音．　袁淮招公子曰．燕倡趙舞齊商歌．五色紛華曳纖羅．　摯虞決疑曰．漢末喪亂．絕無金石之樂．魏武帝至漢中．得杜夔．識舊法．始復設軒懸鍾磬．至于今用之．【樂府古詩】飲馬長城窟行曰．青青河畔草．綿綿思遠道．遠道不可思．宿昔夢見之．夢見在我旁．忽覺在他鄉．他鄉各異縣．展轉不相見．枯桑知天風．海水知天寒．入門各自媚．誰肯相與言．客從遠方來．遺我雙鯉魚．呼兒烹鯉魚．中有尺素書．長跪讀素書．書中竟何如．上有加餐飯．下有長相思．　魏文帝飲馬長城窟行曰．浮舟橫大江．討彼犯荊虜．武將齊貫錍．征人伐金鼓．長戟十萬隊．幽冀百石弩．發機若雷電．一發連四五．　晉傅玄飲馬長城窟行曰．青青河邊草．悠悠萬里道．草生在春時．還道還有期．春至草不生．期盡漠無聲．感物懷思心．夢想發中情．夢君如鴛鴦．比翼雲閒翔．既覺寂無見．曠若參與商．　晉陸機飲馬長城窟行曰．驅馬陟陰山．山高馬不前．往問陰山候．勁虜在燕然．末德爭先鳴．凶德
無兩全．師克薄賞行．軍沒微軀捐．將軍甘陳迹．收功單于旃．　梁沈約飲馬長城窟行．介馬渡龍堆．塗縈馬屢迴．前訪昌海驛．雜種寇輪臺．旌幕倦煙雨．徒御犯冰埃．　晉陸機董桃行六言曰．和風習習薄林．柔條布繁垂陰．鳴鳩拂羽相尋．倉鶊喈喈弄音．感時悼逝傷心．　又長安有狎斜行曰．伊洛有岐路．岐路交朱輪．輕蓋承華景．騰步躡飛塵．鳴玉豈樸儒．憑軾皆俊民．烈心厲勁秋．麗服鮮芳春．余本倦遊客．豪彥多舊親．傾蓋承芳訊．欲鳴賞及晨．　宋謝惠連長安有狹斜行曰．紀郢有通逵．通逵並軒車．弈弈彫輪馳．軒軒翠蓋舒．撰策之五尹．振轡從三閭．推劍憑前軾．鳴佩專後輿．　梁沈約長安有狹斜行曰．青槐金陵陌．丹轂貴游士．方驂萬乘臣．炫服千金子．咸陽不足稱．臨淄孰能擬．　梁庾肩吾長安有狹斜詩曰．長安有曲陌．曲陌不容幰．路逢雙綺襦．問君居近遠．我居臨御溝．可識不難求．長子登麟閣．次子待龍樓．少子無高位．聊從嚴駕遊．大婦襞雲裘．中婦卷羅幬．少婦多妖豔．當鈿槧石榴．夫君且安坐．歡娛方未周．　宋鮑昭結客少年場行曰．驄馬金絡頭．錦帶佩吳鉤．失意杯酒閒．白刃起相讎．追兵一旦至．負劍遠行遊．去鄉三十載．復得還舊丘．升高臨四野．表裏望皇州．九衢平若水．雙闕似雲浮．扶宮羅將相．夾道列王侯．日中市朝滿．車馬如川流．擊鍾陳鼎食．方駕自相求．今我獨何為．埳壈懷百憂．　梁劉孝威結客少年場行曰．少年本六郡．遨遊遍五都．插腰銅匕首．障日錦塗蘇．鷲羽裝銀鏑．犀膠飾象弧．近發連雙兔．高彎落九烏．邊城多驚急．節使滿郊衢．居延箭服盡．疏勒井泉枯．千金募惡少．一麾擒骨都．勇餘聊蹙鞠．戰罷戲投壺．昔為北邊將．今成南面孤．邦君行負弩．縣令且前驅．　宋鮑昭
出自薊北門行曰．羽檄起邊亭．烽火入咸陽．徵騎屯廣武．分兵救朔方．嚴秋筋竿勁．虜陣精且彊．天子案劍怒．使者遙相望．鴈行緣石徑．魚貫度飛梁．簫鼓流漢思．旌甲被胡霜．疾風衝塞起．沙礫自飄揚．馬毛縮如蝟．角弓不可張．時危見臣節．世亂識忠良．投軀報明主．身死為國殤．　周庾信出自薊北門行曰．薊門還北望．徭役盡傷情．笳寒蘆葉脆．弓凍紵絃鳴．梅林能止渴．複姓可防兵．燕山猶有石．須勒幾人名．　陳徐陵出自薊北門行曰．薊北聊長望．黃昏心獨愁．燕山對古剎．代郡倚城樓．屢戰橋恆斷．長冰壍不流．天雲如地陣．漢月帶胡秋．請土泥函谷．桉繩縛涼州．生平鷰頷相．會自得封侯．　宋鮑昭苦熱行曰．赤阪橫西阻．火山赫南威．身熱頭且痛．鳥墮魂來歸．湯泉發雲澤．焦煙起石圻．丹蛇踰百尺．玄蜂盈十圍．含沙射流影．吹蠱病行暉．戈船榮既薄．伏波賞亦微．君輕君尚惜．士重安可希．　又白頭行吟曰．直如朱絲繩．清如玉壺冰．何慚宿昔意．猜恨坐相仍．人情賤恩舊．世議逐衰興．毫髮一為瑕．丘山不可勝．鳧鶴遠成美．薪芻前見陵．申黜褒女進．班去趙姬升．古來共如此．非君獨撫膺．　魏文帝釣竿行曰．東越河濟水．遙望大海崖．釣竿何珊珊．魚尾何簁簁．行路之好者．芳餌欲何為．　梁沈約釣竿行曰．桂舟既容與．綠浦復迴紆．輕絲動弱芰．微楫起單鳧．扣舷志日暮．卒歲以為娛．　梁戴嵩釣竿篇曰．試持玄渚釣．蹔罷池陽獵．翠羽飾長綸．蕖花裝小緤．鉅利斷蓴絲．汎舉牽菱葉．聊載前魚童．過看後舟妾．　梁劉孝威釣竿篇曰．釣舟畫采鷁．魚子服冰紈．金轄茱萸網．銀鉤翡翠竿．斂橈隨水脈．急槳度沙湍．湍長自不辭．前浦有佳期．蓮交棹影合．浦深魚出遲．　魏陳王曹植太山梁甫行曰．八方各異氣．千
里殊風雨．劇哉邊海民．寄身於草墅．妻子象禽獸．行止依林阻．柴門何蕭條．狐兔翔我宇．　梁沈約梁甫吟行曰．龍駕有馳策．日御無停陰．寒光稍眇眇．秋海日．哀歌涉梁甫．歎絕有遺吟．　魏陳王曹植豫章行曰．窮達難豫圖．禍福信亦然．虞舜不逢堯．耕耘處中田．太公未遭文．漁釣經渭川．不見魯孔丘．窮困陳蔡閒．周公下白屋．天下稱其賢．　又曰．鴛鴦自用親．不若比翼連．他人雖同盟．骨肉天性然．周公穆康叔．管蔡則流言．子臧讓千乘．季札慕其賢．　晉傅玄豫章行曰．苦相身為女．早○馮校本作平．按樂府詩集三十四作卑．當作卑．陋難再陳．男兒當門戶．墮地自生神．雄心志四海．萬里望風塵．女育無欣慶．不為家所珍．玉顏隨年變．丈夫多好新．昔為形與影．今為胡與秦．　晉陸機豫章行曰．汎舟清川渚．遙望南山陰．川陸殊塗軌．懿親將遠尋．三荊歡同株．四鳥悲異林．樂會良自古．悼別豈獨今．　宋謝靈運豫章行曰．短生旅長世．恆覺白日欹．覽鏡睨頹容．華顏豈久期．苟無迴戈術．坐觀落崦嵫．　梁沈約豫章行曰．燕陸平而遠．易河清且駛．一見塵波阻．臨塗引征思．雙劍愛匣同．孤鸞悲影異．往歡墜壯心．來戚滿衰志．　魏陳王曹植薤露行曰．天地無窮極．陰陽轉相因．人居一世閒．忽若風吹塵．願得展功勤．輸力於明君．懷此王佐才．慷愷獨不羣．鱗介尊神龍．走獸宗騏麟．蟲獸豈知德．何況於士人．孔氏刪詩書．王業粲已分．騁我徑寸翰．流藻垂華芬．　魏文帝秋胡行曰．堯任舜禹．當復何為．百獸率舞．鳳皇來儀．得人則安．失人則危．唯賢知賢．人不易知．歌以詠言．誠不易移．鳴條之役．萬舉必全．明德通霊．福降自天．　又曰．朝與佳人期．日夕殊不來．嘉肴不嘗．旨酒停盃．寄言飛鳥．告余不能．俯折蘭黃．仰結桂枝．
佳人不在．結之何為．從爾何所之．乃至大海隅．靈若道言．貽爾明珠．企予望之．步立躇蹰．佳人不來．何得何須．　又曰．汎汎淥池．中有浮萍．寄身流波．隨風靡傾．芙蓉含芳．菡萏垂榮．朝采其實．夕佩其英．采之誰遺．所思在庭．雙魚比目．鴛鴦交頸．有美一人．婉如青陽．知音識曲．善為樂方．　又丹霞蔽日行曰．丹霞蔽日．采虹垂天．谷水潺潺．木落翩翩．孤禽失羣．悲鳴雲閒．月盈則冲．華不再繁．古來有之．嗟我何言．　魏陳王曹植曰．紂為昏亂．殘忠虐正．周室何隆．一門三聖．牧野致功．天亦革命．漢祖之興．階秦之衰．雖有南面．王道陵夷．炎光再幽．忽滅無遺．　晉傅玄秋胡行曰．秋胡子．娶婦三日．會行仕宦．既享顯爵．保茲德音．以祿頤親．韞此黃金．覩一好婦．採桑路傍．遂下黃金．誘以逢卿．玉磨逾絜．蘭動彌馨．源流潔清．水無濁波．奈何秋胡．中道懷邪．美此節婦．高行峩峩．哀哉可愍．自投長河．　晉陸機秋胡行曰．道雖一致．塗有萬端．吉凶紛藹．休咎之源．人鮮知命．命未易觀．生亦何惜．功名所勤．　宋謝惠連秋胡行曰．春日遲遲．桑何萋萋．紅桃含妖．綠柳舒荑．邂逅粲者．遊渚戲蹊．華顏易改．良願難諧．　又曰．係風捕景．誠知不得．念彼奔波．意慮迴惑．漢女倐忽．洛神飄揚．空勤交甫．徒勞陳王．　魏陳王曹植蒲生行曰．浮萍寄綠水．隨風東西流．結髮辭嚴親．來為君子仇．恪勤在朝夕．中年獲愆尤．茱萸自內芳．不若桂與蘭．佳人雖成列．不若故所歡．行雲有返期．君恩儻中還．　又妾薄命行曰．攜玉手．喜同車．比上雲閤飛除．釣臺蹇產清虛．池塘靈沼可娛．仰汎龍舟淥波．俯櫂神草枝柯．想彼宓妃洛河．退詠漢女湘娥．日既逝矣西藏．更會蘭室洞房．華燈先置舒光．皎若日出扶桑．促酒合座行觴．屢舞僊僊體輕．解裳履遺絕
纓．齊舉金爵翠槃．腕弱不勝珠環．　梁簡文帝妾薄命行曰．名都多雅質．本自恃容姿．蕩子行不至．秋胡無定期．玉貌歇紅縷．長嚬串翠眉．毛嬙貌本絕．踉蹌入氈帷．盧姬嫁日晚．非復少年時．　梁劉孝威妾薄命行曰．去年從越漳．今歲沒朝○樂府詩集六十二作胡．廷．嚴霜封碣石．驚沙暗井陘．玉簪久落鬢．羅衣長挂屏．勿言戎夏隔．但令心契冥．不見酆城劍．千祀復同形．　又古陌上桑羅敷行曰．日出東海隅．照我秦氏樓．秦氏有好女．自名為羅敷．羅敷喜蠶桑．採桑城南隅．青絲為籠繩．桂枝為籠鉤．頭上緌墮髻．耳中明月珠．緗綺為下裾．紫綺為上襦．使君從南來．五馬立踟蹰．使君遣使往．問是誰家姝．二十尚未然．十五頗有餘．使君謝羅敷．寧可共載不．羅敷前致詞．使君一何愚．使君自有婦．羅敷自有夫．東方千餘騎．夫壻居上頭．何用識夫壻．白馬從驪駒．青絲繫馬尾．黃金絡馬頭．腰中鹿盧劍．可直千萬餘．十五府小吏．二十朝大夫．三十侍中郎．四十專城居．為人潔白晳．鬢鬢頗有鬚．盈盈公府步．冉冉府中趨．　晉陸機日出東南隅行曰．扶桑升朝暉．照此高臺端．涉貌曜皎日．蕙心清且閑．美目揚玉澤．娥眉象翠翰．暮春春服成．霞粲綺與紈．金雀垂藻翹．瓊珮結瑤璠．方駕揚清塵．濯足洛水瀾．悲歌吐清響．雅韻播幽蘭．赴曲迅驚鴻．蹈節如集鸞．俯仰紛阿那．顧步咸可歡．　宋謝靈運日出東南隅行曰．柏梁冠南山．桂宮燿北泉．晨風拂幨幌．朝日照閨軒．美人臥屏席．懷蘭秀瑤璠．皎潔秋松氣．淑德春景暄．　梁沈約日出東南隅行曰．朝日出邯鄲．照我叢臺端．中有傾國豔．顧影織羅紈．幸有同匡好．西仕服秦官．寶劍垂玉貝．汗馬飾金鞍．縈場類轉雪．逸控寫騰鸞．羅衣夕解帶．玉釵暮垂冠．　梁蕭子顯日出東南
隅行曰．大明上迢迢．陽城射凌霄．光照窗中婦．絕世同阿嬌．逶迤梁家髻．冉弱楚宮腰．蠶籠拾芳翠．桑陌採柔條．路逢車馬客．飛蓋動襜軺．單衣鼠毛織．寶劍羊頭銷．大夫疲應對．御者輟銜鑣．女本西家宿．君自上宮要．漢馬三萬疋．夫壻仕嫖姚．十五張內侍．十八賈登朝．　晉陸機君子有所思行曰．命駕登北山．延佇望城郭．鄽里一何盛．街巷紛漠漠．甲第崇高闥．洞房結阿閣．曲池何湛湛．清川帶花薄．人生誠行邁．容華隨年落．善哉膏梁士．榮生奧且博．無以酒肉資．取笑葵與藿．　宋鮑昭代君子有所思行曰．西山登舊臺．東下望雲闕．屑閣肅天君．馳道直如髮．繡甍結飛霞．琁題納行月．陳鍾陪夕宴．歌笙待明發．年貌不可留．身意會盈歇．　齊王融有所思曰．如何有所思．而無相見期．宿昔夢顏色．階庭尋履綦．高張更何已．引滿終自欹．欲知憂裏老．為視鏡中絲．　齊劉繪有所思行曰．別離安可再．而我更重之．佳人不相見．明月空在帷．共銜滿堂酌．獨斂向隅眉．心中亂如雪．寧知有所思．　梁庾肩吾賦得有所思行曰．佳期竟不歸．春物坐芳菲．拂匣看離扇．開箱見別衣．井桐生未合．宮槐卷復稀．不及銜泥鷰．從來相逐飛．　梁沈約君子有所思行曰．晨策終南首．顧望咸陽川．戚里遡曾闕．甲館負崇軒．複塗希紫閣．重臺擬望仙．巴姬幽蘭奏．鄭女陽春絃．共矜紅顏日．俱忘白髮年．寂寥茂陵宅．照曜未央蟬．無以五鼎盛．顧嗤三經玄．　梁王僧孺有所思行曰．夜風吹熠燿．朝光照昔邪．幾銷蘼蕪葉．空落蒲桃花．不堪長織素．誰嗟獨澣紗．光陰復何極．望促反成賒．知君自蕩子．奈妾亦倡家．　晉陸機東武吟行曰．投跡短世間．高步長生闈．濯髮冒雲冠．洗身被羽衣．飢從寒衆餐．寒就佚女棲．　宋鮑昭東武吟行曰．主
人且勿諠．賤子歌一言．僕本寒鄉士．出身蒙漢恩．始隨張校尉．召募到河源．後逐李輊車．追虜窮塞垣．密塗亘萬里．寧歲猶七奔．將軍既即世．部曲亦罕存．時事一朝異．孤績誰復論．少壯辭家去．窮老還入門．昔如韝上鷹．今似檻中猨．徒結千載恨．空負百年怨．弃席思君幄．疲馬戀君軒．願垂晉主惠．不媿田子魂．　梁沈約東武吟行曰．天德深且曠．人世賤而浮．東枝裁拂景．西壑已停輈．遊辭金門寵．去飲玉池流．宵轡絕永矣．俗累從此休．　晉陸機順東西門行曰．日出西門望天庭．陽谷既虛崦嵫盈．逝者若斯安得停．迨未年暮及世平．置酒高堂宴友生．取樂今日盡歡情．　宋謝惠連順東西門行曰．哀朝囷．愍頹力．遷化常然焉肯息．及壯齒．遇世直．酌酩華堂集親識．舒情盡歡遣悽惻．　又都東西門行曰．慷愷發想思．惆悵戀音徽．四節競闌候．六龍引頹機．人生隨時變．遷化焉可祈．百年難必保．千慮盈懷之．　梁沈約都東西門行曰．驅馬西城阿．迴眺想京闕．望極煙原盡．地遠山河沒．歲華委徂邈．年霜移暮髮．　魏文帝上留田行曰．居世一何不同．上留田．富人食稻與粱．上留田．貧子食糟與糠．貧賤亦何傷．上留田．祿命懸在蒼天．上留田．命爾歎息將欲誰怨．上留田．　晉陸機上留田行曰．平徵調．嗟行人之藹藹．駿馬陟原風馳．輕舟汎川雷邁．寒往暑來相尋．零雪霏霏集宇．悲風徘徊入襟．歲華冉冉方除．我思纏綿未紓．感時悼逝悽如．　又齊謳行曰．營丘負海曲．沃野爽且平．洪川控河濟．崇山入高冥．東被姑尤側．南界聊攝城．孟諸吞楚夢．百二侔秦京．惟師恢東表．桓后定周傾．天道有迭代．人道無久盈．行行將復去．長存非所營．　梁沈約齊謳行曰．東秦稱右地．川隰固夷昶．層峯駕蒼雲．濁河流素壤．青
丘良杳鬱．淄宮信疏敞．王佐改殷命．霸功繆周網．　晉陸機隴西行曰．我靜如鏡．民動如煙．事以形兆．應以象懸．豈曰無才．世鮮興賢．　宋謝惠連隴西行曰．運有榮枯．道有舒屈．潛保黃裳．顯服朱黻．誰能守靜．弃華辭榮．窮谷是處．考槃是營．千金不迴．百代傳名．厥包者柚．忘憂者萱．何為有用．自乖中原．實摘柯摧．葉殞條煩．　梁簡文帝隴西行曰．邊秋胡馬肥．雪中驚寇入．勇氣時無侶．輕兵救邊急．沙平不見虜．嶂嶮還相及．出塞豈成歌．經川未遑汲．烏孫塗更阻．康居路猶澀．月暈抱龍城．星眉照馬邑．長安路遠書不還．寧知征人獨佇立．　晉陸機吳趍行曰．楚妃且勿歎．齊娥且莫謳．四坐並清聽．聽我歌吳趍．吳趍自有紀．請從昌門起．昌門何峩峩．飛閣跨通波．重欒承琁極．迴軒啟曲阿．大伯導仁風．仲雍揚其波．穆穆延陵子．灼灼光其華．大皇自富春．矯手頓世羅．邦彥應運興．粲若春林葩．屬城咸有士．吳邑最為多．　漢班婕妤怨歌行曰．新裂齊紈素．皎絜如霜雪．裁為合歡扇．團團似明月．出入君懷袖．動搖微風發．常恐秋節至．涼風奪炎熱．弃捐篋笥中．恩情中道絕．　梁江淹擬班婕妤詠扇曰．紈扇如團月．出自機中素．畫作秦王女．乘鸞向煙霧．竊愁秋涼至．吹我玉階樹．君子恩未畢．零落委中路．　魏陳王曹植怨歌行曰．為君既不易．為臣良獨難．忠信事不顯．乃有見疑患．周旦佐文武．金縢功不刊．推心輔王政．二叔反流言．待罪居東國．泣涕當留連．皇靈天動變．震雷風且寒．拔樹偃秋稼．天威不可干．素服開金縢．感悟求其端．公旦事既顯．成王乃哀歎．吾欲竟此曲．此曲悲且長．今日樂相樂．別後莫相忘．晉傅玄怨詩曰．昔為春蠶緒．今為秋女衣．丹脣形素齒．翠采發娥眉．玉顏虧有時．秀色隨年衰．常恐新
閒舊．變故興細微．浮萍本無根．非水將何依．　梁沈約怨歌行曰．時屯寧易犯．俗險信難羣．坎壈元淑賦．頓挫敬通文．遽論班姬寵．夙窆賈生墳．短俗同如此．長歎欲何云．　魏文帝苦寒行曰．北上太行山．艱哉何巍巍．羊腸坂詰屈．車輪為之摧．壠樹何蕭瑟．北風聲正悲．溪谷少人民．雪落何霏霏．檐囊行取薪．斧冰待作麋．哀彼東山詩．悠悠使我悲．　晉陸機苦寒行曰．北遊幽朔城．涼野多險艱．凝冰結重澗．積雪被長巒．陰雲興巖側．悲風鳴樹端．渴飲堅冰漿．飢食零露餐．劇哉人行役．慊慊恆苦寒．　宋謝靈運苦寒行曰．歲歲曾冰合．紛紛霰雪落．浮陽滅清暉．寒禽叫悲壑．飢爨煙不興．渴汲水枯涸．　魏文帝善哉行曰．有美一人．婉如青陽．知音識曲．善為樂方．流鄭激楚．度宮中商．感心動耳．綺麗難忘．　魏陳思王曹植善哉行曰．來日大難．口燥脣乾．今日相樂．皆當喜歡．徑歷名山．芝草翩翩．仙人王喬．奉藥一丸．自惜袖短．內手知寒．慚無靈輙．以救趙宣．月沒參橫．北斗闌干．親友在門．飢不及餐．　宋謝惠連善哉行曰．涼來溫謝．寒往暑却．陰灌陽藂．彫華墜萼．擊節當歌．對酒親酌．鄙哉愚人．戚戚懷瘼．善哉達士．滔滔處樂．　魏文帝苦哉行曰．上山采薇．薄暮苦飢．溪谷多風．霜露霑衣．高山有林．崖木有枝．憂來無方．人莫知之．今我不樂．歲月若馳．湯湯川流．中有行舟．隨波轉泊．有似客遊．　魏陳思王曹植君子行曰．君子防未然．不處嫌疑閒．瓜田不納履．李下不正冠．周公下白屋．吐哺不及餐．一沐三握髮．後人稱聖賢．　晉陸機君子行曰．天道夷且簡．人道險而艱．休咎相乘躡．翻覆各波瀾．去疾苦不遠．疑似實生患．　梁簡文帝君子行曰．君子懷琬琰．不使塵淄．從容子雲閣．寂寞仲舒帷．多謝悠悠子．管窺良可
悲．　梁沈約君子行曰．良御或燕楚．妙察亂澠淄．隄傾由漏壞．垣隟自危基．囂途或妄踐．讜義勿輕持．　梁戴暠君子行曰．畫野依德星．開鄽對廉水．接越稱交讓．連樹名君子．數非唯二失．升階無三止．探甑不凝塵．正冠還避李．寄言蘧伯玉．無為嗟獨恥．　魏文帝猛虎行曰．與君媾新歡．託配於二儀．充列于紫微．升降焉可知．何梧攀鳳翼．雲雨散洪池．　晉陸機猛虎行曰．渴不飲盜泉水．熱不息惡木陰．惡木豈無枝．志士苦用心．整駕肅時命．振策將遠尋．飢食猛虎窟．寒棲野雀林．　宋謝惠連猛虎行曰．貧不攻九疑玉．倦不憩三危峯．九疑有或號．三危無安容．美物摽貴用．志士厲奇蹤．如何抵遠役．王命宜肅恭．伐鼓功未著．振旅何時從．　魏陳王曹植平陸東行曰．閶闔開．天衢通．被我羽衣乘飛龍．飛龍與仙期．東上蓬萊採靈芝．霊芝採之可服食．年若王父無終極．　又苦思行曰．綠蘿緣玉樹．光曜粲相暉．下有兩真人．舉翅翻高飛．我心何踊躍．思欲攀雲追．鬱鬱西岳顛．石室青怱與天連．中有耆年隱士鬚髮皆皓然．策杖從吾遊．教我要忘言．　魏文帝甄皇后塘上行曰．蒲生我池中．蒲葉何離離．傍能行仁義．莫若妾自知．衆口爍黃金．使君生別離．莫以毫髮故．弃捐素所愛．莫以魚肉賤．弃捐葱與薤．莫以麻枲賤．弃捐菅與蒯．　晉陸機塘上行曰．江蘺生幽渚．微芳不足宣．被蒙風雲會．移居華池邊．天道有遷易．人理無常全．男稚智傾愚．女愛衰避妍．不惜微驅○文選二十八作軀．退．但懼蒼蠅前．願君廣末光．照妾薄暮年．　宋謝惠連塘上行曰．芳萱秀凌阿．菲質不足營．幸有忘憂用．移根託君庭．垂穎臨清池．擢彩仰華甍．霑渥雲雨潤．葳蕤吐芳馨．願君春傾葉．留景惠餘明．　梁沈約塘上行曰．澤蘭被荒徑．孤芳
豈自通．幸逢瑤池曠．得與金芝叢．既美脩嫮女．復怳繁華童．夙昔玉霜滿．旦暮翠條空．財殫交易絕．華落色難終．所願昭陽景．時照長門宮．　梁劉孝威塘上行苦辛篇曰．蒲生伊何陳．曲中多苦辛．黃金坐銷鑠．白玉遂淄磷．裂衣工毀嫡．掩袖切讒新．嫌成跡易已．愛去理難申．秦雲猶變色．魯日尚迴輪．妾歌已唱斷．君心終未親．　古相逢行曰．相逢狹路閒．道隘不容車．不知何年少．夾轂問君家．君家誠易知．易知復難忘．黃金為君門．璧玉為君堂．中庭生桂樹．華燈何煌煌．兄弟兩三人．中子為侍郎．五日因來歸．道上自生光．黃金絡馬頭．觀者盈道傍．入門一左顧．但見雙鴛鴦．大婦織綺羅．中婦織流黃．小婦無所為．挾瑟上高堂．丈人且安坐．調絃未遽央．　宋謝靈運相逢行曰．行行即長道．長道息班草．邂逅賞心人．與我傾懷抱．夷世信難值．浮生不可保．　梁張率相逢行曰．相逢夕陰街．獨趨尚冠里．高門既如一．甲第復相似．憑軾日欲昏．何處訪公子．公子之所在．所在良易知．青樓出上路．漸臺臨曲池．兄弟兩三人．冠佩紛陸離．朝從禁中出．車騎並驅馳．金鞍馬腦勒．聚觀路傍兒．大婦刺方領．中婦抱嬰兒．小婦尚嬌稚．端坐吹參差．丈人幸無遽．神鳳且來儀．　古驅車上東門行曰．驅車上東門．遙望北郭墓．白楊何蕭蕭．松柏夾廣路．下有陳死人．杳杳即長暮．潛寐黃泉下．千載不覺寤．浩浩陰陽移．年命如朝露．服食求神仙．多為藥所誤．不如飲美酒．被服紈與素．　晉陸機駕言出北闕行曰．驅馬上東門．○馮校本云．意是題下注．今混寫耳．駕言出北闕．躑躅遵山陵．長松何鬱鬱．丘墓互相承．念昔徂歿子．悠悠不可勝．人生何所促．忽如朝露凝．求仙鮮克仙．太虛不可凌．　宋鮑昭驅馬上東門行曰．傷禽見絃驚．倦客惡離聲．
離聲斷客情．賓御皆涕零．涕零心斷絕．將去復還訣．一息不相知．何況異鄉別．遙遙征駕遠．杳杳落日晚．居人掩閨臥．行子野中飯．食梅常苦酸．衣葛常苦寒．絲竹徒滿座．憂人不解顏．長歌欲自慰．彌起長恨端．　晉陸機從軍行曰．苦哉遠征人．飄颻窮西河．南涉五嶺顛．北戍長城阿．胡馬如雲屯．越旂亦星羅．朝食不免冑．夕息常負戈．苦哉遠征人．拊心悲如何．　宋顏延之從軍行曰．苦哉遠征人．畢力輸時艱．秦初略陽越．漢世爭陰山．羽檄旦暮急．旌旗晝夜懸．臥伺金柝響．起候亭燧燃．悲矣遠征人．苦哉私自憐．　梁簡文帝從軍行曰．貳師惜善馬．樓蘭貪漢財．前年出右地．今歲謝輪臺．魚雲望旗聚．龍沙隨陣開．冰城朝浴鐵．地道夜銜枚．將軍號令密．天子璽書催．何時反舊里．遙見下機來．　又曰．雲中亭障羽檄驚．甘泉烽火通夜明．貳師將軍新築營．嫖姚校尉初出征．復有山西將．絕世愛雄名．三門應遯甲．五壘學神兵．白雲隨旆色．蒼山答鼓聲．先平小月陣．却滅大宛城．善馬還長道．黃金付水衡．小婦趙人能鼓瑟．侍婢初笄解鄭聲．庭前柳絮飛欲合．必應紅粧來起迎．　梁蕭子顯從軍行曰．左角名王侵漢邊．輕薄良家惡少年．縱橫向沮澤．凌厲取山田．黃塵不見景．飛蓬恆滿天．邊功封浞野．竊寵劫祁連．春風春月將進酒．夭姬舞女亂君前．　梁戴暠從軍詩曰．長安夜刺閨．胡騎白銅鞮．詔書發隴右．召募取關西．劍懸三尺鞘．鎧累七重犀．侵星出柳塞．際晚入榆溪．陰山日不着．長城風自凄．弓寒折錦鞬．馬凍滑斜蹄．登山試下趙．憑軾且平齊．當今函谷上．唯見一丸泥．　晉陸機悲哉行曰．遊客芳春林．春芳傷客心．和風飛清響．鮮雲垂薄陰．蕙草饒淑氣．時鳥多好音．傷哉遊客士．憂思一何深．願託歸風響．寄言
遺所欽．　宋謝霊運悲哉行曰．萋萋春草生．王孫遊有情．差池鷰始飛．夭裊柳初榮．　梁沈約悲哉行曰．旅遊媚年春．年春媚遊人．徐光旦垂彩．和露曉凝津．時嚶起稚葉．蕙氣動初蘋．一朝阻舊國．萬里隔良辰．　晉張華門有車馬客行曰．門有車馬客．問君何鄉士．捷步往相訊．果是舊鄰里．語昔有故悲．論今無新喜．清晨相訪慰．日暮不能已．詞端競未究．忽唱分途始．前悲尚未弭．後憂方復起．　晉陸機門有車馬客行曰．門有車馬客．駕言發故鄉．念君久不歸．濡跡涉江湘．投袂起門途．攬衣不及裝．借問邦族閒．惻愴論存亡．天道信崇替．人生安得長．
子／類書／藝文類聚／卷第四十二／樂部二／樂府(P.752)
藝文類聚卷第四十二
樂部二　樂府
樂府
魏武帝短歌行曰．對酒當歌．人生幾何．譬如朝露．去日苦多．明明如月．何時可掇．憂從中來．不可斷絕．月明星稀．烏鵲南飛．繞樹三匝．何枝可依．山不厭高．海不厭深．周公吐哺．天下歸心．　陸機短歌行曰．置酒高堂．悲歌臨觴．人壽幾何．逝如朝霜．時無重至．華不再陽．蘋以春暉．蘭以秋芳．來日苦短．去日苦長．今我不樂．蟋蟀在房．　古長歌行曰．青青園中葵．朝露待日晞．陽春布德澤．萬物生光輝．常恐秋節至．焜黃華葉衰．百川東到海．何時復西歸．少壯不努力．老大徒傷悲．　又曰．昭昭清明月．輝光燭我牀．憂人不能寐．耿耿夜何長．微風衝閨闥．羅帷自飄颺．攬衣曳長帶．屣履下高堂．　魏明帝長歌行曰．靜夜不能寐．耳聆衆禽鳴．入城育狐兔．高墉多鳥聲．中心感時物．攬劍下閑庭．翔佯於階際．景星一何明．　晉陸機長歌行曰．逝矣經天日．悲哉帶地川．寸陰無停晷．尺波徒自旋．遠期鮮克及．盈數固希全．　梁沈約長歌行曰．連連舟壑改．微微市朝變．局塗頓遠策．留歡限奔箭．春貌既移紅．秋林豈停蒨．一倍茂陵道．寧思柏梁宴．長戢兔園情．永別金華殿．　魏文帝煌煌京洛行曰．嗟彼樂生．古之雅人．智
矣燕昭．可謂得臣．峩峩仲連．齊之高士．北辭千金．東蹈滄海．　宋鮑昭代京洛篇曰．鳳臺十二重．四戶八綺窗．繡桷金蓮花．桂柱玉盤龍．珠簾無隔露．羅幌不勝風．春吹迴白日．霜歌落塞鴻．但懼秋塵起．盛愛逐衰蓬．坐視青苔滿．臥對錦筵空．琴筑縱橫散．舞衣不復縫．　梁簡文帝京洛篇曰．南遊偃師縣．斜上灞陵東．迴瞻龍首堞．遙望德陽宮．重門遠照耀．天闕復穹隆．夜輪懸素魄．朝光蕩碧空．秋霜曉驅鴈．春雨暮成虹．曲陽造甲第．高安還禁中．劉蒼歸作相．竇憲出臨戎．惟此兩京盛．歡宴遂無窮．　梁戴暠煌煌京洛篇曰．欲知佳麗地．為君陳帝京．由來稱俠窟．爭利復爭名．鑄銅門外馬．刻石水中鯨．黑龍過飲渭．丹鳳俯臨城．羣公惡郭解．天子問黃瓊．詔幸平陽第．騎指伏波營．五侯同拜爵．七貴各垂纓．揮金留客坐．饌玉待鍾聲．獨有文園令．偏嗟武騎輕．　魏陳王曹植名都篇曰．名都多妖麗．京洛出少年．寶劍直千金．被服麗且鮮．鬬鷄長安道．走馬長楸間．驅馳未能半．雙兔過我前．左挽因右發．一縱兩禽連．餘功未及展．仰手接飛鳶．歸來宴平樂．美酒斗十千．　又白馬篇曰．白馬飾金羈．連翩西北馳．借問誰家子．幽并遊俠兒．少小去鄉邑．揚名沙漠垂．控絃破左的．右發摧月支．仰手接飛猱．俯身散馬蹄．邊城多警急．胡虜數遷移．羽檄從北來．厲馬登高堤．寄身鋒刃端．性命安可懷．高名在壯籍．不得中顧私．捐軀赴國難．視死忽若歸．　宋袁淑效曹子建白馬篇曰．劍騎何翩翩．長安五陵間．秦地天下樞．八方湊才賢．荊魏多壯士．宛洛富少年．義分明於霜．信行直如絃．俠烈良有聞．古來共知然．　宋鮑昭代陳王白馬篇曰．白馬騂角弓．鳴鞭垂北風．要途問邊急．雜虜入雲中．薄暮雪雲起．飛沙被遠松．弃別中國愛．
要冀胡馬功．但令塞上兒．知我獨為雄．　梁沈約白馬篇曰．白馬紫金鞍．停鑣過上蘭．赤坂塗三折．龍堆路九蟠．水生肌裏凍．風起骨中寒．唯見恩義重．豈覺衣裳單．本持驅命苦．幸遇身得完．　梁徐悱擬白馬篇曰．要功非汗馬．報効有鋒端．日沒塞雲起．風悲起胡地寒．歸報明天子．燕然今復刊．　魏文帝燕歌行曰．秋風蕭瑟天氣涼．草木搖落露為霜．羣燕爭歸鴈南翔．念君遠遊多思腸．慊慊思歸戀故鄉．何為淹留寄他方．賤妾煢煢守空房．憂來思君不敢忘．　魏明帝燕歌行曰．白日晼晼忽西傾．霜露慘悽塗階庭．秋草捲葉摧枝莖．翩翩飛蓬常獨征．有似遊子不安寧．　晉陸機燕歌行曰．四時代序逝不追．寒風習習落葉飛．蟋蟀在堂露盈階．念君遠遊苦恆悲．君何緬然久不歸．　宋謝惠連燕歌行曰．四時推遷迅不停．三秋蕭瑟葉辭莖．霏霜被野鴈南征．念君客遊羈思盈．何為淹留無歸聲．愛而不見傷心情．　梁元帝燕歌行曰．燕趙佳人本自多．遼東少婦學春歌．黃龍戍北花如錦．玄兔城前月似蛾．如何此時別夫壻．金羈翠毦往交河．還聞入漢去燕營．怨妾愁心百恨生．漫漫悠悠天未曉．遙遙夜夜聽寒更．自從異縣同心別．偏恨同時成異節．橫波滿臉萬行啼．翠眉暫斂千重結．並海連天合不開．那堪春日上春臺．唯見遠舟如落葉．復看遙舸似行杯．沙汀夜鶴嘯羇雌．妾心無趣坐傷離．翻嗟漢使音塵斷．空傷賤妾燕南垂．　周王襃燕歌行曰．初春麗日鸎欲嬌．桃花流水沒河橋．薔薇花開百重葉．楊柳覆地數千條．自從昔別春鷰分．經年一去不相聞．無復漢地關山月．唯有漠北薊城雲．屬國小婦猶年少．羽林輕騎數征行．遙聞陌頭採桑曲．猶勝胡笳邊地聲．胡笳向暮使人泣．長望閨中空佇立．桃抽覆地
春花舒．桐生井底寒葉疎．試為來看上林鴈．應有遙寄隴頭書．　周庾信燕歌行曰．岱北雲氣晝昏昏．千里飛蓬無復根．寒鴈一一度遼水．桑葉紛紛落薊門．晉陽山頭無箭竹．疏勒城中乏水源．屬國征戍久離居．陽關音信絕能疏．願得魯連飛一箭．持寄思歸燕將書．度遼本自有將軍．寒風蕭蕭生水濱．妾驚甘泉旦烽火．君訝漁陽多陣雲．自從將軍出細柳．蕩子空牀定難守．盤龍明鏡餉秦嘉．辟惡生香寄韓壽．洛陽遊絲百丈連．黃河春冰千片穿．桃花顏色如好馬．榆莢新開似細錢．蒲桃一杯千日醉．無事九轉學神仙．定取金丹作幾服．能令華表得千年．　魏文帝月重輪行曰．三辰垂光．照臨四海．煥哉何煌煌．悠悠與天地久長．愚見目前．聖覩萬年．明闇相絕．何可勝言．　魏明帝月重輪行曰．天地無窮．人命有終．立功揚名．行之在躬．聖賢度量．得為道中．　梁戴暠月重輪篇曰．皇基屬明朗．副德表重輪．輪重非是暈．桂滿自恆春．海珠全更減．階蓂翳且新．婕妤譬團扇．曹王比洛神．北堂豈盈手．西園偏照人．　魏陳王曹植飛龍篇曰．晨遊太山．雲霧窈窕．忽逢二童．顏色鮮好．乘彼白鹿．手翳芝草．西登玉堂．金樓複道．投我此藥．神皇可造．壽同金石．永世難老．　又吁嗟篇曰．吁嗟此轉蓬．居世何獨然．長去本根逝．宿昔無休閑．願為中林草．秋隨野火燔．　又鰕篇曰．鰕遊潢潦．不知江海流．鷰雀戲蕃柴．安識鴻鶴遊．世士比誠明．大德故無疇．　又種葛篇曰．種葛南山下．葛蔓自成陰．與君初定婚．結髮恩義深．行年將晚暮．佳人懷異心．恩紀曠不接．我情遂抑．　又驅車篇曰．神哉彼太山．五岳顯其名．隆高貫雲霓．嵳峩出太清．周流二六候．間置十二亭．上有涌醴泉．玉石楊華英．車北望吳野．西眺觀日精．王
者以歸天．效厥元功成．　又當欲遊南山篇曰．東海廣且深．由卑下百川．五岳雖高大．不逆垢與塵．嘉善而矜愚．大聖亦同然．仁者必壽考．八坐咸萬年．　又仙人篇曰．仙人攬六箸．對博太山隅．湘娥拊琴瑟．素女吹笙竽．玉樽盈桂酒．河伯獻神魚．迴駕過紫微．與帝合靈符．閶闔正嵳峩．雙闕萬丈餘．　又升天行曰．乘蹻追術士．遠之蓬萊山．靈液飛素波．蘭桂上參天．玄豹遊其下．翔鵾戲其巔．乘風忽登舉．彷彿見衆仙．　又．扶桑之所出．乃在朝陽谿．中心陵蒼吳．○本集作昊．布葉蓋天崖．日出登東幹．既夕沒西枝．願得紆陽轡．迴日使東馳．　宋鮑昭升天行曰．倦見物興衰．驟覩俗屯平．窮途悔短計．晚志重長生．從師入遠岳．結友事仙靈．風餐委松宿．雲臥恣天行．暫遊越萬里．近別數千齡．　晉傅玄歷九秋篇曰．歷九秋兮三春．遣貴客兮一賓．顧名君心所親．乃命妙妓才人．窮八音兮異倫．微披素齒丹唇．逸響飛薄梁塵．精爽眇眇入神．薺與麥兮夏零．蘭桂踐霜逾馨．妾心結意丹青．何憂君心中傾．　又車遙篇曰．車遙遙兮馬洋洋．追思君兮不可忘．君安遊兮西入秦．願為影兮隨君身．　梁簡文帝渡關山行曰．關山遠可度．遠度復難思．直指遮歸道．都護緫前期．力農爭地利．轉戰逐天時．材官蹶張皆命中．弘農越騎盡褰旗．褰旗遠不息．驅虜何窮極．狼居一封難再覩．閼氏永去無容色．銳氣且橫行．朱旗亂日精．先屠光祿寨．却破夫人城．凱還歸舊里．非是衒功名．　梁戴暠度關山篇曰．昔聽隴頭吟．平居已流涕．今上關山望．長安樹如薺．千里非鄉邑．百姓為兄弟．武帝初承平．東伐復西征．催令四校出．倚望三邊平．丈夫意氣本自然．來時辭第已聞天．但令此心與命在．不持烽火照甘泉．　周王襃關山篇曰．從軍出
隴阪．驅馬度關山．關山恆掩藹．高峯白雲外．遙望秦川水．千里長如帶．好勇自秦中．意氣多豪雄．少年便習戰．十四已從戎．遼水深難渡．榆關斷未通．　晉陸機太山吟曰．太山一何高．迢迢造天庭．峻極周已遠．曾雲鬱冥冥．梁甫亦有館．蒿里亦有亭．幽塗延萬鬼．神房集百靈．長吟太山側．慷慨激楚聲．　宋謝靈運吳會行曰．六引緩清唱．三調佇繁音．列筵皆寂寂．咸共聆會吟．會吟自有初．請從文命敷．敷績壺冀始．刊木至江汜．句踐善廢興．越王識行止．范蠡出江湖．梅福入城市．　晉傅玄豔歌行曰．娥眉分翠羽．明月發清陽．丹脣翳皓齒．秀色若珪璋．容華既以豔．志節擬秋霜．　梁簡文帝豔歌行曰．雲楣桂成戶．飛棟杏為梁．斜窗通藥氣．細隙引塵光．裁衣魏后尺．汲水淮南牀．青驪暮已及．豫使羅裙香．　晉陸機前緩聲歌行曰．遊仙聚霊族．高宴層城阿．長風萬里急．慶雲鬱嵳峩．北徵瑤臺女．南要湘川娥．肅肅宵駕動．翩翩翠蓋羅．大客揮高絃．洪涯發清歌．獻酬既已終．輕舉乘紫霞．　宋謝靈運緩歌行曰．飛客結靈友．凌空萃丹丘．習習和風起．采采彤雲浮．娥皇發湘浦．宵明出河洲．宛宛連螭轡．裔裔振龍旒．　晉陸機櫂歌行曰．遲遲暮春日．天氣柔且嘉．元吉隆初已．濯穢遊黃河．龍舟浮鷁首．羽旗垂藻葩．乘風宣飛景．逍遙戲中波．名謳激清唱．榜人縱櫂歌．投綸洪川．飛繳入紫霞．　梁簡文帝櫂歌行曰．妾家住湘川．菱歌本自便．風生解榜浪．水深能捉船．葉亂由牽荇．絲飄為折蓮．濺粧疑薄汗．霑衣似故．浣紗流暫濁．汰錦色還鮮．參同趙飛鷰．借問李延年．從來入絃管．誰在棹歌前．　宋鮑昭放歌行曰．蓼蟲避葵堇．習苦良可哀．小人自齷齪．安知曠士懷．鷄鳴洛城裏．禁門平旦開．冠蓋縱橫至．車騎四方
來．夷世不可逢．賢君信愛才．一言分珪爵．片善辭蒿萊．豈伊白璧賜．將起黃金臺．今君有何疾．臨路獨遲迴．　梁何遜輕薄篇曰．長安美年少．重身輕萬億．柘彈隨珠丸．白馬黃金飾．相期百戲傍．去來三市側．象牀沓繡被．玉盤傳綺食．倡女掩扇歌．小婦開簾織．相看獨隱笑．見人還斂色．　梁張率遠期篇．遠期終不歸．節華坐將變．誰將久離別．他鄉且異縣．浮雲蔽重山．相望不可見．　梁庾成師遠期篇曰．憶別春花飛．已見秋葉稀．淚粉羞明鏡．愁帶減寬衣．得書言未及．夢見道應歸．坐使紅顏歇．獨掩青樓扉．　梁簡文帝蜀道難曲曰．巫山七百里．巴水三迴曲．笛聲下復高．猿啼斷還續．　梁劉孝威蜀道難篇曰．玉壘高無極．銅梁不可攀．雙流迸巇道．九坂澀陽關．鄧侯束馬去．王生斂轡還．嵎山金碧有光輝．遷亭車馬正輕肥．彌思王襃擁節去．復憶相如乘傳歸．君平子雲寂不嗣．江漢英靈已信稀．　又行行遊獵篇曰．之罘講射所．上林娛獵場．傾飛具罾繳．材官命蹶張．高罝掩月兔．勁矢射天狼．蹶地不遑逸．排虛豈及翔．　又思歸篇曰．胡地憑良馬．懷驕負漢恩．甘泉烽火入．回中宮室燔．錦車勞遠駕．繡衣疲屢奔．櫪下嚴雙駿．腰邊垂兩鞬．乘嶂無期限．歸思安可言．　又公莫渡河篇曰．請公莫渡河．河廣風威厲．牆偃落金烏．舟傾沒犀枻．劍飛猶共水．魂理俱逝．君為川后臣．妾作江妃娣．　梁簡文帝鴈門太守歌曰．輕霜中夜下．黃葉晚辭枝．寒苦春難覺．邊城秋易知．風急鈴旗斷．塗長鎧馬疲．少解孫吳法．家本幽并兒．非關買鴈肉．徒勞皇甫規．　又曰．三月楊花合．四月麥秋初．幽州寒食罷．鄭國採桑疎．便聞鴈門戍．結束事戎車．寄語金閨妾．勿怨寒牀虛．　齊謝朓鼓吹曲十首．元會曲曰．二儀啟昌曆．三朝應
慶期．分階赩組練．充庭羅翠旗．觴流白日下．吹謐景雲滋．天儀穆藻殿．萬宇慶皇基．　鈞天曲曰．高宴皓天臺．置酒迎風觀．笙鏞禮百神．鍾石動雲漢．瑤臺寶瑟驚．綺席舞衣散．已慶明庭樂．誰想南風彈．入朝曲曰．江南佳麗地．金陵帝王州．飛甍夾馳道．垂楊蔭御溝．凝笳翼高蓋．疊鼓送行輈．獻納雲臺表．功名良可收．　從戎曲曰．選旅辭轘轅．弭節趨河源．日起霜戈照．風迴連旗翻．寥唳清笳轉．蕭條邊馬煩．自勉輟耕願．征役去何言．　送遠曲曰．北梁辭歡宴．南浦送佳人．方衢控龍馬．平路騁朱輪．瓊筵妙舞絕．桂席羽觴陳．一為清吹激．潺湲傷別神．　登山曲曰．天明開秀草．瀾光媚碧隄．風盪翻鸎亂．雲行芳樹低．暮春春服美．遊駕躡石梯．　汎水曲曰．玉霜霑翠草．金風鳴素枝．罷遊平樂菀．汎鷁昆明池．羽旗散容裔．簫鼓吹參差．百年如流水．寸心寧共知．　梁沈約鼓吹曲十二首．漢第一曲朱輅．今第一曲木紀謝．齊○隋書音樂志齊下有謝字．此脫．梁升也．木紀謝．炎運昌．民去癸．鼎歸梁．轥五帝．軼三王．橫四海．被八荒．　漢第二曲思悲翁．今第二曲賢首山．言聖主大破匈奴於刀○隋志作司．部．肇王跡也．賢首山．險而峻．乘阻憑．臨胡陣．騁奇謀．奮卒徒．斷白馬．塞飛孤．○樂府詩集二十作狐．　漢第三曲艾如張．今第三曲桐柏山．言聖主收○隋志作牧．司．王業彌彰也．桐柏山．淮之首．肇基帝迹．遂光區有．震邊關．殪獯醜．農既歡．民惟阜．　漢第四曲上之迴．今第四曲道亡．言東民○隋志作昏．喪道．義師起樊鄧也．道亡數極歸永元．悠悠兆庶盡含寃．矯龍翰．自樊漢．率茲八百驅十亂．登我聖明由多難．　漢第五曲翁離．今第五曲抗○隋志作忱．威．言破加湖．元勳建也．抗威授律命蒼光．○疑當作兕．言薄加湖灌秋水．資此威烈齊文
軌．　漢第六曲戰城南．今第六曲漢東流．言義師剋魯山城也．漢東流．江之汭．逆徒蜂聚．旌旗紛仰蔽．震威靈．乘高騁銳．至仁解網．窮鳥入懷．因此龍躍．言登泰階．　漢第七曲巫山高．今第七曲鶴樓峻．言平郢城．兵威無敵也．鶴樓峻．連翠微．薄言震．曜霊威．凶衆稽顙．天不能違．　漢第八曲上陵．今第八曲昏主．言東昏致亂．聖主起義．平九江姑熟．大破朱崖．伐罪弔民也．昏主恣淫慝．皆曰自言盛．上仁矜億兆．誓師為請命．既齊丹浦戰．又符甲子辰．悠悠萬姓民．於此覩陽春．　漢第九曲將進酒．今第九曲石首扃．言義師先平京邑四城．仍廢昏主．定大事也．石首扃．北墉墐．新堞嚴．東壘峻．夫○樂府詩集作矢．未飛．鼓方振．競銜璧．並輿櫬．翦廉惡．靡餘胤．　漢第十曲有所思．今第十曲期運集．言聖主膺籙受圖．德盛化遠也．期運集．惟皇膺寶符．龍躍清漢渚．鳳起方城隅．謳歌共適夏．獄訟兩違朱．二儀啟佳祚．千載猶旦暮．無○樂府詩集作舞．蹈流帝功．金石昭王度．　漢第十一曲芳樹．今第十一曲於穆．言大梁闡運．君臣和樂．休祚方遠也．於穆君臣．君臣和以肅．關王道．定天保．樂均霊囿．宴同在鎬．前庭懸鼓鍾．左右列笙鏞．纓佩俯仰有則．備禮容．　漢第十二曲上雅．今第十二曲大梁．言梁德廣運．仁化溥洽也．惟大梁開運．受籙膺圖．天冠八極．帶被五都．　齊王融巫山高曰．髣象巫山高．薄暮陽臺曲．煙華乍卷舒．行芳時斷續．無忘坐相望．秋風下庭綠．　梁元帝巫山高曰．巫山高不窮．迴出荊門中．灘聲下濺石．猿鳥上逐風．樹雜山如畫．林暗澗疑空．無因謝神女．一為出房籠．　梁范雲巫山高曰．巫山高不極．白日隱光暉．藹藹朝雲去．冥冥暮雨歸．巖懸獸無跡．林暗鳥疑飛．枕席竟誰薦．相望徒依依．　梁沈約芳樹曰．
發萼九華隈．開跗露寒側．氤氳非一香．參差多異色．夙昔寒飈舉．摧殘不可識．霜雪交橫至．對之長歎息．　梁丘遲芳樹曰．芳葉已漠漠．嘉實復離離．發景傍雲屋．凝暉覆華池．輕蜂掇浮穎．弱鳥隱深枝．一朝容色茂．千春長不移．　魏文帝臨高臺行曰．臨臺行高高以軒．下有水清且寒．中有黃鵠往且翻．行為臣當盡忠．願令皇帝陛下三千歲．宜居此宮．鵠欲南遊．雌不能隨．我欲躬銜汝．口噤不能開．我欲負之．毛衣摧頹．五里一顧．六里徘徊．　齊謝朓臨高臺行曰．千里常思歸．登臺臨綺翼．纔見孤鳥還．未辨連山極．四面動清風．朝夜起寒色．誰知倦遊者．嗟此故鄉憶．　梁沈約臨高臺行曰．高臺不望遠．望遠使人愁．連山無斷續．河水復悠悠．所思愛何在．洛陽南陌頭．可望不可至．何用解人憂．　梁王僧孺登高臺曰．試出金華殿．聊登銅雀臺．九路平如砥．千門洞已開．軒車映日過．簫管逐風來．若非邯鄲美．便是洛陽才．　梁范雲當對酒曰．對酒心自足．故人來共持．方悅羅襟解．誰念髮成絲．迨余聽歌日．及我傾樽時．　梁張率當對酒曰．對酒誠可樂．此酒復能醇．如華良可貴．似乳更非珍．誰能共遲暮．對酒惜芳辰．君歌尚未罷．却坐避梁塵．　梁柳惲獨不見曰．芳草生未積．春花落如霰．出從張公子．還過趙飛鷰．奉箒長信宮．誰知獨不見．　梁元帝關山月曰．朝望清波道．夜上白登臺．月中含桂樹．流影自徘徊．寒沙逐風起．春花犯雪開．夜長無與晤．衣單誰為裁．　又隴頭水歌曰．銜悲別隴頭．關路漫悠悠．故鄉迷遠近．征人分去留．沙飛曉成幕．海氣旦如樓．欲識秦川處．隴水向東流．　梁劉孝威橫吹曲隴頭流水詩曰．從軍戍隴頭．隴水帶沙流．時觀胡騎飲．常為漢國羞．釁妻成兩劍．殺子祠雙鉤．頓取樓蘭頸．就
解郅支裘．勿令如李廣．功遂不封侯．　梁簡文帝洛陽道詩曰．洛陽佳麗所．大道滿春光．遊童時挾彈．蠶妾始提筐．金鞍照龍馬．羅袖拂春桑．王車爭曉入．潘○原訛滿．據馮校本改．果溢高箱．　梁元帝洛陽道詩曰．洛陽開大道．城北達城西．青槐隨幔拂．綠柳逐風低．玉珂鳴戰馬．金爪鬬場鷄．桑萎日行暮．多逢秦氏妻．　梁元帝長安路曰．前登灞陵岸．還瞻渭水流．城形類南斗．橋勢似牽牛．飛軒與良駟．寶劍雜輕裘．經過狹邪裏．日暮且淹留．　梁庾肩吾長安路詩曰．桂宮延複道．黃山開廣路．遠聽平陵鍾．遙識新豐樹．日落唱歌還．塵飛車馬度．　宋鮑昭代淮南王曰．淮南王．好長生．服藥鍊氣讀仙經．琉璃藥椀牙作盤．金鼎玉匕合神丹．合神丹．賜紫房．紫房綵女弄明璫．朱城九圍外．○玉台新咏九作朱城九門門九開．此有脫文．願逐明月入君懷．入君懷．結君珮．怨君恨君恃君愛．　宋吳邁遠陽春曲詩曰．綠樹搖雲光．春城起風色．佳人愛華景．流靡園塘側．宋玉歌陽春．巴人長歎息．生重愛惠輕．私自憐何極．　又長離別詩曰．生離不可聞．況復長相思．如何與君別．當我盛年時．蕙華每搖蕩．妾心空自持．　又長相思詩曰．晨有遠道客．依依造門端．人馬風塵色．知從關塞還．煩君尺錦書．寸心從此殫．道妾長憔悴．無復歌笑顏．欄隱千霜樹．庭枯十年蘭．經春不舉袖．秋落寧復看．　梁張率長相思詩曰．長相思．久離別．美人之遠如雨絕．獨延佇．心中結．望雲去去遠．望鳥飛飛滅．長相思．久別離．所思所在若天垂．鬱鬱相望不得知．玉階月夕映．羅帷風夜吹．長思不能寢．坐望天河移．　梁簡文帝烏栖曲曰．芙蓉作船絲作．北斗橫天月將落．採桑渡頭礙黃河．郎今欲度畏風波．　又曰．浮雲似帳月如鈎．那能夜夜南陌遊．宜城投
酒今行熟．停鞍繫馬暫栖宿．　又曰．青牛丹轂七香車．可憐今夜宿娼家．娼家高樹烏欲栖．羅帷翠帳向君低．　又曰．織成屏風銀屈膝．朱脣玉面燈前出．相看氣息望君憐．誰能含羞不自前．　梁元帝烏栖曲曰．沙棠作船桂為楫．夜渡江南採蓮葉．復值西施新浣紗．共汎江干瞻月華．　又曰．月華似璧星如珮．流影澄明玉堂內．邯鄲九投朝始成．金巵銀椀共君傾．　又曰．交龍成錦鬬鳳紋．芙蓉為帶石榴裙．日下城南兩相望．月沒參橫掩羅帳．　又曰．七彩隨珠九華玉．蛺蝶為歌明星曲．蘭房椒閤夜方開．那知步步香風逐．　梁蕭子顯烏栖曲曰．濃黛輕紅點花色．還欲令人不相識．金壺夜永誰能過．莫持奢用比懸河．　又曰．芳樹歸飛聚儔匹．猶有殘光半山日．莫憚褰裳不相求．漢皋遊女習風流．　梁簡文帝龍笛曲曰．江真弄真態．翔鳳陽春臺．同去復同來．　梁柳惲江南曲曰．汀洲採白蘋．日落江南春．洞庭有歸客．瀟湘逢故人．故人久不返．春華復應晚．不道新知樂．空言行路遠．　梁吳筠攜手曲曰．豔裔陽之春．攜手清洛濱．鷄鳴上林苑．薄暮小平津．長裾掃白日．廣袖帶芳塵．故友一如此．新知詎憶人．　梁沈約夜夜曲曰．河漢縱復橫．北斗橫復直．星漢空如此．寧知心所憶．孤燈曖不明．寒機猶更織．零涕向誰道．鷄鳴徒歎息．　梁江洪淥○原作綠．據馮校本改．水曲曰．潺湲復皎潔．輕鮮尚可悅．橫使有情禽．照影遂孤絕．　又曰．塵客不忍飾．臨池思客歸．誰知取淥水．無趣浣羅衣．　又秋風曲曰．光拂連雲臺．罷入迎鑾殿．已折池中荷．復馳簷裏鷰．　又胡笳曲曰．藏器欲邀時．年來不相讓．紅顏征戍兒．白首邊城將．　又曰．落日慘無光．臨河獨飲馬．瑟夕風高．聯翩鴈飛下．　宋吳邁遠秋風曲曰．寒鄉無異
服．衣氈代文練．月月望君歸．年年不解線．荊楊早春和．幽冀猶霜霰．地寒妾已知．南心君不見．　又胡笳曲曰．輕命重意氣．古來豈但今．緩頰獻一說．揚眉受千金．邊風落寒草．鳴笳墜飛禽．越情結楚思．漢耳聽胡音．既懷離俗傷．復悲朝光侵．日當故鄉沒．遙見浮雲陰．　梁吳筠秦王卷衣曲曰．咸陽春草芳．秦帝卷衣裳．玉檢茱萸匣．金泥蘇合香．須臾朝宴罷．持此贈華陽．　梁劉孝綽賦得烏夜啼詩曰．鵾絃且輟弄．鶴操暫停揮．別有啼烏曲．東西各自飛．倡人怨獨守．蕩子猶未歸．忽聞生離唱．中夜泣羅衣．周庾信烏夜啼曲曰．促柱繁絃非子夜．歌聲舞態異前溪．御史府中何處宿．洛陽城頭那得棲．彈琴蜀郡卓家女．織錦秦川竇氏妻．詎不自驚長淚落．到道啼烏恆夜啼．　又曰．桂樹懸知遠．風竿詎肯低．獨來明月夜．孤情猶未棲．虎賁誰見惜．御史詎相攜．雖言入絃管．終是曲中啼．　晉石崇明君辭曰．王明君者．本為王昭君．以觸文帝諱改之．匈奴盛．請婚於漢．元帝以明君配焉．昔公主嫁烏孫．令琵琶馬上作樂．以慰其道路之思．其送明君．亦必爾也．詩曰．我本漢家子．將適單于庭．辭訣未及終．前驅已抗旌．僕御涕流離．轅馬悲且鳴．行行日已遠．遂造匈奴城．延我於穹廬．加我閼氏名．殺身良不易．默默以苟生．願假飛鴻翼．弃○文選二十七作乘．之以遐征．昔為匣中琴．今為糞上英．朝華不足歡．甘與秋草并．傳語後世人．遠嫁難為情．　梁沈約昭君辭曰．朝發披香殿．夕濟汾陰河．於茲懷九折．自此斂雙蛾．霑粧如湛露．繞臉狀流波．日見奔沙起．稍覺轉蓬多．唯有三五夜．明月暫經過．　魏陳王曹植箜篌引曰．置酒高殿上．親友從我遊．中廚辨豐膳．烹羊宰肥牛．秦箏何慷愷．齊瑟和且柔．陽阿奏妙舞．京洛出名謳．樂
飲過三爵．緩帶傾庶羞．主稱千金壽．賓奉萬年酬．驚風飄白日．光景馳西流．盛時不再來．百年忽我憂．生存華屋處．零落歸山丘．　晉石崇思歸引曰．思歸引．歸河陽．假余翼．鴻鶴高飛翔．經芸阜．濟河梁．望我舊館心悅康．清渠繳．魚彷徨．鴈驚泝波羣相將．終日周覽樂無方．登雲閣．列姬姜．拊絲竹．叩宮商．宴華池．酌玉觴．　梁簡文帝江南曲曰．陽春路．時使佳人度．枝中水上春併歸．長楊掃地桃花飛．清風吹人光照衣．光照衣．景將夕．擲黃金．留上客．　梁沈約江南行陽春曲曰．楊柳至地鷰差池．緘情忍思落容儀．絃傷曲怨心自知．心自知．人不見．動羅裙．拂珠殿．　朝雲曲曰．陽臺氛氳多異色．巫山高高上無極．雲來雨去長不息．長不息．夢來游．經萬世．度千秋．　梁簡文帝悲楚妃歎曰．閨閑漏永永．漏長宵寂寂．草螢飛夜戶．絲蟲繞秋壁．薄笑未為欣．微歎還成戚．金簪鬢下垂．玉筯衣前滴．　宋孝武帝夜聽妓詩曰．寒夜起聲管．促席引靈寄．深心屬悲絃．遠情逐流吹．勞衿憑苦辰．誰謂懷忘易．　梁簡文帝聽夜妓詩曰．合歡蠲忿葉．萱草忘憂條．何如明月夜．流風拂舞腰．朱脣隨吹盡．玉釧逐絃搖．留賓惜殘弄．負態動餘嬌．　梁元帝春夜看妓詩曰．蛾眉漸成光．燕姬戲小堂．胡舞開春閤．鈴盤出步廊．起龍調節奏．却鳳點笙篁．樹交臨舞席．荷生夾妓行．竹密無分影．花疎有異香．舉盃聊轉笑．歎茲樂未央．　梁何遜詠妓詩曰．管隨羅薦合．絲驚雪袖遲．逐唱迴纖手．聽曲動蛾眉．凝情顧眄墮．微睇託含辭．日暮留佳客．相看愛此時．　周庾信看妓詩曰．綠珠歌扇薄．飛鷰舞袖長．琴曲隨流水．簫聲逐鳳皇．細茝纏鍾板．圓花釘鼓牀．懸知曲不誤．無事顧周郎．　陳劉刪侯司空第山園詠妓詩曰．石家金谷妓．粧罷出蘭閨．看
花爭欲笑．聞瑟似能啼．山邊歌落日．池上舞前溪．持人當桃李．無處不成蹊．　陳陰鏗侯司空第山園詠妓詩曰．佳人徧綺席．妙曲動鵾絃．樓似陽臺上．池如洛水邊．鶯啼歌扇後．花落舞衫前．翠柳將斜日．俱照晚粧鮮．　陳蕭琳隔壁聽妓詩曰．徒聞絃管切．不見舞腰迴．唯有歌梁共．塵飛一半來．　隋盧思道夜聞鄰妓詩曰．娼樓對三道．吹臺臨九重．笙隨山上鶴．笛奏水中龍．誰能暫眉各．○句有訛．解珮一相從．【論】晉阮籍樂論曰．昔者聖人之作樂也．將以順天地之性．體萬物之生也．故定天地八方之音．以迎陰陽八風之聲．故律呂協則陰陽和．音聲適而萬物類．奏之圓丘．而天神下降．肆之方岳．而地祇上應．天地合其德．則萬物合其生．刑賞不用而民自安．車服旌旗．宮室飲食．禮之具也．鍾磬鞞鼓琴瑟．樂之器也．禮踰其制則尊卑乖．樂失其序則親疏亂．禮定其衆．樂平其心．禮治其外．樂化其內．故清廟之歌．詠成功之績．賓饗之詩．稱禮讓之則．百姓化其善．異俗服其德也．
子／類書／藝文類聚／卷第四十七／職官部三／司徒(P.835)
司徒
尚書曰．百姓不親．五品不遜．汝作司徒．敬敷五教．在寬．　又曰．司徒掌邦教．敷五典．擾兆民．　周官曰．大司徒．以土圭之法測土深．日至之景．尺有五寸．謂之地中．天地之所合．四時之所交也．風雨之所會．陰陽之所和也．然則百物阜安．乃建王國焉．　禮記曰．司徒修六禮．以節民性．明七教．以興民德．齊八政以防淫．一道德以同俗．養老以致孝．　毛詩曰．緇衣．美武功○詩鄭風作公．也．以明有國善善之功．管子曰．昔者黃帝得祝融．辨南方．故使為司徒．　東觀漢記曰．袁安為司徒．每朝會．憂念王室．未嘗不流涕．　又曰．郭丹為司徒．在朝名清廉公正．　續漢書曰．司徒公一人．掌人民事．凡教民孝悌遜順謹儉．養生送死．事則議其制．建其度．凡四方民事功課．歲盡．則奏其殿最而行賞罰．凡郊祀之事．嘗省牲視濯．　謝承後漢書曰．劉寵為司徒．臥麄布被．　蔡邕鍾鼎銘序曰．惟建寧四年三月．進公登于玉堂前庭．乃制詔曰．其以司空喬玄為司徒．公拜稽首．三讓．然後受命．　典略曰．契為司徒．百姓和親．夔主賓客．遠人畢至．　九州春秋曰．靈帝賣官．崔烈入錢五百萬．以買司徒．烈子均．亦有世名．烈問曰．吾作三公．天下論何如．均曰．大人少有高名．不謂不當為公．但海內嫌銅臭爾．　吳錄曰．丁固為司徒．初為
尚書．夢松出其腹．謂人曰．松字十八公．後十八年．吾其公乎．遂如夢．　王隱晉書曰．魏舒為司徒．年過致仕．有謙謙意．而無居宅．乃漸以俸秩餘為第一所．九年正月．朝會罷．送還家．奉送章綬．　又曰．武帝以山濤為司徒．頻讓不許．濤出．徑歸家．左丞白襃．奏濤違詔．詔杖襃五十．　又曰．王戎代王渾為司徒．高選長史西曹掾．委任責成．形狀短陋．而目明澈．威儀不足．常乘馬轝．無日不出．以象牙筭晝夜筭計家財．遠及田牧．性又儉．不能善自奉養．飲食通財不外出．天下之人謂之膏肓之病．　晉中興書曰．劉隗從兄疇．字王喬．有重名．司空蔡謨每歎曰．若使劉王喬得南渡．司徒公之美選也．　又曰．蔡謨讓司徒．孝帝臨軒．自平旦至日中．使者十餘反．而謨不至．孝帝時年八歲．甚怒之極．問左右曰．所召何以不至．今來臨軒．何時當竟．皇太后詔曰．必不來者．宜罷朝．中軍殷浩奏曰．免吏部尚書江彪官．於是公卿奏送謨廷尉．以正刑書．謨懼．率子弟．素服詣闕．到廷尉待罪．詔可依舊制．免為庶人．　齊職儀曰．司徒．品秩冠服同丞相．郊廟服冕同太尉．漢哀帝從朱博議．始置三司．改丞相為大司徒．以孔光為之．魏以華歆為司徒．　江氏家傳曰．江統．字應元．時太傅從事中郎庾子嵩．以風韻見重．亦並雅敬君德．庾中郎每云．當今可以居司徒．充民望者．江生其人也．【箴】漢崔駰司徒箴曰．天監在下．仁德是哀．乃立司徒．亂茲蒸黎．茫茫庶域．率土祁祁．民具爾瞻．四方是維．乾乾夕惕．靡怠靡違．恪恭爾職．以勤王機．敬敷五教．九德咸事．嗇民用章．黔萌是富．【碑】宋傅亮司徒劉穆之碑曰．公諱穆之．字道和．彭城人也．公膺陶鈞之秀範．該生民之上操．三變肇於弱容．九德充於初迪．文明在中．柔順暢於事業．敬以直內．
義讓洽於州黨．時元兇竄遁．擁據荊沔．乘輿播幸．越蹈九江．公率先羣后．電發川湄．獎懷本之衆．勵思奮之士．桓謙籍累葉之資．徐覆忸驟勝之鋒．習亂之徒．若蝟毛而起．內懷根本之虞．外通首尾之勢．公靈武獨運．奇謨內湛．鞠旅陳衆．視險若夷．飛雲西泝．則水截鯨鯢．乘轅東指．則陸殪長虵．迴累棊之危．成維山之固．豐功茂勳．大造於王室．淳風懿化．永結於荊南．銘曰．二儀發揮．川岳協靈．外恢溫雅．內鏡文明．懷仁履順．蘊義居貞．煌煌袞衣．禮亦隆止．翼翼素心．亮終如始．夷情升降．一色慍喜．訓儉於物．復禮于己．【墓誌】後魏溫子昇司徒元樹墓誌銘曰．昔樞電降祥．姬水成業．握八符以馭世．膺五命以會昌．欽明格於上下．光宅被於宇宙．卜年永久．歷世遐長．有文王之孫子．啟周公之苗裔．積善所及．踵武稱賢．每以辛李為言．恆持韓白自許．殫百慮之一致．盡能事於生民．而蒼蒼在上．義歸無厚．徒有東平避世之意．空懷北海自晦之情．疾非逢霧．終異啟手．銘曰．明允篤誠．發於岐嶷．未鏤已雕．不扶而直．脩禮以耕．強學為殖．孔既歎魯．莊亦吟越．況以度思．有懷明發．翻然高舉．歸于魏闕．長路未窮．朝光已沒．　又司徒祖瑩墓誌曰．自天命生商．王居徙亳．源流毖遠．枝葉繁華．祖德潤於身．聲高邦國．父行成於己．名重京師．公鍾美多福．資神積善．器局閑靈．志識開悟．口含碧鷄之辯．手握雕龍之聲．門有善業．家傳慶靈．礪金成器．相遺滿籯．琢玉為寶．待價聯城．匪直也人．實惟有道．言折秋毫．辭連春藻．　梁沈約為司徒謝朏墓誌銘曰．岳神昔降．和氣今鍾．以彼天爵．鬱為人龍．崇墓往峻．世德今重．漢車作傳．靈位攸待．我君應符．非公莫宰．華袞既襲．輕蘿自改．形雖廟堂．心猶江海．經邦已備．皇情迴屬．素騑輟柳．
玄雲罷曲．【誄】後漢張衡司徒呂公誄曰．昔呂皇祖．帝交之緒．伯夷秩唐．唐宗允敍．四岳在虞．傅土佐禹．克厭帝心．姓姜氏呂．登是南邦．以家以處．降及于周．穆侯作輔．寡于九族．九族用寧．登受八命．袞職靡傾．黃耳金鉉．公餗以盈．綽兮其寃．曒兮其清．既明且哲．式保令名．斿旍從風．駟牡超驤．去此寧．歸于幽堂．玄室冥冥．脩夜彌長．　梁簡文帝司徒始興忠武王誄曰．皇源地闡．帝業天維．於穆忠武．光國之基．爰自弱齡．英明播越．玉潤冰鮮．山靜雲發．帝曰爾諧．僉議彼屬．推轂兩江．建旗三蜀．將旋上國．戀結四民．三鱣表服．二鹿隨輪．方變正袞．永範時規．天弗報善．哲人其萎．響哀挽於北邙．去承明而不入．望參差之旒影．聽潺湲之雨泣．【章】宋謝莊北中郎新安王拜司徒章曰．不惟震施罔匱．鴻慶方稠．燮調之重．遂臻非據．智小謀大．周家興規．少陽微暄．有鑒前史．辨其動植．布其安擾．以倡九牧．阜成王教．豈臣眇末．所能克荷．　又為北中郎將謝兼司徒章曰．臣聞燮理陰陽．寅亮天地．弗惟其官．無人則闕．司徒掌敷五典．職擾兆民．豈悟乾靈罔匱．光渥方闡．不次之任．殊絕藩岳．豈可權尸三事．假備六符．慚震周迴．顧步交悸．【表】吳筠楊州建安王讓知司徒表曰．臣聞玄黃之馬．事絕於銜鑣．蟠朽之材．飾乖於丹漆．何則．千里之志已窮．萬乘之器無取．遠物遂身．於焉在譬．　後魏溫子昇為司徒高敖曹謝表曰．委水橫流．羣龍交戰．徒悲道喪．空懷主辱．雖復見義援戈．臨危奮劍．顧慚後衂．終謝先鞭．事等泣河．無救三川之竭．有類憂天．豈支四極之壞．　北齊邢子才為潘司徒樂讓表曰．武皇帝運屬繼元．事深微禹．摧蚩尤之陣．破尋邑之師．義開金石．理勗庸駘．遂日奉羈勒．有事風塵．徒備鳥背之毛．曾
無馬箠之力．
子／類書／藝文類聚／卷第六十一／居處部一／總載居處(P.1094)
藝文類聚卷第六十一
居處部一　總載居處
總載居處
易曰．上古穴居而野處．後世聖人．易之以宮室．上棟下宇．以待風雨．　楚辭曰．像設居室靜閑安．高堂邃宇檻層軒．層臺累榭臨高山．網戶朱綴刻方連．冬有突夏○太平御覽一百七十四作奧突．後同．夏室寒．經堂入奧朱塵筵．承塵筵席也．砥室翠翹挂曲瓊．蒻阿拂壁羅幬張．翠帷翠幬飾高堂．紅壁沙板玄玉梁．仰觀刻桷畫龍蛇．坐堂伏檻臨曲池．芙蓉始發雜芰荷．紫莖屏風文綠波．　又曰．築室兮水中．葺之兮以荷蓋．荃壁兮紫壇．播芳椒兮成堂．桂棟兮蘭橑．辛夷楣兮葯房．　鹽鐵論曰．貴人之家．梓匠斲巨為小．以圓為方．上成雲氣．下成山林．　漢武故事曰．上起神屋．鑄銅為柱．黃金塗之．赤玉為階．椽亦以金．刻玳瑁為禽獸．以薄其上．椽首皆作龍首．銜鈴．流蘇懸之．鑄銅如竹．以赤白石脂為泥．椒汁和之．以火齊薄其上．扇屏悉以白琉璃作之．光照洞徹．以白珠為簾薄．玳瑁壓之．以象牙為牀．以琉璃珠玉明月夜光．雜錯天下珍寶為甲帳．其次為乙帳．甲以居神．乙上自御之．前庭植玉樹．珊瑚為枝．以碧玉為葉．或青或赤．悉以珠玉為之．子皆空其中．如小鈴．鎗鎗有聲．甍摽作鳳皇．軒翥若飛狀．　漢書曰．趙皇后娣
為昭儀．居昭陽舍．其中庭彤采．而砌皆銅沓黃金塗．白玉階．壁帶往往為黃金釭函．藍田璧明珠翠羽飾之．　又曰．五侯大治第宅．起土山漸臺．洞門高廓○漢書九十八元后傳作廊．閣道．百姓歌之曰．五侯初起．曲陽家○漢書作最．怒．壞決高都．決高都．使水入長安城．高都在城西．連竟外杜．杜陵也．成都侯商嘗病．欲避暑．從上借明光宮．又穿長安城．引內漕水以行舡．立羽蓋．張周帷．楫擢越歌．上幸商第．見赤墀青瑣．又曰．梁孝王築東苑．方三百里．廣睢陽城七十里．大治宮室．為複道．自宮連屬於平臺．三十餘里．　東觀漢記曰．琅邪孝王京就國都．雅好宮室．窮極技巧．壁帶玉飾以金銀．　張璠漢記曰．山陽督郵張儉．奏中常侍侯覽．起第十六區．皆高樓四周．連閣洞門．文井蓮華．璧柱綵畫．魚池臺苑．擬諸宮闕．　董生書曰．禮．天子之宮在清廟．左涼室．右明堂．後路寑．四室者．足以避寒暑而不高大也．夫高近陽．廣室多陰．故室適形而正．　仲長昌言曰．今為宮室者．崇臺數十層．長階十百仞．延袤臨浮雲．上樹九丈旗．珠玉翡翠以為飾．連帷為城．構帳為宮．起臺樹則高數百丈．壁帶珠玉．土被緹錦．　曹植表曰．詔使周觀．初玩雲盤．北觀疏圃．遂步九華．神明特處．譎詭天然．誠可謂帝室皇居者矣．雖崑崙閬風之麗．文昌之居．不是過也．　羅含別傳曰．桓宣武以含為別駕．以官廨寺諠擾．非靜默所處．乃於城西池小洲上．立茅茨之屋．竹果蔭宇．戕木之牀．織葦為席．布衣蔬食．晏若有餘．【詩】陳孔奐名都一何綺詩曰．京洛信名都．佳麗擬蓬壺．九華彫玳瑁．百福上椒塗．黃金絡騕褭．蓮花裝鹿盧．咸言儀服盛．無勝執金吾．陳沈烱名都一何綺詩曰．名都一何綺．春日吐光輝．高樓雲母扇．複殿琉璃扉．昭儀同輦出．高安連騎
歸．欲知天子貴．千門應紫微．　陳周弘正詩曰．名都宮觀綺．金壁藻華璫．吹臺望鳷鵲．舞殿接披香．繡轂遊丹水．彫輦出平陽．陸離徒照眼．何解憂人傷．【賦】漢楊雄蜀都賦曰．蜀都之地．古曰梁州．禹治其江．渟臯彌望．鬱乎青葱．丹鳳青龍．石水螭．於近則有瑕英菌芝．玉石江珠．於遠則有銀鉛錫碧．馬犀象僰．西有鹽泉鐵冶．橘林銅陵．其傍則有期牛光旄．金馬碧雞．其竹則宗生族攢．俊茂豐美．夾江緣山．尋卒而起．其深則有猵獺鱓．水豹蛟蛇．其都門二九．四百餘閭．兩江飾其市．九橋帶其流．苴竹浮流．龜鼈磧石．風胎雨鷇．衆物駭目．百華投春．隆急芳芬．螭燭若揮．錦布繡望．芒芒兮無幅．其布則筩中黃潤．一端數金．雕鏤鉛器．百技千工．上乃使有伊之徒．調夫五味．甘甜之和．勺藥之羹．江東鮐鮑．隴西牛羊．五肉七菜．朦猒腥臊．若其吉日嘉會．期於倍春之陰．迎夏之陽．置酒于榮川之間宅．設坐于華都之高堂．延帷揚幕．接帳連岡．郄○文選四蜀都賦劉逵注作郤．公之徒．相與如平○文選四南都賦注作乎．陽○南都賦注作瀕．臣詔．○蜀都賦劉注作巨野．羅車百乘．期會投宿．觀者方防．行舡競逐也．　後漢班固西都賦曰．賦者古詩之流．或以抒下情而通諷諭．或以宣上德而盡忠孝．雍容揄揚．亦雅頌之亞也．西土耆老．有陋洛邑之議．故臣作兩都之賦．漢之西都．在乎雍州．左據函谷二崤之阻．表以太華終南之山．右界褒斜隴首之險．帶以洪河涇渭之川．披三條之廣路．立十二之通門．英俊之域．紱冕所興．冠帶如雲．七相五公．其陽則崇山隱天．幽林空谷．陸海珍藏．藍田美玉．其陰則冠以九嵕．陪以甘泉．下有鄭白之沃．衣食之源．提封五萬．疆埸綺分．溝塍刻鏤．原隰龍鱗．決渠降雨．荷鍤成雲．離宮別館．神池靈沼．其中則
有九真之鱗．大宛之馬．黃支之犀．條枝之鳥．其宮室也．體象乎天地．經緯乎陰陽．樹中天之華闕．豐冠山之朱堂．因瓌材而究奇．抗應龍之虹梁．列棼橑以布翼．荷棟桴而高驤．彫玉瑱以居楹．裁金璧以飾璫．左墄倉勒反．階級也．右平．重軒三階．閨房周通．門闥洞開．列鍾虡於中庭．立金人於端闈．增盤崔嵬．登降炤爛．殊形詭制．每各異觀．乘茵步輦．唯所息宴．後宮則有掖庭椒房后妃之室．茝若椒風．披香發越．蘭林蕙草．鴛鸞飛翔之列．昭陽特盛．隆乎孝成．隨侯明月．錯落其閒．金釭銜璧．是為列錢．翡翠火齊．流燿含英．珊瑚碧樹．周阿而生．後宮之號．十有四位．窈窕繁華．更盛迭貴．又有天祿石渠典籍之府．講論乎六藝．稽合乎異同．周以鉤陳之位．衞以嚴更之署．周廬千列．徼道綺錯．輦路經營．脩途飛閣．堎墱道而超西墉．混建章而連外屬．神明臺名也．鬱其特起．遂偃蹇而上躋．軼雲雨於太半．虹霓迴帶於棼楣．攀井幹而未半．目眩轉而意迷．靈草冬華．神木叢生．抗仙掌以承露．擢雙立之金莖．爾乃盛娛遊之壯觀．曜威靈而講武事．命荊州使起鳥．詔梁野而驅獸．毛羣肉填．飛羽上覆．列卒周迊．星羅雲布．矢不單殺．中必疊雙．風毛雨血．灑野蔽天．於是天子乃登屬玉之館．歷長楊上林也．之榭．陳輕騎以行炰．騰酒車以斟酌．割鮮野饗．舉烽命爵．大輅鳴鑾．容與徘徊．集乎豫章之宇．臨乎昆明之池．左牽牛而右織女．似雲漢之無涯．茂樹陰蔚．芳草被隄．若摛錦與布繡．燭燿乎其陂．玄鶴白鷺．鳧鷖鴻鴈．浮往來．雲集霧散．郁郁相望．邑邑相屬．國籍十世之基．家承百年之業．　又東都賦曰．王莽作逆．漢祚中缺．於是聖皇握乾符．闢坤珍．披皇圖．稽帝文．赫然發憤．應若興雲．遂超大河．跨北岳．立號高邑．建都河洛．系唐統．
接漢緒．茂育羣生．恢復彊宇．若乃順時節而蒐狩．簡車徒以講武．歷騶虞．覽駟鐵．嘉車攻．采吉日．禮官整儀．乘輿乃出．於是發鯨魚．鏗華鍾．登玉輅．乘時龍．元戎竟野．戈鋋彗雲．羽毛掃蜺．旌旗拂天．然後舉烽伐鼓．申令三驅．輕車霆激．驍騎電騖．指顧倏忽．獲車已實．樂不極般．殺不盡物．於是薦三犧．效五牲．禮神祇．懷百靈．覲明堂．臨辟雍．登靈臺．考休徵．列百僚而贊羣后．究皇儀而展帝容．　明堂詩曰．於昭明堂．明堂孔陽．聖皇宗祀．穆穆煌煌．　辟雍詩曰．乃流辟雍．辟雍湯湯．聖皇莅止．造舟為梁．　靈臺詩曰．三光宣精．五行布序．習習祥風．祁祁甘雨．　寶鼎詩曰．岳脩貢兮川效珍．吐金景兮敲浮雲．寶鼎見兮色紛紜．煥其炳兮被龍文．　白雉詩曰．啟靈篇兮披瑞圖．獲白雉兮效素烏．嘉祥阜兮集皇都．發皓羽兮奮翹英．　後漢張衡西京賦曰．昔班固覩世祖遷都于洛邑．懼將必踰溢制度．不能遵先聖之正法也．故假西都賓盛稱長安舊制．有陋洛邑之議．而為東都主人折禮衷以答之．張平子薄而陋之．故更造焉．有憑虛公子者．無此公子．但依憑言之．言於安處先生曰．亦無此先生也．秦據雍而強．周即豫而弱．高祖都西而泰．光武處東而約．先生獨不聞西秦之事歟．漢氏初都．在渭之涘．秦里其朔．寔為咸陽．里．居．朔．北也．高帝六年．改曰長安．左有崤函重險．桃林之塞．綴以二華．巨靈贔屓．高掌遠蹠．以流河曲．厥迹猶存．右有隴坻之隘．隔閡華戎．岐梁汧雍．皆山名．陳寶鳴雞在焉．於前則終南大一．隆崫崔崒．隱轔鬱律．連岡兮嶓冢．爰有藍田珍玉．是之自出．於後則高陵平原．據渭踞涇．其遠則九嵕甘泉．固陰沍寒．日北至而含凍．此焉清暑．寔為地之奧區神臯．昔者太帝悅秦穆公而覲之．饗以鈞天廣樂．帝有醉焉．乃為
金策．錫用此土．而剪諸鶉首．自我高祖之始入也．乃覽秦制．跨周法．正紫宮於未央．表嶢闕於閶闔．疏龍首以抗殿．狀嵬峩以岌嶪．蔕倒茄於藻井．披紅葩之狎獵．飾華榱與璧璫．流景曜之暐曄．彫楹玉磶．繡栭雲楣．三階重軒．鏤檻文．右平左墄．青瑣丹墀．仰福帝居．陽曜陰藏．洪鍾萬鈞．猛虡趪趪．負筍業而餘怒．乃奮翅而騰驤．若夫長年神仙．宣室玉堂．麒麟朱鳥．龍興含章．正殿路寑．用朝羣辟．嘉木樹庭．芳草如積．高門有閌．列坐金狄．秦時長狄見於臨洮．鑄銅作其象．後宮則昭陽飛翔．增成合歡．蘭林披香．鳳皇鴛鴦．皆後宮殿名．故其館室次舍．采飾纖縟．裛以藻繡．文以朱綠．翡翠火齊．絡以美玉．流懸黎之夜光．綴隨珠以為燭．於是鉤陳之外．閣道穹隆．屬長樂與明光．徑北通乎桂宮．恣意所幸．下輦成燕．窮年忘歸．猶不能徧．覛音脈．往昔之遺館．獲林光於秦餘．處甘泉之爽塏．乃隆崇而弘敷．既新作於迎風．增露寒與儲胥．通天眇以竦峙．徑百常而莖擢．翔鵾仰而不建．○文選二西京賦作逮．況青鳥與黃雀．伏櫺檻而俯聽．聞雷霆之相激．柏梁既災．越巫陳方．建章是經．用厭火祥．圜闕竦以造天．若雙碣之相望．鳳騫翥於甍標．咸遡風而欲翔．干雲霧而上達．狀亭亭以迢迢．神明崫其特起．井幹疊而百層．上飛闥而仰眺．正覩瑤光與玉繩．列瀛洲與方丈．夾蓬萊而駢羅．長風激於別島．起洪濤而颺波．海若游於玄渚．鯨魚失流而蹉跎．立脩莖之仙掌．承雲表之清露．屑瓊蘂以朝餐．必性命之可度．爾乃廓開九市．通闤帶闠．旗亭五重．俯察百隧．隧．列肆道也．上林禁苑．跨谷彌阜．東至鼎湖．邪界細柳．掩長揚而聯五柞．繞黃山而款牛首．乃有昆明靈沼．黑水玄沚．周以金隄．樹以柳．豫章珍館．揭焉中跱．牽牛立其左．織女處其右．日
月於是乎出入．象扶桑與濛汜．其魚則鮪鯢鱨魦．脩額短項．大口折鼻．詭類殊種．鳥則鷫鷞鴰鴇．鴐鵞鴻鶤．南翔衡陽．北棲鴈門．於是孟冬作陰．寒風肅殺．雨雪飄颻．冰霜慘烈．天子乃駕雕軫．六駿駮．戴翠帽．倚金較．華蓋承辰．天罼先驅．千乘雷動．萬騎龍趨．縱獵徒．赴長莽．迾卒清候．武士赫怒．河渭為之波盪．吳岳為之阤堵．百禽遽．騤瞿奔觸．喪精亡魂．失歸忘趣．矢不虛捨．鋋不苟躍．當足見蹍．值輪被轢．乃使迅羽輕足．尋景追括．鳥不暇舉．獸不得發．青骹摯於韝下．韓盧噬於緤末．於是鳥獸殫．目觀窮．遷延邪睨．集乎長楊之閒．酒車酌醴．方駕授邕．升觴舉燧．既釂鳴鍾．儴佯乎五柞之館．旋憩乎昆明之池．浮鷁首．翳雲芝．垂翟葆．建羽旗．齊栧女．縱棹歌．奏淮南．度陽阿．大駕幸乎平樂．張甲乙而襲翠被．臨迴注之廣場．程角抵之妙戲．烏獲扛鼎．都盧尋橦．衝狹鷰濯．胷突銛鋒．跳丸劍之揮霍．走索上而相逢．度曲未終．雲起雪飛．巨獸百尋．是為曼延．神山崔嵬．歘從背見．白象行孕．垂鼻轔囷．海鱗變而成龍．狀蜿蜿以蝹蝹．於云反．龍形貌．含利獸名．性．○文選二西京賦注性下有吐金二字．颬颬．化為仙車．驪駕四鹿．芝蓋九葩．奇幻倏忽．易皃分形．吞刀吐火．雲霧杳冥．畫地成川．流渭通涇．百馬同轡．騁足並馳．撞末之妓．態不可彌．祕舞更奏．妙材騁妓．始徐進而羸形．似不任乎羅綺．紛縱體而迅赴．若驚鶴之羣羆．要紹修態．麗服颺菁．昭邈流盼．一顧傾城．列爵十四．競媚取榮．盛衰無常．唯愛所丁．衞后興於鬒髮．飛鷰寵於輕體．又東京賦曰．是時也．七雄並爭．競相高以奢麗．楚築章華於前．趙建叢臺於後．秦政利觜長距．終得擅場．思專其侈．以莫己若也．乃構阿房．起甘泉．結雲閣．觀南山．百姓不能忍．是用息肩於大漢．高祖應錄
受圖．順天行誅．掃項軍於垓下．紲子嬰於軹途．因秦宮業．據其府庫．且夫天子有道．狩在海外．守位以仁．不恃隘害．秦負阻於二關．卒開項而受沛．彼偏據而規小．豈若宅中而圖大．昔先王之經邑也．掩觀九隩．靡地不營．土圭測影．不縮不盈．緫風雨之所交．然後以建王城．審曲面勢．泝洛背河．左伊右瀍．西阻九阿．盟津達其後．大谷通其前．迴行道乎伊闕．斜徑捷乎轘轅．太室作鎮．揭以熊耳．厎柱輟流．鐔以大岯．漢初弗之宅也．故宗緒中圮．巨猾閒釁．竊弄神器．歷載三六．偷安天位．我世祖忿之．乃龍飛白水．鳳翔參墟．授鉞四七．共工是除．區宇乂寧．思和求中．睿哲玄覽．都茲洛宮．逮至顯宗．六合殷昌．既新崇德．遂作德陽．昭仁惠於崇賢．抗義聲於金商．建象魏之兩觀．旌六典之舊章．濯龍芳林．九谷八谿．芙蓉覆水．秋蘭被涯．永安離宮．修竹冬青．陰池幽流．玄泉冽清．鵯鶋秋棲．鶻鵰春鳴．鵙鳩鸝黃．關關嚶嚶．於南則前殿雲臺．和懽安福．謻門曲榭．斜阻城洫．奇樹珍果．鉤盾所職．於東則洪池清蘌．淥水澹澹．內阜川禽．外豐葭菼．其西則平樂都場．示遠之觀．龍雀蟠蜿．天馬半漢．乃營三宮．布政頒常．複廟重屋．于斯胥洎．龍輅充庭．雲旗拂蜺．夏正三朝．庭燎晣晣．章列反．春日載陽．合射辟雍．設業設虡．宮懸金鏞．鼖音汾．鼓路鼗．音桃．樹羽幢幢．張大侯．制五正．設三乏．厞音翡．司旌．天子乃撫玉輅．時承六龍．發鯨魚．鏗華鍾．攝提運衡．徐至於射宮．禮事展．樂物具．王夏闋．騶虞奏．決拾既次．彫弓斯彀．古侯反．達餘萌於暮春．昭誠心以遠喻．三農之隟．耀威中原．歲惟仲冬．大閱西園．乃馭小戎．撫輕軒．戈矛若林．牙旗繽翻．迄乎上林．結徒為營．敍和樹表．司鐸授鉦．坐作進退．節以軍聲．火烈具舉．武士星敷．鵝鸛魚麗．箕張翼舒．馭不
詭遇．射不翦毛．升獻六禽．時膳四膏．成禮三驅．解罘放麟．不窮樂以訓儉．不殫物以昭仁．爾乃卒歲大儺．驅除羣癘．侲子萬童．丹首玄製．桃弧棘矢．所發無臬．飛礫雨散．剛癉必斃．煌火馳而星流．逐赤疫於四裔．　又南都賦曰．於顯樂都．既麗且康．陪京之南．居漢之陽．剖周楚之豐壤．跨荊豫而為疆．其寶利珍怪．則金采玉璞．隋珠夜光．太一餘糧．中黃瑴玉．松子神陂．赤靈解角．耕父揚光於清泠之泉．游女弄珠於漢臯之曲．其水蟲則有蠳龜鳴蛇．潛龍伏螭．其鳥則有鴛鴦鵠鷖．鴻鴇鴐鵝．嚶嚶和鳴．澹澹隨波．其香草則薜荔蕙若．蘪蕪蓀萇．晻曖蓊蔚．含芬吐芳．酒則九醞甘醴．十旬兼清．醪敷徑寸．浮蟣若萍．其甘不爽．醉而不酲．獻酢既交．率禮無違．彈琴籥．流風徘徊．於是暮春之禊．元巳之辰．方軌齊軫．祓音弗．于陽濱．朱帷連網．曜野映雲．脩岫繞繚而滿庭．羅韤躡蹀而容與．翩綿綿其若絕．眩將墜而復舉．於是羣士放逐．馳乎沙場．俯貫魴鱮．仰落雙鶬．魚不及竄．鳥不暇翔．車雷震而風厲．馬鹿超而龍驤．夕暮而歸．其樂難忘．　後漢杜篤論都賦曰．天命有聖．託之大漢．大漢開基．高祖有勳．斬白蛇．屯黑雲．蹈滄海．跨崑崙．劉敬建策．初都長安．太宗承流．守之以文．孝武因其餘財．府帑之畜．深入匈奴．割裂三庭．連緩耳．鎖雕題．摧天竺．拏象犀．沃野千里．原隰彌望．保植五穀．桑麻條暢．濱據南山．帶以涇渭．號曰陸海．蠢生萬類．城池百尺．阨塞要害．一人奮戟．三軍沮敗．于時聖帝．赫然申威．南禽公孫．北脅強胡．西平隴冀．東據洛都．今天下新定．矢石之勤始瘳．未遑於論都．而遺思雍州．　後漢崔駰反都賦曰．漢曆中絕．京師為墟．光武受命．始遷洛都．客有陳西土之富．云洛邑褊小．故略陳禍敗之機．不在險也．建武
龍興．奮旅西驅．虜赤眉．討高胡．斬銅馬．破骨都．收翡翠之駕．據天下之圖．上聖受命．將昭其烈．潛龍初九．真人乃發．上貫紫宮．徘徊天闕．握狼狐．蹈參伐．陶以乾坤．始分日月．觀三代之餘烈．察殷夏之遺風．背崤函之固．即周洛之中．興四郊．建三雍．禪梁父．封岱宗．　後漢傅毅洛都賦．惟漢元之運會．世祖受命而弭亂．體神武之聖姿．握天人之契贊．尋往代之規兆．仍險塞之自然．被崑崙之洪流．據伊洛之雙川．挾成臯之嚴阻．扶二崤之崇山．分畫經緯．開正塗軌．序立廟祧．面朝後市．歎息起雰霧．奮袂生風雨．覽正殿之體制．承日月之皓精．騁流星於突陋．追歸鴈於軒軨．帶螭龍之疏鏤．垂菡萏之敷榮．顧濯龍之臺觀．望永安之園藪．渟清沼以汎舟．浮翠虬與玄武．桑宮繭館．區制有矩．后帥九嬪．躬勑工女．近則明堂辟雍靈臺之列．宗祀揚化．雲物是察．其後則有長岡芒阜．屬以首山．通谷岌岢．石瀨寒泉．於是乘輿鳴和．按節發軔．列翠蓋．方龍輈．備五路之時副．檻三辰之旗斿．傅說作僕．羲和奉時．千乘雷駭．萬騎星鋪．絡驛相屬．揮沫揚鑣．羣仙列於中庭．發魚龍之巨偉．羨門拊鼓．偓佺操麾．講武農隙．校獵因田．搜幽林以集禽．激通川以御獸．跨乘黃．射遊麋．弦不虛控．目不徒睎．解腋分心．應箭殪夷．然後弭節容與．淥水之濱．垂芳餌於清流．出旋瀨之潛鱗．　魏徐幹齊都賦曰．齊國實坤德之膏腴．而神州之奧府．其川瀆則洪河洋洋．發源崑崙．驚波沛厲．浮沫揚奔．南望無垠．北顧無鄂．蒹葭蒼蒼．莞菰沃若．瑰禽異鳥．羣萃乎其閒．戴華蹈縹．披紫垂丹．應節往來．翕習翩翻．靈芝生乎丹石．發翠華之煌煌．其寶玩則玄蛤抱璣．駮含璫．構廈殿以宏覆．起層榭以高驤．龍楹螭桷．山雲牆．其後宮內庭．嬪妾之館．衆偉所施．
極巧窮變．然後脩龍榜．遊洪池．折珊瑚．破琉璃．日既仄而西舍．乃反宮而棲遲．歡幸在側．便嬖侍隅．含清歌以詠志．流玄眸而徵眄．竦長袖以合節．紛翩翻其輕迅．王乃乘華玉之輅．駕玄駮之駿．武騎星散．鉦鼓雷動．旌旂虹亂．盈乎靈圃之中．於是羽族咸興．毛羣盡起．上蔽穹庭．下被臯藪．　魏劉楨魯都賦曰．昔大廷氏肇建厥居．少昊受命．亦都茲焉．山則連岡屬嶺．曀峽北．紫金揚暉於鴻崖．水精潛光乎雲穴．岱宗邈其層秀．干氣霧以高越．其木則赤桋青松．文莖蕙棠．洪幹百圍．高徑穹皇．竹則填彼山垠．陔彌阪域．夏簜攢包．勁條並殖．翠實離離．鳳皇攸食．水產衆夥．各有彝倫．頒首華尾．豐顱重齗．戴兵挾刃．盤甲曲鱗．且觀其時謝節移．和族綏宗．招歡合好．肅戒友朋．蛾眉清眸．顏若雪霜．插曜日之珍笄．珥明月之珠璫．舞人就列．整飾容華．和顏揚眸．眄風長歌．飄乎猋發．身如轉波．尋虛騁迹．顧與節和．縱脩袖以終曲．若奔星之赴河．及其素秋二七．天漢指隅．民胥祓禊．國于水游．緹帷彌津．丹帳覆洲．蓋如飛鶴．馬如遊魚．應門巖巖．朱扉含光．路殿巋其隆崇．文陛巘其高驤．聽迅雷於長除．若有聞而復亡．其園囿苑沼．駢田接連．淥池分浪．以帶石垠．文隅瓊岸．華玉依津．邦乃大狩．振揚炎威．教民即戎．講習興師．落幕包括．連結營圍．毛羣隕殪．羽族殲剝．填崎塞畎．不可勝錄．　魏劉邵趙都賦曰．且敝邑者．固靈州之敞宇．而天下之雄國．南則有洪川巨瀆．黃水濁河．發河積石．徑拂太華．灑為九流．入于玄波．其東則有天浪水府．百川是鍾．包絡坤維．連薄太濛．其北則有陶林玄壇．增冰冱寒．其西則有靈丘平圃．邪接崑崙．其近則有天井句注．飛壺太行．璀錯磥硌．屬阜連岡．龍首嵯峨以岪鬱．羊坂崙以嵣．清漳發
源濁滏汨越．湯泉涫沸．洪波漂厲．爾乃都城萬雉．百里周迴．九衢交錯．三門旁開．層樓疎閣．連棟結階．峙華爵以表甍．若翔鳳之將飛．正殿儼其造天．朱櫺赫以舒光．盤虬螭之蜿蜒．承雄虹之飛梁．結雲閣於南宇．立叢臺於少陽．及至暮秋涉冬．則風烈寒猛．豺騺攫．○句有脫文．鷹隼奮翰．國乃講武．狩于清源．駕騖冥之駿駁．抗沖天之旌旃．北連昭餘．南屬呼池．西眄太陵．東結繚河．然後嵠子放機．戈矛亂發．決班鬐．破文頞．當手斃僵．應弦倒越．爾乃進夫中山名倡．襄國妖女．狄鞮妙音．邯鄲才舞．六八駢羅．遞奏迭舉．體凌浮雲．聲哀激楚．其珍玩服物．則昆山美玉．玄珠曲環．輕綃啟繒．纖纊綈紈．其器用良馬．則六弓四弩．綠黃間．堂嵠魚腸．丁令角端．飛兔奚斯．常驪紫燕．豐鬒确顱．龍身鵠頸．目如黃金．蘭筋參精．迅躡飛浮．軼響追聲．若乃至季春元巳．辰火熾光．挺新贈往．祓于水陽．朱幕蔽野．綵帷連岡．妖冶呈飾．顏如春英．　晉左思蜀都賦曰．夫蜀都者．蓋兆基於上世．開國於中古．廓靈關而為門．包玉壘而為宇．帶二江之雙流．抗峨眉之重阻．於前則跨躡犍．枕倚交趾．經塗所亙．五千餘里．於是乎邛竹緣嶺．菌桂臨崖．旁挺龍目．側生荔枝．布綠葉之萋萋．結朱實之離離．孔翠羣翔．犀象競馳．白雉朝雊．猩猩夜啼．金馬騁先而絕影．碧雞倏忽而曜儀．火井熒於幽泉．高爓飛煽於天垂．於後則却背華容．北指崑崙．緣以劍閣．阻以石門．流漢湯湯．驚浪雷奔．望之天迴．即之雲昏．水物殊品．鱗介異族．或藏蛟螭．或隱碧玉．其樹則有木蘭梫七林反．桂．櫹椅桐．楩柟幽藹於谷底．松柏蓊蔚於山峯．櫂脩幹．竦長條．扇飛雲．拂輕霄．羲和假道於峻岐．陽烏迴翼乎高摽．於東則左綿巴中．百濮所充．外負銅梁宕渠．內函要害於
膏腴．丹砂赩熾出其坂．蜜房都郁被其阜．山圖採而得道．赤斧服而不朽．交壤○文選四蜀都賦作讓．所植．蹲鴟所伏．百藥灌叢．寒卉冬馥．其中則有青珠黃環．碧砮芒消．或豐綠荑．或蕃丹椒．紅葩紫飾．柯葉漸苞．敷蘂葳蕤．落英飄颻．溝洫脈散．疆里綺錯．黍稷油油．稉稻漠漠．指渠口以為雲門．灑滮池而為陸澤．爾乃邑居隱軫．夾江傍山．家有鹽泉之井．戶有橘柚之園．百果甲坼．異色同榮．朱櫻春就．素柰夏成．若乃大火流．涼風厲．白露凝．微霜結．紫蔾津潤．樼栗罅發．蒲萄亂潰．石留競裂．晨鳧旦至．候鴈銜蘆．木落南翔．冰冸北徂．雲飛水宿．哢吭胡浪反．清渠．其深則有鱣鮪鱒魴．鮷鱧魦鱨．差鱗次色．錦質報章．闢二九之通門．畫方軌之廣塗．營新宮於爽塏．擬承明而起廬．結陽城之延閣．飛觀榭乎雲中．開高軒以臨山．列綺窗以瞰江．內則宣化之闥．崇禮之闈．華闕雙邈．重門洞開．金鋪交映．玉題相暉．亞以少城．接乎其西．列隧百重．羅肆巨千．賄貨山積．纖麗星繁．都人士．○文選士下有女字．袨服靚才性反．莊．布有橦華．麵有桄榔．邛竹傳節於大夏之邑．蒟醬流味於番隅之鄉．闤闠之裏．伎巧之家．百室離房．機杼相和．貝錦斐成．濯色江波．若夫王孫之屬．郤公之倫．從禽于外．巷無居人．並乘驥子．俱服魚文．西踰金隄．東越玉津．戟食鐵之獸．射噬毒之鹿．拍氓於葽草．彈言鳥於森木．拔象齒．戾歷結反．犀角．烏鎩翮．獸廢足．殆而朅．來相與．第如滇丁田反．池．集于江洲．試水客．漾輕舟．娉江妃．與神遊．將饗獠者．張弈幕．會平原．酌醪酤．割芳鮮．飲御酣．賓旅旋．車馬雷駭．轟轟闐闐．近則江漢炳靈．世載其英．蔚若相如．皭若君平．王褒煒燁而秀發．揚雄含章而挺生．幽思絢道德．摛藻掞天庭．　又吳都賦曰．東吳王孫．辴勑忍反．大笑也．然
而咍曰．夫上圖景宿．辯於天文者也．下料物土．析於地理者也．鳥策篆素．玉諜石記．烏聞梁岷有陟方之館．行宮之基歟．而吾子獨未聞大吳之壯麗乎．且有吳之開國也．造自泰伯．宣於延陵．固其經略．上當星紀．拓土畫疆．指衡岳以鎮野．同龍川而帶埛．百川泒別．歸海而會．控清引濁．混濤并瀨．濆薄沸騰．寂寥長邁．出乎大荒之中．行乎東極之外．於是乎長鯨吞航．脩鯢吐浪．躍龍騰虵．蛟鯔琵琶．泝洄順流．噞喁浮．鳥則鵾鷄鸀．鷞音霜．鵠鷺鴻．鶢鶋避風．候鴈造江．湛淡羽儀．隨波參差．理翮整翰．容與自玩．彫啄蔓藻．刷盪漪瀾．蜯蛤珠胎．與月虧全．巨鼇贔屓．首冠靈山．大鵬繽翻．翼若垂天．洪桃盤屈．丹桂灌叢．瓊枝抗莖而敷蘂．珊瑚幽茂而玲瓏．增岡重阻．列真之宇．江妃於是往來．海童於是宴語．草則藿蒳豆蔻．薑彙非一．石帆水松．東風扶留．布濩臯澤．蟬聯陵丘．寅緣山岳之．音節．羃音覓．烟貌．江海之流．木則平仲君遷．松梓古度．楠榴之木．相思之樹．宗生高岡．族茂幽阜．擢本千尋．垂蔭萬畝．與風颻颺．瀏颼飀．鳴條暢律．飛音響亮．蓋象琴筑并奏．笙竽俱唱．其竹則篔簹林箊．音於．桂箭射筒．柚梧有篁．篻簩有叢．苞筍抽節．往往縈結．綠葉翠莖．冒霜停雪．梢雲無以踰．嶰谷不能連．鸑鷟食其實．鵷鶵擾其閒．其果則丹橘餘甘．荔枝之林．檳榔無柯．椰葉無陰．其琛賂則琨瑤之阜．銅鍇白鐵也．之垠．火齊之寶．駭雞之珍．赬丹明璣．金華銀朴．紫貝流黃．縹碧素玉．其荒陬譎詭．則有龍穴內蒸．雲雨所儲．陵鯉若獸．浮石若桴．雙則比目．片則王餘．窮陸飲木．極水居．泉室潛織而卷綃．淵客慷慨而泣珠．象耕鳥耘．此之自改．煑海為鹽．采山鑄錢．國稅再熟之稻．鄉貢八蠶之綿．造姑蘇之高臺．臨四遠而特建．帶朝夕
之濬池．佩長洲之茂苑．闚東山之府．則瓌寶溢目．海陵之倉．則紅粟流衍．彫欒鏤楶．音節．青鎖丹楹．圖以雲氣．畫以仙靈．高闈有閌．洞門方軌．朱闕雙立．馳道如砥．樹以青槐．亙以淥水．桃笙象簟．韜於筒中．蕉葛升越．弱於羅紈．命官師而擁鐸．將校獵兮具區．吳王乃巾玉輅．軺驌驦．羽毛揚蕤．雄戟燿芒．貝冑象弭．織文鳥章．六軍袀服．四騏龍驤．猩猩啼而就擒．扶沸切．笑而被格．屠巴蛇．出象骼．斬鵬翼．掩廣澤．結輕舟而競逐．迎潮水而振緍．精衞銜石而遇繳．文鰩夜飛而觸綸．指包山以為期．集洞庭而掩留．數軍實乎桂林之苑．饗戎旅乎落星之樓．　又魏都賦曰．魏國先生．有睟其容．乃盱衡而誥曰．异乎交益之士．劍閣雖嶚．嶚．險也．憑之者蹶．洞庭雖濬．負之者北．且魏土者．畢昴之所應．虞夏之餘人．先王之桑梓．烈聖之遺塵．爾其彊域．則旁極齊秦．結湊冀道．開胷殷衞．跨躡燕趙．墨井鹽池．玄滋素液．厥田惟中．厥壤惟白．思重爻．摹大壯．覽荀卿．采蕭相．枌橑複結．欒櫨疊施．丹梁虹申以並亙．朱桷林布而支離．綺井列疏以懸蔕．華蓮重葩而倒披．於前宣明顯陽．順德崇禮．重闈洞出．鏘鏘濟濟．於後椒鶴文石．永巷壺術．楸梓木蘭．次舍甲乙．增構峩峩．清塵剽剽．雲雀踶甍而矯首．壯翼摛鏤於青霄．雷雨杳冥於未半．曒日籠光於綺寮．碩果灌叢．圍木竦尋．篁篠懷風．蒲萄結陰．丹藕凌波而的皪．綠芰汎濤而浸潭．羽翮頡頏．鱗介浮．磴流十二．同原異口．蓄為屯雲．泄為行雨．內則街衢輻湊．朱闕結嵎．石杠杠．橋．也．飛梁．出控漳渠．疏通溝以濱路．蘿青槐以蔭途．　晉庾闡楊都賦曰．子未聞楊都之巨偉也．左滄海．右岷山．龜鳥津其落．江漢演其源．碣金摽乎象浦．注桐柏乎玄川．昔句吳端委．延州儷臧．高讓殆於庶
幾．英風亞乎穎陽．土映黃旗之景．巒吐紫蓋之祥．巖栖赤松之館．岫啟縉雲之堂．龍符渙而夏德興．羣神萃而玉帛昌也．天包龍軫．地奄衡霍．玄聖所遊．陟方所託．我皇晉之中興．而駿命是廓．靈運啟於中宗．天網振其絕絡．於是乎源澤浩瀁．林阜隱薈．彭蠡吞江．荊牙吐瀨．赴三峽之隘．洞九川之會．泮五嶺而分流．皷沱潛而碎沛．漨渤灪滃．潢漾擁涌．驚波霆激．駭浪川動．東注尾閭．呼噏洞庭．茫若雲漢．窈若青城．其山則重岡峨屼．峻嶺嵦崿．陽侯鱗萃．龍濤綺錯．嵭岪磊砢．嵬峞鄱薄．旁帶千溪．下同萬壑．木則灌以梓．被以沙裳．結根九疑．布葉天柱．林為五岳之苑．材為八都之府．掃飛虹．虧陽景．拂白雪而增翠．凌廣莫而敷穎．竹則風箘簵．篠簜林箊．單棘箜．蓊蔚蕭疎．貞條梢風．勁節集霧．望之猗猗．即之倩倩．蒼浪之竿．東南之箭．其林可游．其芳可薦．草則陵苔海藻．山英江蘺．綸組菁茅．繁露卷施．獸則騊駼狻猊．鋸牙披蹄．登重巘．蹲嶪嶬．噫氣則風生．噴沫則雨灑．其閒則有騰猨夭嶠．閃儵柯杪．風母杲然．星流電遷．或陵虛赴絕．或繚繞希聞．鳥則鷦鵬孔翠．丹穴之羽．鳴鳳自歌．翔鸞自舞．魚則鮫鱣鮪．比目鱨魦．脩鯤橫海．徵鯨偃波．其中則有靈蛟白黿之族．種繁六眸．類豐三足．鸚螺蛻骨．寄居負敖．餘泉如輪．文蚳如琢．果則黃甘朱橙．楊桃琵琶．林蔚八桂之叢．色燿三珠之華．爾其寶怪．則有瑤琨琅玕．青碧素珉．陽珠散火．陰甲潛珍．雲英水玉．錯燿龍鱗．煥若金膏．晃若燭銀．琉璃冰朗而外映．珊瑚觸石而構翹．牙簟裂文於象齒．火布濯穢於炎焱．西岨石城．則丹車之所混并．東盡金塘．則方駕之所連箱．其中則有龍坻華屋．晨鳧之舸．青雀飛艫．餘皇鼓施．鷁首鋪於黃宮．盤蛟纏於赤馬．爰有蘭堂華室．高門
重構．羅鼎玉食．絲竹並奏．龍驥汗血於廣塗．朱輪擊轂而輻湊．　晉傅玄正都賦曰．撫琴瑟．陳鍾虡．吹鳴簫．擊靈鼓．奏新聲．理祕舞．乃有材童妙妓．都盧迅足．緣脩竿而上下．形既變而景屬．忽跟挂而倒絕．若將墜而復續．虬縈龍蜿．委隨紆曲．杪竿首而腹旋．承嚴節之繁促．於是神岳雙立．岡巖岑崟．靈草蔽崖．嘉木成林．東父翳青蓋而遐望．西母使三足之靈禽．丹蛟吹笙．文豹鼓琴．素女撫瑟而安歌．聲可意而入心．偓佺企而鶴立．和清響而哀吟．
子／類書／藝文類聚／卷第六十二／居處部二／殿(P.1121)
殿
秦始皇本紀曰．始皇作前殿阿房．東西五百步．南北五十丈．上可以坐萬人．下可以建五丈旗．　漢書曰．宣帝幸河東之明年．鳳皇集上林．乃作鳳皇殿．以答嘉瑞．　又曰．班伯少受詩於師丹．大將軍王鳳薦伯．召見．宴昵殿中．誦說有法．拜為中常侍．時上方向學．鄭寬中張禹．朝夕入說尚書論語於金華殿中．詔伯受焉．　三輔宮殿名曰．未央宮有麒麟殿椒房殿．　又曰．長樂宮前殿宣德殿通光殿高明殿．　漢宮閣名曰．長安有臨華殿神仙殿高門殿朱鳥殿曾城殿宣室殿永明殿鳳皇殿飛雲殿昭陽殿鴛鴦殿釣臺殿合歡殿．蕭何曹參韓信並有殿．　東觀漢記曰．明帝欲起北宮．尚書僕射鍾離意上
書諫．出為魯相．後起德陽殿．殿成．百官大會．上謂公卿曰．鍾離尚書若在．不得成此殿．　范曄後漢書曰．中平三年．復修玉堂殿．　風俗通曰．殿堂象東井形．刻作荷菱．菱水物也．所以厭火．　漢官典職曰．德陽殿．周旋容萬人．激洛水於殿下．　魏志曰．青龍三年秋．洛陽崇華殿災．改名九龍殿．　魏略曰．青龍三年．起太極殿．　洛陽故諸宮名曰．洛陽南宮．有却非殿銅馬殿敬法殿清涼殿鳳皇殿嘉德殿黃龍殿竹殿．　楊龍驤洛城記曰．顯陽殿北有雲氣殿．　洛陽宮殿簿曰．明光徽音式乾暉章含章建始仁壽宣光嘉福百福芙蓉九華流圃華光崇光．並殿名．　戴延之西征記曰．太極殿上有金井欄．金博山．金轆轤．蛟龍負山於井上．又有金師子．在龍下．　摯虞決疑要注曰．凡大殿乃有陛．堂則有堦無陛也．左墄右平者．以文塼相亞次．墄者為階級也．九錫之禮．納陛以登．謂受此陛以上．【賦】後漢李尤德陽殿賦曰．開三階而參會．錯金銀於兩楹．入青陽而窺總章．歷戶牖之所經．連璧組之潤漫．雜虬文之蜿蜒．爾乃周閣迴迊．峻樓臨門．朱闕巖巖．嵯峨槩雲．青瑣禁門．廊廡翼翼．華蟲詭異．密采珍縟．達蘭林以西通．中方池而特立．果竹鬱茂以蓁蓁．鴻鴈沛裔而來集．德陽之北．斯曰濯龍．蒲萄安石．蔓延蒙籠．橘柚含桃．甘果成叢．文曜水．光映煌煌．　後漢王延壽．魯靈光殿賦序曰．魯霊光殿者．蓋景帝程姬之子恭王餘之所立也．遭漢中微．自西京未央建章之殿．盜賊奔突．皆見隳壞．而霊光巋然獨存．意者豈非神明依憑支持．以保漢室也．賦曰．瞻彼靈光之為狀也．則嵯峨嶵巋巍．吁可畏乎其駭人也．岧嶢倜儻．豐盈麗博．敞洞．膠葛兮其無垠也．於是乃歷夫大階．以造其堂．俯仰顧眄．東西周章．彤
彩之飾．澔澔涆涆．飛流爛漫．素璧曜以月照．丹柱翕赩而電烻．鴻壙幌以爣閬．瑟蕭條以清泠．動滴瀝而成響．音雷應其若驚．耳嘈嘈以失聽．目矎矎而喪精．駢密石與琅玕．齊玉璫與璧瑛．於是詳察其棟宇．觀其結構．規矩應天．上憲觜陬．崛佹雲起．嶔岑離婁．三閒四表．八維九隅．萬楹叢倚．磊砢相扶．爾乃懸棟結阿．天窗綺疏．發秀吐榮．菡萏披敷．綠圓淵井．反植荷蕖．秀房紫的．窋咤垂珠．雲楶藻梲．龍桷雕鏤．飛禽走獸．因木生姿．朱鳥舒翼以峙衡．騰蛇蟉虬而繞榱．白鹿子蜺於欂櫨．蟠螭宛轉而承楣．狡兔跧伏於拊側．猨猴攀椽而相追．胡人遙集於上楹．儼雅跽而相對．神仙諤諤於棟閒．玉女窺窗而下照．圖畫天地．品類羣生．雜物奇怪．山神海靈．寫載其狀．託之丹青．千變萬化．事各繆形．隨色象類．曲得其情．上紀開闢邃古之初．五龍比翼．人皇九頭．伏羲麟身．女媧蛇軀．洪荒朴略．厥狀睢盱．漸臺臨池．增曲九城．屹然特立．的爾殊形．高經華蓋．仰看天庭．飛陛揭孽．綠雲上征．中坐垂景．俯視流星．千門相似．萬戶如一．巖突洞出．逶迤詰屈．周行數里．仰不見日．　魏何晏景福殿賦曰．立景福之祕殿．備皇居之制度．爾乃豐層覆之眈眈．建高基之堂堂．羅疏柱之汨越．肅坻鄂之鏘鏘．飛簷翼以軒翥．反宇以高驤．遠而望之．若摛朱霞而燿天文．近而察之．若仰崇山而載垂雲．爾乃開南端之豁達．張筍簴之輪豳．華鍾杌其高懸．悍獸仡其儷陳．爾其結構則修梁彩制．下褰上奇．枅梧複疊．勢合形離．赩如蜿虹．赫如奔螭．皎皎白閒．離離列錢．晨光內照．流景外烻．金楹齊列．玉舃承跋．青瑣銀鋪．是為閨闥．溫房承其東序．涼室據其西徧．開建陽則朱炎豔．啟金光則清風臻．清露瀼瀼．淥水浩浩樹以嘉木．植以芳草．悠悠
玄黃．皚皚白鳥．爾乃文以朱綠．飾以碧丹．點以銀黃．爍以琅玕．清風萃而成響．朝日曜而增鮮．　魏韋誕景福殿賦曰．瞻大廈之穹崇．結增構而高驤．脩棟迪以虹指．飛甍竦而鳳翔．榱桷駢逼以星羅．軒檻曼延而悠長．伏應龍於反宇．乘流蘇以飄揚．於是周覽升降．流目詳觀．叢楹負極．飛檻承．桁梧綺錯．楶梲鱗攢．芙蓉側植．藻井懸川．望舒涼室．羲和溫房．玄冬則暖．炎夏則涼．緫寒暑於區宇．制天地之陰陽．又有外城金狄．詭貌殊姿．列于應門．肅有容威．若乃離殿別館．粲如列星．安昌延休．清宴永寧．美百號之特居．嘉休祥之令名．步雕輦以逍遙．時容與於蘭庭．又有教坊講肆．才士布列．新詩變聲．曲調殊別．吟清商之激哇．發角徵與白雪．音感靈以動物．超世俗以獨絕．然後御龍舟兮翳翠蓋．吳姬擢歌．越女鼓枻．詠採菱之清謳．奏淥水之繁會．　魏夏侯惠景福殿賦曰．周步堂宇．東西眷眄．綵色光明．粲爛流延．素壁瀁．赫弈倩練．爾乃察其奇巧．觀其微形．嶔崟紆曲．盤牙欹傾．或夭矯而雲起．或詰屈而鐶縈．衆木附枝以連注．欒梧倚亞而相經．若乃仰觀綺窗．周覽菱荷．流彩的皪．微秀發華．纖莖葳蕤．順風揚波．含光內燿．婀嫋紛葩．曾櫨外周．榱桷內附．或因勢以連接．或邪詭以盤構．於是乎飛閣連延．馳道四周．高樓承雲．列觀若浮．挹朝露之華精．漱醴泉之清流．　宋孝武華林清暑殿賦曰．若夫瑤榭未清．瓊室流炎．熏風夕烈．熾景晨嚴．高巒廢駕．遊衢輟驂．思延寒於夏室．豈徒聞於遺籍．伊涼燠之可變．在今之猶昔．密盻林梁．側眺池籞．起北阜而置懸湖．沿西原而殿清暑．編茅樹基．採椽成宇．轉流環堂．浮清浹室．闢西櫺而鑒斜月．高東軒而望初日．乃炎精待戒．青祇將畢．濯禊在辰．風光明密．婉祥鱗
於石沼．儀瑞羽於林術．浮觴無屆．展樂有時．惟歡洽矣．含歌受辭．歌曰．山懷風兮谷吐泉．清潭邃兮遠氣宣．符深情兮應遙心．促千里兮測雲天．　宋江夏王劉義恭華林清暑殿賦曰．構禦暑之清宮．傍測景之西岑．列喬梧以蔽日．樹長楊以結陰．醴泉湧於椒室．迅波經于蘭庭．業芳芝以爭馥．合百草以競馨．飾丹壤以和璧．加疏楯以連城．至于朱明在運．鬱夕囂晨．寒堂涼結．清觀風臻．覽茲宇之靈緯．啟聖情以寤神．豈宣曲之妄擬．焉甘泉之足陳．　宋何尚之華林清暑殿賦曰．逞綿亙之虹梁．列雕刻之華榱．網戶翠錢．青軒丹墀．若乃奧室曲房．深冥密．始如易修．終然難悉．動微物而風生．踐椒塗而芳質．觴遇成宴．暫遊累日．却倚危石．前臨濬谷．終始蕭森．激清引濁．涌泉灌於基扈．遠風生於楹曲．暑雖殷而不炎．氣方清而含育．哀鵠唳暮．悲猿啼曉．靈芝被崖．仙華覆沼．【銘】後漢李尤德陽殿銘曰．皇穹垂象．以示帝王．紫微之則．弘誕彌光．大漢體天．承以德陽．崇弘高麗．苞受萬方．內綜朝貢．外俟遐荒．陳徐陵太極殿銘曰．夫紫蓋黃旗．揚都之王氣長久．虎踞龍蟠．金陵之地體貞固．天居爽塏．大寑尊嚴．高應瑞門．仰模營室．歸于有德．譬彼河圖．傳我休明．義同商鼎．太極殿者．法互○初學記二十四作氐．象冗．○初學記作亢．王者之位以尊．左平右墄．天子之堂為貴．往朝煨燼．多歷年所．世道隆平．宜其休復．監軍鄒子度啟稱．即日忽有一大梓柱．從流來泊．在後渚岸．嵯峨容與．若漢水之仙槎．搖漾波濤．似新亭之龍剎．孤拔靈山．允彰天貺．昔梁氏承聖．將圖繕修．東虜窺江．西胡犯畢．定之方中．亟興師旅．揆之以日．輒有災故．是知秦人所止．實漢祖而為宮．吳都佳氣．乃元皇而斯宅．千櫨赫弈．萬栱崚層．植綠芰而動
微風．舒丹蓮而制流火．甘泉遠望．覩正殿之崢嶸．函谷遙看．美皇居之佳麗．信可以齊三光而示宇宙．會萬國而朝諸侯．爰命微臣．乃為銘曰．雍畤相望．參差未央．偃師迴顧．崔嵬德陽．高捫太一．正覩瑤光．峩峩靈柱．赫赫流樟．美矣宮室．嘉哉令日．御扆垂旒．當朝靖蹕．樂備韶夏．禮兼文質．帝旅無諠．王旗斯謐．肅肅卿士．邕邕承弼．漢座雕屏．周人檻櫺．城隅有勒．殿省皆銘．況復皇寑．宜昭國經．方流典訓．永樹天廷．　陳沈烱太極殿銘曰．臣聞在天成象．紫宮所以昭著．在地成形．赤縣居其區宇．太極殿者．資兩儀之意焉．大壯顯其全模．土圭測其正影．周曰路寑．漢稱前殿．雖名號參差．其實一也．主上未明求衣．日旰忘食．隳樂壞禮．造次留神．漢陛秦除．莫不葺復．而此殿興造．累歲未成．外遘戎機．內憂民力．劬勞深慮．荏苒移時．至陳永定．六合既清．五禮稍備．雕楹玉舃．華榱璧璫．揆之有日．而猶一柱．楩楠豫章．地淪外寇．楚材晉用．非復我求．既而新亭前江．有流查甚壯．盤根錯節．枝葉葱蒨．津人以聞．正堪時用．於是將作受詔．冬官奉職．百工並作．屢降乘輿．匠石磨礱．必經天旨．儉而不固．泰而不奢．億兆填填而樂成也．曾未數旬．煥然雲構．昔晉朝繕造．文杏有闕．梅梁瑞至．畫以摽花．自是迄今．又獲神物．即樟樹焉．殿之某間即某柱是也．銘曰．軒轅狹堂．夏后卑宮．文來質往．蹇產彌崇．體制八都．開茲萬戶．灼爍雄梁．徘徊大廡．璧月霄懸．卿雲晝聚．豈伊開陽．飛來應柱．嘉辰令月．新寑告成．青槐赤棘．郎將思兵．翠被負扆．百辟公卿．鍾鼓八佾．簫韶九成．庸臣再拜．天子萬齡．【表】梁王筠上太極殿表曰．四海為家．義存威重．萬國來朝．事惟壯觀．憲北辰之居所．正南面之尊貴．繡栭鏤檻．延曜光暉．虬柱虹梁．杳冥雲霧．非
許鄴之敢倫．豈雍豫之能擬．且工徒樂業．庶民自競．不勞永逸．不日而成．信可以宴饗百神．朝覲羣后者矣．臣過荷寵榮．祿秩優潤．謹率丹款．上夫一千．不足微申鳧躍．伏深慙竦．
子／類書／藝文類聚／卷第六十四／居處部四／廬(P.1153)
廬
周官曰．凡國野之道．十里有廬．廬有飲食．　漢書曰．武帝詔嚴助．居厭承明之廬．　東觀漢記曰．耿純
率宗族歸光武．時郡國多降邯鄲．純兄歸燒宗家廬舍．上以問純．純曰．恐宗人賓客．卒有不同．故焚燒廬舍．絕其反顧之望．上大笑．　又曰．承宮少孤．年八歲．為人牧猪．鄉里徐子明春秋．授諸生數百人．宮過其廬下．見諸生講．好之．因亡其猪而聽經．猪主怪其不還．行求索．見宮．欲笞之．門下生共禁．乃止．魏志曰．管寧聞公孫度令行於海外．遂至遼東．度虛館以俟之．既往見度．乃廬於山下．時避難者多居郡南．而寧居北．示無遷志．　皇甫謐高士傳曰．世莫知焦先所出．或言生漢末．無父母兄弟．見漢衰．乃不言．常結草為廬．冬夏袒露．垢汙如泥．後野火燒其廬．先因露寑．遭大雪．先袒臥不移．人以為死．就視如故．　洛陽故宮名曰．侍中廬．在南宮中．【碑】後漢張超靈帝河閒舊廬碑曰．赫赫在上．陶唐是承．繼德二祖．四宗是憑．上納鑒乎羲農．中結軌乎夏商．元首既明．股肱惟良．乃因舊宇．福德所基．修飾經構．農隟得時．樹中天之雙闕．崇冠山之華堂．通樓閑道．丹階紫房．金牕鬱律．玉璧內璫．青蒲充庖．朱草栖箱．川魚踊躍．雲鳥舞翔．煌煌大漢．含德乾綱．體效日月．驗化陰陽．格于上下．震暢八荒．三光宣曜．四靈效祥．天其嘉享．豐年穰穰．騶虞奏樂．鹿鳴薦觴．二祝致告．福祿來將．永保萬國．南山無量．
子／類書／藝文類聚／卷第六十六／產業部下／田獵(P.1171)
藝文類聚卷第六十六
產業部下　田獵　釣　錢
田獵
禮記曰．天子諸侯．無事則歲三田．一曰乾豆．二曰賓客．三曰充君之庖．三田者．夏不田．無事而不田曰不敬．田不以禮曰暴天物．天子不合圍．諸侯不掩羣．天子殺則下大綏．諸侯殺則下小綏．綏當為緌．有虞氏之旗也．大夫殺則止佐車．佐車止則百姓田獵．佐車．驅逆之車．又曰．獺祭魚．然后虞人入澤梁．豺祭獸．然後田獵．鳩化為鷹．然後設罻羅．草木零落．然後入山林．昆蟲未蟄．不以火田．不麛不卵．不覆巢．　毛詩曰．騶虞．鵲巢之應也．鵲巢之化行．人倫既正．朝廷既治．天下純被文王之化．庶類蕃殖．蒐田以時．仁如騶虞．則王道成也．　六韜曰．文王卜田于渭陽．將大得．非熊非羆．天遺汝師．以之佐昌．施及三王．大吉．王乃齋三日．乘田車．駕田馬．于渭之陽．見呂尚坐以漁．文王勞而問焉．　穆天子傳曰．天子獵于滲澤．得白狐玄貉．以祭河宗．　晏子曰．景公田．十有八日不反．晏子往見．而衣冠不正．公望見晏子下車．急曰．夫子何遽．得無有故乎．對曰．國人皆謂君安野而好獸．無乃不可乎．公曰．寡人有吾子．猶心之有四支也．有四支故心有佚．寡人有吾子．故寡人佚．晏子曰．若心有四支而得佚．則可令四支無心乎．公乃罷
田而歸．　莊子曰．梁君出獵．見白鴈羣．下彀弩欲射之．道有行者．梁君謂行者止．行者不止．白鴈羣駭．梁君怒．欲射行者．其御公孫龍止之．梁君怒曰．龍不與其君．而顧他人．對曰．昔宋景公時大旱．卜之．必以人祠乃雨．景公下堂頓首曰．吾所以求雨．為民也．今必使吾以人祠乃雨．將自當之．言未卒而大雨．何也．為有德於天而惠於民也．君以白鴈故而欲射殺人．主君譬人無異於豺狼也．梁君乃與龍上車歸．呼萬歲．曰．樂哉．人獵皆得禽獸．吾獵得善言而歸．　韓子曰．孟孫獵．得麑．使西秦○太平御覽八百三十二作秦西．下同．巴持之．其母隨而呼之．西秦巴不忍．而與其母．孟孫適至．求麑．對曰．余不忍而與其母．孟孫大怒．逐之．居三月．復召為其子傅．曰．夫子不忍麑．又且忍吾子乎．　戰國策曰．魏文侯與虞人期獵．具．以飲酒樂．天雨．文侯將出．左右曰．今日飲酒樂．天雨．君將焉之．文侯曰．吾與虞人期獵．雖樂．豈不一會期哉．乃往自罷之．魏於是始強．　史記曰．田叔為魯相．魯王好獵．相常從苑中．王輒休相就館舍．相出．常暴坐待王苑外．王數使人請相休．終不休．曰．我王暴露苑中．我獨何為就舍．魯王聞之．不大出遊．　魏志曰．文帝將出獵．鮑勛上疏諫．帝手毀其疏而竟行．中道頓息．問侍臣曰．獵之為樂．何與八音也．侍中劉曄對曰．獵勝於樂．勛抗辭曰．夫樂上通神明．下和人理．隆治致化．萬邦咸乂．故移風易俗．莫善於樂．況獵暴華蓋於原野．因奏曄佞諛不忠．　江表傳曰．曹公與孫權書云．近者奉辭伐罪．旌麾南指．劉琮束手．今水軍八十萬衆．方與將軍會獵於吳．　王隱晉書曰．魏舒少工射．著韋衣．入山澤．每獵大獲．　世說曰．孫盛為庾公記室參軍．從獵．將其第三兒齊莊俱行．庾公不知．忽於獵場見莊．時年七
八歲．庾公謂曰．君兒亦復來乎．應聲答曰．所謂無小無大．從公于邁．　吳地記曰．長洲在姑蘇南．太湖北岸．闔閭所遊獵處也．吳先主使徐詳至魏．魏太祖謂詳曰．孤願越橫江之津．與孫將軍遊姑蘇之上．獵長洲之苑．吾志足矣．【詩】周王褒和張侍中看獵詩曰．上林冬狩反．回中講射歸．還登宣曲觀．更獵黃山圍．嚴冬桑柘慘．寒霜馬騎肥．緤盧隨兔起．高鷹接雉飛．獨嗟來遠客．辛苦倦邊衣．　陳張正見和諸葛覽從軍遊詩曰．治兵耀武節．縱獵駭畿封．迅鷁馳千里．高罝起百重．騰斃馬足．飢鼯落劍鋒．雲根飛燒火．鳥道絕禽蹤．方羅四海俊．聊以習軍容．【賦】漢司馬相如子虛上林賦曰．楚使子虛使於齊．齊王悉發境內之士．備車騎之衆．與使者出田．田罷．子虛過詫烏有先生．而亡是公存焉．先生曰．今日田樂乎．子虛曰．樂．獲多乎．曰．少．然則何樂．曰．僕樂王之欲誇僕以車騎之衆．而僕答以雲夢之事．曰．可得聞乎．子虛曰．可．王駕車千乘．選徒萬騎．田於海濱．列卒滿澤．罘網彌山．掩兔轔鹿．射麋脚驎．騖於鹽浦．割鮮染輪．射中獲多．矜而自功．顧謂僕曰．楚王之獵．孰與寡人．僕對曰．臣聞楚有七澤．嘗覩其一．未見其餘也．臣之所見．蓋特小小者耳．名曰雲夢．雲夢者．方九百里．其中有山焉．其山則盤紆岪鬱．岑崟參差．日月蔽虧．交錯糺紛．上干青雲．其東則有蕙圃蘅蘭．若射干．芎藭菖蒲．茳蘺蘪蕪．其高燥則生箴菥苞荔．薜莎青薠．其卑濕則生藏莨蒹葭．東蘠彫胡．其西則有涌泉清池．激水推移．外發芙蓉菱華．內隱巨石白沙．其北則有陰林巨樹．楩柟豫章．桂椒木蘭．檗離朱楊．其上則有鵷雛孔鸞．騰遠射干．楚王乃駕馴駁之駟．乘雕玉之輿．靡魚須之橈旃．曳明月之珠旗．陽子驂乘．纎阿為御．按節未舒．即
凌狡獸．蹴蛩蛩．轔駏驉．軼野馬．騊駼．乘遺風．射遊騏．射不虛發．中必決眥．洞胷達腋絕乎心繫．於是鄭女曼姬．被阿緆．投紵縞．雜纖羅．垂霧縠．飛襳垂髾．扶輿倚靡．錯翡翠之葳蕤．繆繞玉綏．眇眇忽忽．若神仙之髣髴．於是乃相與獠於蕙圃．掩翡翠．射鵕．怠而後發．遊于清池．浮文鷁．揚旌枻．張翠帷．建羽蓋．網瑇瑁．鉤紫貝．摐金鼓．吹鳴籟．榜人歌．聲流喝．涌泉起．奔物○漢書司馬相如傳．文選七作揚．會．磊石相擊．硠硠礚礚．若雷霆之聲．聞乎數百里之外．於是楚王登陽雲之臺．泊乎無為．澹乎自持．不若大王．終日馳騁．曾不下輿．臣竊觀之．齊殆不如．烏有先生曰．是何言之過也．且齊東渚巨海．南有琅邪．觀乎成山．射乎之罘．浮渤澥．遊孟諸．邪與肅慎為鄰．右以湯谷為界．秋田乎青丘．傍偟乎海外．吞若雲夢者八九．於其胷中．曾不蔕芥．然在諸侯之位．不敢言遊戲之樂．苑囿之大．先生又見客．是以王詞不復．何為亡以應哉．　上林賦．亡是公子○子字衍．听然而笑曰．楚則失矣．而齊亦未為得也．且齊楚之事．又焉足道乎．君未覩夫巨麗也．獨不聞乎天子之上林乎．左蒼梧．右西極．丹水更其南．紫淵徑其北．終始灞滻．出入涇渭．灃鎬潦潏．紆徐逶迤．經營乎其內．蕩蕩乎八川．分流相背而異態．於是乎蛟龍赤螭．漸離．鰅鱅鰬魠．禺禺魼鰨．揵鬐掉尾．振鱗奮翼．潛處乎深巖．明月珠子．的皪江靡．蜀石黃．水玉磊砢．鴻鷫鵠鳵．鴐鵞鳿．羣浮乎其上．沈淫汎濫．隨風澹澹．與波搖蕩．掩薄水渚．深林巨木．巉巖參差．九嵕嶻嶭．南山峨峨．掩以綠蕙．被以茳蘺．糅以蘪蕪．雜以留夷．布結縷．攢莎．揭車蘅蘭．稾本射干．茈薑蘘荷．箴橙若蓀．鮮支黃礫．蔣芋青薠．布護閎澤．延蔓太原．於是離宮別館．彌山跨谷．高廊四注．重坐曲閣．華榱
璧璫．輦道邐屬．步櫩周流．長途中宿．俛杳眇而亡見．仰攀緣而捫天．奔星更於閨闥．寃虹杝於楯軒．於是乎盧橘夏熟．黃甘橙榛．枇杷橪柿．樗棗楊梅．櫻桃蒲陶．隱夫鬱棣．揚翠葉．抗紫莖．發紅華．秀朱榮．煌煌扈扈．燭燿巨野．背秋涉冬．天子校獵．乘鏤象．六玉虬．扡蜺旌．靡雲旗．前皮軒．後道遊．孫叔奉轡．衞公驂乘．江河為阹．太山為櫓．車騎雷起．殷天動地．生貔豹．摶豺狼．手熊羆．足野羊．箭不苟害．解脰陷腦．弓不虛發．應聲而倒．然后侵淫促節．倐敻遠去．流離輕禽．蹴履狡獸．擇肉後發．先中命處．拂鷖鳥．捎鳳皇．捷鴛鶵．掩鷦鵬．蹶石關．歷封巒．過鳷鵲．望露寒．下棠梨．息宜春．西馳宣曲．濯鷁牛首．登龍臺．掩細柳．於是遊戲懈怠．置酒乎顥天之臺．張樂乎膠葛之宇．撞千石之鍾．立萬石之虡．建翠華之旗．樹靈鼉之鼓．奏陶唐氏之舞．聽葛天氏之歌．千人唱．萬人和．巴俞宋蔡．淮南千遮．文成顛歌．族居遞奏．金鼓迭起．鏗鎗闛鞳．洞心駭耳．荊吳鄭衞之聲．韶濩武象之樂．陰淫移衍之音．鄢郢繽紛．激楚結風．若夫青琴宓妃之徒．絕殊離俗．妖冶閑都．靚粧刻飾．嫵媚孅弱．皓齒燦爛．宜笑的皪．色授魂與．心愉於側．酒中樂酣．天子曰．嗟乎此太奢侈．於是歷吉日以齋戒．襲朝衣．乘法駕．建華旗．鳴玉鸞．遊於六藝之囿．馳騖仁義之途．脩容乎禮園．翺翔乎書圃．　漢楊雄羽獵賦曰．武帝廣開上林．東南至宜春鼎湖．禦宿昆吾．傍南山．西至長楊五柞．北繞黃山．濱渭而東．周袤數百里．聊因校獵以風．玄冬季月．天地隆冽．乃詔虞人典澤．東延崐鄰．西馳閶闔．儲積共偫．戎卒夾道．斬叢棘．夷野草．禦自汧渭．經營酆鎬．營合圍會．先置乎長楊之南．昆明靈沼之東．荷垂天之罼．張竟壄之罘．靡日月之朱竿．曳彗星之飛旗．渙若天星之羅．浩如濤
水之波．淫淫與與．前後要遮．立歷天之旗．曳梢星之旃．霹靂列缺．吐火施鞭．車騎雲會．登降闇藹．泰華為旗．熊耳為綴．木仆山還．漫若天外．於是鳥不及飛．獸不得過．軍驚師駭．刮野掃地．禽殫中衰．相與集於靖冥之館．以臨珍池．灌以岐梁．溢以江河．東瞰目盡．西暢亡涯．隨珠○文選珠下有和字．此脫．氏．焯爍其波．方椎夜光之流離．剖明月之珠胎．於茲乎鴻生巨儒．修唐典．匡雅頌．揖讓於前．昭光振耀．響忽如神．仁聲惠於北狄．武誼動於南鄰．　後漢張衡羽獵賦曰．皇上感天威之繆烈．思太昊之觀虞．虞人表林麓而廓菜藪．翦荊梓而夷榛株．於是鳳皇獻歷．太僕駕具．蚩尤先驅．雨師清路．山靈護陣．方神蹕御．羲和奉轡．弭節西征．翠蓋葳蕤．鸞鳴礲砱．山谷為之澹淡．丘陵為之簸傾．於是皇輿綢繆．遷延容與．抗天津於伊洛．敻遙集乎南圃．大詔獵者．竟逐長驅．輕車飈厲．羽騎電騖．霧合雲集．波流雨注．馬蹂麋鹿．輪轔雉兔．弓不妄彎．弩不虛舉．鳥驚絓羅．獸與矢遇．　魏文帝校獵賦曰．長鎩糺霓．飛旗拂天．部曲按列．什伍相連．跱如叢林．動若崩山．超崇岸之曾崖．厲障澨之雙川．列翠星陳．戎車方轂．風迴雲轉．埃連飈屬．雷響震天地．譟聲蕩川岳．遂躙封狶．籍麈鹿．梢飛鳶．接鸑鷟．聚者成丘陵．散者闐溪谷．流血赫其丹野．羽毛紛其翳日．考功効績．班賜有敍．授甘炰．○句有脫文．飛酌清酤．割鮮野享．舉爵鳴鼓．鑾輿促節．騁轡迴翔．望爵臺而增舉．涉幽壍之花梁．　魏王粲羽獵賦曰．相公乃乘輕軒．駕四輅．駙流星．屬繁弱．選徒命士．咸與竭作．旌旗雲橈．鋒刃林錯．揚暉吐火．曜野蔽澤．山川於是搖蕩．草木為之摧撥．禽獸振駭．魂亡氣奪．興頭觸系．搖足遇橽．陷心裂胃．潰腦破顙．鷹犬競逐．弈弈霏霏．下韝窮緤．摶肉噬肌．墜者若
抵．清野滌原．莫不殲夷．　魏應瑒西狩賦曰．伊炎漢之建安．飛龍耀乎天衢．皇宰弈而陶運．樹匡翼而大摹．盪無妄之氛穢．揚威靈乎八區．開九土之舊迹．暨聲教於海隅．時霜淒而淹野．寒風肅而川逝．草木紛而搖蕩．鷙鳥別而高厲．既乃揀吉日．練嘉辰．清風矢戒．屏翳收塵．於是魏公乃乘彫輅．駟飛黃．擁簫鉦．建九．○句有脫文．按轡清途．颯沓風翔．於是圍網周合．雷鼓天震．千乘長羅．萬表星陳．雙翼伉旌．八校祖分．長燧電舉．高煙蔽雲．爾乃徒輿並興．方軌連質．驚飈四駭．衝禽驚溢．騁獸塞野．飛鳥蔽日．爾乃赴玄谷．陵崇巒．俯掣奔猴．仰捷飛猿．雲幕被於廣野．京燎照乎平原．醴炰充給．洪施普宣．　又馳射賦曰．於是陽春嘉日．講肆餘暇．將逍遙於郊野．聊娛遊於騁射．延賓鞠旅．星言夙駕．樹應鞞於路左．建丹旗於表路．羣駿籠於衡首．咸皆騕褭與飛葂．爾乃結翻仵．齊倫匹．良樂授馬．孫臏調駟．籌筭克明．班次均壹．左攬繁弱．右接湛衞．控滿流睇．應弦飛碎．旝動鼓震．譟聲雷潰．重破累．流景焂忽．紛紜絡驛．次授二八．驊騮激騁．神足奔越．終節三驅．矢不虛發．進截飛烏．顧摧月支．須紆六鈞．口彎七規．觀者并氣而傾竦．咸側仚而騰移．爾乃縈回盤厲．按節和旋．翩翩神厲．體若飛仙．弈弈騂牡．既佶且閑．揚驪沛艾．蠖略相連．　晉夏侯湛獵兔賦曰．爾乃乘露箱．御良馬．循又接於廣漠．弓矢連於曠野．端眺蒿萊．摘盱榛穢．落目攢慨．傍窺蓊薈．視毚兔之所隱．乃精望而審發．弦絕箭激．驚伏並斃．搜鱗危險．覓歷岡阜．留罾挂於重林．疏罝結於通藪．密驚視於草間．暫見之於蒙．○句有脫文．擬以銳殳．規以良弓．覩毫末而放鏃．乃殪之於窟中．或紛歘以驚騖．影跳竦而揚白．擢輕足之煢煢．振遊形之躍躍．弓不暇彎．罝不及
幕．爾乃鷹鷂翻以飄揚．勁翼謖而下猘．馬釋椌以長騁．鬱騰虛而陵厲．翕習於迴阻之間．繞繚於山澤之際．盤迂遊田．其樂泄泄．心既倦兮日遷．命輿駕兮將還．息徒蘭圃．秣驥華田．目送歸波．手揮五絃．優哉遊哉．聊以永年．　晉潘岳射雉賦曰．涉青林以遊覽．樂羽族之羣飛．偉彩毛之英麗．有五色之名翬．厲耿介之專心．張猛毅之雄姿．於時青陽告謝．朱明肇授．靡木弗滋．無草不茂．天英英以垂雲．泉涓涓而吐霤．麥漸漸以擢芒．雉鷕鷕而朝雊．鬱軒翥以餘怒．思長鳴以効態．爾乃俟扇舉而清叫．野聞聲而應媒．樆朱冠之赩．敷藻翰之陪鰓．或蹷或啄．時行時止．班尾揚翹．雙魚特起．應叱愕立．擢身竦．捧黃閒以密彀．屬剛挂以潛擬．山鷩悍害．猋迅以甚．鯨牙低鏃．心平望審．毛體摧落．霍若碎錦．逸羣之儁．擅場挾兩．櫟雌妬異．焂來忽往．於是筭分銖．商遠近．揆懸刀．騁絕伎．當咮值胷．裂素破觜．若乃耽盤遊道．放心不移．樂而無節．端操或虧．此老氏之所戒．而君子所不為．【啟】梁沈約為皇太子謝賜御所射雉啟曰．輕鑾微動．密翳徐張．黃閒所彀．矢無虛發．南皮之獲．未足稱工．臣任惟守器．事隔陪奉．天慈曲降．賜物頒禽．
子／類書／藝文類聚／卷第七十九／靈異部下／神(P.1347)
藝文類聚卷第七十九
靈異部下　神　夢　魂魄
神
左傳曰．有神降于莘．惠王問諸內史過曰．是何故也．對曰．國之將興．明神降之．監其德也．將亡．神又降之．觀其惡也．故有得神以興．亦有以亡．虞夏商周皆有之．　山海經曰．西海水赤．有章尾山．有神人面虵身而赤．身長千尺．其眠乃晦．其視乃明．不食不寢．風雨是謁．能請致風雨．是謂燭龍．　又曰．蚩尤作兵．犯黃帝．黃帝乃令應龍攻於冀州之野．蚩尤謂○太平御覽八百八十二作請．風伯．所從大風雨．黃帝乃下天女．止雨．遂殺蚩尤．不得復上．故所居不雨．　三齊略記曰．始皇作石橋．欲過海觀日出處．于時有神人．能驅石下海．城陽一山石．盡起立．嶷嶷東傾．狀似相隨而去．云石去不速．神人輒鞭之．盡流血．石莫不悉赤．至今猶爾．　又曰．始皇於海中作石橋．非人功所建．海神為之豎柱．始皇感其惠．通敬其神．求與相見．海神答曰．我形醜．莫圖我形．當與帝會．乃從石塘上入海三十餘里相見．左右莫動手．巧人潛以脚畫其狀．神怒曰．帝負我約．速去．始皇轉馬還．前脚猶立．後脚隨崩．僅得登岸．畫者溺於海．衆山之石皆住．今猶岌岌．無不東趣．　史記曰．伍子胥死．吳人憐之．為立祠於江上．因名曰胥山．　又曰．始
皇西南渡淮．之衡山南郡．浮江至湘山祠．逢大風．幾不得渡．上問博士曰．湘君何神．對曰．聞堯女舜之妻也．而葬於此．於是始皇大怒．使刑徒三千人．伐湘山樹．赭其山上．　列女傳曰．舜陟方．死於蒼梧．二妃葬於江湘之間．俗謂之湘君．　搜神記曰．蔣子文者．廣陵人也．嗜酒好色．常自謂己骨清．死當為神．漢末為秣陵尉．逐賊至於鍾山之下．賊擊傷額．因解綬以縛之．有頃遂死．及吳先主之初．其吏見文於道．乘白馬．執白羽扇．侍從如平生．文曰．我當為此土地神也．為吾立祠．不爾．使蟲入耳為災．吳主以為妖言．後果有蟲入人耳．皆死．醫不能治．又云．不祠我．將有大火．是歲數有大火．吳主患之．封為都中侯．加印綬．立廟堂．改鍾山為蔣山．以表其靈也．　又曰．濟北弦超．嘉平中．夜夢神女從之．自稱天上玉女．東郡人．姓成公．字智瓊．早失母．天帝哀其孤苦．令得下嫁從夫．當其夢也．嘉喜非常．覺寤欽想．如此三夕四旦．顯然來遊．駕輜軿車．從八婢．服綾羅綺繡．狀若飛仙．自言年十七．遂為夫婦．贈詩曰．飄颻浮勃述．敖曹雲石滋．神仙豈虛降．應運來相之．　又杜蘭香別傳曰．杜蘭香．自稱南陽人．以建興四年春．數詣張傳．傳年十七．望見其車在門外．婢通言．阿母所生．遣授配君．君可不敬從．傳先改名碩．碩呼女前．視可十八九．說事邈然久遠．有婦子二人．大者萱支．小者松支．鈿車青牛．上飲食皆備．作詩曰．阿母處靈岳．時遊雲霄際．衆女侍羽儀．不出墉宮外．飄輪送我來．豈復耻塵穢．從我與福俱．嫌我與禍會．至其年八月旦來．復作詩曰．逍遙雲霧間．呼嗟發九嶷．流汝不稽路．弱水何不之．出署豫子三枚．大如雞子．云．食此．令君不畏風波．辟寒溫．碩食二．欲留一．不肯．令碩盡食．言本為君作妻．情無曠遠．以年命未合．
其小乖．太歲東方卯．當還求君．　王隱晉書曰．鎮南劉弘．以故刺史王毅子衡陽太守矩為廣州．矩至長沙．見一人長大．著布單衣．自持奏在岸上．矩省奏云．京兆杜靈之．仍入舡共語．稱敍希闊．矩問君京兆人．何時發來．答曰．朝發．矩怪京兆去此數千．那得朝發今到．杜答云．僕天上京兆．去此乃數萬．何止數千乎．　異苑曰．衡陽山九嶷．皆有舜廟．漢世零陵文學姓奚．於泠道縣舜祠下．得笙玉管．舜時西王母獻．　又曰．陸機初入洛．次河南之郾師．時夕．望道左若有民居．因往逗宿．見一年少．神姿端達．與機言玄門妙物．機心伏其能．無以詶抗．機提緯古今．緫驗名實．此年少不堪欣解．既曉便去．機稅驂逆旅．逆旅嫗曰．此東數十里無村落．止有山陽王家墓耳．機乃怪．悵然．還睇昨路．空野霾雲．栱木蔽日．知所遇者信王弼墓也．　又曰．吳相伍員廟．永嘉中．吳郡人叔父為臺郎．在洛．值京都傾覆．歸塗阻塞．當濟江．南風不得進．既投奏．即日得渡．　又曰．長沙羅縣．有屈原自投之川．山水明淨．異於常處．民為立廟．在汨潭之西．岸側盤石．馬跡尚存．相傳云．原投川之日．乘白驥而來．　幽明錄曰．王輔嗣注易．輒笑鄭玄為儒．云老奴無意．王時夜分．忽然聞外閤有着屐聲．須臾進．自云鄭玄．責之曰．君年少．何以輕穿文鑿句．而妄譏誚老子耶．極有忿色．言竟便退．輔嗣心生畏惡．少年遇厲疾而卒．【詩】梁簡文帝祠伍員廟詩曰．去國資孝本．循忠全令名．舟裏多奇計．蘆中復吐誠．偃月交吳艦．魚麗入楚營．光功摧妙筭．手載籍餘聲．洪濤猶鼓怒．靈廟尚凄清．行潦承椒奠．按歌雜鳳笙．無勞晉后璧．詎用楚臣纓．密樹臨寒水．疎扉望遠城．窗寮野霧入．衣帳積苔生．惟有三青鳥．斂翅時逢迎．　梁劉遵和簡文帝賽漢高帝廟
詩曰．分蛇綸霸迹．提劍滅雄威．空餘清祀處．無復瑞雲飛．仙車照丹穴．霓裳影翠微．投玦要漢女．吹管召湘妃．幸逢懷精日．豫奉沐休歸．　梁徐陵和詩曰．山宮類牛首．漢寢若龍川．玉椀無秋酎．金燈滅夜煙．丹帷迫靈岳．紺席下羣仙．堂空沛筑響．釵低戚舞妍．何殊后廟裏．子建作華篇．　梁劉孝儀和詩曰．珪幣崇明祀．牲樽禮貴神．風驚如集廟．光至似來陳．徘徊靈駕入．叫咷倡歌新．將言非為己．致敬乃祈民．多才與多事．今古獨為鄰．　梁王臺卿和詩曰．沐芳事椒糈．駕言遵壽宮．瑤臺斜接岫．玉殿上凌空．樹出垂巖影．竹引帶山風．階長霧難歇．窗高雲易通．所悲樽俎撤．按歌曲未終．　梁王僧孺湘夫人詩曰．桂棟承薜帷．眇眇川之湄．白蘋徒可望．綠芷竟空滋．日暮思公子．銜意嘿無辭．【賦】楚宋玉高唐賦曰．楚襄王與宋玉遊於雲夢之臺．望高唐之觀．其上獨有雲氣．崪兮直上．忽兮改容．須臾之間．變化無窮．王問玉曰．此何氣也．玉對曰．所謂朝雲者也．昔者先王嘗遊高唐．怠而晝寢．夢婦人曰．妾巫山之女也．為高唐之客．聞君遊高唐．願薦枕席．王因幸之．去辭曰．妾在巫山之陽．高丘之阻．旦為朝雲．暮為行雨．朝朝暮暮．陽臺之下．朝視之如言．故為立廟．號曰朝雲．始出狀若何．玉對曰．其少進也．晣兮若妖姬揚袂障日而望所思．忽兮改容．偈兮若駕駟馬而建羽旗．湫兮如風．凄兮如雨．風止雨霽．雲無處所．惟高唐之大體．殊無物類之可儀比．巫山赫其無疇．道互折而曾累．遇天雨之新霽．觀百谷之俱集．濞洶洶其無聲．潰淡淡而並入．中阪遙望．玄木冬榮．煌煌曄曄．奪人目精．爛兮若列星．曾不可殫形．綠葉紫裹．朱莖白蔕．纖條悲鳴．聲似竽籟．清濁相和．五變四會．感心動耳．迴腸傷氣．長吏隳官．賢士失志．愁
思無已．歎息垂淚．王乃乘玉輿．駟蒼螭．於是乃縱獵者．基趾如星．傳言羽獵．銜枚無聲．蜺為旌．翠為蓋．風起雨止．千里而逝．　又神女賦曰．楚襄王與宋玉進於雲夢之浦．使玉賦曰．高唐之事．其夜王寢．夢與神女遇．其狀甚麗．王異之．明日以白玉曰．其始來也．曜乎若白日初出照屋梁．其少進也．皎若明月舒其光．須臾之間．美貌橫生．燁乎如華．溫乎如瑩．五色並施．不可殫形．振繡衣．被袿裳．醲不短．纖不長．步裔裔兮曜殿堂．忽兮改容．婉若遊龍．乘雲翔．何神女之妖麗．合陰陽之渥飾．被華藻之可好．若翡翠之奮翼．毛嬙障袂．不足程式．西施掩面．比之無色．望余帷而延視．若流波之將瀾．奮長袖以正衽．立躑躅以不安．意似近而既遠．若將來而復旋．褰余幬而請御．顧女師．命大傅．歡情未接．將辭而去．遷延引身．不可親附．　魏陳王曹植洛神賦曰．黃初三年．余朝京師．還濟洛川．古人有言．斯水之神．名曰宓妃．感宋玉對楚王說神女之事．其辭曰．余從京域．言歸東藩．背伊闕．越轘轅．經通谷．凌景山．稅駕乎蘅臯．秣駟乎芝田．容與乎楊林．流盻乎洛川．於是精移神駭．忽焉思散．俯則未察．仰以殊觀．覩一麗人．于巖之畔．其形也翩若驚鴻．婉若遊龍．榮曜秋菊．華茂春松．髣髴兮若輕雲之蔽月．飄颻兮若流風之回雪．遠而望之．皎若太陽升朝霞．迫而察之．灼若芙蕖出綠波．濃纖得衷．脩短合度．　魏陳琳神女賦曰．漢三七之建安．荊野蠢而作仇．贊皇師以南假．濟漢川之清流．感詩人之攸歎．想神女之來遊．儀營魄於髣髴．託嘉夢以通精．望陽侯而瀇瀁．覩玄麗之軼靈．文絳虯之弈弈．鳴玉鸞之嚶嚶．答玉質於苕華．擬豔姿於蕣榮．感仲春之和節．歎鳴鴈之噰噰．申握椒以貽予．請同宴乎奧房．苟好樂之嘉合．永絕世而
獨昌．既歎爾以艷采．又悅我之長期．順乾坤以成性．夫何若而有辭．　魏王粲神女賦曰．惟天地之普化．何產氣之淑真．陶陰陽之休液．育夭麗之神人．稟自然以絕俗．超希世而無羣．體纖約而才足．膚柔曼以豐盈．髮似玄鑒．鬢類刻成．戴金羽之首飾．珥昭夜之珠璫．襲羅綺之黼衣．曳縟繡之華裳．錯繽紛以雜袿．佩熠爚而焜煌．退變容而改服．冀致態以相移．稅衣裳兮免簪笄．施華的兮結羽儀．揚娥微盻．懸藐流離．婉約綺媚．舉動多宜．稱詩表志．安氣和聲．探懷授心．發露幽情．彼佳人之難遇．真一遇而長別．顧大罰之淫愆．亦終身而不滅．心交戰而貞勝．乃回意而自絕．　魏楊脩神女賦曰．惟玄媛之逸女．育明曜乎皇庭．吸朝霞之芬液．澹浮遊乎太清．余執義而潛厲．乃感夢而通靈．盛容飾之本艷．奐龍采而鳳榮．翠黼翬裳．纖縠文袿．順風揄揚．乍合乍離．飄若興動．玉趾未移．詳觀玄妙．與世無雙．華面玉粲．韡若芙蓉．膚凝理而瓊絜．體鮮弱而柔鴻．回肩襟而動合．何俯仰之妍工．嘉今夜之幸遇．獲帷裳乎期同．情沸踊而思進．彼嚴厲而靜恭．微諷說而宣諭．色歡懌而我從．　晉張敏神女賦曰．世之言神仙者多矣．然未之或驗也．至如絃氏之婦．則近信而有證者．夫鬼魅之下人也．無不羸病損瘦．今義起平安無恙．而與神女飲宴寢處．縱情極意．豈不異哉．余覽其歌詩．辭旨清偉．故為之作賦．皇覽余之純德．步朱闕之崢嶸．靡飛除而入秘殿．侍太極之穆清．帝愍余之勤肅．將休余於中州．託玄靜以自處．寔應夫子之好仇．於是主人憮然而問之曰．爾豈是周之褒姒．齊之文姜．孽婦淫鬼．來自藏乎．儻亦漢之遊女．江之娥皇．猒真．倦仙侍乎．於是神女乃斂袂正襟而對曰．我實貞淑．子何猜焉．且辯言知禮．恭為令
則．美姿天挺．盛飾表德．以此承歡．君有何惑．爾乃敷茵席．垂組帳．嘉旨既設．同牢而饗．微聞芳澤．心盪意放．於是尋房中之至嬿．極長夜之懽情．心眇眇以忽忽．想北里之遺聲．賦斯時之要妙．進偉服之紛敷．俛撫衽而告辭．仰長歎以欷吁．乘雲霧而變化．遙弃我其焉如．　晉楊該三公山下神祠賦曰．南極鬱紆．飛龍在天．太一白石．巨靈據山．二后殊位．惟公在焉．下則歸雲縫勃．綠水流離．爭湍趣戾．衝石會谿．高岸為谷．嶢阻．梗林柰條．逼塗迮蹊．行者息駕．步趾於斯．陟大．登岑岡．踰爽塏．歷朝陽．曄華殿之顯敞．覩應門之嶈嶈．神木鬱蓊．百堵周乎洞房．進排閶闔．顧盻靈堂．聚楹列峙．丹飾煌煌．千櫨浮跂．夭蹻騰驤．累層岌嶪．齊載長梁．敷山藻於前梲．綴榱槁以采章．文綺雘其紛鱗．洪葩曄之披楊．爾乃逡巡降趾．遊坐東廂．日不逮昏．炎燎已光．縣宰致祀．嘉旨備詳．陰祚顯應．偏澤圻疆．普此士女．樂彼豐穰．　宋謝靈運江妃賦曰．招魂定情．洛神清思．單曩日之敷陳．盡古來之妍媚．矧今日之逢逆．邁前世之靈異．姿非定容．服無常度．兩宜歡嚬．俱適華素．于時升月隱山．落日映岐．收霞斂色．迴飈拂渚．每馳情於晨暮．矧良遇之莫敍．投明瑱以申贈．顗色授而魂與．況分岫湘岸．延情蒼陰．隔山川之表裏．判天地之浮．承嘉約於往昔．寧更貳於在今．儻借訪於交甫．知斯言之可諶．蘭音未吐．紅顏若輝．留盻光溢．動袂芳菲．散雲轡之絡驛．按靈輜而徘徊．建羽旌而逶迤．奏情管之依微．慮一別之長絕．眇天末而永違．　梁江淹水上神女賦曰．江上丈夫．遊宦荊吳．首衞國．望燕路．歷秦關．出宋都．徧覽下蔡之女．且說淇上之姝．乃造南中．度炎州．經玉澗．越金流．路逶迤而無軌．野忽漠而尠儔．既而精飛視亂．意去心
移．倚靡蓋．悵望蕙枝．一麗女子．碧渚之崖．冶異絕俗．奇麗不常．青琴羞豔．素女慙光．恨精影之不滯．悼光晷之難借．閱有無於俄頃．驗變化於咫尺．野田田而虛翠．水湛湛而空碧．乃唱桂棹．陵衝波．背橘浦．向椒阿．苟懸天子有命．永離訣其若何．【碑】梁簡文帝吳興楚王神廟碑曰．昔者武王詢於太公．五神之禮正．伊陟贊於巫咸．三篇之義作．抑又玄矩司於坎宮．漢興北畤．黃虵感於通夢．秦作西郊．幽則鬼神．其來已尚．楚王既弘茲釋教．並止獻車牛．既舍黃駒．安俟騂角．掌擊無左滌之勞．牧人止楅衡之務．周房殷俎．惟有玄澗芳芝．玉斝瑤樽．止陳丹桂清酌．漸符不殺之教．方行大士之心．比夫黃樹赤光．紫衣朱．蔑矣哉．王制云．山川神祇．有不舉者．為不敬．太守元景仲．稽諸古典．於茲往烈．永傳不朽．式樹高碑．翠石勒文．事偕神掌．靈龜負字．還擬洛書．【祭文】齊謝朓祭文○文字疑衍．大雷周何二神文曰．大過在運．小雅盡缺．瓊鏡曰淪．金車未晣．周生電斷．神謨英冠．正因部奇．風斂雲散．晉德如燬．功資叶贊．山無猛鷙．時曠忠賢．流王于彘．龜鼎忽焉．忠肅布衣．君親自然．驅狐上國．斬鯢中川．紛綸凱入．氛氳配天．　梁邵陵王祀魯山神文曰．敬奠魯君之靈．竊以首山鬱律．表二叔之清風．趙國隱淪．擅三公之靈迹．北坂祠城．流光夜起．東嶺叢室．甘雨晝零．故能徵應不褰．介福無爽．金壇玉宇．是衆妙之遊遨．丹崖翠幄．信靈人之響像．霓裳孔蓋．轉日車而競前．駕象乘豹．載靈旗而緫集．江妃漢女．含睇來趨．湘娥洛嬪．宜言在側．鳴璆撫劍．俠席徘徊．絳節陳竽．滿堂繁會．奠椒懷糈之歡．傳已代舞之樂．桂醑溢於羽樽．蕙肴盈於蘭藉．既醉既飽．景福攸同．不震不騰．神保是格．炰胾之薦已畢．慶報之澤攸先．願化
昌而俗阜．俾多祐之在旃．同匪石之無轉．欣滯穗之有年．惟東皇兮戾止．等南山而不騫．　梁沈約賽蔣山廟文曰．我皇體天御宇．望日表尊．備樂變乎笙鏞．鬱禮華於俎豆．邇無不懷．遠無不肅．鳥革玄素之容．草移丹綠之狀．泉露改味．日月重光．仰惟大王．年踰二百．世兼四代．揚玉桴．布瑤席．秦梁楚趙之巫．把瓊茅而延佇．燕衞宋鄭之音．結流風而成曲．九疑之來蔽日．三山之駕若雲．
子／類書／藝文類聚／卷第八十／火部／燈(P.1368)
燈
說文曰．錠謂之燈．　韻集曰．無足曰燈．有足曰錠．　離騷○按本條非離騷．曰．吳酒不廢日夜．蘭膏明燭華銅錯．言燈錠盡銅．琢禽獸．有華英也．　說苑曰．楚莊王賜羣臣酒．日暮．燈燭滅．乃有人引美人衣者．美人挽絕其冠纓．事具人部報恩篇．　劉向別傳曰．待詔馮商作燈賦．　漢書曰．金枝秀華．庶旄翠旌．金枝．銅燈．百二十枝．秀華．中主有光華也．　又曰．武帝思念李夫人不已．方士齊人少翁．言能致其神．乃夜設燈燭帷幄．而令帝居他帳．遙望見好女．如李夫人之貌．而不得就視．　漢武內傳曰．西王母遣使謂帝曰．七月七日．我當暫來．帝至日．掃除宮內．燃九光之燈．　荀采傳曰．荀采．爽女．為陰瑜妻．而夫早亡．爽逼嫁與太原郭弈．采入郭氏室．暮乃去其帷帳．建四燈．斂色正坐．郭氏不敢逼．　風俗通曰．郅伯夷宿亭．止樓上．燃數燈．夜有魅來．伯夷趣之．以燈照．乃老狸也．　東宮舊事曰．宮有銅鴨頭燈二．銅侍燈三．供戶外用．夕供油七合．太子納妃．有金塗四尺長燈一．金塗連盤短燈二．金塗連盤鴨燈一．　鄴中記曰．石虎正旦會於殿前．設百二十枝燈．【詩】晉習鑿齒詩曰．煌煌閑夜燈．脩脩樹間亮．燈隨風煒燁．風與燈升降．　齊謝朓詠燈詩曰．發翠斜溪裏．蓄實宕山峯．抽莖類仙掌．銜光似燭龍．飛蛾再三繞．輕花四五重．孤對相思夕．空照舞衣縫．　梁簡文帝詠籠燈絕句詩曰．動焰翠帷裏．散影羅帳前．花心生復落．明銷君詎憐．　梁紀少瑜詠殘燈絕句曰．殘燈猶未滅．將盡更揚暉．惟餘一兩爓．○原訛爛．據馮校本改．裁得解
羅衣．　梁王筠詠燈擎詩曰．百華曜九枝．鳴鶴映冰池．末○原訛未．據馮校本改．光本內照．丹花復外垂．流暉悅嘉客．翻影泣生離．自銷良不悔．明白願君知．　梁吳筠燈詩曰．昔在鳳皇闕．七采蓮花莖．陸離看寶帳．爛熳照文屏．檐豔煙光轉．氛氳霧裏輕．能方三五夜．桂樹月中生．　梁范靖妻沈氏詠燈詩曰．綺筵日已暮．羅帳月未歸．開花散鶴彩．含光出九微．風軒動丹焰．水宇淡清輝．不輕蛾繞．唯恐曉蠅飛．【賦】漢劉子駿燈賦曰．惟茲蒼鶴．修麗以奇．身體剼削．頭頸委蛇．負斯明燭．躬含冰池．明無不見．照察纖微．以夜繼晝．烈者所依．　魏殷臣○按當作巨．本書八十五布篇同．鯨魚燈賦曰．橫海之魚．厥號惟鯨．普彼鱗族．莫之與京．大秦美焉．乃觀乃詳．寫載其形．託于金燈．隆脊矜尾．鬐甲舒張．垂首挽視．蟠于華房．狀欣欣以竦峙．若將飛而未翔．懷蘭膏於胷臆．明制節之謹度．伊工巧之奇密．莫尚美於斯器．因綺麗以致用．設機變而罔匱．匪雕文之足瑋．差利事之為貴．永作式於將來．跨千載而弗墜．　晉夏侯湛釭燈賦曰．乃珠珍寶器．奇像妙工．取光藏煙．致巧金銅．融冶甄流．陶形定容．爾乃隱以金翳．疏以華籠．融素膏於回槃．發朱輝於綺窗．宣耀蘭堂．騰明廣宇．焰煜爚於茵筵．煥炤乎屏組．　晉孫惠百枝燈賦曰．曄若雲停．爛已星布．　范堅燈賦曰．爾乃旋閑房．升玉榻．列華槃．鑠凝．浮炷穎其始燃．秘闈於是乃闔．旁映文楹．仰暉丹桷．赫如燭龍吐輝．爛若翳陽復旭．　梁簡文帝列燈賦曰．何解凍之嘉月．值蓂莢之盡開．草含春而動色．雲飛采而輕來．九微間吐．百枝交布．聚類炎洲．跡同大榭．競紅蘂之晨舒．蔑丹螢之昏騖．蘭膏馥氣．芬炷擎心．寒生色淺．露染光．　梁江淹燈賦曰．淮南王．信自葬．命婇女．餌
丹砂．餌丹砂．學鳳音．紫霞沒．白日．挂明燈．散玄陰．顧謂小山儒士．斯可賦乎．於是泛瑟而言曰．若大王之燈也．銅華金擎．錯質鏤形．碧為雲氣．玉為僊靈．雙盌百枝．豔帳充庭．照錦池之丈席．映繡柱之鳴箏．若庶人之燈者．非銀非珠．無藻無縟．心不貴麗．器窮於樸．　周庾信燈賦曰．九龍將暝．三爵行栖．瓊鉤半上．弱木全低．乃有百枝同樹．四照連槃．香添燃蜜．氣雜燒蘭．燼長霄久．光青夜寒．秀帳掩映．魭膏照灼．動鱗甲於鯨魚．光芒於鳴鶴．蛾飄則碎花亂下．風起則流星細落．況復上蘭深夜．中山醑清．楚妃留客．韓娥合聲．但歌著節．遊絃絕鳴．輝輝朱燼．焰焰紅榮．乍九光而連影．或雙花而並明．寄言蘇季子．應知餘照情．【贊】晉支曇諦燈贊曰．既明遠理．亦弘近教．千燈同輝．百枝並曜．飛煙清夜．流光洞照．見形悅景．悟旨測妙．【銘】後漢李尤金羊燈銘曰．賢哲勉務．惟日不足．金羊載耀．作明以續．
子／類書／藝文類聚／卷第八十／火部／燭(P.1370)
燭
周官．司烜氏．掌以燧取火於日．以供祭祀之明燭．日火．陽之絜氣也．明燭以炤饌．凡邦之大事．供蕡燭．賁燭．麻燭．賁．大也．　禮記曰．侍坐．燭至起．異晝夜也．燭不見跋．跋．本也．燭盡則去之．嫌若燼多．有厭倦也．　又曰．孔子曰．嫁女之家．三夜不息燭．思離親也．事具禮部婚姻篇．　尚書大傳曰．晉平公問師曠曰．吾年七十．欲學．恐已暮．師曠曰．臣聞老而學者．如執燭之明．執燭之明．孰與昧行．公曰．善．事具禮部學篇．　文子曰．鳴鐸以聲自毀．蘭膏以明自銷．　韓子曰．鄭人有遺燕相國書者．夜書．謂持燭者曰．舉燭．而誤書舉燭．燕相受書曰．舉燭高明．高明者．舉賢而任之．事具贈答部．　列女傳曰．齊女徐吾者．東海上貧婦人．其鄰婦李吾之屬．
合燭夜績．吾最貧而燭不屬．李吾曰．徐吾燭數不屬．請無與夜．徐吾曰．妾以貧故．起常先．去常後．掃陳席以待來者．坐常處下．為貧故也．今一室之中．益一人．燭不為益明．去一人．燭不為益闇．何愛東壁餘光．莫之能應．遂復與夜．績．　史記曰．始皇塚中．以人魚膏為燭．　謝承後漢書曰．巴祗為楊州刺史．與客坐闇暝之中．不燃官燭．事具職官部刺史篇．　玄晏春秋曰．計君又授與司馬相如傳．遂涉漢書．讀匈奴傳．不識棠棃孤塗之字．有胡奴執燭．顧而問之．奴曰．棠棃天子也．言匈奴之號單于．猶漢人有天子也．予於是乎曠然發寤．　地鏡圖曰．相玉．見美女子．載燭行壇陰．從其所出入處．石中有玉矣．　世說曰．王君夫糖澳釜．石季倫以燭灼炊．【詩】齊謝朓詠燭詩曰．杏梁賓未散．桂宮明欲．曖色輕帷裏．低光照寶琴．徘徊雲髻影．灼爍綺疏金．恨君秋月夜．遺我洞房陰．　梁孝元帝詠池中燭影詩曰．魚燈且滅燼．鶴焰暫停輝．自有銜龍燭．青火入朱扉．映水疑三燭．翻池類九微．入林如燐影．度渚若螢飛．河扇月落．霧上珠星稀．章華終宴所．飛蓋且相追．　又古意詠燭詩曰．花中燭．焰焰動簾風．不見來人影．迴光持向空．　梁簡文帝和詩曰．花中燭．似將人意同．憶啼流膝上．燭焰落花中．　梁庾肩吾燭影詩曰．垂爓垂花比芳樹．風吹水動俱難住．春枝拂岸影上來．還杯繞客光中度．　梁劉孝威和簾裏燭詩曰．開關簾影出．參差風焰斜．浮光燭綺帶．凝滴汙垂花．　又禊飲嘉樂殿詠曲水中燭影詩曰．火浣花心猶未長．金枝密焰已流芳．芙蓉池畔涵停影．桃花水脉引行光．【賦】晉傅咸燭賦曰．余治獄至長安．在遠多懷．與同行夜飲．以忘愁□．顧帷燭之自焚以致用．亦猶殺身以成仁矣．蓋泰清垂象．匪
日不光．向晦入冥．匪火不彰．故六龍銜燭於北極．九日登曜於扶桑．日中則昃．月虧於望．時邁靡停．晝不干常．背三接之昭昭．即厥開之有傷．何遠之多懷．患冬夜之悠長．獨耿耿而不寐．待雞鳴之未央．徒伏枕以展轉．起燃燭於閑房．揚丹輝之煒燁．熾朱焰之煌煌．俾幽夜而作晝．繼列景乎朝陽．慨顧景以增歎．孰斯愁之可忘．嘉湛露之愔愔．遂命樽而設觴．爾乃延僚屬．酌醇清．講三墳．論五經．高談既倦．引滿行盈．樂飲今夕．寔慰我情．　梁簡文帝對燭賦曰．雲母窗中含花氊．茱萸幔裏鋪錦筵．照夜明珠且莫取．金羊燈火不須燃．下絃三更未有月．甲夜繁星徒衣天．於是搖同心之明燭．施雕金之麗槃．眠龍傍繞．倒鳳雙安．菖蒲傳酒坐欲闌．碧玉舞罷羅衣單．影度臨長枕．煙生向果盤．迴照金屏裏．脉脉兩相看．　梁元帝對燭賦曰．月似金波初映空．雲如玉葉半從風．恨九重兮夕掩．怨三秋兮不同．爾乃傳芳醁．揚清曲．長袖留賓待華燭．燭燼落．燭華明．花抽珠漸落．珠懸花更生．風來香轉散．風度焰還輕．本知龍燭應無偶．復訝魚燈有舊名．燭火燈光一雙炷．詎照誰人兩處情．　周庾信對燭賦曰．龍沙鴈塞早應寒．天山月坂客衣單．燈前行衣疑不亮．月下穿鍼覺最難．剩取燈花持炷燭．還却燈擎下燭槃．傍垂細溜．上繞飛蛾．光清寒入．焰暗風過．楚人纓脫盡．燕君書誤多．曉星沒．芳無歇．還持照夜遊．詎減西園月．【啟】陳徐陵謝勑賚燭監賞答齊國移文啟曰．昔班彪草移．阮瑀裁書．馳譽當年．遂無加賞．非常大賚．始自今恩．雖賈逵之頌神雀．竇攸之對鼫鼠．漢臣射覆之言．魏士投壺之賦．方其寵錫．獨有光前．官燭斯燃．更慙良吏．霄光可學．乃會耆年．臣職居南史．身典東觀．謹述私榮．傳之方策．
子／類書／藝文類聚／卷第八十一／藥香草部上／菊(P.1390)
菊
爾雅曰．菊．治廧．今之秋華菊也．　山海經曰．女几之山．其草多菊．　禮記曰．季秋之月．菊有黃花．　楚辭曰．朝飲木蘭之墜露兮．夕餐秋菊之落英．　又曰．春蘭兮秋菊．長無絕兮終古．　風俗通曰．南陽酈縣．有甘谷．谷水甘美．云其山上大有菊．水從山上流下．得其滋液．谷中有三十餘家．不復穿井．悉飲此水．
上壽百二三十．中百餘．下七八十者．名之大夭．菊華輕身益氣故也．司空王暢太尉劉寬太尉袁隗為南陽太守．聞有此事．令酈縣月送水二十斛．用之飲食．諸公多患風眩．皆得瘳．　崔寔月令．九月九日．可採菊花．　盛弘之荊州記曰．酈縣菊水．太尉胡廣．久患風羸．恆汲飲此水．後疾遂瘳．年近百歲．非唯天壽．亦菊延之．此菊甘美．廣後收此菊實．播之京師．處處傳埴．　神仙傳曰．康風子．服甘菊花柏實散得仙．　抱朴子曰．劉生丹法．用白菊花汁蓮汁樗汁．和丹蒸之．服一年．壽五百歲．　又曰．菊花與薏花相似．直以甘苦別之耳．菊甘而薏苦諺所謂苦如薏者也．今所有真菊．但為少耳．　續晉陽秋曰．陶潛無酒．坐宅邊菊叢中．採摘盈把．望見王弘遣送酒．即便就酌．【詩】晉袁山松菊詩曰．霊菊植幽崖．擢穎凌寒飈．春露下染色．秋霜不改條．　梁王筠摘園菊贈謝僕射舉詩曰．霊茅挺三脊．神芝曜九明．菊花偏可憙．碧葉媚金英．重九惟嘉節．抱一應元貞．泛酌宜長久．聊薦野人誠．【賦】魏鍾會菊花賦．何秋菊之奇兮．獨華茂乎凝霜．挺葳蕤於蒼春兮．表壯觀乎金商．延蔓蓊鬱．緣坂被崗．縹幹綠葉．青柯紅芒．芳實離離．暉藻煌煌．微風扇動．照曜垂光．於是季秋初九．日數將并．置酒華堂．高會娛情．百卉彫瘁．芳菊始榮．紛葩韡曄．或黃或青．乃有毛嬙西施．荊姬秦嬴．妍姿妖豔．一顧傾城．擢纖纖之素手．宣皓腕而露形．仰撫雲髻．俯弄芳榮．　又云．夫菊有五美焉．黃華高懸．准天極也．純黃不雜．后土色也．早植晚登．君子德也．冒霜吐穎．象勁直也．流中輕體．神仙食也．　晉孫楚菊花賦曰．彼芳菊之為草兮．稟自然之醇精．當青春而潛翳兮．迄素秋而敷榮．於是和樂公子．雍容無為．翺翔華林．駿足交馳．薄言採之．手
折纖枝．飛金英以浮旨酒．掘翠葉以振羽儀．偉茲物之珍麗兮．超庶類而神奇．　晉潘尼秋菊賦曰．垂採煒於芙蓉．流芳越乎蘭林．遊女望榮而巧笑．鵷鶵遙集而弄音．若乃真人採其實．王母接其葩．或充虛而養氣．或增妖而楊娥．既延期以永壽．又蠲疾而弭痾．　晉盧湛菊花賦曰．浸三泉而結根．晞九陽而擢莖．若乃翠葉雲布．黃蘂星羅．　晉傅玄菊賦曰．布濩河洛．縱橫齊秦．掇以纖手．承以輕巾．服之者長壽．食之者通神．　齊卞伯玉菊賦曰．佇寒丘以彌望．覿中霜之軟菊．肇三春而懷芬．陵九秋以愈馥．不履苦而淪操不在同而表淑．傷衆花之飄落．嘉滋卉之能靈．振勁朔以楊淥．含凝露而吐英．【銘】晉王淑之蘭菊銘曰．蘭既春敷．菊又秋榮．芳薰百草．色豔羣英．孰是芳質．在幽愈馨．　晉嵇含菊花銘曰．煌煌丹菊．翠葉紫莖．詵詵仙神．徒餐落英．　晉成公綏菊花銘曰．數在二九．時惟斯生．【頌】晉成公綏菊花頌曰．先民有作．詠茲秋菊．綠葉黃花．菲菲彧彧．芳踰蘭蕙．茂過松竹．其莖可玩．其葩可服．味之不已．松喬等福．　晉傅統妻菊花頌曰．英英麗草．稟氣靈和．春茂翠葉．秋曜金華．布濩高原．蔓衍陵阿．陽芳吐馥．載芬載葩．爰採爰拾．投之醇酒．御于王公．以介眉壽．服之延年．佩之黃耇．文園賓客．乃用不朽．　爾雅圖贊曰．菊名日精．布華玄月．仙客薄採．何憂華髮．
子／類書／藝文類聚／卷第八十二／草部下／芙蕖(P.1400)
藝文類聚卷第八十二
草部下　芙蕖　菱　蒲　萍　苔　菰　荻　蓍　茗　茅　蓬　艾　藤　菜蔬　葵　薺　葱　蓼
芙蕖
爾雅曰．荷．芙蕖．其莖茄．其葉葭．其本蔤．其花菡萏．其實蓮．其根藕．其中的．的．子也．的中薏．子中心也．的蓮實．　廣雅曰．菡萏．芙蓉也．　周書曰．藪澤已竭．即蓮藕掘．　毛詩曰．彼澤之陂．有蒲與荷．　又曰．隰有荷花．　說文曰．芰．菱也．　管子曰．五沃之土生蓮．　真人關令尹喜傳曰．真人遊時．各各坐蓮花之上．一花輒徑十丈．　楚辭曰．集芙蓉以為裳．　又曰．因芙蓉而為媒．憚褰衣而濡足．　又曰．搴芙蓉兮木末．　又曰．披荷稠之炅炅．　又曰．製芰荷以為衣．　又曰．荷衣兮蕙帶．　又曰．芙蓉始發雜芰荷．紫莖屏風文綠波．　洛神賦．灼若芙蓉出綠波．　文選．芙蓉散其華．　又曰．神飈自遠至．左右芙蓉披．　又曰．菡萏溢金塘．　又曰．魚戲新荷動．　又曰．神蔡止荷心．　毛詩義疏曰．的可磨以為散．輕身益氣．令人強健．　拾遺記曰．漢昭帝遊柳池．有芙蓉．紫色．大如斗．花素葉甘．可食．芬氣聞車之內．蓮實如珠．宋起居注曰．泰始二年．嘉蓮一雙．駢花並實．合樹同莖．　宋書曰．臧質．字文含．○宋書七十四臧質傳作含文．
兵敗．走入南湖．無食．噉蓮．追至．質絡頸沈．出鼻．兵見．斬首傳京．　搜神記曰．王敦在武昌．鈴下儀仗生蓮花．五六日而落．　又曰．無錫上湖陂．陂吏丁初．雨止．見一少婦人．著青衣．戴傘．呼之不得．自投陂中．是大蒼獺．衣傘皆是荷花．　萬歲曆曰．太和二年．烏程縣閤下生蓮花．　顧啟期婁地記曰．婁門東南有華墩．陂中生千葉蓮花．其荷與衆蓮荷無異．菡萏色白．豈佛經所載者也．　王歆之神境記曰．九疑山過半路．皆行竹松下狹路．有清澗．澗中有黃色蓮花．芳氣竟谷．　浮圖澄傳曰．澄咒鉢中青蓮花生．　古今注曰．一名水且．一名水芝．一名澤芝．一名水花．　華山記曰．山頂有池．池中生千葉蓮花．服之羽化．因名華山．【詩】江南可採蓮．荷葉何田田．魚戲荷葉東．魚戲荷葉西．魚戲荷葉南．魚戲荷葉北．　古詩曰．涉江採芙蓉．蘭澤多芳草．採之欲遺誰．所思在遠道．　晉傅玄歌詩曰．度江南．採蓮花．芙蓉增敷．曄若星羅．綠葉映長波．迴風容與動纖柯．　又曰．煌煌芙蕖．從風芬葩．照以皎日．灌以清波．陰結其實．陽發其花．金房綠葉．素株翠柯．　晉陸筠芙蕖詩曰．綠房含青實．金條懸白璆．俯仰隨風傾．煒燁照清流．　晉張華荷詩曰．荷生綠泉中．碧葉齊如規．迴風蕩流霧．珠水逐條垂．照灼此金塘．藻曜君玉池．不愁世賞絕．但畏盛明移．　梁簡文帝詠芙蓉詩曰．圓花一蔕卷．交葉半心開．影前光照曜．香裏蝶徘徊．欣隨玉露點．不逐秋風摧．　又採蓮詩曰．晚日照空磯．採蓮承晚暉．風起湖難度．蓮多摘未稀．棹動芙蓉落．船移白鷺飛．荷絲傍繞腕．菱角遠牽衣．　梁朱超詠同心芙蓉詩曰．青山麗朝景．玄峯朗夜光．未及清池上．紅蕖並出房．日分雙帶影．風合兩花香．魚驚畏蓮折．龜上礙荷長．雲雨留輕潤．草木
應嘉祥．徒歌涉江曲．誰見緝為裳．　梁劉緩詠江南可採蓮詩曰．春初北岸涸．夏月南湖通．卷荷舒欲倚．芙蓉生即紅．檝小宜迴逕．船輕好入叢．釵光逐影亂．衣香隨逆風．江南少許地．年年情不窮．　梁劉孝威和採蓮詩曰．金鏘木蘭船．戲採江南蓮．蓮香隔浦渡．荷葉○原訛．據馮校本改．滿江鮮．房垂易入手．柄曲自臨盤．露花時濕釧．風莖乍拂鈿．　梁吳筠採蓮詩曰．錦帶雜花鈿．羅衣垂綠川．問子今何去．出採江南蓮．遼西三千里．欲寄無因緣．願君早旋反．及此荷花鮮．　梁沈約詠芙蓉詩曰．微風搖紫□．輕露拂朱房．中池所以綠．待我汎紅光．　又詠新荷應詔曰．勿言草卉賤．幸宅天地中．微根纔出浪．短幹未搖風．寧知寸心裏．蓄紫復含紅．　梁江洪詠荷詩曰．澤陂有微草．能花復能實．碧葉憙飜風．紅英宜照日．移居玉池上．託根庶非失．如何霜露交．應與飛蓬匹．　陳祖孫登詠城壍中荷詩曰．白水麗金肩．青荷承日暉．葉似城蓋．香亂上橋衣．岸高知水落．影合見菱稀．猶疑涉江處．空望採蓮歸．　又賦得涉江採芙蓉詩曰．浮照滿川漲．芙蓉承落光．人來間花影．衣渡得荷香．桂舟輕不定．菱歌引更長．埰採嗟離別．無暇緝為裳．　隨殷英童詠採蓮詩曰．蕩舟無數伴．解纜自相催．汗粉無傭拭．風裙○原字壞．據馮校本補．隨意開．棹移浮荇亂．船進倚荷來．藕絲牽作縷．蓮葉捧成杯．【賦】後漢閔鴻芙蓉賦曰．乃有芙蓉霊草．載育中川．竦脩幹以陵波．建綠葉之規圓．灼若夜光之在玄岫．赤若太陽之映朝雲．乃有陽文脩嫮．傾城之色．楊桂枻而來遊．玩英華乎水側．納嘉實兮傾筐．珥紅葩以為飾．盛桃夭而歌詩．申關雎以自勑．嗟留夷與蘭芷．聽鶗鴂而不鳴．嘉芙蓉之殊偉．託皇居以發英．　魏陳王曹植芙蓉賦曰．覽
百卉之英茂．無斯華之獨霊．結脩根於重壤．泛清流以擢莖．其始榮也．皎若夜光尋扶桑．其揚暉也．晃若九陽出暘谷．芙蓉蹇產．菡萏星屬．絲條垂珠．丹榮加綠．焜焜韡韡．爛若龍燭．觀者終朝．情猶未足．於是狡童媛女．相與同遊．擢素手於羅袖．接紅葩於中流．　吳蘇彥芙蕖賦曰．偉芙蓉之菡萏．耀煒燁之丹花．舒紅采於綠沼．映的皪於朱霞．　晉孫楚蓮花賦曰．有自然之麗草．育靈沼之清瀨．結根低於重壤．森蔓延以騰邁．爾乃紅花電發．暉光燁燁．仰曜朝霞．俯照綠水．潛緗房之奧密兮．含珍藕之甘腴．攢聚星列．纖離相扶．　晉潘岳蓮花賦曰．偉玄澤之普衍．嘉植物之並敷．遊莫美於春臺．華莫盛於芙蕖．於是惠風動．冲氣和．眄清池．翫蓮花．舒綠葉．挺纖柯．結綠房．列紅葩．仰含清液．俯濯素波．脩柯婀娜．柔莖苒弱．流風徐轉．迴波微激．其望之也．曄若皦日燭崑山．其節之也．晃若盈尺映藍田．　晉夏侯湛芙蓉賦曰．臨清池以遊覽．觀芙蓉之麗華．潛霊藕於玄泉．擢脩莖乎清波．煥然蔭沼．灼爾星羅．若乃回縈外散．菡萏內離．的出豔發．葉恢花披．綠房翠蔕．紫飾紅敷．黃螺圓出．垂蕤散舒．纓以金牙．點以素珠．固陂池之麗觀．尊終世之特殊．爾乃採淳葩．摘圓質．析碧皮．食素實．味甘滋而清美．同嘉異乎橙橘．參嘉菓以作珍．長充御乎口實．　晉潘岳芙蓉賦曰．蔭蘭池之豐沼．育沃野之上腴．課衆榮而比觀．煥卓犖而獨殊．狎獦雲布．窋咤星羅．光擬燭龍．色奪朝霞．丹煇拂紅．飛鬢垂的．斐披赩赫．散煥熠爚．流芬賦采．風靡雲旋．布濩磊落．蔓衍夭閑．發清陽而增媚．潤白玉而加鮮．　宋傅亮芙蓉賦曰．考庶卉之珍麗．寔緫美於芙蕖．潛幽泉以育藕．披翠蓮而挺敷．汎輕荷以冒沼．列紅葩而曜除．徼旭露以滋采．靡朝風而
肆芳．表麗觀於中沚．播郁烈於蘭堂．在龍見而萌秀．于火中而結房．豈呈芬於芷蕙．將越味於沙棠．詠三閭之披服．美蘭佩而荷裳．伊玄匠之有瞻．悅嘉卉於中渠．既暉映於丹墀．亦納芳於綺疏．　宋鮑昭芙蓉賦曰．感衣裳於楚賦．詠夏思於陳詩．訪羣英之豔絕．摽高名於澤芝．青房兮規接．紫的兮圖羅．樹妖遙之弱幹．散菡萏之輕柯．上星光而倒景．下龍鱗而隱波．戲錦鱗而夕映．濯繡羽而景過．結遊童之湘吹．起艕妾之□○本集作吳．謌．被碧塘之周流．繞金渠之空曲．排積霧而楊芬．鏡洞泉而含綠．葉折水而為珠．條集露而成玉．潤蓬山之瓊膏．暉葱河之銀燭．冠五華於仙草．超四照於靈木．　梁簡文帝採蓮賦曰．望江南兮清且空．對荷華兮丹復紅．臥蓮葉而覆水．亂高房而出叢．楚王暇日之歡．麗人妖豔之質．且弃垂釣之魚．未論芳之實．唯欲迴渡輕船．共採新蓮．傍斜山而屢轉．乘橫流而不前．於是素腕舉．紅袖長．迴巧笑．墮明璫．荷稠刺密．亟牽衣而綰裳．人喧水濺．惜虧朱而壞粧．物色雖晚．徘徊未反．畏風多而榜危．驚舟移而花遠．謌曰．常聞蕖可愛．採擷欲為裙．葉滑不留綖．心忙無假薰．千春誰與樂．唯有妾隨君．　梁元帝採蓮賦曰．紫莖兮文波．紅蓮兮芰荷．綠房兮翠蓋．素實兮黃螺．於時妖童媛女．蕩舟心許．鷁首徐迴．兼傳羽杯．棹將移而藻挂．船欲動而萍開．爾其纖腰束素．遷延顧步．夏始春餘．葉嫩花初．恐沾裳而淺笑．畏傾船而斂裾．故以水濺蘭橈．蘆侵羅．菊澤未反．梧臺逈見．荇濕霑衫．菱長繞釧．泛柏舟而容與．歌採蓮於枉渚．歌曰．碧玉小家女．來嫁汝南王．蓮花亂臉色．荷葉雜衣香．因持薦君子．願襲芙蓉裳．　梁昭明太子芙蓉賦曰．色兼列綵．體繁衆號．初榮夏芬．晚花秋曜．興澤陂之徽章．
結江南之流調．　梁江淹蓮花賦曰．蘂金光而池色．藕冰折而玉清．戴紅蓮以吐秀．披終華以舒英．故河北櫂歌之姝．江南採菱之女．春水廣兮檝潺湲．秋風駃兮舟容與．看縹芰兮出波．擥緗蓮兮映渚．【頌】顏延之碧芙蓉頌曰．澤芝芳豔．擅奇水屬．練氣紅荷．比符縹玉．櫂麗滄池．飛映雲屋．實紀仙方．名書靈躅．【贊】晉郭璞芙蓉贊曰．芙蓉麗草．一曰澤芝．泛葉雲布．映波赮熙．伯陽是食．饗比靈期．【表】晉范寧為豫章郡守．新淦縣聽事前陸地．生一蓮花．入冬花．十六年．更生四枚．今年復生二十六枚．鮮明可愛．【啟】劉表○按當作孝．威謝東宮賚藕啟曰．色華玉樹．味奪瓊漿．根出楊池．聞之僮約．子為靈散．得自莊篇．楚后江萍．秦公海棗．凡厥水羞．莫敢相輩．
子／類書／藝文類聚／卷第八十五／布帛部／布(P.1461)
布
禮記曰．仲夏月．毋暴布．不以蔭切干太陽事．　又曰．布帛精麤不中數．幅尺廣狹不中量．不鬻於市．　左傳曰．諸侯攻偪陽．主人懸布．堇父登之．及堞而絕之．偪陽人懸布以外．試勇者也．墜則又懸之．蘇而復上者三．主人辭焉．乃退．　晏子曰．景公謂晏子曰．東海中有水而赤．有棗華而不實．何也．晏子曰．昔秦繆公乘龍理天下．以黃帝布裹蒸棗．至海而投其棗布．故水赤．蒸棗．故華而不實．公曰．吾佯問子．對曰．嬰聞佯問者亦佯對之．事具棗部．　呂氏春秋曰．戎人見暴布者．問曰．何以為此莽莽也．指麻而示之．怒曰．孰灌
灌可為莽莽也．莽莽．長皃．灌灌．叢皃．　韓子曰．衞人有夫妻禱而祝曰．使我無故得百束布．其夫曰．何必少也．妻曰．益則子將取妾矣．　史記．張騫傳曰．臣在大夏時．見邛竹杖蜀賨布．　又曰．公儀休相魯．見布好而疾．出家婦．燔其機．　又曰．貨殖傳曰．通邑大都．布千鈞．比千乘家．　神異經曰．南方有火山．長四十里．生不燼之木．晝夜火然．得暴風不熾．猛雨不滅．火中有鼠．重百斤．毛長二尺餘．細如絲．恆在火中．不出外而色白．以水逐沃之．即死．取其毛．織以作布．用之若垢汙．以火燒之．即清潔也．事具火部．　列女傳曰．楚江乙母者．楚大夫江乙之母也．當恭王之時．乙為郢大夫．郢．楚都．今南郡江陵．有入王宮盜者．令尹以罪乙．請於王而黜之．處家無幾．其母亡布八尋．言令尹盜之．王方在小曲臺．令尹侍焉．王謂母曰．令尹信盜也．寡人不為其富貴不行法焉．若不盜而誣之．楚國有常法．常法．謂誣罪人．其罪罪之．母曰．令尹非身盜之也．乃使人盜之．王曰．奈何．對曰．昔孫叔敖之為令尹也．道不拾遺．民不關閉．而盜賊自禁．今令尹之法治也．耳目不明．盜賊從橫．是故盜妾之布．是與使之何異．王曰．令尹在上．寇盜在下．令尹不知．有何罪焉．母曰．昔日妾子為郢大夫．人盜王宮中之物．妾子坐而黜之．妾子亦豈知之乎．終然坐之．令尹獨何以不坐．是為過也．王曰．善．非徒譏令尹．又譏寡人．令吏償母之布．因賜金十鎰．讓金布曰．妾豈貪貨而干王哉．王乃召江乙而用之．　漢書曰．文帝徙淮南王長．道死．時民謠曰．一斗粟．尚可舂．一尺布．尚可縫．兄弟二人．不能相容．　又曰．成帝許皇后上疏曰．妾誇布服糲食．　又曰．太公以布為貨．廣二尺二寸為幅．長四丈為疋．　華嶠漢書曰．王允與呂布及士孫瑞謀誅董卓．有人書呂字於布上．負
而於市歌曰．布乎布乎．有告．卓不悟．三年四月．帝疾愈．卓入市．布持矛刺卓．兵士趣斬之．　吳越春秋曰．越王允常．使民男女入山採葛．作黃絲布．獻之吳王．　先賢行狀曰．國中有盜牛者．牛主得盜者．曰．我邂逅迷惑．從今以後將改過．子既已宥．幸無使王烈聞之．人有以告烈者．烈以布一端遺之．曰．是知恥惡．知恥則善心將生．故與勸為善也．　典略曰．蘇秦如趙．逢其鄰子於易水之上．從貸一疋布．約償千金．鄰子不與．　廣志曰．桐木．其華有白毳．取其毳淹織．緝以為布．　聖證論曰．梁冀時．布有垢．則洗之於火．　裴氏廣州記曰．蠻夷不蠶．採木緜為絮．皮圓當竹．剝古綠藤．績以為布．　燕書曰．宋該．字宣弘．為右長史．太祖會羣僚．以該性貪．故賜布百餘疋．令負而歸．重不能勝．乃至僵頓．以愧辱之．　俗說曰．桓豹奴善乘騎．亦有極快馬．有一諸葛郎．自云能走．與馬等．桓車騎以百疋布置埒．令豹奴乘馬．諸葛競走．先至者得布．便俱走．諸葛桓○太平御覽八百二十作恒．與馬齊．欲至埒頭．去布三尺許．諸葛一透坐布上．遂得之．　笑林曰．沈珩弟峻．字叔山．有名譽．而性儉．張溫使蜀．峻入內良久．出語溫曰．向擇一端布．欲以送卿．而無麤者．溫嘉其能顯非．【賦】晉殷巨奇布賦曰．惟泰康二年．安南將軍廣州牧騰○按當作滕．侯．作鎮南方．余時承乏．忝備下僚．俄而大秦國奉獻琛．來經于州．衆寶既麗．火布尤奇．乃作賦曰．伊荒服之外國．逮大秦以為名．仰皇風而悅化．超重譯而來庭．貢方物之綺麗．亦受氣於妙靈．美斯布之出類．稟太陽之純精．越常品乎意外．獨詭異而特生．森森豐林．在海之洲．煌煌烈火．禁焉靡休．天性固然．滋殖是由．牙萌炭中．類發燼隅．葉因焰潔．翹與炎敷．猋榮華寶．焚灼萼珠．丹輝電近．彤
星流．飛耀衝霄．光赫天區．惟造化之所陶．理萬端而難察．燎無爍而不燋．在茲林而獨昵．火焚木而弗枯．木吐火而無竭．同五行而並在．與大椿其相率．乃採乃．是紡是績．每以為布．不盈數尺．以為布帊．服之無斁．既垢既汙．以焚為濯．投之朱鑪．載燃載赫．停而泠之．皎潔凝白．【啟】梁劉孝綽謝越布啟曰．比納方綃．既輕且麗．珍邁龍水．妙越鳥夷．
子／類書／藝文類聚／卷第八十六／菓部上／甘(P.1475)
甘
神異經曰．東方裔外有建春山．其上多甘．　謝承後漢書曰．丹陽張盤．字子石．為廬江太守．尋陽令嘗餉一奩甘．其小男年七歲．就取一枚．盤奪不○太平御覽九百六十六作取．付外．卒以兩枚與之．盤奪兒甘．鞭卒曰．何故行賂於吾子．　崔寔正論曰．橘柚之實．堯舜所不常御．山龍華蟲．帝王不以為褻服．今之臣妾．皆餘黃甘而饜文繡．蓋以萬數矣．　風土記曰．甘橘之屬．滋味甜美特異者也．有黃者．有赬者．謂之胡甘．　襄陽記曰．李衡於武陵龍陽洲上．種甘千樹．曰千頭木奴．【詩】梁徐陵詠甘詩曰．朱實挺荊南．苞品擅珍淑．上林雜嘉樹．江浦閒脩竹．萬室擬封家．千株挺荊國．綠葉萋以布．素縈芬且郁．【賦】晉胡濟黃甘賦曰．惟江南之奇菓．資天地之正陽．生殊方之妙域．植朱鳥之遐鄉．處漢之南．背江之陰．左協蘭臯．右接桂林．帶激水之清流．向崇山之高岑．三秋迭運．初寒履霜．照曜原隰．蔭映林荒．若菱華之繡綺井．燭龍之銜金璫．　宋謝惠連甘賦曰．嘉寒園之麗木．美獨有此貞芳．質萎蕤而懷風．性耿介而凌霜．擬夕霞以表色．指朝景以齊圓．悴萍實乎江介．超玉英於崑山．【贊】晉王升之甘橘贊曰．節重履險．操貴有恒．二樹保榮．四運齊能．在質惟美．于味斯弘．異分南域．北則枳橙．【啟】梁劉孝儀謝晉安王賜甘啟曰．便得削彼金衣．咽茲玉液．甘踰萍實．冷亞水圭．立消煩．頓除酩酊．追嗤齊
相．進不剖之實．遠笑魏君．逢裂牙之味．　梁庾肩吾謝湘東王賚甘啟曰．傳名地理．遠自武陵之洲．族茂神經．遙聞建春之嶺．王逸為賦．取對荔枝．張衡制辭．用連石蜜．足使萍實非甜．蒲萄猶．　王羲之諸君子孫遊觀．有一味甘．剖而分之．以娛目前．○按本條脫書名．與下四條．當移前類事中．　古今注曰．甘實形如石榴者．亦謂之壺甘．　廣志曰．有甘．一核．有成都平蔕甘．大如升．色蒼黃．　陽由為成都郡文學掾．忽風起．太守問由．由云．有獻甘橘數苞．○按本條橘部作益部耆舊傳．此脫書名．　吳有餘甘．金衣包品之．○按本條脫書名．句亦有訛脫．【讚】厥苞甘○本書八十七柚部作橘．柚．精者曰甘．○按本條太平御覽九百六十六作郭璞柚讚．此脫題目．　削彼金衣．咽茲玉液．甘踰萍實．冷亞冰圭．近嗤齊相．進不剖之實．遠笑魏君．逢裂牙之味．○按削彼以下．係前劉孝儀啟文．重出應刪．頌曰宗炳○按本條太平御覽九百六十六作宗炳甘頌．此有訛倒．煌煌嘉實．磊如景星．南金其形隋珠．○御覽作南金其色．隋珠厥形．　述異記曰．南陽○初學記二十八．太平御覽九百六十六作康．郡東望山．有甘正熟．三人共食致飽訖．懷二枚去．以示人．聞雲中語云．放雙甘．乃聽汝去．○按本條亦當入前類事中．
子／類書／藝文類聚／卷第八十六／菓部上／橘(P.1476)
橘
尚書．禹貢曰．淮海惟揚州．厥苞橘柚．錫貢．小曰橘．大曰柚．　周禮曰．橘踰淮而北為枳．此地氣然也．　晏子使楚．楚王曰．齊人善盜乎．子對曰．嬰聞江南之橘．生於淮北則為枳．今民生於齊不盜．入楚則盜．得無楚使民善盜邪．　離騷○按本條見九章橘頌．曰．后后土也．皇皇也．嘉樹橘采服．服．習也．受命不遷生南國．
淮南子曰．夫橘樹之江北．化而為橙．　魏文帝詔羣臣曰．飲食之物．南方有橘．酢正裂人牙．時有甜耳．　吳志曰．陸績年六歲．於九江見袁術．術出橘．績懷三枚去．拜辭墮地．術謂曰．陸郎作賓客而懷橘乎．績跪答曰．欲歸遺母．術大奇之．　益部耆舊傳曰．楊由為成都文學掾．少治易．曉占候．忽有風起．太守問由．由曰．南方有薦木實者．色黃赤．頃之．五官掾獻橘數苞．　璇樞星散為橘．運斗樞．　蜀漢江陵千樹橘．此人與千戶侯等．○本條明本作史記．　吳錄．朱光○太平御覽九百六十六光下有祿字．為建安太守．有橘．冬月樹上覆裹之．至明年春夏．色變青黑．味尤酸．正裂人牙．絕美．盧橘夏熟．蓋近是乎．　搜神記○本條太平御覽九百六十六作續搜神記．曰．秦精入武昌山采茗．見一人．長丈餘．授懷中橘二十枚精．○御覽精上有與字．　進橘并食．王曰．當剖之．曰．賜人主前．瓜桃不削．橘柚不剖．○本條太平御覽九百六十六作晏子．此有脫文．　武帝平百越．以為園圃．民獻橘柚．○本條明本作西京雜記．　異物志曰．橘白華赤實．皮馨香有味．交趾有橘官長一人．秩二百石．主貢御橘．　韓子．夫樹柤梨橘．食之美．嗅之則香．　梁太清○原訛實．據馮校本改．元年．將軍王僧辯家．有橘三十子一蔕．以獻．　建武故事曰．平西將軍庾亮．送橘．十二實共同一蔕．為瑞異．羣臣畢賀．　宋躬孝子傳曰．王虛○太平御覽九百六十六作靈．之．十三喪母．三十三喪父．二十年鹽醋不入口．病著牀．忽有一人來問疾．謂之曰．君尋差．俄而不見．庭中橘樹．隆冬而實．病果尋愈．咸以至孝所感．【詩】古詩曰．橘柚垂嘉實．乃在深山側．聞君好我甘．竊獨自雕飾．　張華詩曰．橘生湘水側．菲陋人莫傳．逢君金華宴．得在玉机前．　齊虞義○按當作羲．橘詩曰．衝飈發隴首．朔雪度炎洲．摧
折江南桂．離披漢北楸．獨有凌霜橘．榮麗在中州．從來自有節．歲暮將何憂．　梁簡文帝詠橘詩曰．萎蕤暎庭樹．枝葉凌秋芳．故條雜新實．金翠共含霜．攀枝折縹幹．甘旨若瓊漿．無假存雕飾．玉盤余自嘗．　梁徐摛詠橘詩曰．麗樹摽江浦．結翠似芳蘭．焜煌玉衡散．照曜金衣丹．愧以無雕飾．徒然登玉盤．【賦】魏陳王曹植橘賦曰．有朱橘之珍樹．于鶉火之遐鄉．稟太陽之烈氣．嘉杲日之休光．體天然之素分．不遷徙於殊方．播萬里而遙植．列銅爵之園庭．背江川之煖氣．處玄朔之肅清．邦換壤殊．爰用喪生．處彼不雕．在此先零．仰凱風以傾葉．冀炎氣之可懷．颺鳴條以流響．晞越鳥之來栖．　晉潘岳橘賦曰．余齋前橘樹．冬夏再熟．聊為賦云爾．嗟嘉卉之芳華．信氛氳而芬馥．既蓊茸而萎蕤．且參差而橚矗．已鬱鬱而冬茂．亦離離而夏熟．至如廣命賓客．歷覽遊觀．三清既設．百味星爛．炫熀乎玉案．照曜於金盤．故成都美其家園．江陵重其千樹．既見稱於陸言．亦摽名乎馬賦．　宋謝惠連橘賦曰．園有嘉樹．橘柚煌煌．圓丹可翫．□氣芬芳．受以玉盤．升君子堂．味既滋而事美．實厥苞之最良．　梁吳筠橘賦曰．增枝之木．既稱英於綠地．金衣之果．亦委體於玉盤．見雲夢之千樹．笑江陵之十蘭．葉葉之雲．共琉璃而並碧．枝枝之日．與金輪而共丹．若乃秋夜初露．長郊欲素．風賷寒而北來．鴈銜霜而南渡．方散藻於年深．遂凝貞於冬暮．【頌】宋孝武芳春琴堂橘連理頌曰．列訪神秘．詳觀瑞策．通柯竦秀．寔靈所錫．離條別幹．奄一榮戚．道被遐夷．承我正曆．【啟】梁皇太子謝勑賚城邊橘啟曰．結根龍首．垂陰陽壍．甘踰石蜜．味重金衣．暉章縹李．豈止稱於晉世．上林美棗．非獨高於漢日．　梁劉孝儀謝宮賜城傍橘啟
曰．多置守民．晉為厚秩．坐入縑素．漢譬封君．固以俛疋穰橙．俯聯楚柚．寧似魏瓜．借清泉而得冷．豈如蜀食．待飴蜜而成甜．重似倒影陽池．垂華金堞．信可珍若榴於式乾．貴蒲萄於別館．　梁庾肩吾謝賚橘啟曰．光分琁宿．影接銅峯．去青馬之迢遞．服朱闉之爽塏．楚原洪筆．頌記不遷．陳王麗藻．賦稱遙植．昔朝歌季重．纔賜海魚．大理元常．止蒙秋菊．
子／類書／藝文類聚／卷第八十六／菓部上／石榴(P.1480)
石榴
廣雅曰．若榴．石榴也．　陸機與弟雲書曰．張騫為漢使外國十八年．得塗林安熟○太平御覽九百七十作石．榴也．【詩】梁元帝賦得詠石榴詩曰．塗林未應發．春暮轉相催．然燈疑夜火．連珠勝早梅．西域移根至．南方釀酒來．葉翠如新翦．花紅似故栽．還憶河陽縣．暎水珊瑚開．　梁沈約詠山榴詩曰．靈圓同佳稱．幽山有奇質．停采久彌鮮．含華豈期實．長願微名隱．無使孤株出．【賦】晉潘尼安石榴賦曰．安石榴者．天下之奇樹．九州之名菓．是以屬文之士．或敍而賦之．蓋感時而騁思．覩物而興辭．余遷舊宇．爰造新居．前臨曠澤．却背清渠．實有斯樹．植于堂隅．華實並麗．滋味亦殊．可以樂志．可以充虛．朱芳赫弈．紅萼參差．含英吐秀．乍合乍披．遙而望之．煥若隋珠燿重川．詳而察之．灼若列宿出雲間．湘涯二后．漢川遊女．攜類命疇．逍遙避暑．託斯樹以栖遲．遡祥風而容與．爾乃擢纖手兮舒皓腕．羅袖靡兮流芳散．披綠葉於脩條．輟朱華乎弱幹．豈金翠之足珍．寔茲葩之可翫．商秋授氣．收華斂實．滋味浸液．馨香流溢．　晉張載安石榴賦曰．有若榴之奇樹．肇結根於西海．仰青春以啟萌．晞朱夏以發采．揮光垂綠．擢幹曜鮮．熻若羣翡俱栖．爛若百枝並然．煥乎郁郁．焜乎煌煌．仰暎清霄．俯燭蘭堂．似西極之若木．譬
東谷之扶桑．於是天迴節移．龍火西夕．流風晨激．行露朝白．紫房既熟．赬膚自拆．部之則珠散．含之則冰釋．　晉張協安石榴賦曰．考草木於方志．覽華實於園疇．窮陸產於苞貢．差莫奇於若榴．耀靈葩於三春．綴霜滋於九秋．爾乃飛龍啟節．揚飈扇埃．含和澤以滋生．鬱敷萌以挺栽．傾柯遠擢．根下盤．繁莖篠密．豐幹林攢．揮長枝以揚綠．披翠葉以吐丹．流暉俯散．迴葩仰照．爛若柏枝並燃．爀如烽燧俱燎．曒如朝日．晃若龍燭．晞絳采於扶桑．接朱光於若木．爾乃赬萼挺蔕．金牙承蕤．蔭佳人之玄髻．發窈窕之素姿．遊女一顧傾城．無鹽化為南威．於是天漢西流．辰角南傾．芳實壘落．月滿虧盈．爰採爰收．乃剖乃折．內憐幽以含紫．外滴瀝以霞赤．柔膚冰潔．凝光玉瑩．漼如冰碎．泫若珠迸．含清冷之溫潤．信和神以理性．　晉應貞安石榴賦曰．余往日職在中書時．直廬前有安石榴樹．枝葉既盛．華實甚茂．為之作賦．挹微露以鮮采．承輕風而動葩．南拂陰檐．北扇陽阿．其傍則有大廈崇房．重廊高廡．皇籍帝典．圖書之府．時移節變．大火西旋．丹葩結秀．朱實星懸．膚拆理阻．爛若珠駢．　晉潘岳河陽庭前安石榴賦曰．雖小縣陋館．聊可以遊賞．有嘉木曰安石榴．脩條外暢．榮幹內樛．扶疎偃蹇．冉弱紛柔．於是暮春告謝．孟夏戒初．新莖擢潤．膏葉垂腴．丹暉綴於朱房．緗的點乎紅鬚．煌煌煒煒．熠爍入蘂．似長離之栖鄧林．若珊瑚之暎綠水．既乃攢乎狹庭．載阨載褊．土階無等．肩牆惟淺．壁衣蒼苔．瓦被駮蘚．處悴而榮．在幽彌顯．其華可玩．其實可珍．羞于王公．薦於鬼神．豈伊仄陋．用渝厥真．菓猶如之．而況於人．　晉夏侯湛若石榴賦曰．接翠萼於綠葉．冒紅芽於丹鬚．赩然含蕤．漼爾散珠．雪酲解．怡神實氣．冠百品以奇仰．
邁衆菓而特貴．　晉傅玄安石榴賦曰．鳥宿中而纖條結．龍辰升而丹華繁．其在晨也．灼若旭日拪扶桑．其在昏也．奭若燭龍吐潛光．苞玄黃之烈輝．紛煒曄而焜煌．發朱榮於綠葉．時從風而飄揚．　晉庾儵石榴賦曰．于時仲春垂澤．華葉甚茂．炎夏既戒．忽乎零落．是以君子居安思危．在盛慮衰．可無慎哉．乃作斯賦．綠葉翠條．紛乎葱青．丹華照爛．曅曅熒熒．遠而望之．粲若摛繢被山阿．迫而察之．赫若龍燭．輝耀綠波．　晉范堅安石榴賦曰．縈紅根以磐峙．擢脩幹而扶疎．荑應春以吐綠．葩涉夏而揚朱．　宋顏測山石榴賦曰．風觸枝而翻蘤．雨淋條而殞芬．環青軒而燧列．繞翠波而星分．視栖翡之失榮．顧彫霞之無文．【頌】梁江淹山石榴頌曰．縹葉翠萼．紅華絳采．炤烈泉石．芬披山海．奇麗不移．霜雪空改．
子／類書／藝文類聚／卷第八十九／木部下／木槿(P.1543)
木槿
爾雅曰．椵．木槿．櫬．木槿．別二名也．似李樹．花朝生夕落．可食也．　說文曰．舜．木槿也．朝華暮落．　廣志曰．日及．木槿也．　毛詩曰．有女同車．顏如舜華．木槿也．　禮記曰．仲夏之月．木槿榮．　成相篇曰．莊子貴支離．悲木槿．成相．淮南王所作也．　晉宮閣名曰．華林園有三株．　外國圖曰．君子之國．多木槿之華．人民食之．去琅耶三萬里．　玄中記曰．君子之國．地方千里．多木槿之華．　羅浮山記曰．木槿一名赤槿．華甚丹．四時敷榮．【賦】晉盧諶朝華賦曰．覽庭隅之嘉永．莫朝華之可玩．俯浸潤之泉壤．仰晞影於雲漢．晉傅咸舜華賦曰．佳其日新之美．故種之前庭而為之賦．覽中唐之奇樹．稟冲氣之至清．應青春而敷孽．逮朱夏而誕英．布夭夭之纖枝．發灼灼之殊榮．紅葩紫蔕．翠葉素莖．含暉吐曜．爛若列星．朝陽照灼以舒暉．逸藻采粲而光明．罄天壤而莫儷．何菱華之足營．　晉羊徽木槿賦曰．有木槿之初榮．藻衆林而間色．在青春而資氣．逮中夏以呈飾．挹宵露以舒采．暉晨景而吸赩．　晉夏侯湛朝華賦曰．咨神樹之脩異．寔積陽之純精．蜿潛根以誕節．據川壤以擢莖．皎日升而朝華．玄景逝而夕零．逮明晨而繁沸．若靜夜之衆星．長莖欑起．柔條列布．濯靈柯於時雨．滋逸采於豐露．灼煌煌以煒煒．獨崇朝而達暮．於是茂樹蒼蒼．纖枝翩翩．潛光玉朗．綠葉翠鮮．　隋江緫南越木槿賦曰．日及多名．蕤賓肇生．東方記乎夕死．郭璞贊以朝榮．潘文體其夏盛．嵇賦憫其秋零．此則京華之麗木．非于越之舜英．南中斬草．衆花之寶．雅什未名．騷人失藻．雨來翠潤．露歇紅燥．疊蕚疑檠．低莖若倒．朝霞映日殊未研．珊瑚照水定非鮮．千葉芙蓉詎相似．百枝燈花復羞燃．蹔欲寄根對滄海．大願移華廁綺錢．井上桃蟲難可雜．庭中桂
蠹豈見憐．乃為歌曰．啼粧梁冀婦．紅粧蕩子家．若持花並笑．宜笑不勝花．趙女垂金珥．燕姬插寶珈．誰知紅槿艷．無因寄狹邪．徒令萬里道．攀折自咨嗟．【頌】宋顏延之赤槿頌曰．日御北至．夏德南宣．玉蒸榮心．氣動上玄．華繅間物．受色朱天．是謂珍樹．含艷丹間．【序】晉蘇彥舜華詩序曰．其為花也．色甚鮮麗．迎晨而榮．日中則衰．至夕而零．莊周載朝菌不知晦朔．況此朝不及夕者乎．苟映采於一朝．燿穎於當時．焉識夭壽之所在哉．余既翫其葩．而歎其榮不終日．　晉傅玄朝華賦序曰．朝華．麗木也．晉成公綏日及賦序曰．日及者．華甚鮮茂．榮於仲春．訖於孟秋．　晉潘尼朝菌賦序曰．朝菌者．蓋朝華而暮落．世謂之木槿．或謂之日及．詩人以為舜華．宣尼以為朝菌．其物向晨而結．逮明而布．見陽而盛．終日而殞．不以其異乎．何名之多也．　晉嵇含朝生暮落樹賦序曰．草木春榮秋悴．此樹朝生暮落．【書】東方朔與丞相公孫弘借車馬書曰．木槿夕死朝榮．士亦不長貧也．
子／類書／藝文類聚／卷第九十八／祥瑞部上／木芝(P.1700)
木芝
爾雅曰．菌．芝也．　說文曰．芝．神草也．　本草經曰．赤芝一名丹芝．黃芝一名金芝．白芝一名玉芝．黑芝一名玄芝．紫芝一名木芝．　瑞應圖曰．芝英者．王者親延耆養老．有道則生．　離騷○太平御覽九百八十六作九歌．曰．采三秀兮於山澗．三秀芝也．　孝經援神契曰．德至於草木．則芝草生．　又曰．善養老則芝茂．　春秋運斗樞曰．瑤光得陵山黑芝．　漢書．武帝元封六年詔曰．甘泉宮中產芝九莖．連葉．上帝博臨．不異下房．其赦天下．賜雲陽都百戶牛酒．作芝房之歌．　又曰．宣帝神雀元年．金芝九莖．產於涵德殿銅池中．　淮南子．巫山之上．從風縱火．紫芝與蕭艾俱死．　漢武內傳曰．西王母之仙上藥．有大真紅芝草．　東觀漢記曰．光和四年．郡國上芝英．　續漢書曰．章帝建初五年．零陵獻芝草．　論衡曰．建初三年．零陵泉陵縣女子傳○太平御覽八百七十三作愽寧二字．按愽當作傅．宅內．生芝五本．長者尺四寸．短者七八寸．莖葉紫色．蓋紫芝也．太守沈酆．遣門下掾奉獻．皇帝悅懌．賜錢衣．詔會公卿國上計吏．皆以芝
草告示天下．　古今注．章帝元和二年．芝生沛．如人冠．建初五年．芝出潁川．常以六月中生一葉．五歲五重．春青夏紫．秋白冬黑色．十月後．黃氣出上．尺五寸．　仲長子曰．哀帝時．有異物．生於長樂宮延年廐後東廡樹．及永巷南園合歡樹．議者以為芝草．　抱朴子曰．芝有石芝木芝草芝肉菌芝．各有百許種．如水精．得而末之．以無心草汁和之．須臾成水．服一升．得千歲．　又曰．石桂英芝．生名山石穴中．似桂樹而實石也．木芝者．松脂淪地千歲．化為茯苓．茯苓萬歲．其上有小木．狀似蓮葉．名曰木威嘉之．○太平御覽九百八十五作喜芝．夜視有光．持之甚滑．燒之不燋．帶之辟兵．　又曰．七明九光芝．皆石也．生臨水之高山石崖之閒．狀如盤梡．不過徑尺以還．　又曰．肉芝者．謂萬歲蟾蜍．頭上有角．頷下有丹書八字再重．以五月五日中時取之．陰乾百日．以其足畫地．即為流水．帶其左手於身．辟兵．若敵人射己者．弓弩矢皆反還自向也．　又曰．青雲芝生於名山之陰．大青石閒．青蓋三重．上有雲氣覆之．味辛甘．以陰乾食之．令人壽千歲不老．能乘雲通天．見鬼神．　又曰．黃龍芝．生於神山之中．狀如黃龍．味辛甘．以四時採．陰乾治．日食一合．壽萬年．令人光澤．　又．曰金菌芝．生於名山之陰．金石之閒．上有水蓋．莖赤．入秋旬求之．飲其中水．壽千歲．耳目聰明．　又曰．龍仙芝．狀似升龍之類．葉為鱗．其根則如蟠龍．服一株．則壽千歲．　又曰．紫朱芝．其莖黃．其葉赤．其實如李而紫色．二十四枚．輒相連而垂．如貫珠也．　又曰．朱草芝．九曲．曲有三葉三實．　又曰．行山中．見小人乘馬車．長七八寸者肉芝．生取服即仙．　又曰．蒼山岑石之中赤雲芝．下狀如人．竪竪如連鼓．其色如澤．以夏採之．陰乾食之．令人乘雲能上天．觀見
八極．通見神明．延壽萬年．　又曰．月芝．生於名山之陰．崑崙之山．大谷源泉．金石之中．　又曰．山芝者．韓終所食也．與天地相極．延年壽．通神明矣．　又曰．火芝．常以夏採之．葉上赤．下莖青．赤松子服之．常在西王母前．隨風上下．往來東西．　又曰．人芝．生名山之陰．青蓋白莖．陰乾治．食日半合．則使人壽．入水可久也．　又曰．月精芝．秋生山陽石上．莖青上赤．味辛苦．盛以銅物．十月食之．壽萬歲．　又曰．黑芝．生於山之陰．大谷中．白蓋赤莖．味甘．秋採之．陰乾．日食．令人身輕齒堅．與天地無極．　又曰．火芝．生於名山之陽．其色黃澤．大如車蓋．　又曰．金芝生於金石之中．青蓋莖．味甘辛．以秋取．陰乾治食．令人身有光．壽萬歲．　又曰．萬年芝．令人不老．延年九千．　又曰．夜光芝．出於名山之陰．大谷源泉中金石閒．上有浮雲翔其上．有五色．有目．如兩日．　又曰．白雲芝．生於名山之陰．白石上．有白雲覆之．白蓋二重．味辛甘．小苦．以秋採之．陰乾治食．令人身輕齒堅．　又曰．金芝．生於山．無蓋．青莖．陰乾治．食日一合．不中風雷．令人色光澤也．　又曰．雲母芝．生於名山之陰．青蓋赤莖．味甘．以季秋竹刀採之．陰乾治食．使人身光．壽千萬歲．醮以牛脯．　又曰．華芝．生於名山之陽．及出央山大谷源泉水中．赤蓋白莖．上有兩葉三實．　又曰．鬼芝．青蓋長莖．陰乾屑之．日食五合．所見神明．令人長生．【詩】梁庾肩吾芝草詩曰．踟蹰玩芝草．淹留攀桂叢．桂叢方偃蹇．芝葉正玲瓏．如龍復如馬．成闕復成宮．黃金九華發．紫蓋六英通．隱士蒼山北．神仙海六東．隨丹聊變水．獨搖不須風．【贊】魏繆襲神芝贊曰．青龍元年．神芝產于長平之習陽．其色丹紫．其質光耀．其長尺有八寸五分．其本圍三寸有三分．上別為三幹．分為九枝．散
為三十六莖．圍率一寸九分．葉徑二寸七分．其幹洪纖連屬．有似珊瑚之形．其吐柯載葉．祥明蠲絜．考圖案諜．蓋美乎所同於前代者矣．古瑞命記曰．王者慈仁則芝生．而食之則延年不終．與真人同．又神農氏論芝云．山川雲雨．五行四時．陰陽晝夜之精．以生五色神芝．皆為聖王休祥焉．自漢孝武顯宗．世號隆盛．而元封永平所紀神芝．方斯蔑如也．且其枝幹條莖．本末相承．乃協于天官之數．非神明其孰為此哉．推其類象．則蓂莢之植階庭．萐莆之生庖．屢視四靈矣．○句有訛．乃詔御府．匱而藏之．且盡其形．遂以名園為之贊曰．帝德允臻．廚不難致．○句有訛．煌煌神芝．吐葩揚榮．曩披其圖．今握其形．永章遐紀．載之頌聲．
經／十三經／重刊宋本十三經注疏附校勘記／重栞宋本毛詩注疏附挍勘記／國風／陳宛丘詁訓傳第十二／附釋音毛詩注疏卷第七　七之一　廿三／東門之楊(P.253-1)..[清嘉慶二十年(1815)南昌府學刊本]
東門之楊其葉牂牂興也牂牂然盛貌言男女失時不逮秋冬箋云楊葉牂牂三月中也興者喻時晚也失仲春之月○牂子桑反昏以為期明星煌煌期而不至也箋云親迎之礼以昏時女留他色不肯時行乃至大星煌煌然○煌音皇○
[疏]東門至煌煌○毛以為作者以楊葉初生興昏之正時楊葉長大興晚於正時故言東門之楊其葉已牂牂然而大矣楊葉已大不復見其初生之時以興歲之時月已至於春夏矣時節已晚不復及其秋冬之時又復淫風大行女留他色不從男子親迎者用昏時以為期今女不肯時行至於明星煌煌然而夜已極深而竟不至礼當及時配合女當隨夫而行至使昏姻失時男女相違如是故舉以刺時也○鄭以失時謂在仲春之後為異其義則同○傳牂牂至秋冬○正義曰此刺昏姻失時而舉楊葉為喻則是以楊葉初生喻正時楊葉已盛喻過時毛以秋冬為昏之正時故云男女失時不逮秋冬也秋
冬為昏無正文也邶風云士如歸妻迨冰未泮知迎妻之礼當在冰泮之前荀卿書云霜降逆女冰泮殺止霜降九月也冰泮二月也然則荀卿之意自九月至於正月於礼皆可為昏荀在焚書之前必當有所憑據毛公親事荀卿故亦以為秋冬家語云羣生閉藏為陰羣生閉藏為陰閩本明監本毛本同案浦鏜云乎誤為考家語浦校是也而為化育之始故聖人以合男女窮天數也霜降而婦功成嫁娶者行焉冰泮而農業起昏礼殺於此又云冬合男女春頒爵位家語出自孔家毛氏或見其事故依用焉地官媒氏云仲春之月令會男女於是時也奔者不禁唯謂三十之男二十之女所以蕃育人民特令以仲春會耳其男未三十女未二十者皆用秋冬不得用仲春也○箋楊葉至之月○正義曰箋亦以楊葉之盛興晚失正時也鄭言楊葉牂牂三月中者自言葉盛之月不以楊葉為記時也董仲舒曰聖人以男女陰陽其道同類歎天道嚮秋冬而陰氣來歎天道嚮秋冬而陰氣來閩本明監本毛本同案歎當作觀形近之譌浦鏜云歎字衍文見繁露循天之道篇非也為校繁露者所去耳嚮春夏而陰氣去故古人霜降始逆女冰泮而殺止與陰俱近而陽遠也與陰俱近而陽遠也閩本明監本毛本同案此不誤浦鏜云原文作內與陰居近而陽遠也非也居即俱字誤上文云冰泮而殺止故傍記內字為止字之異耳後遂誤入正文也當依此正之鄭以昏姻之月唯在仲春故以喻晚失仲春之月鄭不見家語不信荀卿以周礼指言仲春之月令會男女故以仲春為昏月其邶風所云自謂及冰泮行請期礼耳非以冰之未泮已親迎也毛鄭別自憑據以為定解詩內諸言昏月皆各從其家○傳期而不至○正義曰序言親迎而女猶有不至者則是終竟不至非夜深乃至也言明星煌煌者男子待女至此時不至然後始罷故作者舉其待女不得之時非謂此時至也傳嫌此時女至故辨之云期而不至言期以昏時至此時猶不至也○箋親迎至煌煌然○正義曰士昏礼執燭前馬是親迎之礼以昏也用昏者取陽往陰來之義女不從夫必為異人之色故云女留他色不肯時行乃至大星煌煌然亦言至此時不至○
東門之楊其葉肺肺肺肺猶牂牂也○肺普貝反又蒲貝反○昏以為期明星晢晢晢晢猶煌煌也○晢之世反
東門之楊二章章四句
經／十三經／重刊宋本十三經注疏附校勘記／重栞宋本毛詩注疏附挍勘記／小雅／鹿鳴之什詁訓傳第十六／附釋音毛詩注疏卷第九　九之二　三十／皇皇者華(P.318-2)..[清嘉慶二十年(1815)南昌府學刊本]
皇皇者華于彼原隰皇皇猶煌煌也高平曰原下濕曰隰忠臣奉使能光君命無遠無近如華不以高下易其色箋云無遠無近維所之則然○煌音皇又音晃○駪駪征夫每懷靡及駪駪眾多之貌征夫行人也每雖懷和也每雖懷和也小字本相臺本同案正義云本皆如此又云如鄭此意則傳本無每雖二字又云蓋鄭所據者本無每雖後人以下傳有雖有中和之言下篇每有良朋之下有每雖之訓因而加之也定本亦有每雖又云而今詩本皆有每雖則王肅之說又非無理云云經義雜記以為王肅私加是也○按舊挍非也毛於此云每雖懷和也末章傳曰唯有中和當自謂無所及即蒙此傳而言以釋經文每懷靡及也傳自作和箋乃易和為私字未可牽合句云每雖二字為後人所加非也鄭云中和謂忠信也是鄭謂中和即經之用絕非毛意毛以用也咨也諏也謀也度也詢也為六德皆在雖有中和之外箋云春秋外傳曰懷私為每懷也懷私為每懷也小字本相臺本同案此引國語私當和彼文作和韋昭云後鄭司農云和當為私即據下箋也正義云故鄭引其文因正其誤云和當為私為和誤也考此則正其誤在下此當仍作和矣正義中臣聞之曰懷私為每懷是外傳以為懷私末章正義中箋云懷私為每懷皆和字之誤亦見經義雜記和當為私眾行夫既受君命當速行每人懷其私相稽
留則於事將無所及○駪所巾反○
[疏]皇皇至靡及○正義曰此述文王勑使臣之辝言煌煌然而光明者是草木之華於彼原之與隰皆煌煌而光明不以高下而易其色也以言臣之出使當光顯其君常不辱命於彼遐之與邇皆使光揚不以遠近而易其志也汝駪駪眾多之行夫受命當速行每人懷其私以相稽留則於事無所及矣既不稽留恐無所及故當速行驅馳訪善也○傳皇皇猶煌煌○正義曰東門之楊曰明星煌煌此猶彼也以華色煌煌為宜故猶之○傳每雖懷和○正義曰本皆如此此既以每為雖懷為和而章傳云雖有中和當自謂無所及王肅以為下傳所言覆說此也故述毛云使臣之行必有上介眾介雖多內懷中和之道猶自以無所及是以驅馳而咨諏之○箋春秋至所及○正義曰鄭之此說亦述毛也但其意與王肅異耳案魯語穆叔云皇皇者華君教使臣曰每懷靡及臣聞之曰懷私為每懷是外傳以為懷私故鄭引其文因正其誤云和當為私為和誤也鄭必當為私者晉語姜氏勸重耳之辝曰駪駪征夫每懷靡及夙夜征行不遑啟處猶懼不及況其縱欲懷安將何及乎西方之書有之云懷與安實病大事鄭詩曰仲可懷也鄭詩之旨吾從之矣觀此晉語之文及鄭詩之意皆以懷為私懷之義明魯語所亦當為懷私明魯語所亦當為懷私閩本明監本毛本所下有云字案所補是也不得為和也鄭所以引外傳而破之者以毛傳云懷和是用外傳為義故引而破之言毛氏亦為私也如鄭此意則傳本無每雖二字若每為雖縱使變和為私亦不得與毛同也此既改傳和當為私下復解傳中和為忠信為之終始立說明其不異毛也蓋鄭所據者本無每雖後人以下傳有雖有中和之言下篇每有良朋之下有每雖之訓因而加之也定本亦有每雖又傳以駪駪為眾多征夫為行人故箋申之言眾行夫既受命當須速行若每人各懷其私意以相稽留則於事將無所及言其將廢失君命後於事機也此實使臣謂之行夫者猶春秋以使者為行人也君遣使一人而已而云眾行夫者使與上介眾介揔戒勑之非一故言眾也案聘礼謂使者受命於君唯上介立於其左接聞命眾介則不與此得揔勑之者彼受命者所聘之意或國之密事唯使與上介受之故眾介不與聞命至君遣使臣臨塗戒勑雖眾介亦在也如是則烝民亦云征夫捷捷每懷靡及箋為仲山甫戒之與此不同者彼非君遣使臣之歌述美仲山甫之德觀其文勢故與此異耳
經／十三經／重刊宋本十三經注疏附校勘記／重栞宋本毛詩注疏附挍勘記／小雅／鹿鳴之什詁訓傳第十六／附釋音毛詩注疏卷第九　九之四　三二／杕杜(P.340-1)..[清嘉慶二十年(1815)南昌府學刊本]
陟彼北山言采其杞王事靡盬憂我父母箋云杞非常菜也而升北山采之託有事以望君子○杞音起檀車幝幝四牡痯痯征夫不遠檀車役車也幝幝敝貌痯痯罷貌箋云不遠者言其來喻路近○檀徒丹反幝尺善反又勑丹反說文云車敝也從巾單韓詩作𦆀音同痯古緩反敝婢世反罷音皮
[疏]陟彼至不遠○正義曰言汝戍役之妻思爾而不得故升彼北山之上我采其杞木之菜杞木本非食菜而升北山以采之者是託有事以望汝也以汝勞苦故言王事無不堅固以君子勞苦堅故之由是使我憂之父母實夫也謂之父母也已尊之謂之父母也已尊之閩本明監本毛本同案也當作由讀下屬又親之也又言我君子所乘檀木之役車今幝幝然弊所乘四牡之馬今痯痯然疲征夫之來不遠當應至也如何許時不至使已念之○箋杞非至君子○正義曰此類上下皆陳婦人思夫之事故為託采以望君子不與北山同也以下章期逝不至上章我心傷悲類則憂我父母謂夫為父母也日月云父兮母兮畜我不卒莊姜稱莊公為父母與此同也○傳檀車役車○正義曰此戍役之妻說君子所乘役車也以檀木為車伐檀曰坎坎伐檀兮
又曰伐輪伐輻是檀可為車之輪輻又大明云檀車煌煌武王之戎車是檀之所施於車廣矣則役夫以從征之故其甲士三人所乘之車而備四馬故曰四牡非庶人尋常得乘四馬也○
經／十三經／重刊宋本十三經注疏附校勘記／重栞宋本毛詩注疏附挍勘記／小雅／南有嘉魚之什詁訓傳第十七／附釋音毛詩注疏卷第十　十之二　三四／采芑(P.360-2)..[清嘉慶二十年(1815)南昌府學刊本]
薄言采芑于彼新田于此中鄉鄉所也箋云中鄉美地名方叔涖止其車三千旂旐央央箋云交龍為旂龜蛇為旐此言軍眾將帥之車皆備方叔率止約軧錯衡約軧錯衡閩本明監本毛本同唐石經小字本相臺本軧作軝案軝字是也釋文五經文字可證餘同此○按軧說文从車氏聲凡氏聲與氐聲古分別最嚴八鸞瑲瑲軧長轂之軧也朱而約之錯衡文衡也瑲瑲聲也○軧祁支反廣雅云轂篆錯如字沈七故反瑲本亦作鎗七羊反徐七羹反服其命服朱芾斯皇有瑲葱珩有瑲葱珩唐石經小字本相臺本同案釋文云有創本又作瑲亦作鎗同正義本是瑲字考文古本作創采釋文朱芾黃朱芾也皇猶煌煌也瑲珩聲也葱蒼也三命葱珩言周室之強車服之美也言其強美斯劣矣箋云命服者命為將受王命之服也天子之服韋弁服朱衣裳也○芾本又作茀或作紱皆音弗下篇赤茀同創本又作瑲亦作鎗同皆七羊反珩音衡煌音皇又音晃朱衣裳本或作朱衣纁裳纁衍也
[疏]方叔至葱珩○正義曰言方叔為將即率戎車將率而行乃乘金車以朱纏約其轂之軧錯置文王於車之上衡錯置文王於車之上衡閩本明監本毛本文王誤其文案山井鼎云宋板王作彩當是剜也彩字是韓奕正義作采車行動其四馬八鸞之聲瑲瑲然其身則服其受王命之服黃朱之芾於此煌煌然鮮美又有瑲瑲然之聲所佩蒼玉之珩以此車服之美而往征伐也○傳軧長至文衡○正義曰說文云軧長轂也則轂謂之軧考工記說兵車乘車其轂長於田車是為長轂也言朱而約之謂以朱色纏束車轂以為飾輪人云容轂必直陳篆必正注云容者治轂為之形容也篆轂約也蓋以皮纏之而上加以朱漆也知約以朱者以上言鉤膺是陳金路之事也金路以金為飾轂色宜與金同且言路車有奭奭是赤貌故知約必用朱也知錯衡必為文衡者錯者雜也雜物在衡是有文飾其飾之物注無云焉不知何所用也○傳朱芾至斯劣矣○正義曰以言斯皇故知黃朱也斯干傳曰天子純朱諸侯黃朱皆朱
芾據天子之服言之也於諸侯之服則謂之朱芾耳玉藻云一命縕韍黝珩再命赤韍黝珩三命赤韍葱珩是據諸侯而言也彼云又累一命彼云又累一命閩本明監本毛本同案彼云又當作又彼文至三命而止而云葱珩則三命以上皆葱珩也故云三命葱珩明至九命皆葱珩非謂方叔唯三命也此上三章皆云其車三千言周室之強路車朱芾言車服之美也必言其強美者斯劣弱矣老子曰國家昏亂有忠臣六親不和有孝慈明名生於不足詩人所以盛矜於強美者斯為宣王承亂劣弱矣而言之也○箋命服至衣裳○正義曰鄭解服其命服之節言此命服者今方叔為受王命之服也言受王命之時王以此服命之故方叔服之而受命也知者春官司服云凡兵事韋弁注云韋弁以韎韋為弁又以為衣裳又以為衣裳閩本明監本毛本同案裳字衍也六月正義引無閩本監本以誤似是朱之淺者故得以朱表之周礼志云韋韋弁素裳此連言朱裳者以經云朱芾芾從裳色故知裳亦朱也不用戎服素裳者以其命將非在軍不可純如之也亦變為美故雜以祭服之飾焉此本或云天子之服韋弁服朱衣纁裳者誤定本亦無纁字
經／十三經／重刊宋本十三經注疏附校勘記／重栞宋本毛詩注疏附挍勘記／小雅／鴻鴈之什詁訓傳第十八／附釋音毛詩注疏卷第十一　十一之二　三七／斯干(P.383-2)..[清嘉慶二十年(1815)南昌府學刊本]
乃生男子載寢之牀載衣之裳載弄之璋半珪曰璋裳下之飾也璋臣之職也箋云男子生而臥於牀尊之也裳晝日衣也衣以裳者明當主於外事也玩以璋者欲其比德焉正以璋者正以璋者[補]毛本同案正當作玉下正義玉不用珪而以璋可證明成之有漸○衣於既反注衣以裳下衣之裼同璋音章○其泣喤喤朱芾斯皇室家君王箋云皇猶煌煌也芾者天子純朱諸侯黃朱室家一家之內宣王將生之子或且為諸侯或且為天子皆將佩朱芾煌煌然○喤音熿華彭反沈又呼彭反聲也芾音弗煌音皇○
[疏]乃生至君王○毛以為王前夢熊羆果有効驗乃生男子矣生訖則寢臥之於牀尊之又則衣著之以裳玩弄之以璋也裳明習為卑下璋見効奉臣職時巳其泣聲太煌煌然時巳其泣聲太煌煌然[補]毛本太煌煌作大喤喤案所改是也至其長大皆佩朱芾於此煌煌然由王家室之內或為諸侯之君或為天子之王故皆佩朱芾也○鄭唯裳為主外事璋比德之有漸餘同○傳半圭至之職○正義曰知璋半圭者典瑞云四圭有邸以祀天兩圭有邸以祀地圭璧以祀日月璋邸射以祀山川從上而下遞減其半故知半圭曰璋裳下之飾易文言文也裳為下飾以璋配裳故知見臣之職也宣王子孫當為君而言臣下者王肅云言无生而貴之也明欲為君父當先知為臣子也璋而得為臣職者王肅云羣臣之從王行礼者奉璋又棫樸曰奉璋峨峨髦士攸宜是也○箋男子至有漸○正義曰箋以下章與此相對以下女子寢之地明男子生而臥之床尊之也以下載衣之裼裼是夜臥之衣故云裳晝日衣也一晝一夜明取內外為義故知男子衣以裳明當主外事女子衣以裼明當主內事也女子弄之瓦瓦紡塼也以女子之所有事明玩以璋者亦男子之所有事君子於玉比德焉故知以璋欲其比德也玉不用圭而以璋者明成人之有漸璋是圭之半故言漸也下句乃言其泣喤喤則此所陳皆在孩幼礼記鄭注云人始生在地男子巳寢之牀又非始生也蓋聖人
因事記義子之初生暫行此礼不知生經幾日而為之也何則女子不可恒寢於地竟無裳男子亦不容無褓且甫言其泣則未能自弄璋明暫時示男女之別耳○箋芾者至黃朱○正義曰箋以經言室家君王則有諸侯與天子而同言朱芾故云天子純朱諸侯黃朱也芾從裳色祭時服纁裳故芾用朱赤但芾所以明尊卑雖同色而有差降乾鑿度以為天子之朝朱芾諸侯之朝赤芾朱深於赤故困封注云故困封注云閩本明監本毛本困誤內案山井鼎云封恐卦誤是也朱深云赤是矣朱深云赤是矣閩本明監本毛本同段玉裁云云當作于形近之譌王伯厚鄭易考所引不誤此論諸侯則王子或封畿內或以功德外封皆為諸侯也而文同朱芾明對文則朱赤深淺有異散之則皆謂之朱故天子純朱明其深也諸侯黃朱明其淺也舉其大色皆得為朱芾也○
經／十三經／重刊宋本十三經注疏附校勘記／重栞宋本毛詩注疏附挍勘記／小雅／鴻鴈之什詁訓傳第十八／毛詩注疏挍勘記十一之二(P.390-1)..[清嘉慶二十年(1815)南昌府學刊本]
○斯干
歌斯干之詩以落之小字本相臺本同案釋文云落之如字始也或作樂非正義云歌斯干之詩以歡樂之又云本或作落以釁又名落定本集注皆作落未知孰是下箋為歡以落之釋文云以樂音洛本又作落正義云定本作落考正義本皆作樂皆釋為歡樂定本皆作落則皆釋為釁也釋文本上作落下作樂是以此落為始下樂仍為歡樂也
則又祭祀先祖閩本明監本毛本同小字本相臺本無祀字考文古本同案無者是也正義可證
則而以禮釁塗之閩本明監本毛本無而字案所刪是也
而於經無釁廟之云[補]案云當作文
本或作樂閩本明監本毛本同案樂當作落
似讀如巳午之巳小字本相臺本同案正義云故讀為巳午之巳又云直讀為巳是正義本如字作為
比宗廟路寢是室為南其戶[補]毛本是作之案上文比一房之室為西其戶上云之室則此是字誤也
傳西至鄉戶○正義曰閩本明監本毛本同案十行本西至曰剜添者二字當是至及○也
箋此至戶正義曰閩本同毛本此下有築字戶下有爾字及○明監本所剜入也
禮諸侯之制也有夾室閩本明監本毛本同案也當作聘
故言西其戶也閩本明監本毛本同案浦鏜云西當南字誤是也
寢者夾室與東西房也閩本明監本毛本同案浦鏜云者當有字誤是也
周公制禮土中閩本明監本同毛本禮下剜入建國二字案所補非也
下又后六宮閩本明監本毛本同案又當作云
其堅致閩本明監本毛本同小字本相臺本致作緻案正義本作緻定本作致見鴇羽又釋文云致本亦作緻同考文古本作緻采正義釋文
所以自光天也[補]案天當作大下正義云所以為自光大可證毛本正作大
鄭以為揔宮廟羣寢毛本脫揔字宮下衍宗字閩本明監本不誤
箋約謂㨨土[補]毛本謂下有至字案所補是也
故云其堂堂相稱閩本明監本毛本不重堂字案下堂字乃室字之誤輒刪者非也
如鳥夏暑又布革張其翼者閩本明監本毛本布作希案所改非也又布當作希誤分為二字耳
韓詩作䩗[補]釋文挍勘通志堂本䩗作勒盧本作勒案𦑜字是也小字本所附正作𦑜段玉裁云王氏詩考作𦑜廣雅𦑜翼也本此
冥幼也小字本相臺本同案釋文云幼王如字本或作窈崔音杳正義云冥幼釋言文又云而本或作冥窈者爾雅亦或作窈又云為冥窈於義實安但於正義之義不允考上傳云正長也正義云釋詁文釋文云王丁丈反崔直良反是依崔讀即無不允當以或作本為長
處所寬明快快快然閩本明監本毛本無一快字案上快字乃矣字之誤輒刪者非也
而本或作冥幼者閩本明監本毛本同案浦鏜云幼當窈字誤是也
為室宮寬明之貌[補]毛本室宮作宮室案所易是也
與羣臣安燕為歡以落之小字本相臺本同閩本明監本同考文古本亦同毛本落作樂案毛本依釋文改也
徐又九完反[補]釋文挍勘通志堂本盧本完作還案小字本所附亦是完字盧文弨云還似宋人避桓嫌名改是也
毛氏為燕以否閩本明監本毛本以誤與
箋莞小蒲至落之閩本明監本毛本同案落當作樂下文云定本作落可證此合併以後依經注本所改耳
如莞席紛純閩本明監本毛本同案浦鏜云加誤如是也
色如文綬文文閒有毛閩本明監本毛本誤不重文字案綬上文字當作艾爾雅疏即
取此皆不誤
鼻上有鈄[補]毛本鈄作針
明其法天人所為閩本明監本毛本同案浦鏜云大誤天是也
正以璋者[補]毛本同案正當作玉下正義玉不用珪而以璋可證
時巳其泣聲太煌煌然[補]毛本太煌煌作大喤喤案所改是也
故困封注云閩本明監本毛本困誤內案山井鼎云封恐卦誤是也
朱深云赤是矣閩本明監本毛本同段玉裁云云當作于形近之譌王伯厚鄭易考所引不誤
載衣之裼毛本裼誤𫌅明監本以上皆不誤
瓦紡塼也相臺本同小字本塼作摶案正義標起止云瓦紡塼釋文云塼本又作專考說文上部無塼字當以又作本為長小字本作摶乃形近之譌古專摶雖通用但非此之證
習其一有所事也小字本同閩本明監本毛本同相臺本作習其所有事也考文古本同案正義云習其所有事也相臺本考文古本皆依之改耳段玉裁云當作一所有事一同壹一所有事謂壹於所有事也以壹訓專此詁訓之法
無父母詒罹唐石經小字本相臺本同案釋文云詒本又作貽罹本又作離正義標起止云至詒罹考文古本作貽采釋文離罹古今字也
經／十三經／重刊宋本十三經注疏附校勘記／重栞宋本毛詩注疏附挍勘記／大雅／文王之什詁訓傳第二十三／附釋音毛詩注卷第十六　十六之二　五十／大明(P.540-1)..[清嘉慶二十年(1815)南昌府學刊本]
牧野洋洋檀
車煌煌駟騵彭彭洋洋廣也煌煌明也駵馬白腹曰騵言上周下殷也箋云言其戰地寬廣明不用權詐也兵車鮮明馬又強則暇且整○洋音羊檀徒丹反煌音皇騵音原駵音留維師尚父時維鷹揚涼彼武王師大師也尚父可尚可父鷹揚如鷹之飛揚也涼佐也箋云尚父呂望也尊稱焉鷹鷙鳥也佐武王者為之上將○涼本亦作諒同力尚反韓詩作亮云相也大音泰鷙之利反將子匠反○肆伐大商會朝清明肆疾也會甲也會甲也小字本相臺本同案正義云定本云會甲兵則與會甲子義異九經古義云甲者一也古皆以一為甲毛公以意說詩故訓會朝為甲朝又云不崇朝而天下清明崇朝終朝也或以甲為甲子或為甲兵皆非毛意考文古本會下有兵字采正義而倒之耳○按詳段玉裁故訓傳三十卷注中不崇朝而天下清明箋云肆故今也會合也以天期巳至兵甲之強師率之武故今伐殷合兵以清明書牧誓曰時甲子昧爽武王朝至于商郊牧野乃誓○肆音四帥所類反亦作率坶音牧本又作牧昧音妹
[疏]牧野至清明○毛以為上言將戰為天人所歸此又述戰時之事言所戰之處牧地之野洋洋然甚寬而廣大於此廣大之處陳檀木之兵車煌煌然皆鮮明又駕駟騵之牡馬彭彭然皆強盛維有師尚父者是維勇略如鷹之飛揚身為大將時佐彼武王車馬鮮強將帥勇武以此而疾往伐彼大商會值甲子之朝不終此一朝而伐殺虐紂天下乃大清明無復濁亂之政○鄭唯下二句為異言天期巳至兵甲之強將帥之武故今往伐此大商會合兵眾以朝旦昧爽清明之時伐之也○傳洋洋至下殷○正義曰洋洋文連牧野述戰地之貌故宜為廣大煌煌言車之鮮故為明也駵馬白腹曰騵釋畜文郭璞曰駵赤色黑鬣也檀弓說三代乘馬各從正色而周不純赤明其有義故知白腹為上周下殷戰為二代革易故見此義檀弓亦言戎事乘騵明非戎事不然因此武王所乘遂為一代常法夏殷不下其先代之色時主之意異○箋言其至且整○正義曰詩辭所發理不徒然言戰地寬廣必當有意故知明當時不用權詐也少儀曰軍旅思險隱精以虞隱精以虞閩本明監本毛本同案浦鏜云情誤精是也是設權必依險阻故寬廣之地不用權詐車之鮮明馬之強盛車固馬肥不慮不克則心不怱遽閑暇於事且齊整也成十六年左傳欒鍼說晉國之勇云好以眾整又曰好以暇牧誓注云好整好暇用兵之術是兵法貴閑整也此說武王之師尚父為佐則牧野之戰不用權詐矣而雒師謀說太公受兵鈐之法云踐爾兵革審權矩應詐縱謀出無孔注云踐行也矩法也當親行汝兵革審其權謀之法孔道也應敵之變詐縱己之謀所出無常道善太公知權變者兵法須知彼巳當預為之備所以貴權謀故善太公能審之但武王之伐紂以至聖攻至惡敵無戰心不假權詐以不用權詐故為美耳若前人德與己同力又相敵當設權以取勝何則
與其自敗寧我敗人故僖二十二年宋公及楚人戰于泓左氏以其不用子魚之計至於軍敗身傷所以責襄公也而公羊善之云雖文王之戰亦不是過鄭箴膏育云鄭箴膏育云閩本明監本同毛本育作肓案肓字是也下同刺襄公不度德不量力引考異郵云襄公大辱師敗於泓徒信不知權譎之謀不足以交鄰國定遠彊也不足以交鄰國定遠彊也閩本明監本交誤郊毛本不誤案浦鏜云彊當作疆是也此是譏師敗也公羊不譏違考異郵矣是德均力同當權以取勝也其在軍之士則聽將之命不得縱舍前敵曲為小仁宣二年宋鄭戰于大棘左傳曰狂狡輅鄭人鄭人入于非倒戟而出之獲狂狡君子曰失礼違命宜其為禽也戎昭果毅以聽之之謂礼殺敵為果致果為毅易之戮也何休以為狂狡近於古道鄭箴膏育云狂狡臨敵拘於小仁忘在軍之礼譏之義合於讖是軍士當從上命也雖成湯伐桀尚書云爾不從誓言予則孥戮汝明軍士雖為至德之師不可違命縱敵也○傳師大師至涼佐○正義曰史記齊世家云大公望呂尚者東海上人西伯出獵得之曰吾太公望子久矣故號之曰太公望載與俱歸立為大師劉向別錄曰師之尚之父之故曰師尚父父亦男子之美號太誓注云師尚父文王於磻谿所得聖人呂尚立以為太師號曰尚父尊之其言皆可與尚父義同其言皆可與尚父義同閩本明監本毛本同案可與二字當倒可尚父者謂傳之可尚可父也尊之為作此號故雒師謀云號曰師尚父是也如世家之文則尚本是名號之曰望而雒師謀云呂尚釣厓注云尚名也又曰望公七年尚立變名注云變名為望蓋因所呼之號遂以為名以其道可尊尚又取本名為號也孫子兵法曰周之興也呂牙在殷則牙又是其名字也釋詁云亮介尚右也左右亮也轉以相訓是亮為佐也亮諒義同○箋佐武王為之上將○正義曰太誓司馬在前王肅曰司馬太公也司馬非上卿而云上將者周司馬主軍旅之戒命故上將為司馬也○傳肆疾至清明○正義曰釋言云宨肆也郭璞曰輕宨者好放肆左傳云輕者肆焉是肆為疾之義故以肆為疾言伐者見清明之速又解會朝清明為速疾之意言武王陳師會甲日之朝不終一朝而為天下清明是其疾也王肅云以甲子昧爽與紂戰不崇朝而殺紂天下乃大清明無復濁亂之政傳云會甲肅言甲子昧爽以述之則傳言會甲長讀為義則傳言會甲長讀為義閩本明監本毛本讀誤續案浦鏜云下四字疑衍非也長讀民勞正義可證謂甲子日之朝非訓會為甲孫毓云經傳詁訓未有以會為甲者失毛旨而妄難說耳定本云會甲兵則與會甲子義異○箋肆故至乃誓○正義曰肆故今也釋詁文天期巳至即上燮伐大商協和五位翦滅有期也兵甲之彊即上檀車四騵舉車馬則兵甲可知也師率之武即尚父鷹揚是也故今伐殷其合兵以朝且清明之時其合兵以朝且清明之時閩本明監本毛本同案浦鏜云旦誤且是也言於時殺紂也引牧誓證清明之時是昧爽之義牧誓注亦引此詩交相為證以明其事同也昧爽者爽明也言其昧之而初明晚則塵昏旦則清言其昧之而初明晚則塵昏旦則清閩本明監本毛本同案十行本其至晚剜添者一字當是衍下塵字而上有脫故補之也故謂朝旦為清明古
詩曰清晨登隴首是清亦古今之通語也易傳曰易傳曰閩本明監本毛本同案浦鏜云曰當者字誤是也以會者遇值之辝言會朝清明正是會清明之朝耳詩無甲子之文不當橫為會甲且清明與昧爽文協故易之
大明八章四章章六句四章章八句
經／十三經／重刊宋本十三經注疏附校勘記／重栞宋本禮記注疏附挍勘記／經解第二十六／附釋音禮記注疏卷第五十(P.845-1)..[清嘉慶二十年(1815)南昌府學刊本]
故昏姻之禮廢則夫婦之道苦而淫辟之罪多矣鄉飲酒之禮廢則長幼之序失而爭鬬之獄
繁矣喪祭之禮廢則臣子之恩薄而倍死忘生者眾矣聘覲之禮廢則君臣之位失諸侯之行惡而倍畔侵陵之敗起矣苦謂不至不荅之屬○辟匹亦反倍音佩下同行下孟反
[疏]故昏姻至起矣○正義曰此明禮諸事不可闕廢若其闕廢則禍亂興也○而爭鬬之獄繁矣者以鄉飲酒之禮明上下長幼共相敬讓今若廢而不行則尊卑無序故爭鬬之獄繁多矣○而倍死忘生者眾矣者喪祭之禮所以敦勗臣子恩情使死者不見背違生者恒相從念若廢不行故臣子恩薄而死者見背生者被遺忘如此者多故云眾矣○而倍畔侵陵之敗起者倍畔謂據倍天子也侵陵謂侵陵鄰國也○注苦謂至之属○正義曰不至者謂夫親迎而女不至若詩陳風云昏以為期明星煌煌注云女留他色不肯時行序云親迎女猶有不至者是也不荅者謂夫不荅耦於婦故𨚍風云日月衞莊姜傷已不見荅於先君是也此經覆說前經反明上事但前經尊重者在前卑輕者在後故先朝覲後昏姻也又殊別君臣故先朝覲後聘問下經所飜則據人倫切急者在前先昏姻次以鄉飲酒乃至於聘覲也聘覲合之者以其聘覲禮廢則君臣位失倍畔侵陵其惡相通故合言之也
經／十三經／重刊宋本十三經注疏附校勘記／重栞宋本爾雅注疏附挍勘記／釋詁第一／爾雅疏卷第一(P.6-1)..[清嘉慶二十年(1815)南昌府學刊本]
林烝天帝皇王后辟公侯君也詩曰有壬有林又曰文王烝哉其餘義皆通見詩書○辟幷亦反
[疏]林烝至君也○釋曰皆天子諸侯南面之君異稱也白虎通云君羣也羣下之所歸心也林者說文云平地有叢木曰林烝者左傳云天生烝民樹之以君而司牧之然則人物之眾必立君長以司牧之故以林烝為君也天者說卦云乾為天為君以其俱尊極故也大雅皆謂君為天是也帝皇者白虎通云德合天地者稱帝帝者諦也象可承也皇美也大也天之揔美大稱也時質故揔
稱之號之為皇煌煌人莫違也王者往也天下所歸往說文云后者繼體君也象人之形施令以告四方故后之故后之說文作故𠂆之此誤從一口發號者君后也辟者法也為下所法則也公者通也公正無私之意也侯者候也候迎順也天帝皇王惟謂天子公侯惟謂諸侯餘皆通稱(注)詩曰至詩書○釋曰云詩曰有壬有林者小雅賓之初筵文又曰文王烝哉者大雅文王有聲文云其餘義皆通見詩書者謂天帝皇王后辟公侯皆義之常行皆義之常行元本閩監本同毛本皆誤者故不備引
經／十三經／重刊宋本十三經注疏附校勘記／重栞宋本爾雅注疏附挍勘記／釋言第二／爾雅疏卷第三(P.37-1)..[清嘉慶二十年(1815)南昌府學刊本]
華皇也華皇也唐石經單疏本雪牎本同注疏本作皇華也非釋草注引此作華皇也段玉裁云今本因注引釋草葟華榮而倒改一例此言華本草木之花引申之則凡煌煌者皆得曰華也禮記玉藻注云華黃色也古皇黃通華與皇雙聲故訓詁如此說文引𤰀華也為釋草文而非釋言文釋草曰葟華榮葟華榮雪牎本注疏本同單疏本作皇華榮釋文皇胡光反釋草釋文葟音皇本亦作皇○華胡瓜切
[疏]華皇也○釋曰草木之華一名皇樊光引詩云皇皇者華孫炎云皇皇猶煌煌郭云釋草曰皇華榮引之以證皇亦華榮之名
經／十三經／重刊宋本十三經注疏附校勘記／重栞宋本爾雅注疏附挍勘記／釋言第二／爾雅注疏卷三挍勘記(P.47-1)..[清嘉慶二十年(1815)南昌府學刊本]
爾雅注疏卷三挍勘記
阮元撰盧宣旬摘錄
爾雅疏卷第三注疏本卷第二
釋言第二
初別國不相往來之言也注疏本脫也
故為之作釋也閩本監本毛本脫之也元本脫之
岠齊州以南單疏本雪牎本注疏本同釋文距又作岠同音巨按今釋地作岠釋文同葢失其舊○按依說文本作歫从止俗改从山
注禮記曰尸謖者注疏本刪注字○按單疏本所標注字注疏本盡刪今悉補正後不悉出
還復返也元本經下載音切還音旋閩本監本誤為注毛本遂剜改作皆迴返也似郭氏舊有此注矣考此本雪牎本陳本鍾本郎本葛本皆無也
皆傳車驛馬之名單疏本雪牎本元本閩本監本同毛本驛作馹依經所改釋文音經傳也張戀反注同此本傳誤轉今訂正單疏本經中傳字亦誤轉
格懷來也唐石經單疏本雪牎本同釋文徠音來本今作來按釋親來孫陸本亦作徠云音來本亦作來玉篇彳部徠力哀切就也還也今為來
厎釋文唐石經雪牎本同注疏本作底非單疏本經誤底疏中作厎五經文字厂部厎音指致也
皆見詩傳雪牎本注疏本同單疏本無皆字
厎祿以德周頌武篇云注疏本厎誤底下同武上衍下
今江東呼母為恀音是雪牎本同注疏本刪下二字因別附音切有恀音是三字也全書準此
無母何恃是也注疏本脫是也
畣者應也雪牎本注疏本同釋文音經畣古荅字一本作荅○按畣字从田絕無文理舊本隸釋作畣从曰似近是然亦俗字耳
大初元年注疏本大改太
以禮大陳敘賓客也閩本監本毛本大陳敘改陳敘于元本實闕
幠釋文唐石經雪牎本元本同單疏本作撫閩本監本毛本作憮皆誤
無幠無傲單疏本雪牎本同注疏本作無憮無敖非疏引投壺作無撫無敖亦誤
幼鞠稚也唐石經單疏本雪牎本元本同閩本監本毛本稚改穉疏中同釋文稺又作稚按釋親稺婦釋文亦作稺云又作稚
是皆謂年小也注疏本小改少
急疾齊整注疏本疾改速
革亦急也注疏本脫也
云書曰揚側陋者注疏本刪曰者
北燕曰遾單疏本雪牎本同浦鏜云方言作噬
易曰水荐至單疏本雪牎本同浦鏜云易荐作洊按易釋文於洊下引爾雅云再也又云于作荐則爾雅有作洊周易有作荐者
今呼重蠶為𧔞單疏本雪牎本注疏本同釋文原舍人本作𧔞音同
敉義見書單疏本雪牎本同注疏本作敉寧因疏引書大誥敉寧字致誤疏中同
皆憐撫也注疏本憐改愛
宋衞邠陶之間元本同閩本監本毛本宋衞改東齊
故注云撫愛撫也注疏本注誤上又上撫作憮元本與此同
齊人謂瘠瘦為脙單疏本雪牎本同注疏本脫瘦
瘦臞腐敗注疏本臞誤瞿周禮廛人釋文臞其俱反又作臞音稍按賈疏本臞作𦡱
桄唐石經單疏本雪牎本同釋文桄孫作光古黃反按說文桄充也與橫闌木也連文桄橫字通鄭注禮記樂記孔子閒居皆云橫充也此其證尚書光被四表漢書王莽傳後漢馮異傳皆作橫被四表葢作桄作橫者為今文作光者為古文孔傳堯典云光充也與孫叔然本合賈逵云古文讀應爾雅昰爾雅本作光也作桄者葢李巡本
書云光被四表注疏本云改曰
親暱者恩信必數注疏本者誤時
次即副貳之義閩本監本毛本義誤貳元本闕
今呼𩛢飯為饙單疏本雪牎本同閩本監本毛本𩛢誤疏中同元本𩛢誤攸釋文飰字又作𩚳俗作飯同按玉篇𩚳飰並俗飯字
饙熟為餾注疏本同詩正義作饙均熟為餾因連引孫炎注均之曰餾而誤衍耳郭釋經稔為熟詩釋文引孫炎均之曰餾引郭注餴熟為餾可證
注方言云注疏本刪注字
或曰䬯注疏本䬯誤𩚩
河陰之間曰䭡惡恨切䭓五恨切○注疏本音切改大字
迺裹餱糧注疏本迺改乃
矜唐石經雪牎本注疏本同單疏本作矝釋文鹶音矜本又作矜按廣雅釋詁一鹶哀也玉篇鹵部鹶苦也皆本此經葢經作鹶注作矜後人轉寫亂之
可矜憐者亦辛苦單疏本雪牕本同釋文粦力田反本今作憐同按今當作又
表淳鹵元本同閩本監本毛本鹵改滷按左傳襄二十五年作鹵
云可矝憐者亦辛苦者小雅鴻鴈云爰及矝人注疏本矝作矜毛詩唐石經宋本同按釋訓矜憐撫掩之也疏引詩鴻鴈亦作矝華嚴經音義卷上特垂矝念下引毛詩傳矝憐也又引說文字統矝怜也皆從矛令矝憐聲相近故說文毛傳皆云矝憐也鈕樹玉云漢隸字源矝字注引唐君頌不侮矝寡詩序至于矝寡史記有矝在民間曰虞舜字皆從矛令
鹹味極必苦注疏本味誤殊
論語云注疏本脫論
皆謂蔓延相被及單疏本雪牕本同釋文蔓莚以戰反相連不斷又音延本今作延按蔓莚字古皆從艹作莚華嚴經音義卷上引爾雅覃延也引郭注謂蔓莚相被及也與釋文同此經作延注作莚之明證釋草蔨鹿藿蘦大苦注蔓延生釋文皆作蔓莚毛詩旄丘傳曰如葛之蔓延相連及也釋文蔓莚以戰反又音延芄蘭箋云恆蔓延於地釋文云本或作蔓莚於地
視民不恌是也元本同監本毛本恌作佻與經合左傳昭十年及說文玉篇皆引詩視民不佻此從心葢依今詩改
注詩曰不可以茹者注疏本刪注字
皆見詩書雪牎本注疏本無皆字
注皆見詩書者注疏本刪注字
尚書誥誓之篇是也閩本監本毛本篇改類元本此字實闕
競逐彊也唐石經單疏本雪牕本同釋文強巨丈反注同本或作彊字又其良反按此葢經作彊盛字注用勉強字
皆自勉彊單疏本注疏本同雪牎本作皆自強勉按強勉猶彊勉也漢書董仲舒傳事在彊勉而巳矣師古曰彊音其兩反此當從雪牎本古彊強通
皆自勉彊也元本同閩本監本毛本彊改強下彊梁同
故皆為禁也元本閩本監本同毛本脫也
言文采著明也閩本監本毛本下衍一字元本實闕
注詩曰齊子愷悌者注疏本刪注字
士者男子之人大號注疏本同浦鏜云人大二字疑美字之誤
蓋割裂也唐石經單疏本雪牎本同釋文蓋古害反舍人本作害按書呂刑鰥寡無蓋蓋即害字之借言堯時鰥寡無害也釋名害割也書堯典洪水方割大誥天降割之類皆害字之借割與蓋亦音相近書君奭割申勸寧王之德鄭注緇衣云割之言蓋是也
今俗語呼樹蔭為庥單疏本注疏本同雪牎本蔭作廕按釋文廕字亦作蔭依經當作廕葢以樹蔭義改從艹耳釋詁注云疏蔭𤒺樂釋文廕又作蔭同
福履將之單疏本雪牎本同按此當如釋詁注引詩福履綏之毛傳履祿也本此經樛木詩一章福履綏之二章福履將之
注禮可以履行見易者注疏本刪注字
薆隱也唐石經單疏本雪牎本同釋文薆僾皆音愛按亦作愛詩烝民愛莫助之毛傳愛隱也本此經而字作愛可證
基經也基設也○釋曰基牆下止也注疏本刪上八字止作土按說文基牆始也玉篇址基也廣韵基址也然則此止當為址合止字土字始得之
祥吉之先見注疏本同雪牎本作謂吉之先見
祺福之祥元本同閩本監本毛本福誤祥
域也唐石經雪牎本同釋文兆本又作垗按依說文垗正字也兆假借字也
注書曰肇牽車牛者注疏本刪注字
浹徹也唐石經雪牎本同釋文浹于協反郭音接詹事錢大昕云說文無浹字當作挾詩使不挾四方毛傳挾達也漢儒諱徹為通通達義同按爾雅當本作挾徹也與上挾藏也同字異訓詩釋文挾子燮反與郭音接正合正義曰挾者周匝之義周禮所謂浹日周禮釋文挾日字又作浹凡挾作浹者皆後人所改
小雅楚茨云注疏本云上衍篇
注易曰不速之客者注疏本刪注之二字
注詩曰來獻其琛者注疏本刪注字
士之俊選者借譬為名焉故郭云士中之俊如毛中之髦注疏本作士之俊選者是也刪借譬以下一十七字
淩懅戰慄單疏本雪牎本同釋文淩郭注意當作㥄埤蒼云㥄慄也按陸謂注意當作㥄則字下作㥄矣或謂注當作㥄非下注云強梁淩暴亦用水旁字
淩慄也慄慼也○釋曰注疏本刪
㥄慄也元本同閩本監本毛本㥄誤淩
郭云淩懅戰慄注疏本云誤言
注左傳云注疏本刪注字
周官曰雪牎本注疏本同單疏本作周禮曰按郭注多引作周禮凡釋詁釋官釋器釋天旌旂釋丘釋草釋畜共十二見皆作周禮惟此及釋天講武注作周官
偁舉也唐石經單疏本雪牎本同釋文音下稱好也尺證反此偁字不出音葢本作稱李善注文選陸士衡演連珠引爾雅稱舉也郭注引書偁爾戈今尚書作稱
注偁爾戈者注疏本刪注字
之死矢靡它毛本閩本監本同毛本它改他按唐石經毛詩作它
並兩舩雪牎本注疏本同釋文併字又作並按釋水大夫方舟注亦云併兩舩此作並非
潛行游水底單疏本雪牎本同葉鈔釋文底作㡳
強雪牎本同單疏本注疏本作彊唐石經先作彊後改強按注云彊梁淩暴疏引詩序彊暴之男則字當從彊上文競逐彊也疏云馳逐者亦彊梁可互證石經原刻是
強梁淩暴雪牎本同注疏本強作彊疏云彊梁者好凌暴於物淩字從冫非五經文字云淩水名經典或以為侵陵字
宨唐石經單疏本雪牎本同注疏本作窕注及疏準此元本經作宨按葉鈔釋文宨肆也吐彫反窕閒也郭徒了反與唐石經皆畫然有別玉篇廣韻脫宨字今本皆作窕誤甚詩大明正義引釋言及郭注作宨集韻二十九筱於宨下引爾雅肆也謂輕宨放肆類篇宀部宨下引爾雅肆也此其證左傳成十六年楚師輕窕釋文勑彫反依義當作宨
戴弁俅俅單疏本元本閩本毛本同雪牎本監本戴改載按毛詩絲衣載弁俅俅箋云載猶戴也葢古文作載今文作戴韓魯詩當有作戴者玉篇頁部引詩戴弁俅俅可證
幽亦薶也注疏本同雪牎本薶改埋係俗省按釋文邢疏皆作薶
氂謂毛罽也注疏本氂下衍所
若今之火鑪也元本同閩本監本毛本鑪改爐
平均賦也注疏本平改評按下云凡相賦斂謂之平均本此
盡起而築之注疏本築改筑按書釋文築音竹本亦作筑馬云築拾也單疏本引書不隨經改字故足據
今江東呼大為駔單疏本雪牎本同釋文評火乎反或作呼同按說文𧦝召字在言部呼吸字在口部此當從陸本
駔猶麤也單疏本注疏本同雪牎本麤作麄俗字
水中筏注疏本作𥴖單疏本作後剜改作𥴖按葉鈔釋文作引方言泭謂之謂之筏與此合○按廣韻集韻有𥱼𥭆字無字
龕注疏本同唐石經雪牎本作𪚕當據以訂正單疏本此頁係明人補刻不足據按釋文𪚕苦南反字或作含本今作龕今本多誤九經字樣云龕龍皃也從龍從今聲作龕訛玉篇𪚕苦含切龍皃也受也聲也盛也字皆從今
苑彼桑柔閩本監本毛本苑改菀按葉鈔釋文詩桑柔作苑單疏本補刻作菀非今據元本訂正
洵又為𪚕未詳閩本監本毛本𪚕作龕單疏本補刻同今據元本訂正
今荊楚人皆云遝音沓雪牎本同注疏本刪下二字釋文沓與上同亦徒荅反
是不非監本毛本下衍也補刻亦剜擠也字茲據元本閩本訂正
畫者為形象單疏本雪牎本同注疏本象改像
畫繢之事元本同閩本監本毛本繢改繪
天之方懠音薺雪牎本同注疏本刪下二字
郭云詩曰天之方懠者大雅版篇文也閩本監本毛本郭改注版篇改板之元本作郭云版篇二字實闕按詩上帝板板釋訓作版版後漢書董卓傳注文選辨命論注皆引詩上帝版版
天子葵之單疏本雪牎本元本同閩本監本毛本葵改揆按單疏本及元本疏引詩天子葵之揆之以日二字畫然有別
土巳耕者曰田元本巳字空闕閩本監本毛本改作田
硈唐石經單疏本雪牎本同釋文硈苦角反邢疏云硈當從告說文別有硈石堅也字異義同按說文硞石聲從石告聲苦角切段玉裁云據說文知爾雅硈必硞之誤非告聲不得苦角切也五經文字硈口八反又苦角反見爾雅葢張氏
所見本始誤從吉矣
硈苦學切當從告注疏本音切改大字下同
棄我如遺注疏本同浦鏜依詩改作棄予云我字誤按文選郭泰機荅傅咸一首棄我忽若遺李注引毛詩曰將安將樂棄我如遺又新序雜事五引詩棄我如遺是未可據今詩改也
聦明睿智曰獻單疏本雪牎本同浦鏜云謚法解智作哲
不可襄陳本同雪牎本注疏本作不可襄也
乃古古而如此注疏本古古改自古
縭者繫單疏本雪牎本元本同閩本監本毛本下有也
緌繫著則介閡也注疏本著誤者
今江東皆言謼單疏本雪牎本同釋文音經謼又作呼
毛傳云苞稹元本閩本監本同毛本下增也
根相迫迮梱緻注疏本誤作逼迮梱綴按此與正義本同定本緻作致
寐而覺之曰寤注疏本覺下衍寤
猷來無棄單疏本雪牎本同按棄當作止詩陟岵首章猶來無止毛傳猶可也與郭義同二章猶來無棄
外禦其侮單疏本雪牎本元本同閩本剜改侮為務監本毛本承之按毛詩外禦其務箋云務侮也本此經言務為侮之假借也故郭注引詩以證務義之為侮雖有春秋內外傳引詩外禦其侮而此注必當同毛作務矣
水懦民狎而翫之注疏本同浦鏜依今左傳作水懦弱云脫弱字按偶少一字亦可不補
菼薍也唐石經雪牎本同釋文薍五患反按此係釋草文誤入郭氏言菼草色如騅云云本上文菼騅也之注而在此下可證詩大車毳衣如菼毛傳菼鵻也箋云菼薍也正義曰菼鵻釋言文菼薍釋草文分析最清釋文薍字音亦後人竄入
未辨草名元本同閩本監本毛本辨改辯
粲餐也唐石經單疏本雪牎本同釋文飧謝素昆反說文云餔也字林云水澆飯也本又作餐施七丹反字林云吞食按說文飧餔也从夕食餔日加申時食也餐吞也从食𣦼聲湌餐或从水葢爾雅作飧為正字毛詩傳作餐為假借字此當從陸本
今河北人呼食為餐單疏本雪牎本元本同閩本監本毛本餐改粲
赦命不渝元本監本同誤也閩本毛本改作舍命按箋云舍猶處也
夷悅也唐石經單疏本雪牎本同釋文恞本又作夷音同按玉篇心部恞悅也本此經作恞注引詩作夷亦異文之證
伯舅耊老服虔云七十曰耊注疏本云改曰元本閩本脫下八字
跋蹎丁千切跲躓竹二切○注疏本音切改大字
謂領下垂胡注疏本領改頷
小雅南有嘉魚云注疏本脫云
戎相也如字注同一云相助也息亮切○注疏本音切改大字
飫非公朝私飲酒也注疏本同詩常棣正義私下衍飫字浦鏜反據以補此誤甚
熾盛也唐石經單疏本雪牎本同釋文晠巿正反本作盛同按釋詁美也注皆美盛之貌釋文盛或作晠同玉篇晟明也廣韵晟熾也集韻云或作晠
豔妻煽方處閩本監本同毛本豔改艷元本此字闕
圭末四出故也注疏本末誤本
窕釋文唐石經單疏本注疏本同雪牎本及此本作宨訛今訂正
無淪胥以鋪注疏本同浦鏜云無衍字
謂逃去注疏本同雪牎本作謂逃亡
孫猶孫也注疏本下孫改遜
孫之猶言為孫元本同監本毛本及穀梁傳作孫之為言猶孫閩本為言二字剜改段玉裁云此本誤今訂正
斃踣也單疏本雪牎本同斃字唐石經闕釋文獘字亦作弊又作斃○案從大與從廾一也後人訓死者改為斃
却偃雪牎本同單疏本注疏本却作郤○案郤却正俗字
前郤顛倒之名也注疏本倒改覆元本此字實闕
射之斃鄭注云注疏本射誤躬注誤箋元本注字實闕
虹潰也唐石經雪牎本同釋文虹音洪顧作訌音同李本作降下江反按毛詩抑實虹小子傳虹潰也召旻蟊賊內訌傳訌潰也說文訌䜋也从言工聲詩曰蟊賊內訌葢虹假借字訌正字虹訌皆工聲陸德明作虹與抑合顧野王作訌與召旻合陸顧本皆郭本也李巡本作降古降與虹音同亦是假借字
召旻云注疏本脫云
膠黏䵑注疏本同雪牎本作膠黏無䵑字別附音切云䵑女乙反注與音相連今本葢因此衍䵑字○按黏䵑雙聲字未必䵑為衍也
䵑𪏮黏也注疏本𪏮誤䵑—或曰𪏮同釋文云䵑字又作亦𪏮之誤玉篇𪏮而與切黏也
得自申展者皆適意也注疏本脫者也字
以諭諸矦之德注疏本諭作喻
梅㥾音匿𧹞慙也注疏本音匿改大字別附於後監本毛本梅改悔元本閩本亦作梅下晉曰梅同○按方言作挴从手是也
㥏音腆恧女六切慙也注疏本㥏誤倎下同音切改大字○按唐人疏內間出雙行小字邢氏用
其法
趙魏之間謂之䎵音密亦音祕○注疏本音切改大字
殛唐石經單疏本雪牎本同釋文殛紀力反段玉裁云殛經注皆作極按詩菀柳後予極焉箋云極誅也正義曰極誅釋言文閟宮致天之届箋云届殛也殛紂於商郊牧野釋文届極紀力反下同正義曰届極釋言文釋言又云極誅也此經作極之證書洪範鯀則殛死釋文殛紀力反本或作極音同周禮大宰之職注殛鯀於羽山葉鈔釋文極紀力反此注作極之證爾雅釋文當與毛詩周禮同作極唐石經作殛非書釋文作殛葢開寳所改陸氏原本當亦作極
注書曰翌日乃瘳者注疏本脫者
譊即讙譊注疏本脫下譊
降此鞫訩浦鏜改鞫為鞠云從言誤按說文本從言鞠為蹋鞠字義別唐石經毛詩鞠皆作鞫惟采芑節南山蓼莪誤作鞠此引節南山作鞫可以補正唐石經之誤不當反據俗本毛詩改
巳復於事而逡單疏本雪牎本同按齊語有司巳於事而竣凡六見無復字此蒙上文鄉長復事引之有司即鄉長也說文竣下引國語曰有司巳事而竣則今本於字亦當衍一切經音義卷九引爾雅逡退也郭氏曰逡巡郤退也文選東都賦注引郭注曰逡巡卻去也今本無此五字爾雅正義據文選注補
頓躓倒仆單疏本雪牎本同按此經作疐注作躓為經注異文之明證釋文疐躓各為音
大雅瞻卬云注疏本卬改仰
奄同也陳本同唐石經單疏本雪牎本注疏本皆作弇此與下文弇葢也異字葢據注誤改當訂正
奄有龜蒙單疏本雪牎本注疏本同按奄當依經作弇說文廾部弇葢也大部奄覆也爾雅蒙荒奄也即說文大部字爾雅弇同也弇葢也即說文廾部字閟宮上言泰山巖巖魯邦所至故此言同有龜山蒙山也葢毛詩假借作奄魯韓詩作弇
弇奄揜音義同注疏本脫奄
主持辨具也元本同閩本剜改作握持監本毛本承之
振者奮迅雪牎本注疏本同單疏本迅改訊與經同
郭云振者奮迅注疏本迅下衍也
振書端書按此用曲禮文也單疏不誤注疏本作端冊誤也
䦧恨也釋文唐石經單疏本雪牎本同釋文恨孫炎作很云相很戾春秋僖二十四年正義曰釋言云䦧很也孫炎云相很戾也李巡本作恨注云相怨恨按詩常棣兄弟䦧于牆毛傳䦧很也本此經是當從孫叔然本李巡本作恨誤也郭氏據李本兼用其義失之○按廣雅很恨也是其義通也
小雅常棣云元本閩本監本同毛本常改棠
忿爭之名注疏本爭誤呼
㷄呼隗切火也注疏本音切改大字下𤈦字音同
遇偶也唐石經單疏本雪牎本同按文選讓宣城郡公表偶識量巳注引爾雅曰偶遇也郭氏曰偶爾值也與山巨源絕交書偶與足下相知注引爾雅曰偶遇也一切經音義卷二偶成下引字林偶合也引爾雅偶遇也郭氏曰偶爾相值者矣卷九偶得下引爾雅偶遇也郭氏曰偶爾相值也據此知唐以前爾雅作偶遇也郭注作偶爾相值值即釋經之遇今本經又誤倒注衍遇字
曩而言戲也單疏本雪牎本同按國語晉語作曩而言戲乎也與邪古通論語子張問十世可知也也義作邪說詳顏氏家訓
注國語曰注疏本刪注字
人皆集於苑元本同閩本監本毛本苑改菀按明道本國語作苑與此合下同
如有所聞之乎是也注疏本如有作抑有據國語改按如當讀而
注詩曰不遑啟處者注疏本刪注字
小雅駟牡文元本同閩本監本毛本駟改四按儀禮既夕禮疏引鄭駮異義云小雅駟牡騑騑王氏詩考引之未可據今本輕改
榰柱也唐石經單疏本雪牎本元本閩本同石經考文提要引至善堂九經本亦作榰柱五經文字本部引爾雅榰柱也監本毛本作搘拄非按釋文作搘拄云說文作榰柱皆從木然則今本從手據釋文改也按郭注云相搘拄義當從手若經字則本從木
紩也唐石經作單疏本作毛本作黹按說文箴縷所紩衣玉篇廣韻皆作黹同今釋文監本閩本作雪牎本作薾元本作此本舊作皆訛今訂正右經考文提要引至善堂九經本亦作黹
黼黻希繡希讀為黹注疏本希誤絺又脫希讀二字元本繡誤綉
更迭雪牎本注疏本同一切經音義卷一卷十六卷十七卷二十二四引皆作謂更易也
譬況單疏本雪牎本同釋文辟況本亦作譬同按古譬況字多作辟此當從陸本
取辭之所之如矢也注疏本脫之所之三字
則廩廯皆囷倉之別名注疏本皆誤百
謂詐為敵國之人元本詐作詳閩本監本毛本遂改佯
又鄭注周禮掌戮云注疏本又誤人
䠊一名刖斷足刑也注疏本足誤人元本一字實闕閩本監本毛本改刑
塊唐石經單疏本雪牎本同釋文塊本作凷說文云塊俗凷字也凷一名堛邢疏引郭云土凷也葢經作凷注作塊後人轉寫亂之
枕凷以堛單疏本雪牎本同按疏云凷當作王此葢因經文塊作凷相涉致誤
屏營仿偟於山林之中元本同閩本監本作𠊓偟毛本作傍徨按國語明道本作仿宋公序補音作傍今本葢據補音改
墣匹角切亦塊也注疏本音切改大字匹誤四
凷當作王元本王誤上閩本監本毛本誤土
糜也雪牎本同誤也釋文單疏本注疏本皆作糜當據以訂正釋文注中亦誤作麋鹿字
玉藻云纊為繭此與今禮記同注疏本作纊為襺與釋文引玉藻合
纊謂今之新緜注疏本緜改綿下同
然則襺是袍之別名此本舊作繭係剜改今據注疏本訂正此舉經中襺字必當從衣
注左傳曰重襺衣裘者單疏本此頁自襺字起以下補刻極劣此襺字空闕葢據今左傳作繭剜改也按注疏本此作襺與下引左傳文作繭不同今訂正釋文標注重襺衣裘
襄二十一年傳云注疏本衍作魯襄公
重繭衣裘元本同閩本監本毛本繭改襺
姡面靦也詩正義同今說文作面醜也係淺人所改浦鏜反據以改此誤甚爾雅靦姡也說文姡面姡也轉相訓
鬻糜也單疏本無此經及疏因并釋於上文餬饘也下此不重出唐石經雪牎本注疏本並有據以增入
翢葉鈔釋文唐石經雪牎本元本同通志堂釋文及閩本監本毛本作翿單疏本此頁補刻故作翿按玉篇翢纛也廣韻翢羽葆幢皆本此經
纛也單疏本雪牎本同唐石經纛作下翳也同釋文纛字又作翳葉鈔本作字又作纛則正文當作下詩君子陽陽毛傳翿也釋文云徒報反俗作纛可證五經文字云見詩作纛訛
舞者所以自蔽翳雪牎本注疏本同詩君子陽陽正義引郭云所持以自蔽翳也按持字當有
然則翢一名為纛閩本監本毛本一作又元本闕
煩苛者多嫉妎單疏本雪牎本閩本監本毛本同元本妎作妬葢因疏云言煩苛之人多嫉妬致誤
謂樗葉之始生元本閩本監本同毛本謂誤為
狃忕復為雪牎本忕作𢗗盧文弨曰𢗗從大聲從犬者訛注疏本作伏更誤下同後漢書馮異傳注引此作慣忕復為之也
孫炎云元本閩本監本同毛本云改曰
忕習也元本同閩本監本毛本忕誤伏浦鏜云說文無忕字按詩蕩釋文及詩四月正義春秋桓十三年正義皆引說文忕習也與此合犬部狃下云犬性忕也尤為本有忕字之證
般還也唐石經單疏本雪牎本同釋文般郭音班左傳云役將般矣是也按此經當本作班還也與下班賦也為同字異言之證注引左傳般馬之聲今襄十八年傳作班馬之聲可證一音蒲安反非
注左傳曰般馬之聲者襄十八年注疏本脫注毛本襄下衍公
召南何彼穠矣文注疏本同按五經文字衣部云襛見詩風從禾者訛然則唐本毛詩巳有從禾者矣
辟歷也唐石經雪牎本同單疏本此經無疏凡注云未詳及重出者邢氏例不為疏因不標經通書準此
漉漉出涎沬雪牎本注疏本同此經作盝注作漉釋文唌字當作次又作涎字林云口液按一切經音義卷十四引束晳餅賦曰行人失唌於下風郭注爾雅云唌沬也與陸本正合
以同于庭閩本同元本作以司監本毛本作以伺皆誤此與明道本國語合韋注云共處曰同
華皇也唐石經單疏本雪牎本同注疏本作皇華也非釋草注引此作華皇也段玉裁云今本因注引釋草葟華榮而倒改一例此言華本草木之花引申之則凡煌煌者皆得曰華也禮記玉藻注云華黃色也古皇黃通華與皇雙聲故訓詁如此說文引𤰀華也為釋草文而非釋言文
葟華榮雪牎本注疏本同單疏本作皇華榮釋文皇胡光反釋草釋文葟音皇本亦作皇
集／總集／文選／卷第一　賦甲之一／京都上之一／班孟堅兩都賦二首／東都賦／明堂詩(P.40)
明堂詩
於昭明堂，明堂孔陽。毛詩曰：於昭于天。又曰：我朱孔陽。聖皇宗祀，穆穆煌煌。孝經曰：宗祀文王於明堂，以配上帝。毛詩曰：穆穆皇皇，宜君宜王。上帝宴饗，五位時序。漢書曰：天神之貴者太一，其佐曰五帝。河圖曰：蒼帝神名靈威仰，赤帝神名赤熛怒，黃帝神名含樞紐，白帝神名白招拒，黑帝神名汁光紀。楊雄河東賦曰：靈祇既饗，五位時序。誰其配之，世祖光武。東觀漢記曰：明帝宗祀五帝於明堂，光武皇帝配之。左氏傳，輿人誦：子產若死，其誰嗣之﹖普天率土，各以其職。毛詩曰：普天之下，莫非王土。率土之濱注「率土之濱」　袁本「濱」作「賓」，是也。茶陵本誤與此同。案：說見後。，莫非王臣。孝經，子曰：四海之內，各以其職來祭。猗歟緝熙，允懷多福。毛詩曰：猗歟那歟！緝熙，已見上文。尚書曰：兆人允懷。又曰：永膺多福。
集／總集／文選／卷第二　賦甲之二／京都上之二／張平子西京賦(P.47)
「高祖創業，繼體承基。暫勞永逸，無為而治。善曰：劇秦美新曰：漢祖創業蜀、漢。漢書，平當曰：今漢繼體承基三百餘年。又楊雄曰：不一勞者不久佚。論語曰：無為而治，其舜也歟？耽樂是從，何慮何思？善曰：尚書曰：惟耽樂之從。周易曰：天下何思何慮？多歷年所，二百餘朞。朞，一帀也。從高祖至于王莽，二百餘年。善曰：尚書曰：殷禮配天，多歷年所。徒以地沃野豐，百物殷阜。沃，肥也。豐，饒也。殷，盛也。阜，大也。巖險周固，衿帶易守。謂左崤、函，右隴坻，前終南，後高陵。善曰：左氏傳曰：制，巖邑也。李尤函谷關銘曰：衿帶咽喉。管子曰：地形險阻，易守難攻。得之者強，據之者久。流長則難竭，柢深則難朽。故奢泰肆情，馨烈彌茂。言土地險固，故得放心極意而夸泰之，馨烈益以茂盛。鄙生生乎三百之外，傳聞於未聞之者。鄙生，公子自稱，謙辭也。三百，自高祖以下至作賦時也。善曰：孔叢子，子高謂魏王曰：君聞之於耳邪？聞之於傳邪？者，之與切。曾髣髴其若夢，未一隅之能睹。善曰：甘泉賦曰：猶髣髴其若夢。說文曰：彷彿，相似，見不諦也。論語曰：子曰：舉一隅而示之。此何與於殷人屢遷，前八而後五？居相圮耿，不常厥土。盤庚作誥，帥人以苦。善曰：廣雅曰：與，如也。言欲遷都洛陽，何如殷之屢遷乎？言似之也。尚書曰：自契至成湯注「尚書曰自契至成湯」　案：「書」下當有「序」字。各本皆脫。八遷。尚書序曰注「尚書序曰」　案：此四字不當有。各本皆衍。：盤庚五遷。又曰：河亶甲居相，祖乙圮于耿。孔安國曰：河水所毀曰圮。盤庚遷于殷注「盤庚遷于殷」　陳云「盤」上脫「尚書曰」三字，是也。各本皆脫。，殷人弗適有居，率籲眾慼，出矢言。圮，平鄙切。方今聖上同天，號於帝皇，天稱皇天。帝，今漢天子號。皇帝兼同
之。善曰：方今，猶正今也。尚書刑德放曰：帝者，天號也。天有五帝。春秋元命苞曰：皇者，煌煌也。掩四海而為家，掩，覆也。善曰：禮記，孔子曰：大道既隱，天下為家。又曰：聖人能以天下為一家也。富有之業，莫我大也。三皇以來，無大於漢者。善曰：周易曰：富有之謂大業也。徒恨不能以靡麗為國華，善曰：國語，季文子曰：吾聞以德為國華。韋昭曰：為國光華也。獨儉嗇以齷齪，忘蟋蟀之謂何？儉嗇，節愛也。蟋蟀，唐詩刺儉也。言獨為節愛，不念唐詩所刺邪？漢書注曰：齷齪注「漢書注曰齷齪」　茶陵本「漢」上有「善曰」二字。案：有者最是。袁本連上作薛注，誤與此同。，小節也。王逸楚辭注曰：謂，說也。何休公羊傳注曰：謂據疑注「謂據疑」　袁本、茶陵本「謂」作「諸」，是也。問所不知者曰何也。豈欲之而不能，將能之而不欲歟？蒙竊惑焉，言我不解何故，反去西都從東京，置奢逸即儉嗇也。善曰：蒙，謙稱也。周易曰：匪我求童蒙也。願聞所以辯之之說也。」說，猶分別解說。
集／總集／文選／卷第三　賦乙之一／京都中之一／張平子東京賦(P.93)
「爾乃卒歲大儺奴何，毆除群厲。卒，終，謂一歲之終。儺，逐疫鬼。善曰：漢舊儀曰：昔顓頊氏之有三子，已而為疫鬼，一居江水為瘧鬼；一居若水為罔兩鬼；一居人宮室區隅，善驚人，為小鬼。於是以歲十二月，使方相氏蒙虎皮，黃金四目，玄衣丹裳，執戈持盾，帥百隸及童子而時儺，以索室中而毆疫鬼也。方相秉鉞，巫覡胡激操茢音例。善曰：周禮曰：方相氏，黃金四目，玄衣朱裳，執戈揚盾也。國語曰：在男謂之覡，在女謂之巫也。說文曰：操，把持也。左傳曰：襄公乃使巫以桃茢先祓殯。杜預曰：茢，乃黍穰也。侲震子萬童，丹首玄製。侲子，童男童女也。朱，丹也。玄製，皁衣也。善曰：續漢書曰：大儺，謂逐疫。選中黃門子弟十歲以上十二以下百二十人為侲子，皆赤幘皁製，以逐惡鬼于禁中。桃弧棘矢，所發無臬牛列切。飛礫雨散，剛癉亶必斃。桃弧，謂弓也。棘，矢箭也。癉，難也。言鬼之剛而難者皆盡死也。善曰：漢舊儀，常以正歲十二月，命時儺，以桃弧葦矢且射之，赤丸五穀播洒之，以除疾殃。左氏傳曰：桃弧棘矢，以除其災。說文曰：臬，射埻的也注「臬射埻的也」　袁本、茶陵本「也」下有「臬牛列切埻之尹切」八字，是也。。煌火馳而星流，逐赤疫於四裔。煌，火光也。馳，競也。赤疫，疫鬼惡者也。四裔，謂四海也。星流，謂群鬼競走。煌煌然如火光之與星流也。善曰：續漢書曰：儺持火炬，送疫出端門外，駘騎傳炬出宮注「駘騎傳炬出宮」　案：「駘」當作「騶」，各本皆誤。所引禮儀志文也。。五營騎士，傳火棄洛水中。星流，言疾也。左氏傳曰：投諸四裔，以禦魑魅。然後凌天池，絕飛梁。凌，升也。善曰：莊子曰：北溟者，天池也。如淳漢書注曰：直渡曰絕。甘泉賦曰：歷倒景而絕飛梁。捎所交切魑魅，斮側角獝其筆注「側角」又注「其筆」　袁本作「斮側略切獝其出切」八字，在注末，是也。茶陵本無，非。此去注末善音，存正文下，五臣音與茶陵同而誤。 狂。魑魅，山澤之神。獝狂，惡戾之鬼名。捎，殺也。斮，擊也。善曰：諸鬼之說
者各異，今隨所釋而載之，不改易也。斬蜲紆危蛇移注「紆危」又注「移」　袁本作「蜲紆危切蛇音移」七字，在注末，是也。茶陵本無，非。此移善音於正文下，與茶陵正文下五臣音不同而亦誤。 ，腦方良。方良，草澤之神也。腦，陷其頭也。善曰：莊子，蜲蛇之狀，其大若轂，其長若轅，紫衣而朱冠也。囚耕父於清泠零，溺女魃蒲葛注「蒲葛」　袁本作「扶葛切」三字，在注末，是也。茶陵本與此同，非。 於神潢黃。清泠，水名，在南陽西鄂山上。神潢，亦水名，未知所在。善曰：山海經曰：有神耕父處豐山，常游清泠之淵，出入有光。又曰：大荒之中，有山名不勾，有人衣青衣，名曰黃帝女魃，所居不雨。殘夔魖虛與罔像，殪煙計野仲而殲子廉游光。殘，猶殺也。夔，木石之怪，如龍有角，鱗甲光如日月，見則其邑大旱。說文曰：魖，耗鬼也。罔象，木石之怪。殪，殺也。殲，滅也。野仲、游光，惡鬼也，兄弟八人，常在人間作怪害。八靈為之震慴之涉，況鬾巨宜注「巨宜」　袁本、茶陵本作「鬾巨宜切」四字，在注中「魊鬼也」下，是也。 域注「域」　袁本作「音域」二字，在注末是也。茶陵本與此同，非。 與畢方。鬾，小兒鬼。畢方，老父神，如鳥兩足一翼者，常銜火在人家作怪災也。善曰：楚辭曰：合五嶽與八靈。王逸曰：八靈，八方之神也。爾雅曰：震慴，懼也。漢舊儀曰：魊，鬼也。魊與蜮古字通。度朔作梗哽，守以鬱壘。神荼副焉，對操七刀索葦。東海中度朔山有二神，一曰神荼，二曰鬱壘，領眾鬼之惡害者，執以葦索而用食虎。善曰：風俗通曰：黃帝書，上古時有神荼、鬱壘昆弟二人，性能執鬼。度朔山上有桃樹，下注「有桃樹下」　茶陵本「樹」下有「二人於樹」四字，是也。袁本亦脫。常簡閱百鬼，鬼無道理者，神荼與鬱壘，持以葦索，執以飼虎。是故縣官常以臘祭夕，飾桃人垂葦索，畫虎於門，以禦凶也。毛詩傳曰：梗，病也。謂為人作梗病者。目察區陬子侯注「子侯」　袁本作「善曰陬音子侯切」七字。茶陵本作「善曰陬子侯切」六字，在注末。案：茶陵是也。 ，司執遺鬼。察，觀也。區陬，隅隟之閒也。司，主也。謂於度朔山主執遺餘之鬼也。京室密清，罔有不韙。密，靜也。清，潔也。罔，無也。韙，善也。謂無復疫癘，皆得安善也。
集／總集／文選／卷第八　賦丁之二／畋獵中／司馬長卿上林賦(P.361)
「於是乎盧橘夏熟盧橘夏熟　袁本、茶陵本云「熟」善作「熱」。案：二本所見誤也。史記、漢書皆作「孰」，善與之同。「孰」即「熟」字。，應劭曰：伊尹書曰：箕山之東，青鳥之所，有盧橘夏熟。晉灼曰：此雖賦上林，博引異方珍奇，不係於一也。盧，黑也。黃甘橙楱。郭璞曰：黃甘，橘屬而味精。楱，亦橘之類也。音湊。張揖曰：楱，小橘也，出武陵。善曰：說文曰：橙，橘屬也。枇杷橪柿，楟奈厚朴楟柰厚朴　「楟」當作「亭」，注引張揖曰「亭山梨也」，蓋善作「亭」，五臣作「楟音亭」，而各本亂之也。漢書作「亭」，史記作「楟」，善此賦大略文同漢書者較多。。張揖曰：枇杷，似斛樹，長葉，子如杏。亭，山梨也。厚朴，藥名也。郭璞曰：橪，橪支木也。橪，音煙。朴，步角切。梬棗楊梅，張揖曰：楊梅，其實似縠子注「其實似縠子」　袁本、茶陵本「縠」作「穀」，無「子」字。案：「穀」，亦譌也。此字從「木」不從「禾」，楮也。漢書注、史記索隱皆云「穀子」，尤依添，但「縠」字益譌。而有核，其味酸，出江南也。櫻桃蒲陶。善曰：櫻桃，蒲陶，見南都賦。隱夫薁棣，張揖曰：隱夫，未詳。薁，山李也。郭璞曰：棣，實似櫻桃也。薁，於六切。棣，徒計切。答遝離支。張揖曰：答遝，似李，出蜀。晉灼曰：離支，大如雞子，皮麄，剝去皮，肌如雞子中黃，味甘多酢少。遝，音沓。離，力智切。羅乎後宮，列乎北園。丘陵，下平原。
司馬彪曰：，延也，羊氏切。揚翠葉，扤紫莖。張揖曰：扤，搖也，音兀。發紅華，垂朱榮。煌煌扈扈，照曜鉅野。郭璞曰：言其光采之盛也。煌，音皇。沙棠櫟櫧，張揖曰：沙棠，狀如棠，黃華赤實，其味如李，無核，呂氏春秋曰：果之美者，沙棠之實。櫧，似柃，葉冬不落。應劭曰：櫟，採木也注「採木也」　何校「採」改「棌」，下「採音采」同。漢書注作「采音菜」。。櫧，音諸，柃，音零。採，音采。華楓枰櫨。張揖曰：華，皮可以為索。楓，攝也，脂可以為香。郭璞曰：枰，平仲木也。櫨，已見南都賦。華，胡化切。留落胥邪，仁頻并閭。郭璞曰：留，未詳。落，檴也。中作器。胥邪，似并閭，皮可作索。孟康曰：仁頻，椶也。善曰：仙藥錄曰：檳榔，一名椶，然仁頻即檳榔也。胥邪、并閭，已見南都賦。檴，音鑊。欃檀木蘭，孟康曰：欃檀，檀別名也。欃，音讒。豫章女貞。張揖曰：女貞木，葉冬不落。長千仞，大連抱。司馬彪曰：七尺曰仞。夸條直暢，實葉葰楙。郭璞曰：夸，張布也。司馬彪曰：葰，大也。葰，音峻。攢立叢倚，連卷欐佹。司馬彪曰：欐佹，支重累也。倚，於綺切。卷，巨專切。欐，力爾切。佹，音詭。善曰：蒼頡篇曰：攢，聚也。崔錯癹骫，郭璞曰：崔錯，交雜。癹骫，蟠戾也注「崔錯交雜癹骫蟠戾也」　袁本、茶陵本作「錯相樛也」四字。考史記索隱引郭璞云「崔錯癹骫者，蟠戾相樛也」。袁、茶陵二本有脫，尤所添改，在今漢書顏注，亦未是，當作「蟠戾相樛也」五字。。崔，干賄切。癹，步葛切。骫，古委字。坑衡閜砢。郭璞曰：坑衡，徑直貌。閜砢，相扶持也注「郭璞曰坑衡徑直貌閜砢相扶持也」　袁本、茶陵本無「閜砢相扶持」五字。案：史記索隱引郭璞云「坑衡、閜砢者，揭孽傾欹貌也」，尤所添，在今漢書顏注，亦未是。或「坑衡徑直貌也」一句，係善注誤連為郭耳。。坑，口庚切。閜，烏可切。砢，來可切。垂條扶疏，落英幡纚。善曰：說文曰：扶疏，四布也。呂氏春秋曰：樹肥無使扶疏。英，謂華也注「英謂華也」　袁本、茶陵本無此四字。案：在今漢書顏注。。張揖曰：幡纚，飛揚貌也。纚，山爾切。紛溶箾蔘，猗狔從風。郭璞曰：紛溶箾蔘，支竦擢也。張揖曰：猗狔，猶阿那也。溶，音容。箾，音蕭。蔘，音森。猗，憶靡切。狔，女爾切。藰蒞芔歙，司馬彪曰：眾聲貌也。藰，音劉。蒞，音利，芔，古卉字。歙，音翕。蓋象金石之聲，管籥之音。善曰：金石、管，已見上文。籥，已見南都賦。偨池茈虒，旋還乎後宮。張揖曰：偨池，參差也。茈虒，不齊也。如淳曰：茈，音此。虒，
音豸。郭璞曰：還，繞也。偨，音差。雜襲絫輯，郭璞曰：相重被也。善曰：絫，古累字。輯與集同。被山緣谷，循阪下隰，視之無端，究之無窮。
集／總集／文選／卷第十一　賦己之一／宮殿／王文考魯靈光殿賦　并序(P.508)
於是乎乃歷夫太階，以造其堂。俯仰顧眄，東西周章。造其堂、觀其狀而賦之。善曰：孔安國尚書傳曰：造，至也。彤彩之飾，徒何為乎？涆涆，流離爛漫。善曰：涆涆，光明盛貌。，古老切。涆，古旦切。流離爛漫，分散遠貌。皓壁暠曜以月照，丹柱歙赩而電烻。霞駮雲蔚，若陰若陽。其色狀也。善曰：暠，白也，古老切。崔駰七依曰：丹柱彫牆，烻光盛起。烻，弋戰切。瀖濩燐亂，煒煒煌煌。善曰：采色眾多，眩曜不定也。瀖，音霍。濩，音穫。隱陰夏以中處，霐寥窲以崢嶸。善曰：陰夏，向北之殿也。韋仲將景福殿賦曰：陰夏則有望舒涼室。亦與此同。霐寥窲、崢嶸，皆幽深之貌。霐，烏宏切。寥，魚夭切。窲，音巢。鴻爌炾以爣閬，飋蕭條而清泠。鴻，大也。爌炾、爣朗注「爌炾爣朗」　案：正文各本皆作「閬」，善注末云「閬音朗」。茶陵本載善「音朗」。此注似有誤，蓋當為「閬」也。集韻三十七蕩有「閬云爣閬寬明貌」，即取此，亦是一證。其射雉賦云「畏映日之儻朗」，則安仁用字不同也。，皆寬明也。善曰：飋蕭條，清涼之貌。爌，苦晃切。炾，呼廣切。爣，土黨切。閬，音朗。動滴瀝以成響，殷雷應其若驚。善曰：言簷垂滴瀝，纔成小響，室內應之，其聲似雷之驚也。說文曰：滴瀝，水下滴瀝之也。耳嘈嘈以失聽，目矎矎而喪精。言炫燿也。矎矎，目不正
也注「言炫燿也矎矎目不正也」　袁本、茶陵本作「矎矎言炫燿而目不正也」。案：二本是也。。善曰：埤蒼曰：嘈嘈，聲眾也。廣雅曰：矎，視也。洞簫賦曰：愍眸子之喪精。矎，火縣切。駢密石與琅玕，齊玉璫與璧英。琅玕，珠也，似玉。尚書曰：球琳琅玕。善曰：李軌法言注曰，駢，並也。國語曰：天子之室，加密石焉。韋昭曰：密，密理，謂砥也。然彼以密石磨琢，此亦為飾也。西都賦曰：裁金璧以飾璫。璧英，璧玉之英也。孝經援神契曰：玉英，玉有英華之色。
集／總集／文選／卷第十一　賦己之一／宮殿／何平叔景福殿賦(P.522)
爾乃豐層覆之耽耽，建高基之堂堂。西京賦曰：大廈耽耽。史記曰：楚國，堂堂之大也。羅疏柱之汩王筆越，肅坻直夷鄂五各之鏘鏘。羅，列也。疏柱，畫柱也。汩越，光明貌。坻，殿基也。鄂，垠鄂也。西京賦曰：坻鍔鱗眴。飛櫩翼以軒翥，反宇魚桀以高驤。西京賦曰：反宇嶪嶪。飛櫩。又曰：鳳騫翥於甍標。西都賦曰：荷棟桴而高驤。流羽毛之威蕤，垂環玭之琳琅。言宮室以羽毛為飾。又垂環玭及琳琅也。西都賦曰：翡翠火齊。威蕤，羽毛之貌。爾雅曰：肉好若一謂之環。說文曰：玭，珠也。蒲眠切。參旗九旒，從風飄揚。周禮曰：熊旗六斿以象伐。毛萇詩傳曰：參，伐也。然伐一星注「然伐一星」　案：「然」下當有「參」字。各本皆脫。，以旗象參，故曰參旗。周禮曰：龍旗九旒。今云參旗九旒，蓋一指旗名，一言旒數，可以相明也。皓皓旰旰，丹彩煌煌。旰旰、煌煌，皆盛貌。故其華表，則鎬鎬杲鑠鑠，赫奕章灼，若日月之麗天也。華表，謂華飾屋外之表也。鎬鎬鑠鑠，赫奕章灼，皆謂光顯昭明也。周易曰：日月麗乎天。鎬，古皓切。鑠，舒藥切。其奧秘則蘙蔽曖昧，髣髴退概，若幽星之纚連也。魯靈光殿賦曰：西序重深而奧秘。翳蔽曖昧、髣髴退概，皆謂幽深不明也。幽，猶夜也。曖，音愛。概，古愛切。纚，相連之貌，力氏切。既櫛比明逸而攢集，又宏璉以豐敞。毛詩曰：其比如櫛。璉，未詳。一曰宏連，大連眾木也。王逸楚辭注曰：橫木關柱為連。璉與連古字通。兼苞博落，不常一象。博落，謂所繞者廣也。郭璞山海經注曰：絡，繞也。落與絡古字通。遠而望之，若摛朱霞而耀天文；迫而察之，若仰崇山
而戴垂雲。廣雅曰：摛，舒也。宋衷易緯注曰：天文者謂三光。王襃甘泉賦曰：却而望之，鬱乎似積雲；就而察之，乎若太山。羌瓌瑋以壯麗，紛彧彧其難分，此其大較角也。南都賦曰：紛郁郁其難詳。大較，猶大略也。孔安國尚書傳曰：大較，三品也。若乃高甍萌崔嵬，飛宇承霓。薛綜西京賦注曰：甍，棟也。緜蠻黮徒感徒會，隨雲融泄。韓詩曰：緜蠻黃鳥。薛君曰：緜蠻，文貌。黮，黑貌。黮，徒感切。，徒對切。融泄，動貌也。鳥企山峙，若翔若滯。言屋形高竦，如鳥之企，如山之竦。若翔若滯，山鳥之貌。毛詩曰：如鳥斯企。說文曰：企，舉踵也，去豉切。魯靈光殿賦曰：屹山峙以紆鬱。峨峨嶫業嶫，罔識所屆。西京賦曰：嵯峨捷業，罔識所則。雖離朱之至精，猶眩曜而不能昭晣也。趙岐孟子章句曰：離朱，即離婁也。淮南子曰：離朱之明，察箴末於百步之外。箴，古針字。王逸楚辭注曰：眩曜，惑亂貌。說文曰：昭晣，明也。晣，之逝切。
集／總集／文選／卷第十六　賦辛之二／志下／潘安仁閑居賦(P.697)
若乃背冬涉春，陰謝陽施。七發曰：於是背秋涉冬。神農本草曰：春夏為陽，秋冬為陰。楚辭曰：青春
爰謝。王逸曰：謝，去也。莊子曰：隨四時之施。漢書曰：陰陽之施化，萬物之終始。施，猶布也。天子有事于柴燎，以郊祖而展義。左氏傳，宰孔曰：天子有事於文武。杜預曰：有祭事也。爾雅曰：祭天曰燔柴。郭璞曰：既祭，積薪燒之。周禮曰：以禋祀祀昊天上帝，以實柴祀日月星辰，以槱燎祀司中司命。鄭司農曰：三祀皆積柴，實牲體焉。燔燎而生煙，以報陽也。禮記曰：周人禘嚳而郊稷。鄭玄曰：禘郊祖宗，謂祀祭以食也。左氏傳曰：天子非展義不巡狩。張鈞天之廣樂，備千乘之萬騎備千乘之萬騎　何云「之」字疑。今案：各本皆同，晉書亦作「之」，無以考也。。史記，趙簡子曰：我之帝所，與百神遊於鈞天，廣樂九奏萬舞。蔡邕獨斷曰：大法駕，備千乘萬騎。服振振以齊玄，管啾啾而並吹。左氏傳，卜偃曰：童謠云，袀服振振，音真。服虔曰：袀服，黑服也。杜預曰：振振，威貌也。說文曰：袀，玄服也，音均。風俗通曰：竹曰管。郭璞爾雅注曰注「郭璞爾雅注曰」下至「後人易之以竹」　袁本、茶陵本無此五十三字。：管長尺圍寸，併吹之，有底。賈氏以為如箎六孔。風俗通曰：漢帝時，零陵文學奚景仲於泠道舜祠下得玉管，後人易之以竹。王逸楚辭注曰：啾啾，鳴聲也。煌煌乎，隱隱乎，蒼頡篇曰：煌煌，光明也。上林賦曰：煌煌扈扈。隱隱，盛也。又曰：沈沈隱隱。一作殷殷，音義同。茲禮容之壯觀，而王制之巨麗也。春秋考異郵曰：飾禮容，成文法。史記曰：孔子陳俎豆，設禮容。漢書，龔遂曰：坐則誦詩、書，立則習禮容。史記曰：天下之壯觀。上林賦曰：君未覩夫巨麗。兩學齊列，雙宇如一。郭緣生述征記曰：國學在辟廱東北五里，太學在國學東二百步。魯靈光殿賦曰：萬戶如一。右延國冑，左納良逸。爾雅曰：延，進也。國學教冑子，太學招賢良。太學在國學東注「太學在國學東」　茶陵本無此六字，袁本亦有。案：無者是也。上節注引述征記有斯語，不當再出。。尚書曰：夔教冑子。李尤明堂銘曰：夏進賢良。祁祁生徒，濟濟儒術。安革猛詩曰注「安革猛詩曰」　案：「安」字衍，「革猛」當作「韋孟」。各本皆誤。依錢少詹大昕十駕齋養新錄載海寧陳仲魚鱣說訂正。：祁祁我徒。毛詩曰：來假祁祁。又曰注「來假祁祁又曰」　袁本、茶陵本無此六字。：濟濟多士。班固公孫弘贊曰：蕭望之以儒術進。或升之堂，或入之室。家語，衛將軍文子問於子貢曰：吾聞孔子之施教也，成之
以文德，蓋入室升堂七十餘人。教無常師，道在則是。尚書曰：德無常師，主善為師。蔡邕勸學篇曰：人無貴賤，道在則尊。論語，叔孫武叔曰：吾亦何常師之有，道在則是。言有道則可以為師注「言有道則可以為師」　袁本、茶陵本無此八字。。故髦士投紱，名王懷璽。言棄紱藏璽，咸來學也。毛詩曰：髦士攸宜。爾雅曰：髦，俊也。漢書曰：匈奴單于遣名王奉獻。西京賦曰：懷璽藏紱。訓若風行，應如草靡。論語，孔子曰：君子之德風，小人之德草，草上之風必偃。此里仁所以為美，論語曰：里仁為美。鄭玄曰：里者，人之所居也。居於仁者之里，是為善也。孟母所以三徙也。列女傳曰：孟母舍近墓，孟子嬉戲為墓間之事。孟母曰：此非所以居子處也。乃去，舍市旁，其子嬉戲為賈衒。孟母又曰：此非所以居子處也。乃舍學宮之旁，其子嬉戲乃設俎豆，進退揖讓。孟母曰：此真可以居子矣。遂居之。及孟子長，學六藝，卒成大儒。
集／總集／文選／卷第十九　賦癸／情／宋玉高唐賦　并序(P.875)
於是水蟲盡暴，乘渚之陽。水蟲，魚鼈之屬，驚而陸處。方言曰：曬，暴也，蒲卜切。巫山所臨之渚，陽，水北也，暖故魚鼈游焉。黿鼉鱣鮪，交積縱橫。振鱗奮翼，蜲蜲蜿蜿。中阪遙望，謂張其鱗甲。翼，魚腮邊兩鬣也。蜲蜲蜿蜿，龍蛇之貌。上言水中蟲盡暴，總色說之。中，阪之中，猶未至山頂。蜲，於危切。蜿，於袁切。玄木冬榮。煌煌熒熒，奪人目精。爛兮若列星，曾不可殫形。榛林鬱盛，葩華覆蓋。雙椅垂房，糾枝還會。煌煌熒熒，草木花光也。榛林，栗林也。葩，花。栗花長與葉間生，自相覆蓋也。雙椅，椅，桐屬也。垂房，花作房生也。房，椅實也。還會，交相也注「交相也」　案：「交相」當作「相交」。各本皆倒。。糾枝，枝曲下垂也。毛詩曰：其桐其椅。注：椅，梧屬。爾雅曰：下句曰糾注「毛詩曰」下至「下句曰糾」　袁本、茶陵本無此十八字。。徙靡澹淡，隨波闇藹。徙靡，言枝往來靡靡然。澹淡，水波小文也。闇藹者，言木蔭水波，闇藹然也。東西施翼，猗狔豐沛。東西施翼者，謂樹枝四向施布，如鳥翼然。言東西，則南北可知，其林木多也。猗狔，柔弱下垂貌注「柔弱下垂貌」　袁本、茶陵本無「下垂」二字。。漢書，大人賦：猗狔以招搖注「漢書大人賦猗狔以招搖」　袁本、茶陵本無此十字。。猗，於宜切。狔，於危切。綠葉紫裹，丹莖白蔕丹莖白蔕　何校云「丹」一作「朱」，陳同。案：袁本、茶陵本「丹」作「朱」也。。裹，猶房也，古臥切。纖條悲鳴，聲似竽籟。清濁相和，五變四會。左氏傳，晏子曰：先王和五聲也，清濁小大以相濟也。吹小枝則聲清，吹大枝則聲濁。五變，五音皆變也。禮記曰：聲相應故生變，變成方謂之音。四會，四懸俱會也。又云：與四夷之樂聲相會也。感心動耳，迴腸傷氣。孤子寡婦，寒心酸鼻。言上諸聲能迴轉人腸，傷斷人氣。禮記王制曰：小而無父謂之孤。寒心，謂戰慄也。酸鼻，鼻辛酸淚欲出也。長吏隳官，賢士失志。尚書曰：股肱惰哉，萬事注「惰哉萬事」　袁本、茶陵本無此四字。案：此二本脫。隳哉。孔安國曰：隳，廢也，許規切。失其本志，不知所為。愁思無已，歎息垂淚。
集／總集／文選／卷第二十三　詩丙之一／哀傷／嵇叔夜幽憤詩(P.1081)
哀傷
幽憤詩四言　魏氏春秋曰：康及呂安事，為詩自責。呂安事，已見思舊賦。班固史遷述曰：幽而發憤。乃思乃精。
嵇叔夜
嗟余薄祜，少遭不造。蔡邕書曰：邕薄祜，早喪二親。毛詩曰：閔予小子，遭家不造。鄭玄曰：造，成也。不造，言家道未成也。哀煢靡識，越在繈緥。左氏傳，后成叔曰注「后成叔曰」　陳云「后」當作「郈」。今案：「后」即「郈」也。檀弓「后木」鄭注曰：「魯孝公子惠伯鞏之後。」正義曰：「案世本，孝公生惠伯革，其後為厚氏。」世本云「革」，此云「鞏」，世本云「厚」，此云「后」，其字異耳。春秋名號歸一圖曰：厚成叔後改為「郈」，皆可證。冊魏公九錫文引作「厚」。：聞君越在他境。淮南子曰：成王幼在繈緥之中。張
華博物志曰：繈，織縷為之，廣八寸，長丈二，以約小兒於背上。韋昭漢書注曰：緥，若今時小兒腹衣。李奇曰：緥，小兒大藉也。母兄鞠育，有慈無威。嵇氏譜曰：康兄喜，字公穆，歷徐、揚州刺史，太僕，宗正卿。母孫氏。毛萇詩傳曰：鞠，養也。毛詩曰：父兮生我，母兮鞠我。恃愛肆姐，不訓不師。賈逵國語注曰：肆，恣也。說文曰：姐，嬌也。嬌與姐同耳。姐，子豫切。爰及冠帶，馮寵自放爰及冠帶馮寵自放　袁、茶陵二本有校語云善無此二句。案：二本所見非也。此與下二句為韻，善不容無，但傳寫脫去。又其下當有善注，為脫去一節也。尤本有者是。然恐屬據五臣校補，尚少善注耳。。抗心希古，任其所尚任其所尚　袁本、茶陵本有校語云善作上注「各崇所尚」。二本「尚」皆作「上」。案：善下注又云「說文曰，尚，庶幾也」。不作「上」字。尤本以此校改。然恐善注未全，或於末元有注「上」「尚」異同之語，而今失之。。廣雅曰：希，庶也。趙岐孟子章句曰：各崇所尚，則義不虧矣。說文曰：尚，庶幾也。託好老莊，賤物貴身。嵇喜謂康長好老莊之業，恬靜無欲。淮南子曰：原道者，欲一言之而寤，則尊天而保真；欲再言之而通，則賤物而貴身也。莊子曰：真者，精誠之志注「莊子曰真者精誠之志」　陳云此九字衍，觀下注自明，是也。各本皆衍。。志在守樸，養素全真。老子曰：見素抱樸，少私寡欲。河上公曰：抱，守也。薛綜東京賦注曰：樸，質也。莊子，盜跖謂孔子曰：子之道，非可以全真者也。又曰：真者，精誠之志也注「精誠之志也」　袁本「志」作「至」，是也。茶陵本亦誤「志」。。曰余不敏，好善闇人。謂與呂安交也。孝經曰：參不敏，何足以知之？左傳曰：吳公子札來聘，見叔孫穆子曰：子好善而不能擇人也。子玉之敗，屢增惟塵。子玉，楚大夫也。左氏傳曰：楚子將圍宋，使子文治兵於睽，終朝而畢，不戮一人。子玉復治兵於蒍，終日而畢，鞭七人，貫三人耳。國老皆賀子文，子文飲之酒，蒍賈尚幼，後至，不賀。子文問之，對曰：不知所賀。子之傳政於子玉，子玉之敗，子之舉也；舉以敗國，將何賀焉？毛詩曰：無將大車，維塵冥冥。鄭玄曰：喻大夫進舉小人，適自作憂患也。大人含弘，藏垢懷恥。周易曰：含弘光大，品物咸亨。左氏傳，伯宗謂晉侯曰：國君含垢。說文曰：懷，藏也。杜預曰：忍垢，恥也注「說文曰懷藏也杜預曰忍垢恥也」　陳云「說文」下六字當在杜注下，是也。各本皆倒。。民之多僻，政不由己。毛詩曰：民之多僻，無自立辟。鄭玄曰：民行多邪僻者，汝君臣之過，無自謂得法度。論語曰：為仁由己。惟此褊心，顯明臧否。褊心，康自謂也。郭璞爾雅注曰：惟，發論辭也注「發論辭也」　何校「論」改「語」，是也。各本皆誤。。毛詩曰：惟是褊
心，是以為刺。又曰：於乎小子，未知臧否。感悟思愆，怛若創痏。西京賦曰：所惡成創痏。蒼頡篇曰：痏，毆傷也。方言曰：怛，痛也。說文曰：痏，瘢也。漢書音義曰：以杖毆擊人，剝其皮膚，起青黑無創者，謂疻痏。欲寡其過，謗議沸騰。論語曰：蘧伯玉使人於孔子，孔子問焉，曰：夫子何為？對曰：夫子欲寡其過而未能也。漢賈山曰：古者庶人謗於道，商旅議於市。毛詩曰：百川沸騰。性不傷物，頻致怨憎。莊子，仲尼謂顏回曰：聖人處物不傷者，物亦不能傷也。昔慚柳惠，今愧孫登。柳下惠，已見西征賦。魏氏春秋曰：初康采藥於中山北，見隱者孫登，康欲與之言，登默然不對。踰年將去，康曰：先生竟無言乎？登乃曰：子才多識寡，難乎免於今之世也。內負宿心，外恧良朋。鄭玄禮記注曰：負之言背也。趙壹報羊陟書曰：惟君明叡，平其宿心。爾雅曰：恧，慚也。毛詩曰：每有良朋。仰慕嚴鄭，樂道閑居。漢書曰：谷口有鄭子真，蜀有嚴君平，皆脩身保性。成帝時，元舅王鳳以禮聘子真，子真遂不詘而終。君平卜筮於成都市，以為卜筮賤業，而可以惠眾，日閱數人，得百錢，足以自養，則閉肆下簾而授老子。年九十餘，遂以其業終。論語，子曰：貧而樂。漢書曰：司馬相如稱疾閑居。與世無營，神氣晏如。蔡邕釋誨曰：安貧樂賤，與世無營。淮南子曰：古人神氣不蕩於外。漢書曰：楊雄室亡儋石之儲，猶晏如也。咨予不淑，嬰累多虞。毛萇詩傳曰：咨，嗟也。毛詩曰：之子不淑，云如之何。左氏傳，趙孟曰：以晉國之多虞。匪降自天，寔由頑疎。毛詩曰：下民為孽注「下民為孽」　陳云「為」，「之」誤。今案：各本皆然。疑李所據與今本作「之」者異。下「尊沓背增」，今本作「憎」，又「我心永疚」，今本作「使我心疚」，皆放此，餘不悉出。，匪降自天。噂背增，職競由人。理弊患結，卒致囹圄。杜預左氏傳注曰：弊，壞也。禮記曰：仲春，省囹圄。鄭玄曰：所以守禁繫者。秦曰囹圄，漢曰獄。對答鄙訊，縶此幽阻。言己對答之辭鄙於見訊也。張晏漢書曰：訊者，三日復問，知之與前辭同不也。杜預左氏傳注曰：縶，拘執也。鄙，俚也。訊，問也。實恥訟免，時
不我與。論語曰：陽貨曰：日月逝矣，歲不我與。文雖出此，而意微殊，亦不以文害意也。免或為冤，非也。雖曰義直，神辱志沮。毛萇詩傳曰：沮，壞也，才與切。澡身滄浪，豈云能補。孟子，孺子歌曰：滄浪之水清，可以濯吾纓；滄浪之水濁，可以濯吾足。孔子曰：小子聽之：清斯濯纓，濁斯濯足，自取之也。劉歆答父書曰：誠思拾遺，冀以云補。嗈嗈鳴鴈，奮翼北遊。順時而動，得意忘憂。毛詩曰：雍雍鳴鴈。管子，桓公曰：夫鴻鵠有時而南，有時而北。又曰：鴻鵠秋南而不失時，嗟我憤歎，曾莫能儔。毛詩曰：嗟我懷人。說文曰：曾，辭之舒也。儔，等也。事與願違，遘茲淹留。淹留，謂囚縶而留也。爾雅曰：淹留，久也。窮達有命，亦又何求。王命論曰：窮達有命，吉凶由人。毛詩曰：謂我何求。古人有言，善莫近名。莊子曰：為善莫近名，為惡莫近刑注「為惡莫近刑」　案：「刑」當作「形」，詳下注。司馬彪本作「形」字也。各本皆誤。。司馬彪曰：勿脩名也。被褐懷玉，穢惡其身，以無陋於形也。郭象曰：忘善惡而居中，任萬物之自為也。奉時恭默，咎悔不生。尚書曰：恭默思道。周易曰：悔吝者，憂虞之象也。曾子曰：懽欣忠信，咎故不生，可為孝矣。萬石周慎，安親保榮。漢書曰：萬石君奮長子建為郎中令，建老白首，萬石君尚無恙，每五日洗沐歸謁親。建為郎中令，奏事，事下，建自讀之，驚恐曰：書馬者與尾而五，今迺四，不足一，獲譴死矣。其為謹慎，雖他皆如此。論語摘輔像讖曰：曾子未嘗不問安親之道也。孔安國尚書注曰：周，至也。世務紛紜，祗攪予情。漢書曰：嚴安、徐樂上書言世務。毛詩曰：祗攪我心。攪，亂也。祗，適也。安樂必誡，乃終利貞。家語，金人銘曰：安樂必戒，無行所悔。王肅曰：雖處安樂，必警戒也。周易曰：乾，元亨利貞。煌煌靈芝，一年三秀。西京賦曰：擢靈芝之朱柯。楚辭曰：采三秀於山間。王逸曰：三秀，謂芝草也。予獨何為，有志不就。楚辭曰：云有志而無謗。爾雅曰：就，成也。懲難思復，心焉內疚。潘元茂
九錫文曰：懲難念功。毛詩曰：既往既來，我心永疚。疚，病也。庶勗將來，無馨無臭。爾雅曰：勗，勉也。毛詩曰：上天之載，無聲無臭。采薇山阿，散髮巖岫。采薇，已見上文。琴操，許由曰：散髮優遊，所以安己不懼也。范曄後漢書曰：袁閎散髮絕世。永嘯長吟，頤性養壽。杜篤連珠曰：能離光明之顯，長吟永嘯。爾雅曰：頤，養也。東方朔非有先生論曰：故養性受命之士莫肯進。禮記曰：百年曰期頤。鄭玄曰：頤，猶養也。
集／總集／文選／卷第二十五　詩丁之一／贈答三／傅長虞贈何劭王濟　并序(P.1161)
文選卷第二十五
贈答三
贈何劭王濟五言　并序
傅長虞王隱晉書曰：傅咸，字長虞，北地泥陽人也。舉孝廉，拜太子洗馬，後為司隸校尉，薨。
朗陵公何敬祖，咸之從內兄；臧榮緒晉書曰：何劭襲封朗陵郡公。國子祭酒王武子，咸從姑之外孫也。王隱晉書曰：王濟為國子祭酒。並以明德見重於世。咸親之重之，尚書曰：先王既勤用明德。漢書曰：霍光以張安世篤行，光親重之。情猶同生，義則師友。左氏傳曰：鄭罕、駟、豐同生。孫卿子曰：人必將求賢師而事之，擇良友而友之。何公既登侍中，武子俄而亦作，臧榮緒晉書曰：何劭為散騎常侍，遷侍中。傅暢晉諸公讚曰：王濟左遷國子祭酒，數年，入為侍中。二賢相得甚歡，咸亦慶之。漢書曰：灌夫、竇嬰兩人相得，歡甚無厭。然自恨闇劣，雖願其繾綣，而從之末由；左氏傳，臧昭伯曰：繾綣從公，無通內外。毛詩傳曰注「毛詩傳曰」　何校去「傳」字，陳云「傳」字衍，是也。各本皆衍。：遡洄從之。歷試無效，且有家艱。尚書曰：歷試諸難。毛詩曰：未堪家多難，余又集于蓼。賦詩申懷，以貽之
云爾。蒼頡篇曰：懷，抱也。薛君韓詩章句曰：云，詞也。
日月光太清，列宿曜紫微。鶡冠子曰：上及泰清，下及太寧。春秋合誠圖曰：北辰，其星七，在紫微之中也。赫赫大晉朝，明明闢皇闈。左氏傳，子囊曰：赫赫楚國，而君臨之。毛詩曰：明明在下，赫赫在上。張衡陳公誄曰：穆穆皇闈，公寔省之。吾兄既鳳翔，王子亦龍飛。吳質答文帝牋曰：曹烈、曹丹，加以公室枝庶，骨肉舊恩，其龍飛鳳翔，實其分也。雙鸞遊蘭渚，二離揚清暉。鸞離，喻王、何也。蘭渚，喻中書也。王逸楚詞序曰：虯龍鸞鳳，以託君子。漢書曰：長麗前掞光耀明。臣瓚曰：長離，靈鳥也。二離，日月也。攜手升玉階，並坐侍丹帷。毛詩曰：攜手同行。西都賓曰：玉階彤庭。毛詩曰：既見君子，並坐鼓瑟。曹植娛賓賦曰：丹帷曄以四張。金璫綴惠文，煌煌發令姿。董巴輿服志曰：侍中冠弁大冠，加金璫，附蟬為文。漢書曰：昌邑王賀冠惠文冠。音義曰：今侍中所著也。服虔通俗文：耳珠曰璫。斯榮非攸庶，繾綣情所希。賈逵國語注曰：庶，冀也。廣雅曰：希，庶也。豈不企高蹤，麟趾邈難追。司馬彪莊子注曰：企，望也。蔡邕袁陽碑曰：邈矣高蹤，孰能尅茲。毛詩曰：麟之趾，振振公子。臨川靡芳餌，何為空守坻？芳餌，以喻令德也。歸田賦曰：徒臨川以羨魚。吳越春秋，大夫種曰：深川之魚，死於芳餌。餌，魚食也。莊子曰：任公為大釣，犗牛以為餌。淮南子曰：黃帝化天下也，漁者不爭坻。槁葉待風飄，逝將與君違。槁葉，自喻也。毛詩曰：蘀兮蘀兮，風其吹女。鄭玄曰：木葉槁，得風乃落。毛詩曰：逝將去汝。毛萇詩傳曰：違，離也。違君能無戀，尸素當言歸。韓詩曰：何謂素餐？素者質人，但有質朴，無治民之材。名曰素餐。尸祿者頗有所知，善惡不言，默然不語，苟欲得祿而已，譬若尸矣。毛詩曰：言旋言歸。歸身蓬蓽
廬，樂道以忘飢。劉向雅琴賦曰：潛坐蓬廬之中。禮記，孔子曰：儒有蓽門圭竇。毛詩曰：泌之洋洋，可以樂飢。毛萇曰：言可以樂道忘飢。進則無云補，退則恤其私。漢書，諸葛豐曰：臣誠願之，獨恐未有云補。廣雅曰：云，有也。論語曰：退而省其私。但願隆弘美。王度日清夷。東觀漢記，陳元上疏曰：抉瑕擿舋，掩其弘美。左氏傳，右尹革曰：祈招之詩曰：思我王度，式如玉，式如金。仲長子昌言曰：警蹕清夷。
集／總集／文選／卷第四十八　符命／符命／楊子雲劇秦美新(P.2148)
逮至大新受命，大新，王莽也，已見西征賦。上帝還資，后土顧懷，言上帝迴還而資助，后土顧眷而懷歸。言天地福祐之也。玄符靈契，黃瑞涌出，玄符，天符也。靈契，地契也。黃瑞，謂王莽承黃、虞之後，黃氣之瑞也。漢書，王莽曰：予前在攝，黃氣薰蒸，以著黃、虞之烈焉，涌出而瑞之。滭浡沕潏，川流海渟，雲動風偃，霧集雨散，言眾瑞之多也。誕彌八圻，上陳天庭，八圻，猶八埏。言下終八圻，上列天庭。震聲日景，言威聲如雷，光景若日也。易曰：震為雷。炎光飛響，盈塞天淵之間，炎光，日景也。飛響，震聲也。塞乎天淵，所及遠也。天淵，已見答賓戲。必有不可辭讓云爾。言難辭也。於是乃奉若天命，窮寵極崇，尚書曰：明王奉若天命注「明王奉若天命」　袁本、茶陵本「命」作「道」，是也。。與天剖神符，地合靈契，分天之符，合地之契，言應錄而王也。創億兆，規萬世，創業經乎億兆，規模至於萬世也。奇偉倜儻譎詭，天祭地事。言眾瑞所以咸臻者，由能祭天事地。其異物殊怪，存乎五威將帥，班乎天下者，四十有八章。漢書曰：莽遣五威將王奇等班符命四十二篇於天下。登假皇穹，鋪衍下土，假，至也。言眾瑞升至於皇天，鋪衍於下土。非新家其疇離之。離，應也。卓哉煌煌，真天子之表也。表，儀也。若夫白鳩丹烏，素魚斷蛇，方斯薎矣。吳錄曰：孫策使張紘與袁紹書曰注「孫策使張紘與袁紹書曰」　何校「紹」改「術」，陳同。案：所校依吳志，是也。各本皆誤。：殷陽有白鳩之祥。然古者此事注「然古者此事」　何校「者」改「有」，是也。各本皆誤。，未詳其本。尚書帝驗曰注「尚書帝驗曰」　何校「帝」下添「命」字，陳同，是也。各本皆脫。：太子發渡河中流，火流為烏，其色赤。素魚。白魚也。已見封禪書。漢書曰：高祖夜經澤中，有大蛇當徑，高祖杖劍斬蛇，分為兩，道開也。受命甚易，格來甚勤。格，至也。言莽德盛，故受天命甚易，令眾瑞咸至甚勤也。昔帝纘皇，王纘帝，隨前踵古，或無為而治，或損益
而亡或損益而亡　何校云「亡」當從五臣本作「已」。袁本云善作「亡」。茶陵本云五臣作「已」。何據二本校語。今案：善注無明文，二本所載向注於此云「其後紂乃亡之」，是五臣仍作「亡」，其作「已」者，後人以意改，未可從也。。論語，子曰：無為而治者，其舜也與﹖又曰：殷因於夏禮，所損益可知也。豈知新室委心積意，儲思垂務，委，亦積也。旁作穆穆，明旦不寐，勤勤懇懇者，非秦之為與﹖言新室所以旁作穆穆勤勤懇懇者，以秦之所為為非，故欲勤修德政也。尚書曰：勤施於四方，旁作穆穆。司馬遷書曰：勤勤懇懇。夫不勤勤，則前人不當；不懇懇，則覺德不愷。言不勤勤，則不能當先王之意；不懇懇，則覺德不和也。尚書曰：篤前人成烈。毛詩曰：有覺德行。左氏傳注曰：愷，和也。是以發祕府，覽書林，遙集乎文雅之囿，翺翔乎禮樂之場，言以文雅為園囿，以禮樂為場圃。胤殷周之失業，紹唐虞之絕風，胤，續也。絕，繼也。懿律嘉量，金科玉條，律，六律也。嘉量，斗斛也。金科玉條，謂法令也。言金玉貴之也。神卦靈兆，古文畢發，蓍曰卦，龜曰兆。神靈，尊之也。古文，先王之典籍也。煥炳照曜，靡不宣臻。宣，徧也。臻，至也。式軨軒旂旗以示之，式，用也。漢書曰：莽立大夫、卿車服黻冕各有差。軨軒，皆車也。尚書大傳曰：未命為士，車不得有飛軨。鄭玄曰：如今窗車也。周禮曰：交龍為旂，熊虎為旗。揚和鸞肆夏以節之，大戴禮曰：行以和鸞，趣中肆夏。鄭玄周禮注曰：鸞和皆金鈴也。漢書音義曰：肆夏，詩樂也。步則歌之以中節。施黼黻袞冕以昭之，言制服有差，亦明貴賤也。尚書曰：黼黻絺繡。周禮曰：公之服，自袞冕而下。正嫁娶送終以尊之，漢書曰：莽請考論五經，定娶禮。親九族淑賢以穆之。漢書，莽詔曰：姚、媯、陳、田、王，予之同族也。尚書曰：惇序九族，五姓世世復，無有所與。
集／總集／文選／卷第五十六　箴　銘　誄上／誄上／潘安仁楊荊州誄　并序(P.2439)
煌煌文后，鴻漸晉室。君以兼資，參戎作弼。肇碑曰：文后歷數在躬為參軍。周易曰：鴻漸于陸，其羽可用為儀。漢書，華陰守丞嘉上疏曰：朱雲兼資文武。用錫土宇，膺茲顯秩。青社白茅，亦朱其紱。肇碑曰：五等初建，封東武子。毛詩曰：錫爾土宇歸章注「錫爾土宇歸章」　案：「錫」字不當有，「歸」當作「昄」。各本皆誤。。尚書緯曰：天子社，東方青，南方赤。西方白，北方黑，上冒以黃土。將封諸侯，各取方土，苴以白茅，以為社。毛萇詩傳曰：諸侯赤黻。黻與紱古今字，同。魏氏順天，聖皇受終。魏志曰：陳留王奉皇帝璽綬策，禪位于晉嗣王。周易曰：湯、武革命，順乎天。尚書曰：正月上日，受終于文祖。烈烈楊
侯，實統禁戎。肇碑曰：皇祖之始，典戎武衛。司管閶闔，清我帝宮。晉宮閣銘曰注「晉宮閣銘曰」　案：「銘」當作「名」。各本皆誤。後宣貴妃誄引同。：洛陽城閶闔門。漢書曰：東牟侯興居先清宮。應劭曰：天子行幸所至，先案行清靜殿中，以虞非常。苛慝不作，穆如和風。國語，內史過曰：神亦往焉，觀其苛慝注「神亦往焉觀其苛慝」　袁本、茶陵本「亦往焉」作「人」。案：此尤校改之也。。毛詩曰：穆如清風。謂督勳勞，班命彌崇。肇碑曰：以清宮勳勞，進封東武伯。說文曰：督，察也。
史／正史／晉書／志　凡二十卷／卷十二　志第二　天文中／雜星氣／瑞星(P.323)..[底本：金陵書局本]
二曰周伯星，黃色，煌煌然，所見之國大昌。
史／正史／晉書／志　凡二十卷／卷十二　志第二　天文中／雜星氣／客星(P.328)..[底本：金陵書局本]
客星
張衡曰：「老子四星及周伯、王蓬絮、芮各一，錯乎五緯之間。其見無期，其行無度。」荊州占云：「老子星色淳白，然所見之國，為饑為凶，為善為惡，為喜為怒。周伯星黃色煌煌，所至之國大昌。蓬絮星色青而熒熒然，所至之國風雨不節，焦旱，物不生，五穀不登，多蝗蟲。」又云：「東南有三星出，名曰盜星，出則天下有大盜。西南有三大星出，名曰種陵，出則天下穀貴十倍。西北三大星出而白，名曰天狗，[六]名曰天狗　各本均無「曰」字，宋本有，今從之。出則人相食，大凶。東北有三大星出，名曰女帛，見則有大喪。」
史／正史／晉書／志　凡二十卷／卷二十二　志第十二　樂上／四廂樂歌／食舉樂東西廂歌　荀勖(P.688)..[底本：金陵書局本]
食舉樂東西廂歌荀勖
煌煌七曜，重明交暢。我有嘉賓，是應是貺。邦政既圖，接以大饗。人之好我，式遵德讓。
史／正史／晉書／志　凡二十卷／卷二十三　志第十三　樂下／於穆我皇(P.706)..[底本：金陵書局本]
於穆我皇
於穆我皇，盛德聖且明。受禪君世，光濟羣生。普天率土，莫不來庭。顒顒六合內，望風仰泰清。萬國雍雍，興頌聲。大化洽，地平而天成。七政齊，玉衡惟平。峨峨佐命，濟濟羣英。夙夜乾乾，萬機是經。雖治興，匪荒寧。謙道光，沖不盈。天地合德，日月同榮。赫赫煌煌，曜幽冥。三光克從，於顯天，垂景星。龍鳳臻，甘露宵零。肅神祇，祗上靈。萬物欣戴，自天效其成。
史／正史／晉書／列傳　凡七十卷／卷四十九　列傳第十九／嵇康(P.1369)..[底本：金陵書局本]
性絕巧而好鍛。宅中有一柳樹甚茂，乃激水圜之，每夏月，居其下以鍛。東平呂安服康高致，每一相思，輒千里命駕，康友而善之。後安為兄所枉訴，以事繫獄，辭相證引，遂復收康。康性慎言行，一旦縲紲，乃作幽憤詩，曰：
嗟余薄祜，少遭不造，哀煢靡識，越在襁緥。母兄鞠育，有慈無威，恃愛肆姐，不訓不師。爰及冠帶，憑寵自放，抗心希古，任其所尚。託好莊老，賤物貴身，志在守樸，養素全真。
曰予不敏，好善闇人，子玉之敗，屢增惟塵。大人含弘，藏垢懷恥。人之多僻，政不由己。惟此褊心，顯明臧否；感悟思愆，怛若創痏。欲寡其過，謗議沸騰，性不傷物，
頻致怨憎。昔慚柳惠，今愧孫登，內負宿心，外恧良朋。仰慕嚴鄭，樂道閑居，與世無營，神氣晏如。
咨予不淑，嬰累多虞。匪降自天，實由頑疏，理弊患結，卒致囹圄。對答鄙訊，縶此幽阻，實恥訟寃，時不我與。雖曰義直，神辱志沮，澡身滄浪，曷云能補。雍雍鳴雁，厲翼北游，順時而動，得意忘憂。嗟我憤歎，曾莫能疇。事與願違，遘茲淹留，窮達有命，亦又何求？
古人有言，善莫近名。奉時恭默，咎悔不生。萬石周慎，安親保榮。世務紛紜，祇攪余情，安樂必誡，乃終利貞。煌煌靈芝，一年三秀；予獨何為，有志不就。懲難思復，心焉內疚，庶勖將來，無馨無臭。採薇山阿，散髮巖岫，永嘯長吟，頤神養壽。
史／正史／晉書／列傳　凡七十卷／卷五十五　列傳第二十五／潘岳(P.1500)..[底本：金陵書局本]
既仕宦不達，乃作閑居賦曰：
岳讀汲黯傳至司馬安四至九卿，而良史書之，題以巧宦之目，未曾不慨然廢書而歎也。曰：嗟乎！巧誠有之，拙亦宜然。顧常以為士之生也，非至聖無軌微妙玄通者，則必立功立事，效當年之用。是以資忠履信以進德，修辭立誠以居業。僕少竊鄉曲之譽，忝司空太尉之命，所奉之主，即太宰魯武公其人也。舉秀才為郎。逮事世祖武皇帝，為河陽、懷令，尚書郎，廷尉評。今天子諒闇之際，領太傅主簿。府主誅，除名為民。俄而復官，除長安令。遷博士，未召拜，親疾，輒去官免。自弱冠涉于知命之年，八徙官而一進階，再免，一除名，一不拜職，遷者三而已矣。雖通塞有遇，抑亦拙之效也。昔通人和長輿之論余也，固曰「拙于用多」。稱多者，吾豈敢；言拙，則信而有徵。方今俊
乂在官，百工惟時，拙者可以絕意乎寵榮之事矣。太夫人在堂，有羸老之疾，尚何能違膝下色養，而屑屑從斗筲之役？於是覽止足之分，庶浮雲之志，築室種樹，逍遙自得。池沼足以漁釣，舂稅足以代耕。灌園鬻蔬，供朝夕之膳；牧羊酤酪，俟伏臘之費。孝乎惟孝，友于兄弟，此亦拙者之為政也。乃作閑居賦以歌事遂情焉。其辭曰：
遨墳素之長圃，步先哲之高衢。雖吾顏之云厚，猶內愧於甯蘧。有道余不仕，無道吾不愚。何巧智之不足，而拙艱之有餘也！於是退而閑居，于洛之涘。身齊逸民，名綴下士。背京泝伊，面郊後市。浮梁黝以逕度，靈臺傑其高峙。闚天文之祕奧，覩人事之終始。其西則有元戎禁營，玄幕綠徽，谿子巨黍，異絭同歸，礮石雷駭，激矢蝱飛，以先啟行，耀我皇威。其東則有明堂辟雍，清穆敞閑，環林縈映，圓海回泉，聿追孝以嚴父，宗文考以配天，祗聖敬以明順，養更老以崇年。若乃背冬涉春，陰謝陽施，天子有事于柴燎，以郊祖而展義，張鈞天之廣樂，備千乘之萬騎，服棖棖以齊玄，管啾啾而並吹，煌煌乎，隱隱乎，茲禮容之壯觀，而王制之巨麗也。兩學齊列，雙宇如一，右延國冑，左納良逸。祁祁生徒，濟濟儒術，或升之堂，或入之室。教無常師，道在則是。故髦士投紱，名王懷璽，訓若風行，應猶草靡。此里仁所以為美，孟母所以三徙也。
爰定我居，築室穿池，長楊映沼，芳枳樹㰚，遊鱗瀺灂，菡萏敷披，竹木蓊藹，靈果
參差。張公大谷之棃，梁侯烏椑之柿，周文弱枝之棗，房陵朱仲之李，靡不畢植。三桃表櫻胡之別，二柰耀丹白之色，石榴蒲桃之珍，磊落蔓延乎其側。梅杏郁棣之屬，繁榮藻麗之飾，華實照爛，言所不能極也。菜則蔥韭蒜芋，青筍紫薑，菫薺甘旨，蓼荾芬芳，蘘荷依陰，時藿向陽，綠葵含露，白薤負霜。
於是凜秋暑退，熙春寒往，微雨新晴，六合清朗。太夫人乃御版輿，升輕軒，遠覽王畿，近周家園。體以行和，藥以勞宣，常膳載加，舊痾有痊。於是席長筵，列孫子，柳垂蔭，車結軌，陸摘紫房，水掛赬鯉，或宴于林，或禊于汜。昆弟斑白，兒童稚齒，稱萬壽以獻觴，咸一懼而一喜。壽觴舉，慈顏和，浮杯樂飲，絲竹駢羅，頓足起舞，抗音高歌，人生安樂，孰知其他。退求己而自省，信用薄而才劣。奉周任之格言，敢陳力而就列。幾陋身之不保，而奚擬乎明哲，仰眾妙而絕思，終優游以養拙。
史／正史／晉書／列傳　凡七十卷／卷五十五　列傳第二十五／潘岳／從子尼(P.1507)..[底本：金陵書局本]
出為宛令，在任寬而不縱，恤隱勤政，厲公平而遺人事。入補尚書郎，俄轉著作郎。為乘輿箴，其辭曰：
易稱：「有天地然後有人倫，有父子然後有君臣」。傳曰：「大者天地，其次君臣。」然
君臣父子之道，天地人倫之本，未有以先之者也。故天生蒸人而樹之君，使司牧之，將以導羣生之性，而理萬物之情。豈以寵一人之身，極無量之欲，如斯而已哉！夫古之為君者，無欲而至公，故有茅茨土階之儉；而後之為君，有欲而自利，故有瑤臺瓊室之奓。無欲者，天下共推之；有欲者，天下共爭之。推之之極，雖禪代猶脫屣；爭之之極，雖劫殺而不避。故曰「天下非一人之天下，乃天下之天下」，安可求而得，辭而已者乎！
夫修諸己而化諸人，出乎邇而見乎遠者，言行之謂也。故人主所患，莫甚於不知其過；而所美，莫美於好聞其過。若有君於此，而曰予必無過，唯其言而莫之違，斯孔子所謂其庶幾乎一言而喪國者也。蓋君子之過，如日月之蝕：過也，人皆見之；更也，人皆仰之。雖以堯、舜、湯、武之盛，必有誹謗之木，敢諫之鼓，盤杅之銘，無諱之史，所以閑其邪僻而納諸正道，其自維持如此之備。故箴規之興，將以救過補闕，然猶依違諷喻，使言之者無罪，聞之者足以自誡。先儒既援古義，舉內外之殊，而高祖亦序六官，論成敗之要，義正辭約，又盡善矣。自虞人箴以至于百官，非唯規其所司，誠欲人主斟酌其得失焉。春秋傳曰：「命百官箴王闕」，則亦天子之事也。
尼以為王者膺受命之期，當神器之運，總萬機而撫四海，簡羣才而審所授，孜孜於
得人，汲汲於聞過，雖廷爭面折，猶將祈請而求焉。至於箴規，諫之順者，曷為獨闕之哉？是以不量其學陋思淺，因負擔之餘，嘗試撰而述之。[五]嘗試撰而述之　「嘗」，各本作「當」，今從殿本。不敢斥至尊之號，故以「乘輿」目篇。蓋帝王之事至大，而古今之變至眾，文繁而義詭，意局而辭野，將欲希企前賢，髣髴崇軌，譬猶丘坻之望華岱，恒星之繫日月也，其不逮明矣。頌曰：[六]頌曰　周校：當作「箴曰」。
元元遂初，芒芒太始。清濁同流，玄黃錯跱。上下弗形，尊卑靡紀。赫胥悠哉，大庭尚矣。皇極啟建，兩儀既分。彝倫永序，萬邦已紛。國事明王，家奉嚴君。各有攸尊，德用不勤。羲農已降，暨于夏殷。或禪或傳，乃質乃文。
太上無名，下知有之。仁義不存，而人歸孝慈。無為無執，何欲何思。忠信之薄，禮刑實滋。既譽既畏，以侮以欺。作誓作盟，而人始叛疑。煌煌四海，藹藹萬乘，匪誓焉憑？左輔右弼，前疑後丞。一日萬機，業業兢兢。夫出其言善，則千里是應；而莫余違，亦喪邦有徵。樞機之動，式以廢興。殷監不遠，若之何勿懲！[七]若之何勿懲　「懲」，各本作「徵」，今從殿本。
且厚味腊毒，豐屋生災。辛作琁室，而夏興瑤臺。糟丘酒池，象箸玉杯。厥肴伊何？龍肝豹胎。惟此哲婦，職為亂階。殷用喪師，夏亦不恢。是以帝堯在位，茅茨不翦。周文日昃，昧旦丕顯。夫德輶如毛，而或舉之者鮮。故濩有慚德，武未盡善。下世道衰，末俗化淺。耽樂逸游，荒淫沈湎。不式古訓，而好是佞辯；不遵王路，而覆車
是踐。成敗之效，載在先典。匪唯陵夷，厥世用殄。故曰樹君如之何？將人是司牧。視之猶傷，而知其寒燠。故能撫之斯柔，而敦之斯睦；無遠不懷，靡思不服。夫豈厭縱一人，而玩其耳目；內迷聲色，外荒馳逐；不修政事，而終於顛覆？
昔唐氏授舜，舜亦命禹。受終納祖，丕承天序。放桀惟湯，克殷伊武。故禪代非一姓，社稷無常主。四嶽三塗，九州之阻。彭蠡、洞庭，殷商之旅。虞夏之隆，非由尺土。而紂之百克，卒於絕緒。故王者無親，唯在擇人。傾蓋惟舊，白首乃新。望由釣夫，伊起有莘。負鼎鼓刀，而謀合聖神。夫豈借官左右，而取介近臣。蓋有國有家者，莫云我聰，或此面從；莫謂我智，聽受未易。甘言美疾，尟不為累。由夷逃寵，遠於脫屣。柰何人主，位極則侈？
知人則哲，惟帝所難。唐朝既泰，四族作姦。周室既隆，而管蔡不虔。匪我二聖，孰弭斯患？若九德咸受，儁乂在官，君非臣莫治，臣非君莫安。故書美康哉，而易貴金蘭。有皇司國，敢告納言。
史／正史／晉書／列傳　凡七十卷／卷九十二　列傳第六十二　文苑／王沈(P.2381)..[底本：金陵書局本]
王沈
王沈字彥伯，高平人也。少有俊才，出於寒素，不能隨俗沈浮，為時豪所抑。仕郡文學掾，鬱鬱不得志，乃作釋時論，其辭曰：
東野丈人觀時以居，隱耕汙腴之墟。有冰氏之子者，出自沍寒之谷，過而問塗。丈人曰：「子奚自？」曰：「自涸陰之鄉。」「奚適？」曰：「欲適煌煌之堂。」丈人曰：「入煌煌之堂者，必有赫赫之光。今子困於寒而欲求諸熱，無得熱之方。」冰子瞿然曰：「胡為其然也？」丈人曰：「融融者皆趣熱之士，其得爐冶之門者，惟挾炭之子。苟非斯人，不如其已。」冰子曰：「吾聞宗廟之器不要華林之木，四門之賓何必冠蓋之族。前賢有解韋索而佩朱韍，舍徒擔而乘丹轂。由此言之，何恤而無祿！惟先生告我塗之速也。」
丈人曰：「嗚呼！子聞得之若是，不知時之在彼。吾將釋子。夫道有安危，時有險易，才有所應，行有所適。英奇奮於從橫之世，賢智顯於霸王之初，當厄難則騁權譎以良圖，值制作則展儒道以暢攄，是則袞龍出於縕褐，卿相起於匹夫，故有朝賤而夕貴，先卷而後舒。當斯時也，豈計門資之高卑，論勢位之輕重乎！今則不然。上聖下明，時隆道寧，羣后逸豫，宴安守平。百辟君子，奕世相生，公門有公，卿門有卿。指禿腐骨，不簡蚩儜。多士豐於貴族，爵命不出閨庭。四門穆穆，綺襦是盈，仍叔之子，皆為老成。賤有常辱，貴有常榮，肉食繼踵於華屋，疏飯襲跡於耨耕。談名位者以諂媚附勢，舉高譽者因資而隨形。至乃空囂者以泓噌為雅量，瑣慧者以淺利為鎗鎗，脢胎者以無檢為弘曠，僂垢者以守意為堅貞，嘲哮者以粗發為高亮，韞蠢者以色厚為篤誠，痷婪者
以博納為通濟，眂眂者以難入為凝清，拉答者有沈重之譽，嗛閃者得清剿之聲，嗆啍怯畏於謙讓，闒茸勇敢於饕諍。斯皆寒素之死病，榮達之嘉名。凡茲流也，視其用心，察其所安，責人必急，於己恒寬。德無厚而自貴，位未高而自尊，眼罔嚮而遠視，鼻𪖷𪖐而刺天。忌惡君子，悅媚小人，敖蔑道素，懾吁權門。心以利傾，智以勢惛，姻黨相扇，毀譽交紛。當局迷於所受，聽採惑於所聞。京邑翼翼，羣士千億，奔集勢門，求官買職，童僕闚其車乘，閽寺相其服飾，親客陰參於靖室，疏賓徙倚於門側。時因接見，矜厲容色，心懷內荏，外詐剛直，譚道義謂之俗生，論政刑以為鄙極。高會曲宴，惟言遷除消息，官無大小，問是誰力。今以子孤寒，懷真抱素，志陵雲霄，偶景獨步，直順常道，關津難渡，欲騁韓盧，時無狡兔，眾塗圮塞，投足何錯！」
於是冰子釋然乃悟曰：「富貴人之所欲，貧賤人之所惡。僕少長於孔顏之門，久處於清寒之路，不謂熱勢自共遮錮。敬承明誨，服我初素，彈琴詠典，以保年祚。伯成、延陵，高節可慕。丹轂滅族，呂霍哀吟，朝榮夕滅，旦飛暮沈。聃周道師，巢由德林，豐屋蔀家，易著明箴。人薄位尊，積罰難任，三郤尸晉，宋華咎深，投扃正幅，實獲我心。」
史／正史／後漢書／列傳　凡八十卷／卷三十上　蘇竟楊厚列傳第二十上／蘇竟(P.1041)..[底本：宋紹興本]
初，延岑護軍鄧仲況擁兵據南陽陰縣為寇，[一]陰，縣名，屬南陽郡，故城在今襄州穀城縣界北。而劉歆兄子龔劉歆兄子龔　集解引惠棟說，謂東觀記云劉歆子恭，「恭」與「龔」古文通。按：聚珍本東觀記作「劉歆兄子恭」。為其謀主。[二]臣賢案：前書及三輔決錄並云向曾孫，今言歆兄子，則不同也。竟時在南陽，與龔書曉之曰：
君執事無恙。[一]執事猶言左右也。敬前人，故呼其執事者。爾雅曰：「恙，憂也」。走昔以摩研編削之才，摩研編削之才　按：東觀記「削」作「簡」。[二]走謂馳走之人，謙稱也，猶司馬遷與任少卿書云「牛馬走」之類也。說文曰：「編，次也。」削謂簡也，一曰削書刀也。研音午見反。與國師公從事出入，校定祕書，[三]劉歆為王莽國師公也。竊自依依，末由自遠。末由自遠　按：「末」原譌「未」，逕據殿本、集解本改正。蓋聞君子愍同類而傷不遇。人無愚智，莫不先避害然後求利，先定志然後求名。昔智果見智伯窮兵必亡，故變名遠逝，[四]智果，智伯臣也。逝，去也。戰國策曰，智伯與韓、魏共圍趙，智伯之臣智果說智伯曰：「韓魏二主色動而喜，必背君矣。不如殺之。」智伯曰：「晉陽旦暮將拔之，而饗其利，乃有它心，不可，子勿復言。」智果見言之不聽，出，更其姓為輔氏，遂去不見。其後韓、魏乃反殺智伯，三分其地。「果」或作「過」。陳平知項王為天所棄，故歸心高祖，皆智之至也。[五]陳平初事項羽，後知羽必敗，乃仗劒度河歸漢，見前書也。聞君前權時屈節，北面延牙，[六]延岑字牙。屈節謂臣事也。乃後覺悟，棲遟養德。[七]爾雅曰「棲遟，息偃也」，言後息偃養德，不復事延牙也。詩小雅曰：「或棲遟偃仰。」先世數子，又何以加。[八]謂智果、陳平也。君處陰中，土多賢士，若以須臾之閒，研考異同，揆之圖書，測之人事，則得失利害，可陳於目，何自負畔亂之困，不移守惡之名乎？不移守惡之名乎　按：集解引惠棟說，謂「守惡」當作「首惡」。校補謂「守惡」誠誤，但首惡之名見史記，惟為人君父者當之，龔但為仲況謀主，亦不應即斥為首惡，或為「同惡」之譌。與君子之道，何其反也？
世之俗儒末學，醒醉不分，而稽論當世，疑誤視聽。或謂天下迭興，未知誰是，稱兵據土，可圖非冀。或曰聖王未啟，宜觀時變，倚彊附大，顧望自守。二者之論，豈其然乎？夫孔丘祕經，為漢赤制，[一]祕經，幽祕之經，即緯書也。赤制，解見郅惲傳。玄包幽室，文隱事明。[二]包，臧也。言緯書玄祕，臧於幽室，文雖微隱，事甚明驗。且火德承堯，雖昧必亮，[三]昧，暗也。亮，明也。言漢承唐堯、劉累之後，以火德王，雖遭王莽篡奪，一時闇昧，今光武中興，必盛明也。承積世之祚，握無窮之符，王氏雖乘閒偷篡，而終嬰大戮，支分體解，宗氏屠滅，非其効歟？[四]王莽傳曰：「校尉公賓就斬莽首，軍人分裂莽身，支節肌肉臠分。」三輔舊事曰：「臠切千段。」皇天所以眷顧踟蹰，憂漢子孫者也。[五]踟蹰猶裴回也。論者若不本之於天，參之於聖，猥以師曠雜事輕自眩惑，說士作書，亂夫大道，焉可信哉？[六]師曠雜事，雜占之書也。前書曰陰陽書十六家，有師曠八篇也。
諸儒或曰：今五星失晷，天時謬錯，[一]五星謂東方歲星，南方熒惑星，西方太白〔星〕，西方太白〔星〕　據汲本、殿本補。北方辰星，中央鎮星。失晷，失於常度。辰星久而不効，[二]不効謂出入失度也。太白出入過度，熒惑進
退見態，鎮星繞帶天街，歲星不舍氐、房。[三]前書曰：「昴、畢閒為天街。」氐、房，東方之宿。歲星，歲舍一次，當次舍於氐、房，今不舍之，是變常也。以為諸如此占，歸之國家。蓋災不徒設，皆應之分野，各有所主。夫房、心即宋之分，東海是也。[四]前書天文志曰：「卯為房、心，宋之分也。」尾為燕分，漁陽是也。[五]前書天文志曰：「寅為尾、箕，燕之分也。」東海董憲迷惑未降，漁陽彭寵逆亂擁兵，王赫斯怒，命將並征，故熒惑應此，憲、寵受殃。太白、辰星自亡新之末，失行筭度，以至于今，或守東井，或沒羽林，[六]東井，南方之宿。天官書曰：「北宮虛、危，南方有眾星曰羽林天軍。」「筭」或作「舛」。或裴回藩屏，或躑躅帝宮，[七]帝宮，北辰也。藩屏，兩傍之星也。裴回謂縈繞淹留。躑躅謂上下不去也。或經天反明，或潛臧久沈，或衰微闇昧，或煌煌北南，或盈縮成鉤，或偃蹇不禁，[八]盈縮猶進退，曲如鉤形也。偃蹇，高而明大無禁制。皆大運蕩除之祥，聖帝應符之兆也。賊臣亂子，往往錯互，指麾妄說，傳相壞誤。傳相壞誤　按：刊誤謂「壞」當作「詿」，聲相近而誤。由此論之，天文安得遵度哉！
乃者，五月甲申，天有白虹，自子加午，廣可十丈，長可萬丈，正臨倚彌。倚彌即黎
丘，秦豐之都也。[一]蓋秦豐黎丘一名倚彌也。是時月入于畢。畢為天網，[二]畢，西方宿也。主網羅無道之君，故武王將伐紂，上祭于畢，求助天也。求助天也　按：集解引王鳴盛說，謂「助天」當作「天助」。[三]史記曰，周武王即位九年，上祭于畢，東觀兵于孟津也。夫仲夏甲申為八魁。[四]歷法，春三月己巳、丁丑，夏三月甲申、壬辰，秋三月己亥、丁未，冬三月甲寅、壬戌，為八魁。八魁，上帝開塞之將也，主退惡攘逆。流星狀似蚩尤旗，或曰營頭，或曰天槍，出奎而西北行，至延牙營上，散為數百而滅。奎為毒螫，主庫兵。[五]春秋合誠圖曰「奎主武庫之兵」也。此二變，郡中及延牙士眾所共見也。是故延牙遂之武當，[六]今均州縣也。託言發兵，實避其殃。今年比卦部歲，坤主立冬，坎主冬至，水性滅火，南方之兵受歲禍也。[七]比卦，坤下坎上，坎為水也。德在中宮，刑在木，木勝土，刑制德，今年兵事畢已，中國安寧之効也。五七之家三十五姓，彭、秦、延氏不得豫焉。[八]春秋運斗樞曰：「五七三十五，人皆共一德。」如何怪惑，依而恃之？葛纍之詩，「求福不回」，其若是乎！[九]詩大雅曰：「莫莫葛藟，施于條枚，愷悌君子，求福不回。」注云：「葛延曼於木之枝而茂盛，喻子孫依緣先人之功而起也。回，違也。言不違先祖之道。」
圖讖之占，眾變之驗，皆君所明。善惡之分，去就之決，不可不察。無忽鄙言！
夫周公之善康叔，以不從管蔡之亂也；[一]史記曰，周公以成王命伐殷，殺管叔，放蔡叔，以殷餘人封康叔為衞君。景帝之悅濟北，以不從吳濞之畔也。[二]濟北王志，高帝孫，齊王肥之子也。吳楚反時，堅守不從，景帝賢之，徙封為淄川王也。自更始以來，孤恩背逆，歸義向善，臧否粲然，可不察歟！良醫不能救無命，彊梁不能與天爭，[三]扁鵲之見桓侯，項王之敵漢祖也。故天之所壞，人不得支。[四]支，持也。左傳曰，晉汝叔寬曰：「天之所壞，不可支也；眾之所為，不可干也。」宜密與太守劉君共謀降議。仲尼棲棲，墨子遑遑，憂人之甚也。[五]班固曰「棲棲遑遑，孔席不煖，墨突不黔」也。屠羊救楚，非要爵祿；[六]莊子曰「楚昭王失國，屠羊說走而從於王。昭王反國，將賞從亡者，及屠羊說。屠羊說曰：『大王失國，說失屠羊；大王反國，說亦反屠羊。臣之爵祿已復矣，又何賞之有？』遂不受」也。茅焦干秦；豈求報利？[七]秦始皇遷太后於咸陽宮，又撲殺兩弟。齊人茅焦解衣伏質入諫，始皇乃迎太后歸於咸陽，爵茅焦為上卿，焦辭不受。事見說苑也。盡忠博愛之誠，憤滿不能已耳。
又與仲況書諫之，文多不載，於是仲況與龔遂降。
史／正史／後漢書／列傳　凡八十卷／卷四十下　班彪列傳第三十下／班固　下／兩都賦　二(P.1359)..[底本：宋紹興本]
後漢書卷四十下
班彪列傳第三十下子固
主人喟然而歎曰主人喟然而歎曰　按：文選「主人」上有「東都」二字。張森楷校勘記謂案上卷小題下稱「自『東都主人』以下分為下卷」，是本有「東都」字也，不知何故逸去。：「痛乎風俗之移人也！子實秦人，矝夸館室，保界河山，信識昭襄而知始皇矣，惡睹大漢之云為乎？[一]喟，歎貌也。前書曰：「人有剛柔緩急，音聲不同，繫水土之風氣，謂之風；好惡取舍，動靜無常，隨君上之情欲，謂之俗。」保，守也，謂守河山之險以為界。昭、襄，昭王、襄王也。昭襄昭王襄王也　按：文選注引史記「秦武王卒，無子，立異母弟，是為昭襄王」。張森楷校勘記謂秦有昭襄王、莊襄王，昭襄或祇稱「昭王」，無祇稱「襄王」者，此「昭襄」即昭襄王，文選注是，此非。惡，安也，音烏。夫大漢之開原也，奮布衣以登皇極，奮布衣以登皇極　按：校補謂文選「極」作「位」。繇數朞而創萬世，蓋六籍所不能談，前聖靡得而言焉。前聖靡得而言焉　按：校補謂文選無「而」字。[二]漢高祖曰：「吾以布衣，提三尺劒取天下。」高祖起兵五年而即帝位，故云由數朞。繇即由也。孔安國注尚書云：「匝四時曰朞。」萬代，盛言之也。六籍，六經也。當此之時，功有橫而當天，討有逆而順人，討有逆而順人　按：「討」原譌「計」，逕據汲本、殿本改正，注同。故婁敬度埶而獻其說，蕭公權宜以拓其制。時豈泰而安之哉？計不得以已也。[三]橫音胡孟反。高祖入關，秦王子嬰降，而五星聚于東井，此功有橫而當天也。逆謂以臣伐君。前書陸賈曰：「湯武逆取而以順守之。」及高祖入關，秦人爭獻牛酒，此為討有逆而順人也。婁敬已見上。又曰：「蕭何修未央宮，上見壯麗，甚怒。何對曰：『天下未定，故可因遂就宮室。且天子以四海為家，非令壯麗，無以重威，且無令後代有以加也。』」時豈奢泰而安之哉？時豈奢泰而安之哉　按：汲本、殿本「泰」作「侈」。言天下初定，計不得止而都西京也。吾子曾不是睹，顧燿後嗣之末造，不亦闇乎？[四]顧，反也。燿，眩燿也。言吾子曾不睹度埶權宜之由，而反眩燿後嗣子孫末代之所造，非其盛稱武帝、成帝神仙、昭陽之事也。今將語子以建武之理，永平之事，監乎（泰）〔太〕清，監乎（泰）〔太〕清　按：「泰」當作「太」，此後人回改之誤，文選正作「太」，今據改。以變子之或志。以變子之或志　按：李慈銘謂文選「或」作「惑」。或惑古字通。[五]淮南子曰：「太清之化也，和順以寂漠，質直以素樸。」高誘注曰：「太清，無為之化也。」
往者王莽作逆，漢祚中缺，天人致誅，六合相滅。[一]天人謂天意人事共相誅也。于時之亂，生民幾亡，鬼神泯絕，壑無完柩，郛罔遺室，原野猒人之肉，川谷流人之血，秦、項之災猶不克半，書契已來未之或紀也。[二]人者神之主。生人既亡，故鬼神亦絕也。揚子法言曰「秦將白起長平之戰，阬四十萬人，原野猒人之肉，川谷流人之血」也。故下民號而上愬，上帝懷而降鑒，致命于聖皇。[三]上帝，天也。聖皇，光武也。懷猶愍念也。降，下也。鑒，視也。言上天愍念下人之上愬，故下視四海可以為君者，而致命於光武也。於是聖皇乃握乾符，闡坤珍，披皇圖，稽帝文，赫爾發憤，應若興雲，霆發昆陽，憑怒雷震。[四]乾符、坤珍謂天地符瑞也。皇圖、帝文謂圖緯之文也。霆，疾雷也。發於昆陽謂破王尋、王邑。憑，盛也。言盛怒如雷之震。協韻音真。遂超大河，跨北嶽，立號高邑，建都河洛。[五]跨，據也。言光武度河據北嶽，遂即位於鄗，而改鄗為高邑也。紹百王之荒屯，因造化之盪滌，體元立制，繼天而作。[六]紹，繼也。屯，難也。高誘注淮南子云：「造化，天地也。」滌，除也。作，起也。杜預注左傳云：「凡人君即位，欲體元以居正。」穀梁傳曰：「為天下主者，天也；繼天者，君也。」系唐統，接漢緒，茂育羣生，恢復疆宇，動兼乎在昔，事勤乎三五。[七]爾雅曰：「系，繼也。緒，業也。」前書曰：「漢帝本系出唐帝。」言光武能繼唐堯之統業也。恢，大也。三五，三皇五帝也。豈特方軌並迹，紛綸后辟，理近古之所務，蹈一聖之險易云爾哉？[八]軌，轍也。紛綸猶雜蹂也。爾雅曰：「后，辟，君也。」險易猶理亂也。言光武功德勤勞，兼於前代百王，非直一聖帝也。且夫建武之元，天地革命，四海之內，更造夫婦，肈有父子，君臣初建，人倫寔始，斯乃虙羲氏之所以基皇德
也。[九]易曰：「天地革而四時成。」又曰：「湯武革命。」爾雅曰：「九夷、八狄、七戎、六蠻，謂之四海。」基，始也。帝王紀曰：「庖犧氏，風姓也。制嫁娶之禮，取犧牲以充庖廚，以食天下，故號庖犧。後或謂之伏犧。」言光武更造夫婦如伏犧時也。分州土，立市朝，作舟車，作舟車　按：校補謂文選「車」作「輿」。造器械，斯軒轅氏之所以開帝功也。斯軒轅氏之所以開帝功也　按：校補謂文選「斯」下有「乃」字。[一０]黃帝號軒轅氏。前書曰：「昔在黃帝，畫野分州。」易繫辭曰：「神農氏日中為市。黃帝、堯、舜垂衣裳而天下理。刳木為舟，剡木為楫，服牛乘馬，引重致遠，以利天下；弦木為弧，剡木為矢，弧矢之利，以威天下。」言光武利人如軒轅也。龔行天罰，應天順（民）〔人〕，應天順（民）〔人〕　按：「民」當作「人」，此後人回改之誤。文選正作「人」，今據改。斯乃湯武之所以昭王業也。[一一]尚書武王曰：「今予惟龔行天之罰。」易曰：「湯武革命，順乎天而應乎人。」言光武征伐如湯武者也。遷都改邑，有殷宗中興之則焉；有殷宗中興之則焉　按：「宗」原作「室」，逕據汲本、殿本改正。即土之中，有周成隆平之制焉。[一二]尚書曰：「盤庚遷于殷。」史記曰：「帝陽甲之時，殷衰，諸侯莫朝。陽甲崩，弟盤庚立，自河北度河南，居湯之故地，行湯之政，殷道復興。」尚書曰：「王來紹上帝，自服于土中。」孔安國曰：「洛邑，地埶之中也。」洛邑地埶之中也　按：陳景雲謂據偽孔傳，「之中」當作「正中」。春秋命歷序曰：「成康之隆，醴泉湧出。」言都洛陽如殷宗、周成之制也。不階尺土一人之柄，同符乎高祖。[一三]孟子曰：「紂去武丁未久也，尺地莫非其有也，一人莫非其臣也。」又曰：「舜文王相去千有餘歲，若合符契。」克己復禮，以奉終始，允恭乎孝文。[一四]左傳仲尼曰：「古有志，克己復禮，仁也。」孫卿子曰：「生，人之始也；死，人之終也。終始俱善，人道畢矣。」尚書：「允恭克讓。」謂躬自儉約，同於文帝也。憲章稽古，封岱勒成，儀炳乎世宗。[一五]憲章猶法則也。禮記曰：「仲尼憲章文武。」尚書曰：「若稽古帝堯。」言法乎考古而封太山，勒石以記成功也。炳，明也，其禮儀明乎武帝也。案六經而校德，妙古昔而論功，妙古昔而論功　按：文選「妙」作「眇」。仁聖之事既該，帝王之道備矣。[一六]六經謂詩、書、禮、樂、易、春秋。妙猶美也。或作「眇」，眇，遠也。該，備也。
至于永平之際，重熙而累洽，盛三雍之上儀，修袞龍之法服，敷洪藻，信景鑠，揚世廟，正予樂。人神之和允洽，君臣之序既肅。[一]熙，光也。洽，浹也。三雍謂明堂、辟雍、靈臺也。永平二年正月，宗祀光武皇帝於明堂，禮畢，登靈臺。三月，臨辟雍，行大射禮。周禮：「王之吉服，享先王即袞冕。」鄭玄注曰：「袞，卷龍衣也。」永平二年，帝及公卿列侯始服（冕）冠〔冕〕衣裳。始服（冕）冠〔冕〕衣裳　據汲本改，與明帝紀合。敷，布也。敷布也　按：「敷」原譌「鋪」，逕改正。鴻，大也。藻，文藻也。謂明堂禮畢，登靈臺之後，布詔於天下曰：「建明堂，立辟雍，起靈臺，恢弘大道，被之八極。」此為布鴻藻也。信讀曰申。景，大也。鑠，美也。揚代廟謂上尊號光武廟曰代祖。正予樂謂依讖文改大樂為大予樂也。乃動大路，遵皇衢，省方巡狩，窮覽萬國之有無，考聲教之所被，散皇明以燭幽。[二]大路，玉路也。皇衢，馳道也。易曰：「先王以省方觀人設教。」尚書曰：「歲二月東巡狩。」又曰：「朔南暨聲教。」皇，大也。燭，照也。然後增周舊，修洛邑，翩翩巍巍，顯顯翼翼，翩翩巍巍顯顯翼翼　按：王先謙謂文選作「扇巍巍，顯翼翼」。光漢京于諸夏，總八方而為之極。[三]周成王都洛邑，漢又增而修之，故曰增焉。翩翩巍巍，顯顯翼翼，並宮闕顯盛之貌。論語曰：「不如諸夏之亡。」詩商頌曰：「商邑翼翼，四方之極。」極，中也。洛陽，土之中也。是以皇城之內，宮室光明，闕庭神麗，奢不可踰，儉不能侈。[四]言奢儉合禮也。外則因原野以作苑，順流泉而為沼，順流泉而為沼　按：校補謂文選「順」作「填」，注云昭明諱順，故改為「填」。發蘋藻以潛魚，豐圃草以毓獸，制同乎梁騶，義合乎靈囿。[五]蘋、藻，並水草也。詩小雅曰：「魚在在藻。」韓詩曰：「東有圃草，駕言行狩。」薛君傳曰：「圃，博也，有博大之茂草也。」毓亦育也。魯詩傳曰：「古有梁鄒者，天子之田也。」詩大雅曰：「王在靈囿，麀鹿攸伏。」毛萇注云：「囿所以域養禽獸也。」此言魚獸各得其所，如文王之靈囿也。若乃順時節而蒐狩，簡車徒以講武，則必臨之以王制，考之以風雅。[六]左傳臧僖伯曰：「春蒐夏苗，秋獮冬狩，皆於農隙以講事也。」杜預注云：「各隨時之閑也。」禮記王制曰「天子諸侯，無事則歲三田。田不以禮曰暴天物」也。歷騶虞，覽四驖，嘉車攻，采吉日，禮官正儀，乘輿乃出。[七]詩國風序曰：「騶虞，蒐田以時，仁如騶虞。」毛萇注曰：「騶虞，義獸，白虎黑文，不食生物。」又曰：「四驖，美襄公也，始命有田狩之事。」其詩曰：「駟驖孔阜。」注日：「驖，驪也。阜，大也。」又小雅序曰：「車攻，宣王復古也，修車馬，備器械，復會諸侯於東都，因田獵而選車徒焉。」其詩曰：「我車既攻，我馬既同。」注云：「攻，堅也。」又吉日詩曰：「田車既好，四牡孔阜。」宣帝詔曰「禮官具禮儀」也。於是發鯨魚，鏗華鍾，登玉輅，乘時龍，鳳蓋颯灑，鳳蓋颯灑　按：「颯灑」文選作「棽麗」。和鸞玲瓏，天官景從，祲威盛容。祲威盛容　按：集解引沈欽韓說，謂「祲」當從文選作「寢」，言寢兵威而盛禮容也。[八]鯨魚謂刻杵作鯨魚形也。鏗謂擊之也，音苦耕反。尚書大傳曰：「天子將出則撞黃鍾，右五鍾皆應。」薛綜注西京賦云：「海中有大魚名鯨，又有獸名蒲牢。蒲牢素畏鯨魚，鯨魚擊蒲牢，蒲牢輒大鳴呼。凡鍾欲令其聲大者，故作蒲牢於其上，撞鍾者名為鯨魚。鍾有篆刻之文，故曰華。」爾雅曰：「馬高八尺以上曰龍。」月令：「春駕蒼龍。」各隨四時之色，故曰時也。玲瓏，聲也。蔡邕獨斷曰：「百官小吏曰天官。」祲亦盛也。山靈護野，屬御方神，雨師汎灑，風伯清塵，千乘雷起，萬騎紛紜，元戎竟野，戈鋋彗雲，羽旄掃霓，旌旗拂天。[九]山靈，山神也。屬，連也，音燭。方，四方也。雨師，畢星也。風伯，箕星也。韓子師曠謂晉平公曰：「黃帝合鬼神於太山，風伯進掃，雨師灑道。」蔡邕獨斷曰：「天子大駕，備千乘萬騎。」元戎，戎車也。詩小雅曰：「元戎十乘，以先啟行。」毛萇注曰：「元，大也。夏后氏曰鉤車，先正也；殷曰寅車，先疾也；周曰元戎，先良也。」說文曰：「鋋，小矛也。」音市延反。彗，掃也，音似銳反。焱焱炎炎，揚光飛文，吐爓生風，吐爓生風　按：「爓」原譌「爛」，逕據殿本、集解本改正。吹野燎山，吹野燎山　按：校補謂文選作「欱野歕山」。日月為之奪明，丘陵為之搖震。[一０]焱焱，炎炎。並戈矛車馬之光也。說文曰「焱，火華也」。音以贍反。震讀曰真。遂集乎中囿，陳師案屯，駢部曲，列校隊，勒三軍，誓將帥。[一一]中囿，囿中也。續漢志曰：「大將軍營五部，部校尉一人。部下有曲，曲下有屯長一人。」駢猶陳列也。杜預注左傳曰：「百人為隊。」鄭玄周禮注云：「天子六軍，三居一偏。」故此言勒三軍也。周禮曰：「羣吏聽誓于前，斬牲以徇陳，曰不用命者斬之。」鄭玄注云：「羣吏，將帥也。」然後舉烽伐鼓，以命三驅，以命三驅　按：王先謙謂文選「以命」作「申令」。輕車霆發，輕車霆發　按：校補謂文選作「輶車霆激」。驍騎電騖，游基發射，游基發射　按：校補謂文選「游」作「由」，游與由同。范氏施御，弦不失禽，轡不詭遇，轡不詭遇　汲本、殿本「轡」作「彎」，注同。按：此承上「范氏施御」言，作「轡」是，文選亦作「轡」。飛者未及翔，走者未及去。[一二]穀梁傳曰：「三驅之禮，一為乾豆，二為賓客，三為充君之庖。」霆激，電騖，並言疾也。霆激電騖並言疾也　汲本、殿本「霆激」作「霆發」。按：正文「輕車霆發」，文選作「輶車霆激」，觀此注，似章懷所見本正文亦作「霆激」也。游基，養由基也。淮南子曰：「楚有神白猨，王自射之，則（揮）〔搏〕而嬉，則（揮）〔搏〕而嬉　據汲本、殿本改。使養由基射之，始調弓矯矢，未發而猨擁木號矣。」范氏，趙之御人也。范氏趙之御人也　按：集解引惠棟說，謂文選李善注引括地圖云，夏德盛，二龍降之，禹使范氏御之以行經南方。章懷以范氏為趙之御人，引孟子以證之，誤甚。又按：校補謂范氏自當為夏之御人，此「趙」字疑涉下「趙簡子」而誤。孟子曰：「趙簡子使王良御，終日不獲一禽，反曰：『天下賤工也。』王良曰：『吾為范氏驅馳，吾為范氏驅馳　汲本、殿本「范氏」作「範我」。校補引侯康說，謂「『範我』當作『范氏』，章懷引此，正以注『范氏施御』句也。孫宣公孟子音義云『範我』或作『范氏』。孟堅此賦皆用孟子，故章懷引孟子以證之」。今按：趙岐本孟子與今本孟子同作「範我」，且下引趙岐注「範，法也」，則章懷注原亦作「範我」。校補謂「侯氏謂孟堅實用孟子或作本，是也，當時亦並無趙岐本也。至章懷之引孟子，並引趙注以釋『範』字，實仍為『範我』，並非『范氏』，特引之專為說下『轡不詭遇』，原別為一義」。終日不獲一，為之詭遇，一朝而獲十。』」趙岐注曰：「范，法也，趙岐注曰范法也　按：「范」當作「範」。參閱上條校記。為法度之御，應禮之射，終日不得一。詭遇，非禮射也，則能獲十。」弦不失禽，謂由基也。轡不詭遇，謂范氏也。指顧倏忽，獲車已實，樂不極般，殺不盡物，馬踠餘
足，士怒未泄，先驅復路，屬車案節。[一三]高唐賦曰：「舉功先得，獲車已實。」爾雅曰：「般，樂也。」禮記曰：「樂不可極。」踠猶屈也。方言曰：「泄，歇也。」漢官儀：「大駕，屬車八十一乘。」子虛賦曰：「案節未舒。」謂駐節徐行也。於是薦三犧，效五牲，禮神祇，懷百靈，（御）〔覲〕明堂，（御）〔覲〕明堂　據殿本改。按：依注當作「覲」，文選亦作「覲」。臨辟雍，揚緝熙，宣皇風，登靈臺，考休徵。[一四]左傳鄭子太叔曰：「為五牲三犧。」杜預注云：「五牲，麋、鹿、麏、狼、兔也。三犧，祭天地宗廟之犧也。」郊，祭天也。天神曰神，地神曰祇。百靈，百神也。詩曰：「懷柔百神。」覲，朝也。謂朝諸侯於明堂。詩大雅曰：「維清緝熙，文王之典。」鄭玄注云：「緝熙，光明也。」尚書曰：「休徵。」孔安國注云：「敍美行之驗。」俯仰乎乾坤，參象乎聖躬，目中夏而布德，瞰四裔而抗棱。瞰四裔而抗棱　按：汲本、殿本「棱」作「稜」，文選亦作「稜」。注同。[一五]易繫辭曰：「仰則觀象於天，俯則觀法於地，近取諸身，遠取諸物。」聖躬謂天子也。中夏，中國也。瞰音苦暫反。四裔，四夷也。棱，威也。左傳曰「德以柔中國，刑以威四夷」也。西盪河源，東澹海漘，北動幽崖，南趯朱垠。南趯朱垠　按：校補謂文選「趯」作「燿」。[一六]盪，滌也。河源在崑崙山。前書曰：「威棱澹乎鄰國。」音義曰「澹猶動也，音徒濫反。」漘，水涯，音脣。郭璞注爾雅曰：「涯上平坦而下水深者為漘。」趯，躍也，音它歷反。說文曰：「垠，界也。」音銀。殊方別區，界絕而不鄰，自孝武所不能征，孝宣所不能臣，自孝武所不能征孝宣所不能臣　按：校補謂文選作「自孝武之所不征，孝宣之所未臣」。莫不陸讋水慄，奔走而來賓。[一七]爾雅曰：「讋，懼也。」音之涉反。遂綏哀牢，開永昌，[一八]綏，安也。哀牢，西南夷號。永平十二年，其國王柳貌相率內屬，以其地置永昌郡也。春王三朝，會同漢京。是日也，天子受四海之圖籍，膺萬國之貢珍，內撫諸夏，外接百蠻。外接百蠻　按：校補謂文選「接」作「綏」。[一九]春王猶左傳云「春王正月」也。三朝，元日也。朝音陟遙反。謂歲之朝，月之朝，日之朝。前書谷永曰：「今年正月朔，〔日〕食於三朝之會。」〔日〕食於三朝之會　據汲本、殿本補。周禮曰：「時見曰會，殷眺曰同。」賈逵注國語曰：「膺猶受也。」詩曰「因時百蠻」也。乃盛禮樂供帳，置乎雲龍之庭，乃盛禮樂供帳置乎雲龍之庭　按：李慈銘謂文選作「爾乃盛禮興樂」，以樂字讀句。陳百僚而贊羣后，究皇儀而展帝容。[二０]供帳，供設帷帳也。供音九用反。前書曰：「三輔長無供帳之勞。」戴延之記曰：「端門東有崇賢門，次外有雲龍門。」贊，引也。於是庭實千品，旨酒萬鍾，列金罍，班玉觴，嘉珍御，大牢饗。[二一]庭實，貢獻之物也。左傳孟獻子曰：「臣聞聘而獻物，於是有庭實旅百。」千品，言多也。說文曰：「鍾，器也。」孔叢子曰：「堯飲千鍾。」罍，酒器也。詩曰：「我姑酌彼金罍。」珍，八珍也。太牢，牛羊豕也。饗，協韻音香。爾乃食舉雍徹，太師秦樂，太師奏樂　按：「太」原譌「泰」，逕據殿本改正。陳金石，布絲竹，鐘鼓鏗鎗，管絃曄煜。[二二]食舉（為）〔謂〕當食舉樂也。食舉（為）〔謂〕當食舉樂也　據汲本、殿本改。按：為謂本通，此以作「謂」為是。蔡邕禮樂志曰：「大予樂郊祀陵廟殿中諸食舉樂也。」雍，詩篇名也。謂食訖歌雍詩以徹也。論語曰：「三家者以雍徹。」太師，樂官也，周禮，太師掌六律、六呂，太師掌六律六呂　按：「呂」原譌「同」，逕據汲本、殿本改正。以合陰陽之聲也。鏗音苦耕反。鎗音楚庚反。曄煜，盛貌也。煜音育。抗五聲，極六律，歌九功，舞八佾，韶武備，太古畢。[二三]左傳晏子曰：「五聲六律。」杜預注云：「五聲，宮、商、角、徵、羽。六律，黃鍾、太蔟、姑洗、蕤賓、夷則、無射。」尚書曰：「九功惟序，九序惟歌。」九功謂金、木、水、火、土、穀、正德、利用、厚生也。佾，舞行也。穀梁傳曰：「天子八佾。」韶，舜樂名。武，武王樂名。太古，遠古也。太古遠古也　按：「太」原譌「泰」，逕據汲本、殿本改正。四夷閒奏，德廣所及，仱𠇱兜離，仱𠇱兜離　按：李慈銘謂文選「仱𠇱」作「僸𠇱」。罔不具集。[二四]閒，迭也。音古莧反。詩國風曰「漢廣」，德廣所及也。鄭玄注周禮云：「四夷之樂，東方曰韎，南方曰任，西方曰株離，北方曰禁。」「禁」，字書作「仱」，音渠禁反。𠇱音摩葛反。周禮「仱」作「禁」，「𠇱」作「韎」，「兜」作「株」也。萬樂備，百禮暨，皇歡浹，羣臣醉，降烟熅，調元氣，然後撞鍾告罷，百僚遂退。[二五]萬樂、百禮，盛言之也。暨，至也。易曰：「天地絪縕，萬物化醇。」禮統曰：「天地者，元氣之所生，萬物之祖。」尚書大傳曰：「天子將入，撞蕤賓之鍾，左五鍾皆應。」撞音直江反。
於是聖上（親）〔覩〕萬方之歡娛，於是聖上（親）〔覩〕萬方之歡娛　按：文選「親」作「覩」，王先謙謂作「覩」是。今據改。久沐浴乎膏澤，久沐浴乎膏澤　按：校補謂文選「久」作「又」，「乎」作「於」。懼其侈心之將萌，而怠於東作也，[一]尚書曰：「平秩東作。」注云：「歲起於春而始就耕。」乃申舊章，下明詔，命有司，班憲度，昭節儉，示大素。[二]詩大雅曰：「率由舊章。」鄭玄注云：「舊典文章。」左傳臧哀伯曰：「大路越席，大羹不致，昭其儉也。」列子曰：「大素者，質之始也。」去後宮之麗飾，損乘輿之服御，除工商之淫業，除工商之淫業興農桑之上務　按：校補謂文選「除」作「抑」，「上」作「盛」。興農桑之上務。遂令海內弃末而反本，背偽而歸真，女脩織紝，男務耕耘，器用陶匏，服尚素玄，恥纖靡而不服，賤奇麗而不珍，賤奇麗而不珍　按：校補謂文選「不」作「弗」。捐金於山，沈珠於淵。[三]前書文帝詔曰：「農，天下之本也，而人或不務本而事末。」音義曰：「本，農也。末，賈也。」背偽，去彫飾也。歸真，尚質素也。杜預注左傳曰：「織紝，織繒布也。」禮記曰：「器用陶匏。」陶，瓦器也。匏，瓠也。陸賈新語曰：「聖人不用珠玉而寶其身，故舜弃黃金於嶃巖之山，捐珠玉於五湖之川，捐珠玉於五湖之川　按：「湖」原譌「胡」，逕改正。以杜淫邪之欲也。」於是百姓滌瑕盪穢而鏡至清，形神寂漠，耳目不營，耳目不營　按：校補謂文選「不」作「弗」。嗜欲之原滅，廉正之心生，莫不優游而自得，玉潤而金聲。[四]瑕穢猶過惡也，楊雄集曰：「滌瑕蕩穢。」淮南子曰：「形者生之舍，神者生之制也。」又曰：「和順以寂寞。」尚書曰：「弗役耳目，百度惟貞。」淮南子曰：「吾所謂有天下者，自得而已。」禮記孔子曰：「君子比德於玉焉，溫潤而澤，仁也。」孟子曰孔子「德如金聲」也。是以四海之內，學校如林，庠序盈門，獻酬交錯，俎豆莘莘，下舞上歌，蹈德詠仁。[五]前書平帝立（舉）學官。平帝立（舉）學官　據刊誤刪。郡國曰學，縣道邑及侯國曰校，鄉曰庠，聚曰序。詩曰：「獻酬交錯。」莘莘，眾多也。音所巾反。禮記曰：「歌者在上，貴人聲也。」又「嗟歎之不足，故手之舞之，足之蹈之」。登降飫宴之禮既畢，因相與嗟歎玄德，讜言弘說，咸含和而吐氣，頌曰「盛哉乎斯世」！[六]詩曰：「飲酒之飫。」毛萇注云：「不脫屨升堂謂之飫。」飫，私也。尚書曰：「玄德升聞。」字林曰：「讜，美言也。音黨。」
今論者但知誦虞夏之書，詠殷周之詩，講羲文之易，論孔氏之春秋，罕能精古今之清濁，究漢德之所由。[一]伏羲畫八卦，文王作卦辭，孔子作春秋。清濁猶善惡也。唯子頗識舊典，又徒馳騁乎末流。溫故知新已難，而知德者鮮矣！[二]末流猶下流也。謂諸子也。前書曰：「不入於道德，放縱於末流。」論語孔子曰：「溫故知新，可以為師矣。」又曰：「由，知德者鮮矣。」且夫辟界西戎，險阻四塞，脩其防禦，孰與處乎土中，平夷洞達，萬方輻
湊？[三]辟，遠也，音匹亦反。戰國策蘇秦說孟嘗君曰：「秦，四塞之國也。」高誘注云：「四面有山關之固，故曰四塞之國。」防禦謂關禁也。輻湊，如輻之湊於轂也。前書武帝詔吾丘壽王曰「子在朕前之時，知略輻湊」也。秦領九嵕，涇渭之川，曷若四瀆五岳，帶河泝洛，圖書之淵？[四]四瀆，江、河、淮、濟也。河圖曰：「天有四表，以布精魄，地有四瀆，以出圖書。」爾雅曰：「太山為東岳，衡山為南岳，華山為西岳，恆山為北岳，嵩山為中岳。」圖書之泉圖書之泉　按：「泉」本作「淵」，避唐諱改，殿本回改作「淵」。謂河洛也，易繫辭曰「河出圖，洛出書」也。建章甘泉，館御列仙，孰與靈臺明堂，統和天人？[五]館御謂設臺以進御神仙也。禮含文嘉曰「禮，天子靈臺，以考觀天人之際，法陰陽之會」也。太液昆明，鳥獸之囿，曷若辟雍海流，道德之富？[六]三輔黃圖曰「辟雍，水四周於外，象四海」也。游俠踰侈，犯義侵禮，孰與同履法度，翼翼濟濟也？[七]游俠，即西賓云「鄉曲豪俊，游俠之雄」。踰侈謂「列肆侈於姬、姜」等也。爾雅曰：「翼翼，敬也。」詩曰：「濟濟多士。」毛萇注云：「濟濟，多威儀也。」子徒習秦阿房之造天，而不知京洛之有制也；識函谷之可關，而不知王者之無外也。」[八]史記曰，秦始皇作阿房宮。造，至也。公羊傳曰「王者無外」也。
主人之辭未終，西都賓矍然失容，逡巡降階，惵然意下，捧手欲辭。主人曰：「復位，今將喻子五篇之詩。」今將喻子五篇之詩　按：校補謂文選作「今將授子以五篇之詩」。[一]說文曰：「矍，視遽之貌。」音許縛反。周書曰：「臨攝以威而惵。」惵者，猶恐懼也，音徒頰反。喻，告也。賓既卒業，乃稱曰：「美哉乎此詩！義正乎楊雄，事實乎相如，非唯主人之好學，蓋乃遭遇乎斯時也。[二]楊雄作長楊、羽獵賦，司馬相如作子虛、上林賦，並文雖藻麗，其事迃誕，不如主人之言義正事實也。小子狂簡，不知所裁，既聞正道，請終身誦之。」其詩曰：[三]論語孔子曰：「吾黨之小子狂簡，斐然成章，不知所以裁之。」又曰：「不忮不求，何用不臧，子路終身誦之。」
明堂詩：　於昭明堂，明堂孔陽；聖皇宗祀，穆穆煌煌。[一]於音烏，歎美之辭也。詩周頌曰：「於昭于天。」孔，甚也。陽，明也。國風曰：「我朱孔陽。」聖皇宗祀謂祭光武於明堂也。詩曰：「穆穆煌煌，宜君宜王。」穆穆猶敬也。煌煌猶美也。上帝宴饗，五位時序；誰其配之，世祖光武。[二]帝白招矩，黑帝叶光紀。」楊雄河東賦曰：「靈祇既饗，五位時敍。」謂各依其方而祭之。普天率土，各以其職；猗與緝熙，允懷多福。[三]詩小雅曰：「溥天之下，莫非王土。率土之賓，率土之賓　按：汲本、殿本「賓」作「濱」。莫非王臣。」溥亦普也。孝經曰：「四海之內，各以其職來助祭。」詩商頌曰：「猗歟那歟。」猗，美也。允，信也。懷，來也。詩大雅曰：「聿懷多福。」
辟雍詩：　迺流辟雍，辟雍湯湯；聖皇莅止，造舟為梁。[一]湯湯，水流貌。莅，臨也。詩小雅曰：「方叔莅止。」大雅曰：「造舟為梁。」毛萇注云：「天子造舟。」造，至也，謂連舟為浮梁也。皤皤國老，迺父迺兄；
抑抑威儀，孝友光明。[二]說文曰：「皤皤，老人貌也。」音步何反。孝經援神契曰：「天子尊事三老，兄事五更。」抑抑，美也。詩曰：「威儀抑抑。」爾雅曰：「善父母為孝，善兄弟為友。」於赫太上，示我漢行；鴻化惟神，永觀厥成。[三]於赫，歎美也。太上謂太古立德賢聖之人。並著養老之禮，今我漢家遵行之也。鴻，大也。文子曰：「執玄德於心，化馳如神。」詩周頌曰：「我客戾止，永觀厥成。」爾雅曰：「觀，示也。」
靈臺詩：　迺經靈臺，靈臺既崇；帝勤時登，爰考休徵。[一]詩大雅曰：「經始靈臺。」崇，高也。時登，以時登之。休，美也。徵，驗也。三光宣精，五行布序；習習祥風，祁祁甘雨。[二]三光，日、月、星也。宣，布也。精，明也。五行，水、火、金、木、土。布序謂各順其性，無謬沴也。習習，和也。詩小雅曰：「習習谷風。」禮斗威儀曰：「君政頌平，則祥風至。」宋均注曰：「即景風也。」祁祁，徐也。詩小雅曰：「興雨祁祁。」尚書考靈燿曰「熒惑順行，甘雨時」也。百穀溱溱，庶卉蕃蕪；屢惟豐年，於皇樂胥。[三]百，言非一也，尚書洪範曰：「百穀用成。」溱溱，盛貌。尚書曰：「庶草蕃蕪。」爾雅曰：「蕃蕪，豐也。」詩周頌曰：「綏萬邦，屢豐年。」又曰：「於皇時周。」於音烏。詩小雅曰：「君子樂胥，受天之祜。」注云：「胥，有才智之名。」
寶鼎詩：　嶽脩貢兮川效珍，吐金景兮歊浮雲。寶鼎見兮色紛縕，煥其炳兮被龍
文。[一]謂永平六年王雒山得寶鼎，廬江太守獻之。景，光也。說文曰：「歊，氣出貌。」音火驕反。史記曰：「秦武王與孟悅舉龍文之鼎。」登祖廟兮享聖神，昭靈德兮彌億年。[二]時明帝詔曰：「其以礿祭之日，陳鼎於廟，以備器用。」彌，終也。萬萬曰億。尚書曰：「公其以予萬億年敬天之休。」
白雉詩：　啟靈篇兮披瑞圖，獲白雉兮效素烏。[一]靈篇謂河洛之書也。固集此題篇云「白雉素烏歌」，故兼言「效素烏」。發皓羽兮奮翹英，容絜朗兮於淳精。[二]皓，白也。翹，尾也。春秋元命包曰：「烏者陽之精。」章皇德兮侔周成，永延長兮膺天慶。[三]章，明也。侔，等也。孝經援神契曰：「周成王時，越裳獻白雉。」慶讀曰卿。
史／正史／後漢書／列傳　凡八十卷／卷四十一　第五鍾離宋寒列傳第三十一／鍾離意(P.1406)..[底本：宋紹興本]
帝性褊察，好以耳目隱發為明，[一]隱猶私也。故公卿大臣數被詆毀，近臣尚書以下至見提拽。（常）〔嘗〕以事怒郎藥崧，（常）〔嘗〕以事怒郎藥崧　校補謂「常」當作「嘗」，各本皆失正。今據改。以杖撞之。崧走入牀下，帝怒甚，疾言曰：「郎出！郎出！」崧曰：「天子穆穆，諸侯煌煌。[二]曲禮之文也。穆穆，美也。煌煌，盛也。未聞人君自起撞郎。」帝赦之。朝廷莫不悚慄，爭為嚴切，以避誅責；唯意獨敢諫爭，數封還詔書，臣下過失輒救解之。會連有變異，意復上疏曰：「伏惟陛下躬行孝道，修明經術，郊祀天地，畏敬鬼神，憂恤黎元，勞心不怠。而天氣未和，日月不明，[三]易通卦驗曰：「愚智同位，則日月無光。」水泉湧溢，寒暑違節者，咎在羣臣不能宣化理職，而以苛刻為俗。吏殺良人，繼踵不絕。百官無相親之心，吏人無雍雍之志。[四]爾雅曰：「雍雍，和也。」至於骨肉相殘，毒害彌深，感逆和氣，以致天灾。百姓可以德勝，難以力服。先王要道，民用和睦，故能致天下和平，灾害不生，禍亂不作。鹿鳴之詩必言宴樂者，[五]鹿鳴，詩小雅，宴羣臣也。其詩曰：「呦呦鹿鳴，食野之苹，我有嘉賓，鼓瑟吹笙。」以人神之心洽，然後天氣和也。願陛下垂聖德，揆萬機，詔有司，慎人
命，緩刑罰，順時氣，以調陰陽，垂之無極。」帝雖不能用，然知其至誠。亦以此故不得久留，出為魯相。[六]意別傳曰：「意為魯相，到官，出私錢萬三千文，出私錢萬三千文　按：刊誤謂古人言錢不曰文，世俗乃有此文，明多一「文」字。付戶曹孔訢修夫子車，身入廟，拭几席劒履。男子張伯除堂下草，土中得玉璧七枚，伯懷其一，以六枚白意。意令主簿安置几前。孔子教授堂下牀首有懸甕，意召孔訢問：『此何甕也？』對曰：『夫子甕也，背有丹書，人莫敢發也。』意曰：『夫子聖人，所以遺甕，欲以懸示後賢。』因發之，中得素書，文曰『後世修吾書，董仲舒。護吾車，拭吾履，發吾笥，會稽鍾離意。璧有七，張伯藏其一。』意即召問伯，果服焉。」後德陽殿成，[七]漢宮殿名曰北宮中有德陽殿。百官大會。帝思意言，謂公卿曰：「鍾離尚書若在，此殿不立。」
史／正史／後漢書／列傳　凡八十卷／卷六十下　蔡邕列傳第五十下／釋誨(P.1980)..[底本：宋紹興本]
桓帝時，中常侍徐璜、左悺等五侯擅恣，聞邕善鼓琴，遂白天子，勑陳留太守督促發遣。邕不得已，行到偃師，稱疾而歸。閑居翫古，不交當世。感東方〔朔〕客難感東方〔朔〕客難　據汲本、殿本補。及楊雄、班固、崔駰之徒設疑以自通，[一]楊雄作解嘲，班固作荅賓戲，崔駰作達旨。及斟酌羣言，韙其是而矯其非，[二]韙亦是也。作釋誨以戒厲云爾。
有務世公子誨於華顛胡老曰：[一]顛，頂也。華頂謂白首也。新序齊宣王對閭丘卬曰：「士亦華髮墮顛而後可用耳。」左傳宋司馬子魚曰：「雖及胡耇，獲即取之。」杜預注曰：「胡耇，元老之稱。」「蓋聞聖人之大寶曰位，故以仁守位，以財聚人。[二]易曰「聖人之大寶曰位。何以守位？曰仁。何以聚人？曰財」也。然則有位斯貴，有財斯富，行義達道，士之司也。故伊摯有負鼎之衒，仲尼設執鞭之言，[三]摯，伊尹名也。史記曰，伊尹欲干湯而無由，乃為有莘媵臣，負鼎俎以滋味說湯，致於王道。衒，自媒衒也。論語孔子曰：「行義以達其道。」又曰：「富而可求，雖執鞭之士吾亦為之。」周禮滌狼氏下士八人，執鞭以辟道也。甯子有清商之歌，百里有豢牛之事。[四]淮南子曰：「甯戚欲干齊桓公，窮困無以自達，於是為商旅，將車以適於齊，暮宿於郭門，飯牛車下，望見桓公，乃擊牛角而〔疾〕商歌。乃擊牛角而〔疾〕商歌　據王先謙說補。桓公聞之曰：『異哉！歌者非常人也。』命後車載之。」三齊記載其歌曰：「南山矸，白石爛，生不遭堯與舜禪，短布單衣適至骭，從昏飯牛薄夜半，長夜漫漫何時旦！」公悅之，以為大夫。矸音岸。骭音戶諫反。百里奚，虞大夫也。史記趙良曰：「百里奚自鬻於秦，衣褐食牛，朞年而後穆公知之，舉之牛口之下。」說文曰：「豢，養也。」夫如是，則聖哲之通趣，古人之明志也。夫子生清穆之世，稟醇和之靈，覃思典籍，韞櫝六經，安貧樂賤，與世無營，沈
精重淵，抗志高冥，包括無外，綜析無形，其已久矣。曾不能拔萃出羣，揚芳飛文，[五]孟子曰：「若仲尼者，拔乎其萃，出乎其類。」登天庭，序彝倫，埽六合之穢慝，清宇宙之埃塵，連光芒於白日，屬炎氣於景雲。[六]瑞應圖曰「景雲者太平之應也，一曰慶雲」也。時逝歲暮，默而無聞。小子惑焉，是以有云。方今聖上寬明，輔弼賢知，崇英逸偉，不墜於地，德弘者建宰相而裂土，才羨者荷榮祿而蒙賜。[七]羨音以戰反，本或作「美」。盍亦回塗要至，俛仰取容，[八]回，曲也。要音一遙反。言履直道，則不能有所至也。輯當世之利，定不拔之功，榮家宗於此時，遺不滅之令蹤？[九]遺猶留也。夫獨未之思邪，何為守彼而不通此？」[一０]彼謂貧賤，此謂榮祿。
胡老慠然而笑曰：「若公子，所謂覩曖昧之利，而忘昭晢之害；專必成之功，而忽蹉跌之敗者已。」公子謖爾斂袂而興曰：「胡為其然也？」[一]謖然，翕斂之皃，音所六反。胡老曰：「居，吾將釋汝。[二]居猶坐也。釋，解也。昔自太極，君臣始基，[三]太極，天地之始也。易曰：「易有太極，是生兩儀。」有羲皇之洪寧，唐虞之至時。[四]洪，大也。三代之隆，亦有緝熙，五伯扶微，勤而撫之。于斯已降，天網縱，人紘㢮，王塗壞，太極陁，[五]賈逵注國語曰：「小崩曰陁。」君臣土崩，上下瓦解。[六]淮南子曰：「武王伐紂，左操黃鉞，右執白旄而麾之，則瓦解而走，遂土崩而下。」於是智者騁詐，辯者馳說，武夫奮略，戰士講銳。[七]講，習也。電駭風馳，霧散雲披，變詐乖詭，以合時宜。或畫一策而綰萬金，或談崇朝而錫瑞珪。[八]戰國策曰，秦昭王見頓弱，頓弱曰：「韓，天下之喉咽也；魏，天下之匈臆也。王資臣萬金而游之，天下可圖也。」秦王曰：「善。」乃資萬金，使東遊韓、魏，入其將相，北游燕、趙，而殺李牧。齊王入朝，四國畢從，頓子說之也。史記曰：「虞卿說趙孝成王，一見賜黃金百溢，再見賜白璧一雙。」連衡者六印磊落，合從者駢組流離。[九]連衡謂張儀，合從謂蘇秦，並佩六國之印。駢，並也。組，綬也。流離，光彩皃也。隆貴翕習，積富無崖，據巧蹈機，以忘其危。夫華離蔕而萎，條去幹而枯，女冶容而淫，士背道而辜。人毀其滿，神疾其邪，利端始萌，害漸亦牙。速速方轂，夭夭是加，速速方轂夭夭是加　刊誤謂上「夭」當作「天」，據今詩文正然。按：王先謙謂「速速」二句出詩三家。[一０]詩小雅曰：「速速方穀，夭夭是㧻。」毛萇注云：「速速，陋也。」鄭玄注云：「穀，祿也。」言鄙陋小人，將貴而得祿也。夭，殺也。㧻，破之也。韓詩亦同。此作「轂」者，蓋謂小人乘寵，方轂而行。方猶並也。欲豐其屋，乃蔀其家。[一一]易豐卦上六曰：「豐其屋，蔀其家。」王弼注云：「蔀，覆也。屋厚覆，闇之甚也。」蔀音部。是故天地否閉，聖哲潛形，[一二]易文言曰：「天地閉，賢人隱。」石
門守晨，沮、溺耦耕，[一三]論語曰：「子路宿於石門。晨門曰：『奚自？」子路曰：『自孔氏。』鄭玄注云：「石門，魯城外門也。晨門，主晨夜開閉者。」又曰：「長沮、桀溺耦而耕。」並隱遁人也。顏歜抱璞，蘧瑗保生，[一四]戰國策齊宣王謂顏歜曰：「願先生與寡人遊。」歜辭曰：「玉生於山，制則毀焉，非不寶也，然失璞不完。然失璞不完　汲本「失」作「夫」，殿本作「大」。按：此謂玉經彫琢，失去其璞，則不完也，以作「失」為是。今本戰國策作「夫」或作「大」，皆形近而譌。士生鄙野，選而祿焉，非不貴也，而形神不全。歜願得晚食以當肉，安步以當車，無罪以當貴，清靜以自娛。知足矣。歸反於樸，則終身不辱。」知足矣歸反於樸則終身不辱　汲本、殿本「矣」作「以」。殿本「樸」作「璞」。今按：國策作「君子曰，斶知足矣。歸真反璞，則終身不辱」。作「矣」是，作「以」非也。論語孔子曰：「蘧伯玉邦有道則仕，邦無道則可卷而懷之。」此為保其生也。齊人歸樂，孔子斯征，雍渠驂乘，逝而遺輕。[一五]論語曰：「齊人饋女樂，季桓子受之，三日不朝。孔子行。」史記曰：「衞靈公與夫人同車，宦者雍渠參乘。孔子曰：『吾未見好德如好色者也。』於是醜之，去衞適曹。」遺輕謂若弃輕細之物而去，言惡之甚也。夫豈慠主而背國乎？道不可以傾也。
「且我聞之，日南至則黃鍾應，融風動而魚上冰，蕤賓統則微陰萌，蒹葭蒼而白露凝。[一]月令：「仲冬，律中黃鍾。」融風，艮之風也。月令：「孟春，東風解凍，魚上冰。」又：「仲夏之月，律之蕤賓。」微陰謂一陰爻生也。詩秦風曰：「蒹葭蒼蒼，白露為霜。」爾雅曰：「蒹，薕也。葭，蘆也。」寒暑相推，陰陽代興，運極則化，理亂相承。今大漢紹陶唐之洪烈，盪四海之殘灾，隆隱天之高，拆絙地之基。[二]絙音古鄧反。絙與亘同。皇道惟融，帝猷顯㔻，汦汦庶類，汦汦庶類　按：沈欽韓謂方以智通雅「汦汦猶蚩蚩也，直借此聲耳」按「汦汦」或本作「泯泯」，唐諱「民」所改。含甘吮滋。含甘吮滋　按：「含」原譌「合」，逕據汲本、殿本改正。[三]汦汦，齊皃。檢六合之羣品，濟之乎雍熙，羣僚恭己於職司，聖主垂拱乎兩楹。君臣穆穆，守之以平，濟濟多士，端委縉綎，[四]端委，禮衣也。左傳曰：「太伯端委以持周禮。」說文曰：「縉，赤白色也。」綎，系綬也，音它丁反。鴻漸盈階，振鷺充庭。[五]易曰：「鴻漸于陸。」鴻，水鳥也。漸出於陸，喻君子仕進於朝。詩曰：「振振鷺，鷺于下。」注云：「鷺，白鳥也。喻絜白之士，羣集君之朝也。」譬猶鍾山之玉，泗濱之石，累珪璧不為之盈，（探）〔採〕浮磬不為之索。（探）〔採〕浮磬不為之索　據汲本、殿本改。[六]山海經曰：「黃帝取密山之玉策，投之鍾山之陽。」尚書曰：「泗濱浮磬。」注云「水中見石，可以為磬。」言鍾山多玉，泗水多石，喻漢多賢人。索，盡也，音所（格）〔洛〕反。音所（格）〔洛〕反　據殿本改。曩者，洪源辟而四隩集，武功定而干戈戢，獫狁攘而吉甫宴，城濮捷而晉凱入。[七]辟，開也，音頻亦反。謂禹理洪水而開道之。尚書曰：「四隩既宅。」隩，居也，音於六反。武功定謂武王伐紂。詩周頌曰：「載戢干戈。」詩小雅曰：「薄伐獫狁，至于太原，吉甫燕喜，既多受祉。」鄭玄注曰：「吉甫既伐獫狁而歸，天子以燕禮樂之也。」左傳，晉與楚戰於城濮，楚師敗績，故晉凱樂而歸也。故當其有事也，則蓑笠並載，擐甲揚鋒，不給於務；[八]蓑音素和反。詩小雅曰：「荷蓑荷笠。」毛萇注云：「荷，揭也。蓑所以備雨。笠所以禦暑。」擐，貫也。當其無事也，則舒紳緩佩，鳴玉以步，綽有餘裕。
「夫世臣、門子，暬御之族，[一]詩小雅曰：「曾我暬御。」毛萇注云：「暬御，侍御也。」天隆其祜，主豐其祿。抱膺從容，爵位自從，攝須理髯，餘官委貴。其取進也，順傾轉圓，不足以喻其便；逡巡放屣，不足以況其易。夫〔夫〕有逸羣之才，人人有優贍之智。夫〔夫〕有逸羣之才人人有優贍之智　按：集解引何焯說，謂衍一「人」字。又引沈欽韓說，謂「夫」字當重，此揚雄「家家自以為稷、契，人人自以為咎陶」例。王先謙謂沈說是。今依沈說補一「夫」字。童子不問疑於老成，瞳矇不稽謀於先生。心恬澹
於守高，意無為於持盈。[二]老子曰：「持而盈之，不如其已。」河上公注云：「持滿必傾，不如止也。」粲乎煌煌，莫非華榮。明哲泊焉，不失所寧。[三]泊猶靜也。狂淫振蕩，乃亂其情。貪夫殉財，夸者死權。[四]賈誼服鳥賦之文也。言夸華者必死於權埶也。瞻仰此事，體躁心煩。闇謙盈之効，迷損益之數。[五]易曰：「天道虧盈而益謙。」又曰：「損益盈虛，與時偕行。」王弼注云：「自然之質，各定其分，短者不為不足，長者不為有餘，損益將何加焉？」騁駑駘於脩路，慕騏驥而增驅，卑俯乎外戚之門，乞助乎近貴之譽。榮顯未副，從而顛踣，[六]踣音步北反，協韻音赴。下獲熏胥之辜，高受滅家之誅。[七]詩小雅曰：「若此無罪，勳胥以痡。」勳，帥也。胥，相也。痡，病也。言此無罪之人，而使有罪者相帥而病之，是其大甚。見韓詩。前書曰：「史遷薰胥以刑。」音義云：「謂相薰蒸得罪也。」誅，協韻音丁注反。前車已覆，襲軌而騖，曾不鑒禍，以知畏懼。予惟悼哉，害其若是！[八]害，何也，音曷。天高地厚，跼而蹐之。[九]詩小雅曰「謂天蓋高，不敢不跼。謂地蓋厚，不敢不蹐」。怨豈在明，患生不思。戰戰兢兢，必慎厥尤。
「且用之則行，聖訓也；舍之則藏，至順也。[一]論語孔子曰：「用則行，捨則藏。」故言聖訓也。夫九河盈溢，非一凷所防；[二]九河謂河水分為九道。爾雅曰，徒駭、太史、馬頰、覆鬴、胡蘇、簡、絜、鉤般、鬲津，是謂九河也。帶甲百萬，非一勇所抗。[三]協韻音苦郎反。今子責匹夫以清宇宙，庸可以水旱而累堯、湯乎？懼煙炎之毀熸，何光芒之敢揚哉！[四]煙炎，煙火之微細者。言常懼微細以致毀滅。杜預注左傳曰：「吳楚之閒謂火滅為熸。」音子廉反。炎音焰。且夫地將震而樞星直，井無景則日陰食，[五]晏子見伯常騫，問曰：「昔吾見維星絕，樞星散，地其動乎？」見晏子春秋。陰食謂不顯食也。凡日陰食則井無影也。元首寬則望舒朓，侯王肅則月側匿。[六]望舒，月也。尚書大傳曰：「晦而月見西方，謂久朓。朔而月見東方，謂之側匿。側匿則侯王肅，朓則侯王舒。」注：「肅，急也。舒，緩也。」是以君子推微達著，尋端見緒，履霜知冰，踐露知暑。時行則行，時止則止，消息盈冲，取諸天紀。[七]易坤文言曰：「履霜堅冰至。」艮卦曰：「時行則行，時止則止。」豐卦曰：「天地盈虛，與時消息。」利用遭泰，可與處否，樂天知命，持神任己。羣車方奔乎險路，安能與之齊軌？思危難而自豫，故在賤而不恥。方將騁馳乎典籍之崇塗，休息乎仁義之淵藪，[八]前書司馬相如曰：「游于六蓺之園，馳騖乎仁義之塗。」班固曰「肴覆仁義之林藪」也。槃旋乎周、孔之庭宇，揖儒、墨而與為友。舒之足以光四表，收之則莫能知其所有。若乃丁千載之運，應神靈之符，闓閶闔，乘天衢，擁華蓋而奉皇樞，[九]古今注曰：「華蓋，黃帝所作也。與蚩尤戰于涿鹿之野，常有五色雲氣，金枝玉葉，因而作華蓋。」納玄策於聖德，宣太平於中區。計合謀從，己之圖也；勳績不立，予之辜也。龜鳳山翳，霧露不除，踊躍草萊，祗見其愚。不我知者，將謂之迂。[一０]龜鳳喻賢人，霧露喻昬闇也。迂，曲也。脩業思真，弃此焉如？靜以俟命，不斁不渝。[一一]斁，厭也。渝，變也。『百歲之後，歸乎其居。』[一二]詩晉風也。毛萇注云：「居，墳墓也。」幸其獲稱，天所誘也。[一三]謂小人妄得稱舉者，天之所誘，後必遇害也。罕漫而已，非己咎也。[一四]罕漫猶無所知聞也，非君子之咎也。昔伯翳綜聲於鳥語，葛盧辯音於鳴牛，董父受氏於豢龍，奚仲供德於衡輈，[一五]伯翳即秦之先伯益也，能與鳥語。見史記。葛盧，東夷介國之君也。介葛盧聘於魯，聞牛鳴，曰：「是生三犧，皆用之矣。」問之，如其言。晉太史蔡墨曰：「昔有董父，實甚好龍，能求嗜欲以飲食之，以服事帝舜。帝賜姓曰董，氏曰豢龍。」並見左傳。奚仲，薛之祖也。世本曰：「奚仲作車。」衡，軛也。輈，轅也。倕氏興政於巧工，造父登御於驊騮，非子享土於善圉，狼瞫取右於禽囚，[一六]倕，舜（之）〔時〕巧人也。倕舜（之）〔時〕巧人也　據校補改。見尚書。造父者，秦之先也，為周穆王御驊騮、騄耳之乘。非子亦秦之先，善養馬。周孝王使主馬於汧、渭之閒，馬大蕃息，分土為附庸，邑之於秦。並見史記。圉，養馬人也。見周禮。左傳曰：「戰於殽，晉襄公縛秦囚，使萊駒以戈斬之。囚呼，萊駒失戈，狼瞫取戈斬之，遂以為車右。」瞫音舒餁反。弓父畢精於筋角，佽非明勇於赴流，壽王創基於格五，東方要幸於談
優，[一七]弓父，弓工也。闕子曰：「宋景公使弓工為弓，九年，來見公。公曰：『為弓亦遟矣。』對曰：『臣精盡於弓矣。』獻弓而歸，三日而死。公張弓東向而射，矢踰西霜之山，集彭城之東，其餘力逸勁，飲羽於石梁。」呂氏春秋曰，荊人佽飛入江斬蛟。前書，武帝時，吾丘壽王字子贛，以善格五待制。格五，今之簺也。東方朔以善談笑俳優得幸。班固曰：「朔應諧似優。」杜預注左傳曰：「優，調戲也。」上官効力於執蓋，弘羊據相於運籌。僕不能參跡於若人，故抱璞而優遊。」[一八]前書，上官桀，武帝時為期門郎，從上甘泉，大風，車不得行，解蓋授桀，雖（底）〔風〕，蓋常屬車。雖（底）〔風〕蓋常屬車　據汲本、殿本改。桑弘羊，洛陽賈人也，以能心計為侍中。
於是公子仰首降階，忸怩而避。[一]忸怩，心慙也。忸音女六反。怩音尼。胡老乃揚衡含笑，援琴而歌。[二]衡，眉目之閒也。歌曰：「練余心兮浸太清，滌穢濁兮存正靈。和液暢兮神氣寧，情志泊兮心亭亭，嗜欲息兮無由生。踔宇宙而遺俗兮，眇翩翩而獨征。」[三]太清謂天也。和液謂和氣靈液也。亭亭，孤峻之皃。踔猶越也，音丑教反。
史／正史／後漢書／列傳　凡八十卷／卷八十上　文苑列傳第七十上／崔琦／外戚箴(P.2619)..[底本：宋紹興本]
崔琦字子瑋，涿郡安平人，濟北相瑗之宗也。少遊學京師，以文章博通稱。初舉孝廉，為郎。河南尹梁冀聞其才，請與交。冀行多不軌，[一]軌，法也。琦數引古今成敗以戒之，冀不能受。乃作外戚箴。其辭曰：
赫赫外戚，華寵煌煌。昔在帝舜，德隆英、皇。[一]帝舜妃娥皇、女英，帝堯之女，聰明貞仁。事舜於畎畝之中，事瞽叟謙讓恭儉，事瞽叟謙讓恭儉　按：汲本、殿本「儉」作「敬」。思盡婦道也。周興三母，[二]列女傳曰：「太姜者，太王之妃，賢而有色。生太伯、仲廱、王季，化導三子，皆成賢德。太王有事，必諮謀焉。太姙者，王季之妃。端懿誠莊，唯德之行。及其有身，目不視惡色，耳不聽淫聲，而生文王。太姒者，文王之妃，號曰文母。思媚大姜、大姙，旦夕勤勞，以進婦道。文王理外，文母理內，生十男」也。有莘崇湯。[三]列女傳曰「湯娶有莘氏女，德高而明，伊尹為之媵臣，佐湯致王，訓正後宮，嬪御有序，咸無嫉妒」也。宣王晏起，姜后脫簪。[四]列女傳曰：「周宣王嘗夜臥而晏起，姜后乃脫簪珥待罪於永巷，使其傅母通言王曰：『妾不才，妾之淫心見矣，至使君王失禮而晏朝，以見君王樂色而忘德也。敢請婢子之罪。』王乃勤於政，早朝晏罷，卒成中興焉。」齊桓好樂，衛姬不音。[五]列女傳曰：「齊桓公好淫樂，衛姬不聽鄭衛之音。」皆輔主以禮，扶君以仁，達才進善，以義濟身。
爰暨末葉，漸已穨虧。貫魚不敍，九御差池。[一]易曰：「貫魚以宮人寵。」謂王者之御宮人，如貫魚之有次敘，不偏愛也。禮后夫人已下進御之法云：「凡天子進御之儀，從后而下，十五日徧。自下始，以象月之初生，漸進至盛，法陰道之義也。」其法，九嬪已下皆九九而御，則女御八十一人為九夕也，世婦二十七人為三夕，九嬪為一夕，夫人為一夕，凡十四夕，后當一夕。故曰十五日一徧也。晉國之難，禍起於麗。[二]獻公麗姬也。惟家
之索，牝雞之晨。[三]尚書曰：「牝雞無晨。牝雞之晨，惟家之索。」孔安國注云「索，盡也。雌代雄鳴則家盡，婦奪夫政則國亡」也。專權擅愛，顯己蔽人。陵長閒舊，圮剝至親。[四]左傳曰：「少陵長，新閒舊。」言其亂政也。圮，毀也。並后匹嫡，[五]左傳曰，辛伯諗周桓公曰：「並后匹嫡，亂之本也。」淫女斃陳。[六]陳夏姬通於孔寧、儀行父，又通於靈公。夏姬之子徵舒弒靈公，楚伐陳，滅之。見左傳。匪賢是上，番為司徒。番為司徒　按：「為」依詩當作「唯」。[七]詩小雅也。番，幽王之后親黨也。幽王淫色，不尚賢德之人，寵其后親，而以番為司徒之官。荷爵負乘，采食名都。[八]易曰：「負且乘。」負也者，小人之事也。乘也者，君子之器也。以小人而乘君子之器，寇必至也。毛詩曰：「皇父孔聖，作都于向。」皇父，幽王后之親黨也。向，邑也。以向為皇父食采邑也。詩人是刺，德用不憮。[九]憮，大也，音呼。謂詩人刺番為司徒及皇父都向，用其后親黨，是以其德不大也。暴辛惑婦，拒諫自孤。[一０]暴，虐也。紂字受德，名辛。以其暴虐，故曰暴辛。惑婦謂惑妲己也。紂智足以拒諫。祖伊諫紂，紂不從。自孤謂紂為獨夫也。蝠蛇其心，縱毒不辜。[一一]字書蝠音福，即蝙蝠也。此當作「蝮」，音芳福反。不辜謂葅梅伯，脯鬼侯之類也。諸父是殺，孕子是刳。天怒地忿，人謀鬼圖。甲子昧爽，身首分離。[一二]王子比干，紂之諸父也，紂殺之。尚書曰，紂刳剔孕婦，為周武王所伐。甲子日，紂衣其寶衣赴火而死，武王乃斬以輕呂之劒也。初為天子，後為人螭。[一三]左傳曰：「螭魅魍魎。」杜預注云：「螭，山神，獸形。」故以比紂之惡也。
非但耽色，母后尤然。不相率以禮，而競奬以權。先笑後號，卒以辱殘。[一]母后不能循用禮法，爭競相勸，以擅權柄也。易曰：「旅人先笑而後號咷。」言初雖恃權埶而笑，後競罹禍而號哭也。家國泯絕，宗廟燒燔。末嬉喪夏，[二]末喜、桀妃，有施氏女。美於色，薄於德，女子行丈夫心。桀嘗置末喜於膝上，聽用其言，昏亂失道。湯伐之，遂死於南巢。湯伐之遂死於南巢　按：殿本作「湯遂放桀於南巢」。見列女傳。襃姒斃周，[三]周幽王嬖襃姒，為犬戎所殺也。妲己亡殷，趙靈沙丘。[四]趙武靈王以長子章為太子，後得吳娃，愛之，生子何，乃廢章而立何。後自號主父，立何為王。吳娃死，何愛㢮，主父憐章北面臣詘於其弟，欲分趙王章於代。計未決，主父及王遊於沙丘宮，公子章以其徒作亂，公子成與李兌自國起兵，公子章敗，往走主父，主父開之，成、兌因圍主父宮，章死。成、兌謀曰：「以章故圍主父，即解兵，吾屬夷矣。」乃遂圍主父，令宮人後出者夷。宮中人悉出，主父欲出不得，飢探雀𪆪而食之，三月餘，死沙丘宮。見史記。戚姬人豕，呂宗以敗。[五]解見皇后紀。陳后作巫，卒死於外。[六]孝武帝陳皇后以巫蠱廢。霍欲鴆子，身乃罹廢。[七]孝宣帝霍皇后，霍光之女，欲謀毒太子被廢也。
故曰：無謂我貴，天將爾摧；無恃常好，色有歇微；無怙常幸，愛有陵遟；無曰我能，天人爾違。患生不德，福有慎機。[一]無德而貴寵者，患害之所生也。左傳曰：「無德而祿，殃也。」若慎其機事，則有福也。日不常中，月盈有虧。履道者固，杖埶者危。微臣司戚，敢告在斯。
史／正史／後漢書／志　凡三十卷／志第十三　五行一／服妖(P.3270)..[底本：宋紹興本]
靈帝於宮中西園駕四白驢，躬自操轡，驅馳周旋，以為大樂。於是公卿貴戚轉相放效，至乘輜軿以為騎從，互相侵奪，賈與馬齊。案易曰：「時乘六龍以御天。」行天者莫若龍，行地者莫如馬。詩云：「四牡騤騤，載是常服。」「檀車煌煌，四牡彭彭。」四牡彭彭　按：校補引柳從辰說，謂今毛詩大明卒章作「駟騵彭彭」。夫驢乃服重致遠，上下山谷，野人之所用耳，何有帝王君子而驂服之乎！遟鈍之畜，而今貴之。天意若曰：國且大亂，賢愚倒植，凡執政者皆如驢也。其後董卓陵虐王室，多援邊人以充本朝，胡夷異種，跨蹈中國。
集／總集／全唐詩補編／續拾／卷十四／李白／上清寶鼎詩二首(P.866)
上清寶鼎詩二首附存
朝披夢澤雲甲、乙、戊本作「雲夢澤」，笠釣青茫茫。尋絲甲作「流」、乙作「綠」得雙鯉，中有三乙作「二」元章。篆字若
丹蛇，逸乙作「遶」勢如飛翔。歸來問天老甲、戊作「姥」，奧甲、戊作「妙」義不可量。金刀甲作「刃」割青素甲作「紫」，靈文爛煌煌。嚥甲、戊作「燕」服十二環戊作「鐶」，奄甲、戊作「想」見仙人房。暮跨丙作「騎」紫鱗丙作「麟」去，海氣侵肌凉。龍子善戊作「喜」變化，化作梅花妝。贈甲、戊作「遺」我纍纍乙作「疊疊」珠，靡靡甲作「非」明月光。勸我穿絳乙作「絡」縷甲、戊作「樓」，繫作裙戊、丁作「裾」間襠甲作「當」戊作「璫」。挹甲、戊作「揖」子甲作「予」、丁、戊作「余」以攜甲作「疾」、乙作「詞」、丁、戊作「辭」去，談笑聞遺甲、乙、戊作「餘」香。
集／總集／全唐詩補編／續拾／卷十七／大曆年浙東聯唱集／柏梁體狀雲門山物并序(P.907)
柏梁體狀雲門山物并序
秦瑀不詳。　　鮑防　　李聿玄宗時清漳令，遷尚書郎。(據《全唐文》卷四三五)　　李清　　杜奕　　袁邕　　呂渭　　崔泌不詳。《新唐書‧宰相世系表》博陵安平崔氏有刑部員外郎崔泌，為湜弟，時代稍早，非是。　　陳允初　　鄭㮣　　杜倚京兆人。淹玄孫，左衛將軍。(據《元和姓纂》卷六)
狀，比也，與比釋氏有藥草諭品，詩家則六藝之一焉。義取覩物臨事，君子早辯不當，有似是而非，採詩之官可得而補缺矣。無以小言默，無以細言棄，相尚佳句，題於層閣，古者稱會必賦，其能闕乎。星郎主文，賓賦所以中隽也。
幡竿映水出蒲檣。秦瑀。榴花向陽臨鏡妝。鮑防。子規一聲猿斷腸。李聿。殘雲入戶起爐香。李清。晴虹夭矯架危梁。杜奕。輕蘿縹緲挂霓裳。袁邕。月臨影殿玉毫光。呂渭。粉帶新篁白簡霜。崔泌。玲瓏珠綴魚網張。□允初。高枝反舌巧如簧。鄭㮣。風搖寶鐸佩鏘鏘。秦瑀。古松擁腫懸如囊。杜倚。雨垂珠箔映迴廊。□聿。薔薇綠刺半緘長。鮑防。五粒松英大麥芒。李清。古藤蚴蟉毒龍驤。杜奕。深林怪石猛虎藏。
袁邕。古碑勒字棋局方。呂渭。山僧行道鴻鴈行。崔泌。亭亭孤筍綠沉鎗。鄭㮣。蜂窠倒掛枯蓮房。允初。燃燈幽殿星煌煌。杜倚。
集／總集／全唐詩補編／續拾／卷五十一　蜀上／杜光庭／步虛詞(P.1520)
步虛詞
旋行躡雲綱，乘虛步玄紀。吟詠帝一尊，百關自調理。俯命八海童，仰攜高仙子。諸天散香花，蕭然靈風起。宿願定命根，故致標高擬。歡樂太上前，萬刼猶未始。
嵯峨玄都山，十方宗皇一。岧岧天寶臺，光明焰流日。煒燁玉林華，蒨璨耀朱實。常念餐元精，鍊液固形質。金光散紫微，窈窕大乘逸。
俯仰存太上，華景秀丹田。左顧提鬱儀，右盼攜結璘。六度觀梵行，道德隨日新。宿命積福應，聞經若至親。天挺超世才，樂誦希微篇。沖虛太和氣，吐納流霞津。胎息靜百關，寥寥究三便。泥丸洞明鏡，遂成金華仙。魔王敬受事，故能朝諸天。皆從齋戒起，累功結宿緣。飛行淩太虛，提攜高上人。《正統道藏》本杜光庭《太上黃籙齋儀》卷一。
控轡適十方，旋憇玄景阿。仰觀刧仞臺，俯眄紫雲羅。逍遙太上景，相與坐蓮華。積學為真人，恬然榮衞和。永享無期壽，萬椿奚足多。同前卷五。
大道師玄寂，昇仙友無英。公子度靈符，太一捧洞章。舍利耀金姿，龍駕倏來迎。天尊眄雲輿，飄飄乘虛翔。香花若飛雪，氛靄茂玄梁。同前卷六。
頭腦禮金闕，攜手遨玉京。騫樹圓景園，煥爛七寶林。天獸三百名，師子巨萬尋。飛龍躑躅吟，神鳳應
節鳴。靈風扇奇華，清香散人襟。自無高仙才，焉能耽此心。同前卷七。
嚴我九龍駕，乘虛以逍遙。八天如指掌，六合何足遼。眾真誦洞玄，太上唱清謠。香華隨風散，玉音成紫霄。五苦一時迸，八難順經寥。妙哉靈寶囿，興此大法橋。同前卷八。
稽首禮太上，燒香歸虛無。流明隨我迴，法輪亦三周。玄願四大興，靈慶及王侯。七祖生天堂，煌煌耀景敷。嘯歌冠太漠，天樂適我娛。齊馨無上德，下仙不與儔。妙想明玄覺，詵詵乘虛遊。同前卷卄二。
太極分高厚，輕清上屬天。人能修至道，身乃作真仙。行溢三千數，時丁四萬年。丹臺開寶笈，金口為流傳。同前卷卄六。
大梵三天主，虛皇五老尊。尚難窺徼妙，豈復入名言。寶座臨金殿，霞冠照玉軒。萬真朝帝所，飛舄躡雲根。同前。
濛濛如細霧，冉冉曳銖衣。妙逐祥烟上，輕隨綵鳳飛。幾陪瑤室宴，忽指洞天歸。佇立扶桑岸，高奔日帝暉。同前。
旋步雲綱上，天風颯爾吹。飄裾淩斗柄，秉拂揖參旗。獅子銜丹綬，麒麟導翠輜。飛行周八極，幾見發春枝。同前卷二七。
綠鬒巍丹幘，青霞絡羽衣。晨趨陽德館，夜造月華扉。摶弄周天火，韜潛起陸機。玉房留不住，卻向九霄飛。同前。
昔在延恩殿，中霄降九皇。六真分左右，黃霧遶軒廊。廣內尊神御，仙兵護道場。孝孫今繼志，咫尺對
靈光。同前。
寶籙修真範，丹誠奏上蒼。冰淵臨兆庶，宵旰致平康。萬物消疵癘，三晨效吉祥。步虛聲已徹，更詠洞玄章。同前卷卄八。
宛宛神州地，巍巍眾妙壇。鶴袍來羽客，鳬舄下仙官。玉斝斟元醴，琅函啟大丹。至誠何以祝，四海永澄瀾。同前。
水噀魔宮懾，燈開夜府明。九天風靜默，四極氣澄清。嘯詠朱陵府，翱翔白玉京。至誠何以祝，國祚永安榮。同前。
始青黎元蓋，金香結珠煙。飛晨總翹轡，稽首玉帝前。帝心浩以舒，錫吾《太靈篇》。是謂不滅道，萬天秉吾權。吾行空洞中，下仙昧其淵。同前卷三十。
一炁化之元，邈在兩儀先。寶埒馳金馬，真香噴玉蓮。飛空按龍轡，梵響導芝軿。綿永長春刼，翱翔無色天。初真難曉諭，以此戒中仙。同前。
高真明道德，垂世五千言。解釋慚涼薄，殫誠測妙元。霓旌嚴教典，羽唱徹雲軿。瑞鶴儀空際，祥風拂暑煩。穹窿茲響應，寶祚億斯年。同前。
華夏吟哦遠，人聲自抑揚。沖虛歸道德，曲折合宮商。殿閣沉檀散，樓臺月露涼。至誠何以祝，多稼永豐穰。同前卷四十。
天真帝一宮，藹藹冠耀靈。流渙法輪網，旋空入無形。虛皇撫雲璈，眾真誦洞經。高仙凜手讚，彌刼保
利貞。同前卷二四。同書卷九作《三啟頌》。
集／總集／全唐詩補編／續拾／卷五十三　無世次上／孫宗閔／愷悌詩并序／良哉二章(P.1575)
良哉二章一章十句，一章十二句
良哉，協帝賚也。
巨望彌聳，其德不回。乃眷西顧，賚公賢才。帝曰欽往，時稱良哉。乃邦之彥，實民之懷。飛榮驪闕，進秩蘭臺。
銅虎分符，朱藩戒路。棠郊去思，潼江來暮。恂恂德心，汪汪軌度。寬不容姧，直不抵忤。煌煌發輝，綽綽垂裕。翊彼天聰，克昌景祚。
集／總集／全唐詩補編／續拾／卷五十七／唐五代小說中神仙鬼怪詩／顧總見劉楨卒後詩題目曰從駕遊幽麗宮卻憶平生西園文會因寄修文府正郎蔡伯喈(P.1659)
顧總見劉楨卒後詩題目曰從駕遊幽麗一作「厲」宮卻憶平生西園文會因寄修文府正郎蔡伯喈題擬
顧總見劉楨卒後詩題目曰從駕遊幽麗一作「厲」宮卻憶平生西園文會因寄修文府正郎蔡伯喈題擬
在漢絕綱紀，溟瀆多騰湍濡。煌煌魏世祖，拯溺靜波瀾。天紀已垂定，邦人亦保完。大開相公府，掇拾盡幽蘭。始從眾君子，日侍賢冥主歡。文天皇在春宮，烝孝踰問安。監撫多餘閑，園囿恣遊觀。末臣戴簪筆，翊聖從和鸞一作「鑾」。月出行殿涼，珍木水清露漙。天文信輝麗，鏗鏘振枕琅玕。被命中仰為微和，顧己誠所難顧征成所難。弱質不自持，危脆朽萎殘。豈意十餘年，陵寢梧楸漱寒。今朝坤明國，再弄顧簪蟬冠。侍遊于離宮，高躡浮雲端。卻憶西園時，生死暫悲酸。君昔漢公卿，未央冠羣賢。倘若念平生，覽此同愴然。
集／總集／全唐詩補編／續拾／卷五十八　歌　謠　讖記　嘲噓　諺　語／象胥氏譯四夷之歌(P.1682)
象胥氏譯四夷之歌
煒煒煌煌，天子之祥。唐有神聖，莫敢不來王。均見《元氏長慶集》卷二七《郊天日五色祥雲賦》引。
史／正史／漢書／列傳　凡七十卷／卷五十七上　司馬相如傳第二十七上／子虛賦(P.2533)..[底本：王先謙漢書補注本]
「於是乎盧橘夏孰，[一]應劭曰：「伊尹書曰『箕山之東，青馬之所，有盧橘夏孰』。」晉灼曰：「此雖賦上林，博引異方珍奇，不係於一也。」師古曰：「盧，黑色也。」黃甘橙楱，[二]郭璞曰：「黃甘，橘屬而味精。楱亦橘之類也，音湊。」張揖曰：「楱，小橘也，出武陵。」師古曰：「橙即柚也，音丈耕反。」枇杷橪柿，亭柰厚朴，[三]張揖曰：「枇杷似斛樹，長葉，子若杏。橪，橪支，香草也。亭，山梨也。厚朴，藥名也。」郭璞曰：「橪支木也。」師古曰：「此二句總論樹木，不得雜以香草也。橪，郭說得之。朴，木皮也。此藥以皮為用，而皮厚，故呼厚朴云。橪音煙。朴音匹角反。」梬棗楊梅，[四]張揖曰：「楊梅，其實似穀子而有核，其味酢，出江南也。」櫻桃蒲陶，[五]師古曰：「櫻桃，即今之朱櫻也。禮記謂含桃，爾雅謂之荊桃。櫻音於耕反。」隱夫薁棣，[六]師古曰：「隱夫未詳。薁即今之郁李也。棣，今之山櫻桃。薁音於六反。棣音（徙）〔徒〕計反。」棣音（徙）〔徒〕計反。　景祐、殿本都作「徒」，此誤。荅遝離支，[七]張揖曰：「荅遝似李，出蜀。」晉灼曰：「離支大如雞子，皮麤，剝去皮，肌如雞子中黃，味甘多酢少。」師古曰：「遝音沓。離音力智反。」羅乎後宮，列乎北園，貤丘陵，下平原，[八]師古曰：「貤猶延也，一曰次第而重也。貤音弋豉反。」揚翠葉，扤紫莖，[九]師古曰：「扤，搖也，音兀。」發紅華，垂朱榮，煌煌扈扈，照曜鉅野。[一０]師古曰：「言其光采之盛也。鉅野，大野。煌音皇。」沙棠櫟櫧，[一一]張揖曰：「沙棠，狀如棠，黃華赤實，其味似李，無核。呂氏春秋曰『果之美者，沙棠之實』。櫟，果名也。櫧似柃，葉冬不落。」應劭曰：「櫟，采木也。」郭璞曰：「櫧似采柔。」師古曰：「櫟非果名，又非采木之櫟，蓋木蓼也，葉辛，初生可食。櫟音歷。櫧音諸。柃音零。采音菜。柔音食諸反。」華楓枰櫨，[一二]師古曰：「華即今之皮貼弓者也。楓樹脂可為香，今之楓膠香也。爾雅云一名欇欇。枰即平仲木也。櫨，今黃櫨木也。華音胡化反。楓音風。枰音平。櫨音盧。」留落胥邪，仁頻并閭，[一三]張揖曰：「并閭，椶也。」郭璞曰：「落，檴也，中作器素。胥邪似并閭，皮可作索。」師古曰：「仁頻即賓桹也。頻字或作賓。胥音先余反。邪音弋奢反。檴音鑊。」欃檀木蘭，[一四]孟康曰：「欃檀，檀別名。」郭璞曰：「欃音讒。」豫章女貞，[一五]師古曰：「女貞樹冬夏常青，未嘗凋落，若有節操，故以名焉。」長千仞，大連抱，[一六]師古曰：「八尺曰仞。連抱者，言非一人所抱。」夸條直暢，實葉葰楙，[一七]郭璞曰：「夸，張布也。」張揖曰：「葰，甬也。」師古曰：「暢，通也，通謂上下相稱也。葰音峻。楙，古茂字也。甬音踊。」攢立叢倚，連卷欐佹，[一八]師古曰：「攢立，聚立也。叢倚，相倚也。連卷，屈曲也。欐佹，支柱也。倚音於綺反。卷音丘專反，又音巨專反。欐音力爾反。佹音詭。」崔錯癹骫，[一九]師古曰：「崔錯，交雜也。癹委，蟠戾也。崔音千賄反。癹音步葛反。骫，古委字。」坑衡閜砢，[二０]師古曰：「坑衡，徑直貌也。閜砢，相扶持也。坑音口庚反。閜音烏可反。砢音來可反。坑字或作抗，言樹之支幹相抗爭衡也。其義兩通。」垂條扶疏，落英幡纚，[二一]師古曰：「扶疏，四布也。英謂華也。幡纚，飛揚貌也。纚音山爾反。」紛溶萷蔘，猗柅從風，[二二]郭璞曰：「紛溶萷蔘，支竦擢也。猗柅猶阿𨚗也。萷音蕭。蔘音森。猗音於氏反。柅音諾氏反。」師古曰：「溶音容。萷亦音山交反。」藰莅芔歙，[二三]師古曰：「林木鼓動之聲也。藰音劉。莅音利。芔，古卉字也，音諱。歙音翕。」蓋象金石之聲，管籥之音。[二四]師古曰：「金石，謂鐘磬也。管長一尺，圍一寸，六孔無底，籥三孔，並以竹為之。」柴池茈虒，旋還乎後宮，[二五]如淳曰：「茈音此。虒音豸。」張揖曰：「柴池，參差也。茈虒，不齊也。」郭璞曰：「柴音差。還，還繞也，音宦。」雜襲絫輯，[二六]師古曰：「雜襲，相因也。絫輯，重積也。絫，古累字。輯與集同。」被山緣谷，循阪下隰，[二七]師古曰：「循，順也。下溼曰隰。」視之無端，究之亡窮。
史／正史／漢書／列傳　凡七十卷／卷八十七下　揚雄傳第五十七下／法言(P.3580)..[底本：王先謙漢書補注本]
雄見諸子各以其知舛馳，[一]師古曰：「舛，相背。」大氐詆訾聖人，即為怪迂，析辯詭辭，以撓世事，[二]師古曰：「大氐，大歸也。詆訾，毀也。迂，遠也。析，分也。詭，異也。言諸子之書，大歸皆非毀周孔之教，為巧辯異辭以攪亂時政也。訾音紫。迂音于。撓音火高反，其字從手也。」雖小辯，終破大道而或衆，使溺於所聞而不自知其非也。及太史公記六國，歷楚漢，（記）〔訖〕麟止，（記）〔訖〕麟止，　錢大昭說「記」當作「訖」。　按景祐、殿、局本都作「訖」。不與聖人同，是非頗謬於經。[三]師古曰：「頗音普我反。」故人時有問雄者，常用法應之，譔以為十三卷，[四]師古曰：「譔與撰同。」象論語，號曰法言。法言文多不著，獨著其目：[五]師古曰：「雄（以）〔有〕序，雄（以）〔有〕序，　景祐、殿本都作「有」。著篇之意。」
天降生民，倥侗顓蒙，[一]鄭氏曰：「童蒙無所知也。」師古曰：「倥音空。侗音同。顓與專同。」恣于情性，聰明不開，訓諸理。[二]師古曰：「訓，告也。」譔學行第一。
降周迄孔，成于王道，[一]師古曰：「周，周公旦也。迄，至也。孔，孔子也。言自周公以降至於孔子，設教垂法，皆帝王之道。」終後誕章乖離，諸子圖微。[二]師古曰：「言其後澆末，虛誕益章，乖於七十弟子所謀微妙之言。」譔吾子第二。
事有本真，陳施於億，[一]李奇曰：「布陳於億萬事也。」動不克咸，[二]李奇曰：「不能皆善也。」本諸身。譔修身第三。
芒芒天道，在昔聖考，[一]李奇曰：「聖人能成天道。」過則失中，不及則不至，不可姦罔。[二]蘇林曰：「罔，誣也。言不可作姦誣於聖道。」譔問道第四。
神心曶怳，經緯萬方，[一]師古曰：「曶讀與忽同。」事繫諸道德仁誼禮。譔問神第五。
明哲煌煌，旁燭亡疆，[一]師古曰：「煌煌，盛貌也。燭，照也。無疆猶無極也。」遜于不虞，以保天命。[二]李奇曰：「常行遜順，備不虞。」譔問明第六。
假言周于天地，贊于神明，[一]師古曰：「假，至也。」幽弘橫廣，絕于邇言。[二]李奇曰：「理過近世人之言也。」譔寡見第七。
聖人悤明淵懿，繼天測靈，冠于羣倫，經諸范。[一]師古曰：「經，常也。范，法也。」譔五百[二]鄧展曰：「五百歲聖人一出。」第八。
立政鼓衆，動化天下，莫上於中和，[一]鄧展曰：「鼓亦動也。」中和之發，在於哲民情。[二]師古曰：「哲，知也。」譔先知第九。
仲尼以來，國君將相卿士名臣參差不齊，[一]師古曰：「言志業不同也。參音初林反。」壹槩諸聖。[二]師古曰：「〔一〕以聖人大道槩平。〔一〕以聖人大道槩平。　景祐本有「一」字。槩音工代反。」譔重黎第十。
仲尼之後，訖于漢道，德行顏、閔，股肱蕭、曹，爰及名將尊卑之條，稱述品藻。[一]師古曰：「品藻者，定其差品及文質。」譔淵騫第十一。
君子純終領聞，[一]李奇曰：「領理所聞也。」師古曰：「純，善也。領，令也。聞，名也。言君子之道能善於終而不失令名。」蠢迪檢押，[二]師古曰：「蠢，動也。迪，道也，由也。檢押猶隱括也。言動由檢押也。音狎。」旁開聖則。譔君子第十二。
孝莫大於寧親，寧親莫大於寧神，寧神莫大於四表之驩心。[一]師古曰：「寧，安也。言大孝之在於尊嚴袓考，安其神靈。所以得然者，以得四方之外驩心。」譔孝至第十三。
史／正史／漢書／列傳　凡七十卷／卷一百下　敍傳第七十下(P.4235)..[底本：王先謙漢書補注本]
漢書卷一百下
敍傳第七十下
固以為唐虞三代，詩書所及，世有典籍，故雖堯舜之盛，必有典謨之篇，然後揚名於後世，冠德於百王，[一]師古曰：「德為百王之上也。」故曰「巍巍乎其有成功，煥乎其有文章也！」[二]師古曰：「此篇論語載孔子美堯舜之言也。」漢紹堯運，以建帝業，至於六世，史臣乃追述功德，私作本紀，[三]師古曰：「謂武帝時司馬遷作史記。」編於百王之末，廁於秦、項之列。太初以後，闕而不錄，故探篹前記，綴輯所聞，[四]師古曰：「篹與撰同。輯與集同。」以述漢書，起元高祖，終于孝平王莽之誅，十有二世，二百三十年，綜其行事，旁貫五經，上下洽通，[五]師古曰：「固所撰諸表序及志，經典之義在於是也。」為春秋考紀、表、志、傳，凡百篇。[六]師古曰：「春秋考紀，謂帝紀也。而俗之學者不詳此文，乃云漢書一名春秋考紀，蓋失之矣。」其敍曰：[七]師古曰：「自『皇矣漢祖』以下諸敍，皆班固自論撰漢書意，此亦依放史記之敍目耳。史遷則云為某事作某本紀、某列傳。班固謙，不言（然）〔作〕而改言述，不言（然）〔作〕而改言述，　景祐本作「作」。蓋避作者之謂聖，而取述者之謂明也。但後之學者不曉此為漢書敍目，見有述字，因謂此文追述漢書之事，乃呼為『漢書述』，失之遠矣。摯虞尚有此惑，其餘曷足怪乎！」
皇矣漢祖，纂堯之緒，實天生德，聰明神武。秦人不綱，罔漏于楚，[一]師古曰：「言秦失綱維，故高祖因時而起。罔漏于楚，謂項羽雖有害虐之心，終免於患也。一說，楚王陳涉初起，後又破滅也。」爰茲發迹，斷蛇奮旅。神母告符，朱旗乃舉，粵蹈秦郊，嬰來稽首。革命創制，三章是紀，應天順民，五星同晷。[二]師古曰：「晷，景也。」項氏畔換，黜我巴、漢，[三]孟康曰：「畔，反也。換，易也。不用義帝要，換易與高祖漢中也。」師古曰：「此說非也。畔換，強恣之貌，猶言跋扈也。詩大雅皇矣篇曰『無然畔換』。」西土宅心，戰士憤怨。[四]劉德曰：「宅，居也。西方人皆居心於高祖，猶係心也。書曰『惟衆宅心』。」晉灼曰：「西土，關西也。高祖入關，約法三章，秦民大悅，皆宅心高祖。」乘釁而運，席卷三秦，割據河山，保此懷民。[五]師古曰：「保，安也。懷民，懷德之人也。」股肱蕭、曹，社稷是經，爪牙信、布，腹心良、平，龔行天罰，赫赫明明。述高紀第一。
孝惠短世，高后稱制，罔顧天顯，呂宗以敗。[一]劉德曰：「罔，無也。顧，念也。顯，明也。言呂氏無念天之明道者，徒念王諸呂，以至於敗亡。」述惠紀第二，高后紀第三。
太宗穆穆，允恭玄默，化民以躬，帥下以德。農不供貢，辠不收孥，[一]張晏曰：「除民田租之稅，是不供貢也。」宮不新館，陵不崇墓。[二]師古曰：「墓，合韻音謨。」我德如風，民應如屮，[三]師古曰：「論語稱孔子曰：『君子之德風，小人之德屮也。』故引以為辭。」國富刑清，登我漢道。[四]師古曰：「登，成也。」述文紀第四。
孝景蒞政，諸侯方命，[一]孟康曰：「尚書云『方命圮族』，言鯀之惡，壞其族類。吳楚七國亦然。」克伐七國，王室以定。匪怠匪荒，務在農桑，著于甲令，民用寧康。[二]師古曰：「甲令，即景紀令甲也。」述景紀第五。
世宗曄曄，思弘祖業，[一]師古曰：「曄曄，盛貌也。」疇咨熙載，髦俊並作。[二]師古曰：「疇，誰也。咨，謀也。熙，興也。載，事也。謀於衆賢，誰（能）〔可〕任用，誰（能）〔可〕任用，　景祐、殿本都作「可」。王先謙說作「可」是。故能興其事業也。作，起也。」厥作伊何？百蠻是攘，[三]師古曰：「攘，卻也。」恢我疆宇，外博四荒。[四]師古曰：「恢，廣也。博，大也。」武功既抗，亦迪斯文，[五]劉德曰：「迪，進也。」憲章六學，統壹聖真。封禪郊祀，登秩百神；協
律改正，饗茲永年。[六]張晏曰：「改正謂從建寅之月也。」述武紀第六。
孝昭幼沖，冢宰惟忠。燕、蓋譸張，實叡實聰，[一]如淳曰：「譸音輈。」應劭曰：「譸張，誑也。」辠人斯得，邦家和同。述昭紀第七。
中宗明明，夤用刑名，[一]鄧展曰：「夤，敬也。」時舉傅納，聽斷惟精。[二]李奇曰：「時，是也。於是時也，選用賢者。」師古曰：「傅讀曰敷。虞書舜典曰『敷納以言』。敷，陳也，謂有陳言者則納而用之。」柔遠能邇，燀燿威靈，[三]師古曰：「虞書舜典曰『柔遠能邇』。柔，安也。能，善也。故引之云。燀，熾也，音充善反。」龍荒幕朔，莫不來庭。[四]孟康曰：「謂白龍堆荒服沙幕也。」師古曰：「龍，匈奴祭天龍城，非謂白龍堆也。朔，北方也。」丕顯祖烈，尚於有成。[五]師古曰：「丕，大也。烈，業也。」述宣紀第八。
孝元翼翼，高明柔克，[一]師古曰：「翼翼，敬也。尚書洪範云『高明柔克』，謂人雖有高明之度，而當執柔，乃能成德也。敍言元帝有柔克之姿也。」賓禮故老，優繇亮直。[二]師古曰：「故老謂貢禹、薛廣德也。優繇謂寬容也。亮直謂朱雲也。繇讀與由同。」外割禁囿，內損御服，離宮不衞，山陵不邑。[三]張晏曰：「不徙民著縣也。」閹尹之啙，穢我明德。[四]如淳曰：「任弘恭、石顯使為政，以病其治也。」師古曰：「謂宦人為閹者，言其精氣奄閉不泄也，一曰（王）〔主〕奄閉門者。一曰（王）〔主〕奄閉門者。　景祐、殿本都作「主」，此誤。尹，正也。啙與疵同。」述元紀第九。
孝成煌煌，臨朝有光，威儀之盛，如圭如璋。壼闈恣趙，朝政在王，[一]師古曰：「趙謂趙皇后及昭儀也。王謂外家王鳳、王音等。」炎炎燎火，亦允不陽。[二]張晏曰：「天子盛威，若燎火之陽，今委政王氏，不炎熾矣。」師古曰：「允，信也。」述成紀第十。
孝哀彬彬，克㩜威神，[一]師古曰：「彬彬，文質備也。言哀帝忿孝成之時權在臣下，故自㩜持其威神也。㩜，執取也，其字從手。」彫落洪支，底剭鼎臣。[二]服虔曰：「彫落洪支，廢退王氏也。底，致也。周禮有屋誅，誅大臣於屋下，不露也。易曰『鼎折足，其形渥，凶』，謂誅朱博、王嘉之屬也。」晉灼曰：「剭，刑也。」師古曰：「剭者，厚刑，謂重誅也，音握。服言屋下，失其義也。」婉孌董公，惟亮天功，大過之困，實橈實凶。[三]應劭曰：「以董賢為三公，乃欲共成天功也。易大過卦『棟橈，凶』，言以小材而為棟梁，不堪其任，至於折橈而凶也。」師古曰：「婉孌，美貌。亮，助也。尚書舜典曰『夤亮天功』，故引之也。橈，曲也，音女教反。」述哀紀第十一。
孝平不造，新都作宰，不周不伊，喪我四海。[一]師古曰：「造，成也。遭家業不成。周頌曰『閔予小子，遭家不造』，故引之也。言其自號（寧）〔宰〕衡，言其自號（寧）〔宰〕衡，　景祐、殿、局本都作「宰」，此誤。而無周公、伊尹之忠也。」述平紀第十二。
上嫚下暴，惟盜是伐，[一]師古曰：「易上繫辭云：『小人而乘君子之器，盜思奪之矣；上嫚下暴，盜思伐之矣。』引此言者，謂秦胡亥之時。」勝、廣熛起，梁、籍扇烈。[二]師古曰：「飛火曰熛。扇，熾也。烈，猛也。言陳勝初起而項羽（益）〔烈〕盛也。言陳勝初起而項羽（益）〔烈〕盛也。　景祐、殿本都作「烈」。熛音必遙反。」赫赫炎炎，遂焚咸陽，宰割諸夏，命立侯王，誅嬰放懷，詐虐以亡。述陳勝項籍傳第一。
張、陳之交，斿如父子，攜手𨔡秦，拊翼俱起。[一]應劭曰：「𨔡，逃也。」師古曰：「𨔡，古遯字也。拊翼，以雞為喻，言知將旦，則鼓擊其翼而鳴也。」據國爭權，還為豺虎，[二]師古曰：「言反相吞噬也。」耳（諫）〔謀〕甘公，耳（諫）〔謀〕甘公，　錢大昭說「諫」當作「謀」。按景祐、殿本都作「謀」。作漢藩輔。述張耳陳餘傳第二。
三枿之起，本根既朽，[一]劉德曰：「詩云『包有三枿』。爾雅曰『烈、枿，餘也』。謂木斫髡而復枿生也。喻魏、齊、韓皆滅而復起，若髡木更生也。」師古曰：「枿音五葛反。」枯楊生華，曷惟其舊！[二]應劭曰：「易云『枯楊生華』，暫貴之意也。曷惟其舊，言不能久也。」師古曰：「枯楊生華，大過卦九五爻辭也。舊，合韻音臼。」橫雖雄材，伏于海隝，沐浴尸鄉，北面奉首，旅人慕殉，義過黃鳥。[三]劉德曰：「黃鳥之詩刺秦穆公要人從死，言今橫不要而有從者，故曰過之。」述魏豹田儋韓信傳第三。
信惟餓隸，布實黥徒，越亦狗盜，芮尹江湖。[一]張晏曰：「吳芮為番陽令，在江湖之間。尹，主也。」雲起龍襄，化為侯王，[二]師古曰：「襄，舉也。」割有齊、楚，跨制淮、梁。[三]張晏曰：「韓信前王齊，徙楚。英布王淮南，彭越王梁也。」綰自同閈，鎮我北疆，[四]應劭曰：「閈音扞。盧綰與高祖同里，楚名里門為閈。」師古曰：「左氏傳云『高其閈閎』，舊通語耳，非專楚也。」德薄位尊，非胙惟殃。吳克忠信，胤嗣乃長。述韓彭英盧吳傳第四。
賈廑從旅，為鎮淮、楚。[一]張晏曰：「劉賈晚乃從軍也。」晉灼曰：「廑，無幾也。」師古曰：「二說皆非也。廑，古以為勤字。言賈從軍，有勤勞也。」澤王琅邪，權激諸呂。濞之受吳，疆土踰矩，[二]師古曰：「矩，法制也。」雖戒東南，終用齊斧。[三]張晏曰：「齊斧，越斧也，以整齊天下也。」晉灼曰：「雖戒勿反而反，竟用此斧於吳也。」師古曰：「易云『喪其齊斧』，故引以為辭。」述荊燕吳傳第五。
太上四子：伯兮早夭，仲氏王代，斿宅于楚。[一]師古曰：「詩衞風云『伯兮朅兮』，鄁風又曰『仲氏任只』。此序方論高祖兄伯及仲，故引二句為之辭也。」戊實淫𡙇，平陸乃紹。[二]師古曰：「楚王戊為薄太后服姦，削東海郡，遂與吳共反而誅。景帝更立平陸侯禮，續元王之後也。」其在于京，奕世宗正，[三]師古曰：「正，合韻音征。」劬勞王室，用侯陽成。子政博學，三世成名，[四]師古曰：「謂劉德、劉向、劉歆，俱有名聞。」述楚元王傳第六。
季氏之詘，辱身毀節，信于上將，議臣震栗。[一]張晏曰：「申意於上將。上將，樊噲也，欲以十萬衆橫行匈奴中，布曰：『噲可斬也。』時議臣皆恐。」師古曰：「信讀曰申。」欒公哭梁，田叔殉趙，見危授命，誼動明主。布歷燕、齊，叔亦相魯，民思其政，或金或社。[二]李奇曰：「魯人愛田叔，死，送之以金。齊貴欒布，為生立社。」述季布欒布田叔傳第七。
高祖八子，二帝六王。三趙不辜，淮厲自亡，燕靈絕嗣，齊悼特昌。掩有東土，自岱徂海，支庶分王，前後九子。六國誅斃，適齊亡祀。城陽、濟北，後承我國。[一]張晏曰：「濟北王志，吳楚反後徙王菑川。元朔中，齊國絕，悼惠王後唯有城陽、菑川，武帝乃割臨菑環悼惠王冢，以與菑川，令奉祀也。」師古曰：「適讀曰嫡。」赳赳景王，匡漢社稷。[二]師古曰：「赳赳，武貌，音糾。」述高五王傳第八。
猗與元勳，包漢舉信，[一]劉德曰：「包，取也。」師古曰：「包漢，謂勸高祖且王漢中也。舉信，舉韓信也。信合韻音新。」鎮守關中，足食成軍，營都立宮，定制修文。平陽玄默，繼而弗革，[二]師古曰：「革，改也。言曹參為相，守靜無為，一遵蕭何約束，不變改也。」民用作歌，化我淳德。漢之宗臣，是謂相國。述蕭何曹參傳第九。
留侯襲秦，作漢腹心，[一]劉德曰：「襲秦，椎始皇於博狼沙中。」圖折武關，解阸鴻門。[二]師古曰：「圖折武關，謂從沛公入武關，說令為疑兵，又啗秦將以利，勸因其怠懈擊之類也。」推齊銷印，敺致越、信；[三]師古曰：「敺與驅同。越，彭越也。信亦韓信也。謂於垓下圍項羽時也。信合韻音新。」招賓四老，惟寧嗣君。陳公擾攘，歸漢乃安，[四]師古曰：「攘音人養反。」斃范亡項，走狄擒韓，[五]師古曰：「走狄謂解平城之圍也。禽韓，偽游雲夢也。」六奇既設，我罔艱難。[六]師古曰：「罔，無也。」安國廷爭，致仕杜門。絳侯矯矯，誅呂尊文。亞夫守節，吳楚有勳。述張陳王周傳第十。
舞陽鼓刀，滕公廐騶，[一]師古曰：「鼓刀謂屠狗也。」潁陰商販，曲周庸夫，攀龍附鳳，並乘天衢。[二]師古曰：「乘，登也。」述樊酈滕灌傅靳周傳第十一。
北平志古，司秦柱下，[一]師古曰：「志，記也，謂多記古事也。司，主也。」定漢章程，律度之緒。建平質直，犯上干色；[二]師古曰：「周昌先封建成侯，蓋謂此也。平字當為成，傳寫誤耳。」廣阿之廑，食厥舊德。[三]張晏曰：「任敖也。吏遇呂后不謹，敖擊傷主吏也。」師古曰：「廑亦勤字也。易訟卦六三爻辭曰『食舊德』，食猶饗也。」故安執節，責通請錯，蹇蹇帝臣，匪躬之故。[四]師古曰：「易蹇卦六二爻辭曰『王臣蹇蹇，匪躬之故』。此言申屠嘉召責鄧通，請誅朝錯，皆不為己身，實有蹇蹇之節也。」述張周趙任申屠傳第十二。
食其監門，長揖漢王，畫襲陳留，進收敖倉，塞隘杜津，王基以張。[一]師古曰：「杜亦塞也。謂說令塞白馬津。」賈作行人，百越來
賓，從容風議，博我以文。[二]李奇曰：「作新語也。」師古曰：「論語稱顏回喟然歎曰『夫子博我以文』，謂以文章開博我也。此言陸賈嘗之越也。從音千容反。風讀曰諷。」敬繇役夫，遷京定都，[三]師古曰：「繇讀與由同。言劉敬由戍卒而來納說。」內強關中，外和匈奴。叔孫奉常，與時抑揚，稅介免冑，禮義是創。[四]師古曰：「稅，舍也。介，甲也。創，始造之也。創，合韻音初良反。」或悊或謀，觀國之光。[五]師古曰：「詩小雅小旻之篇曰『或悊或謀』，言有智者，有謀者。易觀卦六四爻辭曰『觀國之光，利用賓于王』。故合而為言。」述酈陸朱婁叔孫傳第十三。[六]師古曰：「本傳作朱、劉，終書其賜姓也。此言朱、婁，本其舊族耳。」
淮南僭狂，二子受殃。安辯而邪，賜頑以荒，敢行稱亂，窘世薦亡。[一]師古曰：「窘，仍也。薦讀曰荐。荐，再也。長遷死雍，其子安又自殺也。」述淮南衡山濟北傳第十四。
蒯通壹說，三雄是敗，覆酈驕韓，田橫顛沛。被之拘係，乃成患害。[一]師古曰：「言伍被初不從王反，王繫其父母，乃進邪謀，終以遇害也。」充、躬罔極，交亂弘大。[二]師古曰：「小雅青蠅之詩云『讒言罔極，交亂四國』。此敍言江充、息夫躬之惡，引以為辭也。」述蒯伍江息夫傳第十五。
萬石溫溫，幼寤聖君，[一]鄧展曰：「爾雅『寤、逢，遇也』。」師古曰：「此說非也。言萬石幼而恭謹，感寤高祖，以見識拔也。爾雅云『遻，遇（之）也』，遻，遇（之）也。　景祐、殿本都無「之」字。非謂寤也。詩小雅小宛之篇曰『溫溫恭人』。」宜爾子孫，夭夭伸伸，[二]師古曰：「詩周南螽斯之篇曰『宜爾子孫振振兮』，論語稱孔子『燕居，伸伸如也，夭夭如也』，謂和舒之貌。此言萬石子孫既多，又皆和睦，故引以為辭也。夭音於驕反。」慶社于齊，不言動民。[三]鄧展曰：「慶為齊相，齊為立社也。」衞、直、周、張，淑慎其身。[四]師古曰：「衞詩燕燕之篇曰『終溫且惠，淑慎其身』。淑，善也。引此詩言以美四人也。」述萬石衞直周張傳第十六。
孝文三王，代孝二梁，[一]師古曰：「代孝王參及梁孝王武、梁懷王揖。」懷折亡嗣，孝乃尊光。[二]師古曰：「折謂夭也。孝亦謂梁孝王也。」內為母弟，外扞吳楚，怙寵矜功，僭欲失所，思心既霿，牛旤告妖。[三]師古曰：「霿，僭霿也，音莫候反。解在五行志。」帝庸親親，厥國五分，[四]師古曰：「庸，用也。用親親之道，故分梁為五國，立孝王男五人為王。太子買為梁王，次子明為濟川王，彭離為濟東王，定為山陽王，不識為濟陰王。」德不堪寵，四支不傳。[五]晉灼曰：「（子）〔支〕，父母之四支也。」（子）〔支〕，父母之四支也。　殿本作「支」。王先謙說作「支」是。師古曰：「此說非也。謂孝王支子四人封為王者皆絕於身，不傳胤嗣，唯梁恭王買有後耳。其事具在本傳。」述文三王傳第十七。
賈生矯矯，弱冠登朝。[一]師古曰：「矯矯，高舉之貌也，合韻音驕。」遭文叡聖，屢抗其疏，暴秦之戒，三代是據。建設藩屏，以強守圉，[二]師古曰：「圉合韻音御。」吳楚合從，賴誼之慮。[三]師古曰：「勸文帝大封梁、淮陽。梁卒距吳楚，不得令西也。從音子庸反。」述賈誼傳第十八。
子絲慷慨，激辭納說，[一]師古曰：「爰盎字絲。此加子者，子是嘉稱，以偶句耳。」㩜轡正席，顯陳成敗。[二]師古曰：「㩜，執取也。其字從手，亦或作。」錯之瑣材，智小謀大，[三]師古曰：「易下繫辭曰：『德薄而位尊，智小而謀大，力少而任重，鮮不及矣。』此敍言朝錯所以及旤。」旤如發機，先寇受害。[四]師古曰：「發機，言其速也。吳楚未敗之前，錯已誅死。」述爰盎朝錯傳第十九。
釋之典刑，國憲以平。馮公矯魏，增主之明。[一]張晏曰：「矯辭以免魏尚也。」師古曰：「張說非也。矯，正也，正言其事。」長孺剛直，義形於色，下折淮南，上正元服。[二]師古曰：「淮南王謀反，憚黯正直。武帝不冠不見黯。故云下折淮南，上正元服也。元，首也，故謂冠為元服。」莊之推賢，於茲為德。述張馮汲鄭傳第二十。
榮如辱如，有機有樞，[一]劉德曰：「易曰『樞機之發，榮辱之主也』。」張晏曰：「乍榮乍辱，如辭也。」自下摩上，惟德之隅。[二]師古曰：「詩大雅抑之篇曰『抑抑威儀，惟德之隅』，言有廉隅也。此敍言賈山直詞刺上，亦為方正也。一曰，隅謂得道德之一隅也。」賴依忠正，君子采諸。[三]師古曰：「諸，之也。」述賈鄒枚路傳第二十一。
魏其翩翩，好節慕聲，[一]師古曰：「翩翩，自喜之貌。」灌夫矜勇，武安驕盈，凶德相挻，旤敗用成。[二]師古曰：「挻謂柔挻也，音式延反。」安國壯趾，王恢兵首，[三]孟康曰：「易『壯于趾，征凶』。安國臨當為丞相，墮車，蹇。後為將，多所傷失而憂死。此為不宜征行而有凶也。」師古曰：「『壯于趾』，大壯初九爻辭也。壯，傷也。趾，足也。直謂墮車蹇耳，不言不宜征行也。」彼若天命，此近人咎。[四]師古曰：「彼，韓安國也。此，王恢也。壯趾，天命也。謀兵，人咎也。」述竇田灌韓傳第二十二。
景十三王，承文之慶。[一]師古曰：「言景帝庸主耳，所以子皆得王者，由文帝之德慶流子孫也。慶合韻音卿。」魯恭館室，江都訬輕；[二]師古曰：「訬謂輕狡也，音初教反。」趙敬險詖，中山淫醟；[三]師古曰：「詖，辯也，一曰佞也。醟，酗酒也，音詠，合韻音榮。」長沙寂
漠，廣川亡聲；膠東不亮，常山驕盈。[四]師古曰：「亮，信也。聞淮南謀反，作戰具守備，後辭及之，發病死，是為不信於漢朝。」四國絕祀，河間賢明，[五]李奇曰：「臨江哀王閼、臨江閔王榮、膠西于王端、清河哀王乘皆無子，國除。」禮樂是修，為漢宗英。述景十三王傳第二十三。
李廣恂恂，實獲士心，控弦貫石，威動北鄰，[一]師古曰：「北鄰謂匈奴也。」躬戰七十，遂死于軍。敢怨衞青，見討去病。陵不引決，忝世滅姓。[二]師古曰：「忝，辱也。」蘇武信節，不詘王命。[三]師古曰：「信讀曰申。」述李廣蘇建傳第二十四。
長平桓桓，上將之元，[一]師古曰：「桓桓，武貌也。元，首也。」薄伐獫允，恢我朔邊，[二]師古曰：「恢，廣也。」戎車七征，衝輣閑閑，[三]鄧展曰：「輣，兵車名也。」師古曰：「輣音彭。」合圍單于，北登闐顏。票騎冠軍，猋勇紛紜，[四]師古曰：「如猋之勇，紛紜然盛也。」長驅六舉，電擊雷震，[五]師古曰：「六舉，凡六出擊匈奴也。震合韻音之人反。」飲馬翰海，封狼居山，西規大河，列郡祈連。[六]張晏曰：「置郡至祈連山。」述衞青霍去病傳第二十五。
抑抑仲舒，再相諸侯，[一]師古曰：「爾雅云『抑抑，密也』。」身修國治，致仕縣車，下帷覃思，論道屬書，[二]師古曰：「屬音之欲反。」讜言訪對，為世純儒。[三]師古曰：「讜，善言也。訪對，謂對所訪也。讜音黨。」述董仲舒傳第二十六。
文豔用寡，子虛烏有，寓言淫麗，託風終始，[一]師古曰：「寓，寄也。風讀曰諷。」多識博物，有可觀采，蔚為辭宗，賦頌之首。[二]師古曰：「蔚，文綵盛也，音鬱。」述司馬相如傳第二十七。
平津斤斤，晚躋金門，[一]師古曰：「斤斤，明察也。躋，升也。金門，金馬門也。」既登爵位，祿賜頤賢，[二]師古曰：「頤，養也，謂引招賢人而養之。」布衾疎食，用儉飭身。[三]師古曰：「飭，整也，讀與敕同。」卜式耕牧，以求其志，忠寤明君，乃爵乃試。兒生亹亹，束髮修學，[四]師古曰：「亹亹，勉也。」偕列名臣，從政輔治。述公孫弘
卜式兒寬傳第二十八。
張湯遂達，用事任職，媚茲一人，日旰忘食，[一]師古曰：「詩大雅下武之篇曰『媚茲一人，應侯慎德』。一人，天子也。媚，愛也。此敍言張湯見愛於武帝。」既成寵祿，亦羅咎慝。安世溫良，塞淵其德，[二]師古曰：「詩鄁風燕燕之篇曰『仲氏任只，其心塞淵』。淵，深也。塞，實也。謂其德既實且深也。此敍言子孺亦有之。」子孫遵業，全祚保國。述張湯傳第二十九。
杜周治文，唯上淺深，[一]師古曰：「言觀天子之意。」用取世資，幸而免身。延年寬和，列于名臣。欽用材謀，有異厥倫。[二]師古曰：「倫，類也。言異其本類。」述杜周傳第三十。
博望杖節，收功大夏；貳師秉鉞，身釁胡社。[一]李奇曰：「李廣利，胡殺之以血塗社也。」師古曰：「釁者，以血祭耳，非塗之血也。」致死為福，每生作旤。[二]師古曰：「每，貪也。張騫致死封侯，李廣利求生而死也。」述張騫李廣利傳第三十一。
烏呼史遷，薰胥以刑！[一]晉灼曰：「齊、韓、魯詩作薰。薰，帥也，從人得罪相坐之刑也。」師古曰：「晉說近是矣。詩小雅雨無正之篇曰『若此無罪，淪胥以鋪』。胥，相也。鋪，徧也。言無罪之人，遇於亂政，橫相牽率，徧得罪也。韓詩淪字作薰。薰者，謂相薰蒸，亦漸及之義耳。此敍言史遷因坐李陵，橫得罪也。」幽而發憤，乃思乃精，錯綜羣言，古今是經，勒成一家，大略孔明。[二]師古曰：「孔，甚也。」述司馬遷傳第三十二。
孝武六子，昭、齊亡嗣。[一]如淳曰：「昭帝及齊王無嗣也。」師古曰：「嗣合韻音祚。」燕剌謀逆，廣陵祝詛。昌邑短命，昬賀失據。戾園不幸，宣承天序。[二]師古曰：「序合韻音似豫反。」述武五子傳第三十三。
六世耽耽，其欲浟浟，[一]師古曰：「六（者）謂武帝也。六（者）謂武帝也。　王先謙說「六者」當為「六世」。按景祐本無「者」字。易頤卦六四爻辭曰『虎視耽耽，其欲浟浟』。耽耽，威視之貌也。浟浟，欲利之貌也。耽音丁含反。浟音滌。今易浟字作逐。」文武方作，是庸四克。[二]晉灼曰：「方，並也。」師古曰：「言並任文武之臣，是用克開四方也。」助、偃、淮南，數子之德，不忠其身，善謀於國。[三]師古曰：「淮南，謂淮南王安諫武帝不宜興兵討越也。」述嚴朱吾丘主父徐嚴終王賈傳第三十四。
東方贍辭，詼諧倡優，[一]師古曰：「詼音恢。」譏苑扞偃，正諫舉郵，[二]師古曰：「郵與尤同。尤，過也。」懷肉汙殿，弛張沈浮。述東方朔傳第三十五。
葛繹內寵，屈氂王子。[一]師古曰：「公孫賀妻，衞皇后姊，故云內寵也。」千秋時發，宜春舊仕。[二]張晏曰：「千秋訟衞太子冤，發言值時也。」師古曰：「宜春侯，王訢也。」敞、義依霍，庶幾云已。[三]如淳曰：「若此人等無益於治，可為庶幾而已也。」師古曰：「敞，楊敞。義，蔡義。」弘惟政事，萬年容己。咸睡厥誨，孰為不子？述公孫劉田楊王蔡陳鄭傳第三十六。
王孫臝葬，建乃斬將。雲廷訐禹，福逾刺鳳，[一]師古曰：「逾，遠也。」是謂狂狷，敞近其衷。[二]師古曰：「衷，中也。論語稱孔子曰『不得中行而與之，必也狂狷乎！』此言朱雲以上蓋狂狷耳，云敞之操近於中行也。衷音竹仲反。」述楊胡朱梅云傳第三十七。
博陸堂堂，受遺武皇，[一]師古曰：「論語稱孔子曰『堂堂乎張也』，蓋美子張儀形盛也，故引之。」擁毓孝昭，末命導揚。[二]劉德曰：「武帝臨終之命，（也）〔霍〕光能導達顯揚也。」武帝臨終之命，（也）〔霍〕光能導達顯揚也。　殿本「也」作「霍」。王先謙說殿本是。遭家不造，立帝廢王，權定社稷，配忠阿衡。懷祿耽寵，漸化不詳，陰妻之逆，至子而亡。[三]師古曰：「陰謂覆蔽之也。」秺侯狄孥，虔恭忠信，[四]師古曰：「匈奴休屠王之子，故曰狄孥。秺音妬。信，合韻音新。」奕世載德，貤于子孫。[五]師古曰：「貤，延也，音弋豉反。」述霍光金日磾傳第三十八。
兵家之策，惟在不戰。營平皤皤，立功立論，[一]師古曰：「皤皤，白髮貌也，音蒲何反。」以不濟可，上諭其信。[二]師古曰：「春秋左氏傳晏子對齊景公曰：『君所謂可，而有不焉；臣獻其不，以成其可。』此敍言宣帝令擊西羌，充國不從，固上屯田之策也。」武賢父子，虎臣之俊。述趙充國辛慶忌傳第三十九。
義陽樓蘭，長羅昆彌，安遠日逐，義成郅支。陳湯誕節，救在三悊；[一]鄭氏曰：「三悊，謂劉向、谷永、耿育皆訟救湯也。」師古曰：「誕節，言其放縱不拘也。」會宗勤事，疆外之桀。述傅常鄭甘陳段傳第四十。
不疑膚敏，應變當理，[一]劉德曰：「膚，美也。敏，疾也。言於闕下卒變，定方遂詐，非衞太子也。」師古曰：「詩大雅文王之篇曰『殷士膚敏』，謂微子也，故引以為辭。」辭霍不婚，逡遁致仕。[二]師古曰：「遁讀與巡同。」疏克有終，散金娛老。定國之祚，于其仁考。廣德、當、宣，近於知恥。[三]晉灼曰：「當宣帝時始仕，至元帝時以歲惡民流，便乞骸骨去。此為知恥。」師古曰：「此說非也。當為平當也。宣，彭宣也。言廣德、平當、彭宣三人不苟于祿位，並為知恥也。本傳贊曰：『薛廣德保懸車之榮，平當逡巡有恥，彭宣見險而止：異乎苟患失之者矣。』」述雋疏于薛平彭傳第四十一。
四皓遯秦，古之逸民，不營不拔，嚴平、鄭真。[一]應劭曰：「爵祿不能營其志，威武不能屈其身也。易曰『不可榮以祿』，又曰『確乎不可拔也』。」吉困于賀，涅而不緇；禹既黃髮，以德來仕。[二]師古曰：「論語稱孔子曰：『不曰白乎？涅而不緇。』涅，汙泥也。可以染皂。緇，黑色也。言天性潔白者，雖處汙涅之中，其色不變也。緇，合韻音側仕反。」舍惟正身，勝死善道；郭欽、蔣詡，近遯之好。[三]應劭曰：「易曰『好遯君子吉』，言遭暴亂之世，好以和順遯去，不離其害也。」述王貢兩龔鮑傳第四十二。
扶陽濟濟，聞詩聞禮。玄成退讓，仍世作相。[一]師古曰：「仍，（類）〔頻〕也。」仍，（類）〔頻〕也。　景祐、殿本都作「頻」，此誤。漢之宗廟，叔孫是謨，革自孝元，諸儒變度。[二]如淳曰：「造迭毀之（義）〔議〕也。」造迭毀之（義）〔議〕也。　景祐本作「義」，殿本作「議」。王先謙說作「議」是。師古曰：「謨，謀也，合韻音慕。」國之誕章，博載其路。[三]師古曰：「誕，大也。謂憲章之大者，故廣載之。」述韋賢傳第四十三。
高平師師，惟辟作威，圖黜凶害，天子是毗。[一]鄧展曰：「師師，相師法也。」師古曰：「尚書洪範云『惟辟作威』，言威權者，唯人君得作之耳。詩小雅節南山之篇曰：『尹氏太師，惟周之氐，秉國之鈞，四方是維，天子是毗。』言大臣之職，輔佐天子者也。此敍言魏相欲崇君道而黜私權，故引書詩以為言也。」博陽不伐，含弘光大，天誘其衷，慶流苗裔。述魏相丙吉傳第四十四。
占往知來，幽贊神明，[一]師古曰：「易上繫辭曰『神以知來，知以藏往』，言蓍卦之德兼神知也。說卦曰『昔者聖人之作易也，幽贊於神明而生蓍』，言欲深致神明之道，助以成教，故為蓍卜也。」苟非其人，道不虛行。[二]師古曰：「下繫之辭也。言人能弘道，非其人則不能傳。」學微術昧，或見仿佛，疑殆匪闕，違衆迕世，[三]師古曰：「論語稱孔子曰：『多聞闕疑，慎言其餘則寡尤；多見闕殆，慎行其餘則寡悔。』殆，危也。謂有疑則闕之也。此敍言術士不闕疑殆，故遭禍難也。」淺為尤悔，深作敦害。[四]師古曰：「尤，過也。敦，厚也。」述眭兩夏侯京翼李傳第四十五。
廣漢尹京，克聰克明；延壽作翊，既和且平。矜能訐上，俱陷極刑。翁歸承風，帝揚厥聲。[一]張晏曰：「受任為右扶風，卒，宣帝下詔襃揚，賜金百斤。」敞；亦平平，文雅自贊；[二]師古曰：「平讀曰便。便，辯也。贊，助也，以文雅助治（述）〔術〕也。以文雅助治（述）〔術〕也。　景祐、殿、局本都作「術」，此誤。一說，贊，進也，以文雅自進也。」尊實赳赳，邦家之彥；[三]師古曰：「赳赳，材勁貌也，音糾。」章死非辠，士民所歎。述趙尹韓張兩王傳第四十六。
寬饒正色，國之司直。豐繄好剛，輔亦慕直。[一]師古曰：「繄，是也，音烏奚反。」皆陷狂狷，不典不式。[二]師古曰：「典，經也。式，法也。」崇執言責，隆持官守。[三]如淳曰：「崇為尚書僕射，是言責之官也。哀帝及傅太后欲封從弟商，崇諫不聽也。」晉灼曰：「隆諫武庫兵不宜以給董賢家，此為持官守也。」寶曲定陵，並有立志。[四]鄧展曰：「孫寶曲橈定陵侯淳于長也。」晉灼曰：「何並斬侍中王林卿奴，是立志也。」述蓋諸葛劉鄭毋將孫何傳第四十七。[五]師古曰：「本傳毋將隆在孫寶下。今此敍云毋將孫何，是敍誤也。」
長倩懙懙，覿霍不舉，[一]蘇林曰：「懙懙，行步安舒也。」師古曰：「不肯露索而見霍光，故不得大官也。懙音弋於反。」遇宣乃拔，傅元作輔，不圖不慮，見躓石、許。[二]師古曰：「詩小雅雨無正之篇云『旻天疾威，不慮不圖』也。慮，思也。圖，謀也。言幽王見天之威，不思謀也。此敍言望之思謀不詳，卒為石顯及許史所顛躓也。躓音竹二反。」述蕭望之傳第四十八。
子明光光，發迹西疆，列於禦侮，厥子亦良。述馮奉世傳第四十九。
宣之四子，淮陽聰敏，[一]師古曰：「敏，疾也，合韻音美。」舅氏蘧蒢，幾陷大理。[二]師古曰：「蘧蒢，口柔，觀人顏色而為辭佞者也。言淮陽憲王舅張博為諂辭，幾陷王於大罪也。蘧音渠。蒢音除。幾音鉅依反。」楚孝惡疾，東平失軌，[三]師古曰：「惡疾謂眚病也。軌，法則也。」中山凶短，母歸戎里。[四]張晏曰：「戎氏女歸戎氏之里也。」元之二王，孫後大宗，[五]孟康曰：「謂哀、平帝。」昭而不穆，大命更登。[六]鄧展曰：「昭而不穆，有父無子。」張晏曰：「大命，帝位也。」師古曰：「更音工衡反。」述宣元六王傳第五十。
樂安褏褏，古之文學，[一]師古曰：「褏褏，盛貌也，音弋（敍）〔救〕反。音弋（敍）〔救〕反。　景祐、殿本都作「救」，此誤。學，合韻音下教反。」民具爾瞻，困于二司。[二]師古曰：「詩小雅節南山之篇曰『赫赫師尹，民具爾瞻』，言師尹之任，位尊職重，下所瞻望，而乃為不善乎，深責之也。此敍言匡衡失德，不終相位，故引以為辭耳。二司者，司隸校尉王尊劾奏衡追奏石顯揚著先帝任用傾覆之臣，司隸校尉王駿劾奏衡專地盜土也。司，合韻音先寺反。」安昌貨殖，朱雲作娸。[三]晉灼曰：「娸，醜也。」師古曰：「朱雲廷言欲斬張禹，是為醜惡之娸，音欹，合韻音丘吏反。」博山惇慎，受莽之疚。[四]師古曰：「疚，病也。孔光後更曲意從莽之欲，以病其德行也。」述匡張孔馬傳第五十一。
樂昌篤實，不橈不詘，遘閔既多，是用廢黜。[一]師古曰：「詩鄁柏舟曰『遘閔既多，受侮不少』。遘，遇也。閔，病也。謂見病害甚衆也。此敍言王商深為王鳳所排陷也。」武陽殷勤，輔導副君，既忠且謀，饗茲舊勳。高武守正，因用濟身。[二]師古曰：「言傅喜不阿附傅太后，故得免禍。」述王商、史丹、傅喜傳第五十二。
高陽文法，揚鄉武略，政事之材，道德惟薄，位過厥任，鮮終其祿。[一]師古曰：「鮮，少也，音先踐反。」博之翰音，鼓妖先作。[二]劉德曰：「易曰『翰音登于天，貞凶』。上九處非其位，亢極，故『何可長也？』位在上高，故曰翰音。博拜時聞有鼓聲也。」師古曰：「『翰音登于天』，中孚卦上九爻辭也。翰音高飛而且鳴，喻居非其位，聲過其實也。」述薛宣朱博傳第五十三。
高陵修儒，任刑養威，用合時宜，器周世資。義得其勇，如虎如貔，進不跬步，宗為鯨
鯢。[一]師古曰：「半步曰跬，音空橤反。」述翟方進傳第五十四。
統微政缺，災眚屢發。永陳厥咎，戒在三七。鄴指丁、傅，略窺占術。述谷永杜鄴傳第五十五。
哀、平之卹，丁、傅、莽、賢。武、嘉戚之，乃喪厥身。高樂廢黜，咸列貞臣。述何武王嘉師丹傳第五十六。
淵哉若人！實好斯文。初擬相如，獻賦黃門，輟而覃思，草法篹玄，[一]師古曰：「輟，止也。篹與撰同。言止不復作賦，草創法言及撰太玄經也。」斟酌六經，放易象論，[二]師古曰：「放音甫往反。論，論語也。」潛于篇籍，以章厥身。[三]師古曰：「章，明也。」述揚雄傳第五十七。
獷獷亡秦，滅我聖文，[一]師古曰：「獷獷，麤惡之貌。言無親也。獷音穬，又音九永反。」漢存其業，六學析分。是綜是理，是綱是紀，師徒彌散，著其終始。[二]師古曰：「散謂分派也。」述儒林傳第五十八。
誰毀誰譽，譽其有試。[一]師古曰：「論語稱孔子曰：『吾之於人，誰毀誰譽，如有所譽，其有所試。』此敍言人之從政，可試而知，故引以為辭也。」泯泯羣黎，化成良吏。[二]師古曰：「黎，衆也。言羣衆無知，從吏之化而成俗也。」淑人君子，時同功異。沒世遺愛，民有餘思。述循吏傳第五十九。
上替下陵，姦軌不勝，猛政橫作，刑罰用興。曾是強圉，掊克為雄，[一]師古曰：「詩大雅蕩之篇曰『曾是強圉，曾是掊克』。強圉，強梁禦善也。掊克，好聚斂，克害人也。言任用此人為虐於下也。掊音平侯反。」報虐以威，殃亦凶終。[二]師古曰：「尚書呂刑曰『皇帝哀矜庶戮之不辜，報虐以威』，言哀閔不辜之人橫被殺戮，乃報答為虐者以威而誅絕也。」述酷吏傳第六十。
四民食力，罔有兼業，大不淫侈，細不匱乏，蓋均無貧，遵王之法。[一]師古曰：「論語稱孔子曰『蓋均無貧』，言為政平均不相陵奪，則無貧匱之人也，故引之。」靡法靡度，民肆其詐，[二]師古曰：「肆，極也。」偪上并下，荒殖其貨。[三]師古曰：「荒，大也。」侯服玉食，敗俗傷化。[四]張晏曰：「玉食，珍食也。」述貨殖傳第六十一。
開國承家，有法有制，家不臧甲，國不專殺。[一]師古曰：「殺，合韻音所例反。」矧乃齊民，作威作惠，[二]師古曰：「矧，況也。齊民，齊等之人也。」如台不匡，禮法是謂！[三]如淳曰：「台，我也。我，國家也。」師古曰：「匡，正也。台音怡。」述游俠傳第六十二。
彼何人斯，竊此富貴！營損高明，作戒後世。[一]師古曰：「詩小雅巧言之篇，刺讒人也。其詩曰：『彼何人斯？居河之麋。』賤而惡之也。此敍亦深疾佞幸之人。故引詩文以譏之。營，惑也。」述佞幸傳第六十三。
於惟帝典，戎夷猾夏；[一]師古曰：「於，歎辭也。帝典，虞書舜典也。載舜命咎繇作士，戒之曰：『蠻夷猾夏。』猾，亂也。夏，諸夏也。於讀曰烏。」周宣攘之，亦列風雅。[二]師古曰：「攘，卻也。」宗幽既昬，淫於襃女，[三]師古曰：「宗幽，幽王居宗周也。」戎敗我驪，遂亡酆鄗。[四]張晏曰：「申侯與戎共伐周，敗於驪山下，遂殺幽王。平王東徙都成周。」大漢初定，匈奴強盛，圍我平城，寇侵邊境。[五]師古曰：「境合韻音竟。」至于孝武，爰赫斯怒，王師雷起，霆擊朔野。[六]師古曰：「霆，疾雷也，音廷。」宣承其末，乃施洪德，震我威靈，五世來服。[七]師古曰：「自宣至平凡五帝。」王莽竊命，是傾是覆，備其變理，為世典式。述匈奴傳第六十四。
西南外夷，種別域殊。南越尉佗，自王番禺，攸攸外寓，閩越、東甌。[一]師古曰：「攸攸，遠貌。」爰洎朝鮮，燕之外區。漢興柔遠，與爾剖符。[二]師古曰：「柔，安也。剖符，謂封之也。」皆恃其岨，乍臣乍驕，孝武行師，誅滅海隅。述西南夷兩越朝鮮傳第六十五。
西戎即序，夏后是表。[一]張晏曰：「表，外也。禹就敍以為外國也。」師古曰：「此說非也。表，明也，明以德化也。」周穆觀兵，荒服不旅。[二]張晏曰：「觀，示也。旅，陳也。犬戎終王而朝周，穆王以不享征之，是以荒服不陳於廷也。」漢武勞神，圖遠甚勤。王師驒驒，致誅大宛。[三]鄭氏曰：「驒驒，盛也。」師古曰：「此說非也。小雅四牡之詩曰：『四牡騑騑，驒驒駱馬。』驒驒，喘息之貌。馬勞則喘，此敍言漢遠征西域，人馬疲弊也。驒音它丹反。」姼姼公主，乃女烏孫，[四]孟康曰：「姼音題。姼姼、惕惕，愛也。」師古曰：「此說非也。姼音上支反。姼姼，好貌也。魏詩葛屨之篇曰『好人提提』，音義同耳。女，妻也，音乃據反。言漢以好女配烏孫也。」使命乃通，條支之瀕。[五]師古曰：「瀕，涯也，音頻，又音賓。」昭、宣承業，都護是立，總督城郭，三十有六，修奉朝貢，各以其職。述西城傳第六十六。
詭矣禍福，刑于外戚。[一]師古曰：「詭，違也。言禍福相違，終始不一也。」高后首命，呂宗顛覆。薄姬䃍魏，宗文產德。[二]如淳曰：「薄姬在魏，許負相，當生天子。魏豹聞負言，不與漢，遂禽而死也。」師古曰：「䃍，古墜字。」竇后違意，考盤于代。[三]師古曰：「詩衞風曰『考盤在澗』。考，成也。盤，樂也。此敍言竇姬初欲適趙，而向代，違其本意，卒以成樂也。」王氏仄微，世武作嗣。子夫既興，扇而不終。[四]師古曰：「扇，熾也。」鈎弋憂傷，孝昭以登。上官幼尊，類禡厥宗。[五]應劭曰：「詩云『是類是禡』。禮，將征伐，告天而祭謂之類，告以事類也。至所征伐之地，表而祭之謂之禡。禡者，馬也。馬者兵之首，故祭其先神也。言上官后雖幼尊貴，家族以惡逆誅滅也。」師古曰：「禡音莫暇反。」史娣、王悼，身遇不祥，及宣饗國，二族後光。恭哀產元，夭而不遂。邛成乘序，履尊三世。[六]張晏曰：「至成帝乃崩也。」師古曰：「乘序，謂登至尊之處也。」飛燕之妖，禍成厥妹。丁、傅僭恣，自求凶害。中山無辜，乃喪馮、衞。[七]師古曰：「馮昭儀，中山孝王母也，為傅氏所陷。衞姬，中山孝王后也，為王莽所滅。」惠張、景薄，武陳、宣霍，成許、哀傅，平王之作，事雖歆羨，非天所度。[八]師古曰：「作，起也。度，居也。言惠帝至平帝王皇后七人，時雖處尊位，人心羨慕，以非天意所居，故終用不昌也。度音徒各反。」怨咎若茲，如何不恪！[九]師古曰：「恪，敬也。」述外戚傳第六十七。
元后娠母，月精見表。[一]師古曰：「娠音身。」遭成之逸，政自諸舅。[二]師古曰：「言成帝貪自逸樂，而委政於王氏。」陽平作威，誅加卿宰。[三]師古曰：「謂王商及王章也。」成都煌煌，假我明光。[四]師古曰：「煌煌，熾貌。」曲陽（㪣㪣）〔歊歊〕，曲陽（㪣㪣）〔歊歊〕，　景祐、殿本都作「歊」，此誤。亦朱其堂。[五]師古曰：「（㪣㪣）〔歊歊〕，氣盛也，音許驕反。」新都亢極，作亂以亡。述元后傳第六十八。
咨爾賊臣，篡漢滔天，行驕夏癸，虐烈商辛。[一]張晏曰：「桀名癸，紂名辛。」偽稽黃、虞，繆稱典文，[二]師古曰：「稽，考也。」衆怨神怒，惡復誅臻。[三]張晏曰：「復，周也。臻，至也。十二歲歲星一復，莽稱帝十三歲而見誅也。左氏傳曰『美惡周必復』。」師古曰：「復音扶目反。」百王之極，究其姦昏。述王莽傳第六十九。
凡漢書，敍帝皇，[一]張晏曰：「十二紀也。」列官司，建侯王。[二]張晏曰：「百官表及諸侯王表也。」準天地，統陰陽，[三]張晏曰：「準天地，天文志也。統，合也。陰陽，五行志也。」闡元極，步三光。[四]張晏曰：「闡，大也。元，始也。極，至也。三光，日月星也。大推上極元始以來，及星辰度數，謂律曆志。」分州域，物土疆，[五]張晏曰：「地理及溝洫志也。」窮人理，該萬方。[六]張晏曰：「人理，古今人表。萬方，謂郊祀志有日月星辰天下山川人鬼之神。」緯六經，綴道綱，[七]張晏曰：「藝文志也。」總百氏，贊篇章。[八]師古曰：「贊，明也。」函雅故，通古今，[九]張晏曰：「包含雅訓之故，及古今之語。」正文字，惟學林。[一０]師古曰：「信惟文學之林藪也。凡此總說帝紀、表、志、列傳，備有天地鬼神人事，政治道德，術藝文章。汎而言之，盡在漢書耳，亦不皆如張氏所說也。」述敍傳第七十。
子／醫家／千金翼方／卷十一／小兒／養小兒第一合八十九條方二十首灸法二首論一首／礬石圓(P.127-1)
小兒客忤慎忌法
凡小兒衣裳帛綿中。不得令有頭髮。履中亦然。
凡白衣青帶青衣白帶者。皆令兒中忤。
諸遠行來馬汗未解。行人未澡洗。及未易衣而見兒者。皆中客忤。見馬及馬上物馬氣皆忌之。
小兒中客之為病。吐下青黃汁。腹中痛及反倒偃側似癎狀。但目不上插。少睡面色變五色。脉弦急。若失時不治。小久則難治。治之法。
以水和豉擣令熟。丸如雞子大。以轉摩兒顖上及手足心各五遍。又摩心腹臍上下行轉摩之。食頃破視。其中有細毛棄圓道中。病愈矣。
若吐不止。炙手心主間使大都隱白三陰交各三炷。
又可用粉丸如豉法。並用唾之。唾之呪如左　呪曰。
摩家公。　摩家母。　摩家兒若客忤。從我始。扁鵲雖良不如善唾良。唾訖棄丸於道中。
又方
取一刀橫著竈上。解兒衣撥其心腹訖。取刀持向兒呪之唾。輒以刀擬向心腹。曰啡啡。曰煌煌。日出東方。背陰向陽。葛公葛母。不知何公子來不視去不顧。過與生人忤梁上。
塵天之神。戶下二鬼。所經大刀環犀。對竈君二七唾。客愈兒驚。唾啡啡如此二七。啡啡每唾以刀擬之。呪當三遍乃畢。用豉丸一。如上法五六遍訖。取此丸破看。其中有毛。棄丸於道中即愈矣。
子／醫家／千金翼方／卷二十九／禁經上／禁瘡腫第九(P.349-2)
禁癰腫法
先叩齒三七遍。急噀左營目即唾。呪曰。雷起地中。一聽其音。月生東盛。蟾蜍白兔。食月中心。榮衛不通結成癰。大腫如山。小腫如粟。
唾呪一腫百腫散死。急急如律令。
【又法】日出東方赫赫煌煌威威容容。天門亭長來捕癰腫。山多石。海多龍。天門亭長來捕摩得便斬殺莫聞羅。一唾當心。再唾都愈急急如律令。
子／醫家／千金翼方／卷三十／禁經下／禁蛇毒第十七(P.356-2)
禁蛇毒第十七
三月三日夜。向北燒香閉氣誦滿三七遍。呪曰
日出東方。赫赫煌煌。報你蛇蟲。遠逃深藏。你若不藏。鸛鵲步剛。食你蛇頭。吞汝入腸。大蛇死。小蛇亡。急急如律令。
子／醫家／千金翼方／卷三十／禁經下／護身禁法第二十／彼人所禁解之法(P.360-1)
【彼人所禁解之法】
先捻生人喉呪曰。
煒煒煌煌。天有九柱。地有九梁。北斗七星。為我除殃。青龍在前。白虎在後。青龍飲汝血。白虎咬汝喉。頭破腦裂。汝死不擇日。急急如律令。
史／正史／隋書／志　凡三十卷／卷十四　志第九　音樂中／周／宗廟歌辭(P.339)..[底本：宋刻遞修本]
降神奏昭夏：
永惟祖武，潛慶靈長。龍圖革命，鳳曆歸昌。功移上墋，德耀中陽。清廟肅肅，猛虡煌煌。曲高大夏，聲和盛唐。牲牷蕩滌，蕭合馨香。和鑾戾止，振鷺來翔。永敷萬國，是則四方。
史／正史／隋書／志　凡三十卷／卷二十　志第十五　天文中／瑞星(P.562)..[底本：宋刻遞修本]
瑞星
一曰景星，如半月，生於晦朔，助月為明。或曰，星大而中空。或曰，有三星，在赤方氣，與青方氣相連。黃星在赤方氣中，亦名德星。二曰周伯星，黃色煌煌然，所見之國大昌。三曰含譽，光耀似彗，喜則含譽射。
史／正史／隋書／志　凡三十卷／卷二十　志第十五　天文中／客星(P.573)..[底本：宋刻遞修本]
客星
客星者，周伯、老子、王蓬絮、國皇、溫星，凡五星，皆客星也，行諸列舍，十二國分野，各在其所臨之邦，所守之宿，以占吉凶。周伯，大而色黃，煌煌然。見其國兵起，若有喪，天下饑，眾庶流亡去其鄉。瑞星中名狀與此同，[七]瑞星中名狀與此同　「瑞」原作「端」，據宋小字本、元九行本改。而占異。老子，明大，色白，淳淳然。所出之國，為饑，為凶，為善，為惡，為喜，為怒。常出見則兵大起，人主有憂。王者以赦除咎則災消。王蓬絮，狀如粉絮，拂拂然。見則其國兵起，若有喪，白衣之會，其邦饑亡。又曰，王蓬絮，星色青而熒熒然。所見之國，風雨不如節，焦旱，物不生，五穀不成登，蝗蟲多。國皇星，出而大，其色黃白，望之有芒角。見則兵起，國多變，若有水饑，人主惡之，眾庶多疾。溫星，色白而大，狀如風動搖，常出四隅。出東南，天下有兵，將軍出於野。出東北，當有千里暴兵。出西北，亦如之。出西南，其國兵喪並起，若有大水，人飢。又曰，溫星出東南，為大將軍服屈不能發者。出於東北，暴骸三千里。出西亦然。
史／載記／十國春秋／南唐　卷十五至三十四／卷第三十二　南唐十八　列傳／彭利用(P.5-2)..[清乾隆癸丑年昭文周氏此宜閣重校刊本]
彭利用
彭利用廣陵人也周師下淮南利用南奔僑居廬陵性朴鄙雖燕居對家人稚子必據書史斷章破句以代常譚俗謂之掉書袋因目為彭書袋時有問其姓者對曰
隴西之遺苗昌邑之餘胄又問其居處對曰生自廣陵長僑螺渚其僕夫常有過利用責之曰始我以為紀綱之僕人百其身賴爾同心同力左之右之今乃中道而廢侮慢自賢而今而後過而勿改予當循公滅私撻諸市朝任汝自西自東以遨以遊而已又利用喪父客過唁之對曰家君不幸短命諸子餬口四方歸見相如之壁空餘仲堪之棺實可痛心疾首不寒而慄遂大慟會鄰家火利用往救徐望之曰煌煌然赫赫然不可嚮邇自鑽燧而降未有若斯之盛其可撲滅乎又常偕賓客遠遊俄不告而返詰旦復至問之故利用曰忽思朱亥
之椎猶倚陳平之戶切恐數鈞之重轉傷六尺之孤其言類俳謔多如此利用雖舉進士坐是六上不第年六十一夕宴寢而卒利用故腐儒以其語涉俳笑姑依馬氏附談諧之末
史／載記／十國春秋／北漢　卷一百四至一百八／卷第一百八　北漢五　列傳／趙宏　李惲　楊夢申　王保衡　王景絕(P.2-2)..[清乾隆癸丑年昭文周氏此宜閣重校刊本]
李惲字孟深汴州陽武人乾祐初第進士客遊嵐州會世祖卽位署州從事擢知制誥翰林學士歷仕睿宗父
子累官至推誠佐命保祚功臣特進守尚書左僕射兼中書侍郞平章事上柱國隴西郡開國公食邑三千戶時母在鄉里惲不知存亡居常戚戚以奕碁沉飲為務政事多廢英武帝頗以為言惲殊不介意後方與僧奕帝命近侍直抵惲前取局焚之惲恬然徐詣謝英武帝因切責之明日別造新局奕碁如故宋太宗陷太原惲降命為殿中監始知母亡表求追服母喪不許出知廣州遷司農卿連知許盂二州以足疾求解授忠武軍行軍司馬端拱元年卒年七十有三惲性躁達善談名理年少時好滑稽及為相頗事持重初與王溥李昉同年
登第國亡相見敘舊情好益固論者美之子存誠仕宋駕部員外郎存信宋左侍禁閤門祇候又惲文詞駢麗見推流輩英武帝時天龍寺千佛樓成詔惲撰碑銘而命翰林令劉守淸王廷譽勒文於石一時無不歎絕其辭曰帝宅之西五里而遠羣山邃谷延■縈擁北自乾坎南距申酉蒼崖峭壁怪石靈泉薜蘿蔭乳竇以夏寒藂桂嚮晴暘而冬綠澗溜淸泚自激輕音蔓草艽茸本無毒螫洞穴窈窕煙■閇虧隔雲聞雞犬之聲度嶺■樵蘇之徑大哉氣通斗極崆峝帶多武之鄉地劃參墟■野樂深思之俗況乎刑政之經不紊霸王之器具存紀都邑卽天下之浩壤養士馬卽域中之精勇往者北齊啟國後魏興■雖未臻偃仰之■■咸■■■之位時或倦重城之宴■選而勝之良游各營避暑之宮用𢠾鳴鑾之駕亦猶秦之阿旁晉之虒祁楚之章華漢之未央上基摧搆往往存焉年歷寖遙率多改作葢以翼翼都會豪右富民因舊圖新增制惟錯於是乎金人塔廟
老氏宮觀星布子巖石矣懿哉坤維之上一舍之區羣木陰翳奇峯崷■土有平址東西僅五十步北倚石壁有彌勒閣內設石像侍立對峙容■溫■其鐫磨■■代不能及昔睿宗皇帝再加添飾功用宛然次東有池水甚潔■■凝碧■之恐聳國人儼其■宇偶其神位每角亢方中雷雨未施卽雩禱咸萃矣馴嶺西下■■約三百步有高寺榜曰天龍故易義云夫龍者潛卽勿用飛卽在上天龍之名固其宜矣今英武皇帝應千齡之運居九重之尊此自舞象執經齒冑學優於庠序■■■■■■■■■■■■■動叶咨詢行符典則負對日之辨似不能言■稱象之智果而勿伐肅肅然煌煌然偉量知幾深不可測立德在間平之右承家繼文武之基自非道濟艱危孝安宗社孰能與於此乎天會中睿宗皇帝以道■■■■■■■■出閣授檢校司徒歸義府都督時年尚幼沖躬親官次寡辭敏德務簡刑淸吏不敢欺府無留事嘗以公退休暇與叔季諸王方駕接軫禮謁精藍一歲之中■■■■■■■■■■■東序■觀音像一堂其內幡花鬘葢供飭之用靡不嚴潔於茲日新每具齋禱罔不乾乾惕惕潛發明誠所志者延鴻祚於邦家弭烖氛於區宇因心愛敬不忘
斯須■■甚嘉羣倫歸美攸是■■公府特恩加檢校太保授右金吾衛大將軍𠑽大內都點檢貞幹服勤中外嚴整宣威敬事動叶聖謨及帝踐阼加太師行太原尹階勳爵邑悉稱公台尋領侍衛親軍事未幾值倉卒之變震駭非常上獨執雄斷入平內難時戊辰秋九月嗣昇宸極立定傾危赫然大■■祐終古自■潔念恆切皈依每届良辰必親行幸至壬申歲十二月二十二日詔有司於大殿後正面造重樓五間洵遣良冶鑄賢刼自拘留孫如來以降鐵佛千尊■範金容光相圓明等無差別如是□分龕室各安上級時詔宣徽北院使永淸軍節度使檢校太保范超自始監修應期成就基砌柱礎廣檻飛甍丹采相■■■巍乎窗扉下瞰於雲端棟宇勃興於地表金爐曉炷惟聞蔔之香玉聲晨鳴不假蓮花之漏議者曰樹超世之果圖不朽之功必依惟睿之謀宜享終天之祿豈比夫望祭■■■■■禱之功駕騁瑤池徒縱盤游之樂者哉上御宇之八年乙亥歲天贊皇帝義敦天性禮叶彝章洎春來夏初累飛詔示必以備物典冊將加徽號鴻名■■君親之恩敬修迎受之禮至夏六月■十日果降貴近昭宣■容尋於正殿受英武皇帝兼頒龍衣御帶駟馬琱鞍別賜
神旗皷吹殊■異■衆心悅隨羣后稱慶寶函金簡揚命舜命禹之書馭朽持盈盡為子為臣之敬禮之大者帝載無窮先是英武皇帝以今歲攝提建月■■■■■■昇寒氣將退嚴整儀衛親率公卿駕蒼虬之騤騤衣赭袍之熠熠雲韶寅導■■■■■■■■届初禪之境臣幸陪天仗親奉德音旣成
■■■■之祐遽茲承詔俾誌勝緣將紀洪猷潛思祕祝所冀龍華會上■■■■之■星宿刼中徧覩靑蓮之相歡心有待謹作銘云覺皇遞興大教垂世成位有期壞空相繼大哉賢刼千佛重光六度萬行軌躅相望浩刼迢遙一念可攝勿謂難逢聲塵相接惟彼陶唐土列參墟莓莓沃野煌煌帝居天啟亨會神輸瑞圖英武之難后來其蘇一人有作撫寧邦域治民事天允釐庶績金像玉樓伊帝之力■■■■永奠皇極
叢書／武英殿聚珍版叢書／文忠集／卷四／碑／開府儀同三司行尚書右丞相上柱國贈太尉廣平文貞公宋公神道碑銘(P.6-1)..[清乾隆敕刻武英殿聚珍本]
開府儀同三司行尚書右丞相上柱國贈太尉廣平文貞公宋公神道碑銘
於戲逆鱗劘上匡救之義深守死不回人臣之致極況
乎文包風雅道濟生靈建一言而天下倚平含九德而三光式序超無友而獨立者其惟廣平公乎公諱璟字【案】原本缺二字邢州南和人其先出于殷王元于七代祖弁魏吏部尚書襲烈人子祖欽道北齊黃門侍郞幷事跡崇高各見本傳高祖元節定州田曹曾祖弘俊大理丞祖務本皇櫟陽令父玄撫衞州司戸贈戸部尚書自田曹至于尚書皆實浮于名而位不充量事見許公蘇頲所撰神道碑公七歲能屬文一遍誦服鳥賦丁尚書府君憂水漿絶口者五日八九歲時嘗夢大鳥銜書吐公口
中公吞之遂乘而直上倏忽驚悟猶若下在胷間自後藻思日新襟懷益爽年十六七時或讀易曠時不精公遲而覽之自亥及寅精義必究明年進士高第補上黨尉轉王屋主簿相國蘇味道爲侍御史出使精擇判官奏公爲介公作長松篇以自興梅花賦以激時蘇深賞嘆之曰眞王佐才也轉合宮尉長壽三年從調判入高等有司特聞天后親問所欲公以代爲唐臣不求榮達詭奏云家本山東願得魏之一吏遂手詔授錄事參軍拜舞趨出后異而召還又手詔拜監察御史裏行尋丁
齊國太夫人憂服闋築室反耕志圖不起俄而卽眞遷殿中侍御史同列有博于臺中者將責名品而黜之博者惶恐自匿翌日公獨正辭引過天后悦而釋之遷天官員外郎鳯閣舍人御史中丞乃謂所親曰吾比欲優遊自免不圖要近驟至于斯其敢廢所職乎乃悉心納忠無所迴避時張易之昌宗兄弟席寵脅權天下側目公危冠入奏奮不顧身天后失色蒼黃欲起公叩頭流血誓以死爭拾遺李邕奏曰陛下坐則天下安起則天下危內史令敕公出公曰天顔咫尺親奉德音不勞宰
臣擅宣王命詞氣慷慨左右震悚遂俱攝詣臺庭立切責二豎股栗氣索不敢仰視自朝至于日昃敕使馳救之公不得已而罷又令詣公謝罪公拒之後有慘恤二豎來弔公辭曰貴近不宜與執法通同假滿朝士慰公二豎又欲序進公舉板迎揖之不得成禮而去神龍之興復也公實佐其謀及當疇庸讓而不受曰淸宮問罪事出五王祀夏中興功歸明主非曰逃賞誰敢貪天俄拜朝散大夫吏部侍郞兼諫議大夫遷黃門侍郞嘗遇梁王武三思于朝三思方欲言事公正色謂之曰當今
復子明辟王宜以侯就第何得尚干朝政三思慚懼而退請急累月俄而兼攝尚書左丞玄宗將幸西蜀深虞北鄙乃兼檢校幷州大都督府長史又改兼貝州刺史與數人同辭三思獨揖公住公顧謂之曰諸人已出不可獨留遂揖之而去屬年穀不登國租罷入三思食邑公悉蠲之旣屢挫其鋒亦處之自若俄而眞拜轉杭州又復遷相州尋入爲洛州長史唐隆初拜吏部尚書同中書門下三品唐隆初卽景雲元年也是年六月甲申改元唐隆七月己巳改元景雲璟之拜命在丁巳未改景雲之前故曰唐隆初宰相表統言之故曰景雲粤五日兼右庶子尋
加銀青光祿大夫玄宗之在儲闈鎭國太平長公主潛謀廢立嘗于光範門內坐步檐中諷宰臣以此旨諸相失色莫敢先言公盛氣詰之曰東宮有大功宗廟社稷主也安得異議遂奏婦人干政恐生禍階請不令朝謁俄而男又縱橫公奏之繇是貶楚州刺史主亦竟以凶終無何復拜銀靑歴魏兗冀三州兼河北按察使尋遷幽州都督兼御史大夫復爲魏州入爲國子祭酒東都留守開元二年尋拜御史大夫兼京兆尹貶睦州刺史轉廣州都督充按察經略討擊使又兼御史大夫特許
便宜從事前是首領桀驁多據洞不賓公之下車無敢不蔇彼之風俗競趨苟簡茅茨竹比屋鱗次火災歲起煨燼無餘公敎之度材變以陶瓦千甍齊翼萬堵皆興于今賴焉燕國公張說著爲碑頌無何使中官楊思勗召公公拜恩而就馬便行在路竟不交一言思勗以將軍貴幸泣訴于帝帝嗟嘆久之拜刑部尚書四年遷吏部兼黄門監修國史五年改號侍中明年幸洛陽至三崤馳道險隘行不得前河南尹李朝隱知頓使中丞王怡並坐當降黜公奏曰必若致罪二臣將來必受其
弊遂命公捨之曰陛下責之以臣免之是過歸于上恩由于下臣請使且待罪然後俾其復職上遂嘉而從之玄宗嘗命公名諸皇子及公主邑號旣而又令各定一美名公奏稱七子均養鳲鳩之德錫以名號不宜有殊若母寵子愛恐非正家之道王化所宜玄宗悅而從之八年拜開府儀同三司進爵廣平郡開國公策勳上柱國狂豎權梁山構逆長安有司深探其獄敕公按覆如京兆司錄李如璧等百餘家皆以借宅假器悉當連坐公以婚姻假借天下大同至于京城其例尤衆知情卽
是同反無罪不合論辜兇渠之外一切原免天下欣服焉中書令河東張公傑出將明之材獨連廟堂之上鏡機朗澈見事風生求公規模悉閱堂案毎至危言讜議執正守中未嘗不廢卷失聲汗流浹背其爲通賢所服也如此十三年新舊史並作十二年駕幸東都以公爲西京留守公極言得失無有所隱玄宗感悅制曰所奏之言置之座右出入觀省以誡終身因賜綵衣二百疋明年又兼吏部十七年拜尚書右丞相雅善戲謔不常矜莊與故戸部尚書王晙爲莫逆之友晚而彌篤凡所談諧人輒
疏取端五日蒙賜鍾乳命醫歸鍊或以爲上藥異殊不宜委之公曰推誠求信猶懼不應猜以待人信其可得聞者慙退二十一年新舊史作二十年抗疏告老至于再三手詔優許遂特給全祿賜絹五百疋還東京公以爲大臣歸休不宜關通人事遂杜絶賓客其年新舊史作二十二年駕幸洛陽公迎拜道左玄宗親駐龍蹕使榮王琬勞問者數四自後中使徃來賞賚不絶方崇乞言之典以極師臣之敬二十五年仲冬月十九日寢疾薨于東都明教里第享年七十五天下失聲玄宗震悼追贈太尉諡曰文
貞公賻物米粟常數有加喪葬官供仍詔河南少尹崔釋之充監護使夫人齊國夫人博陵崔氏滄州長史藝之女淑愼嚴整高明柔克訓諸子而慈且有威佐丞相而德無違者門內之理一以見咨躡公而歿允終偕老嗚呼公有七子復同州司功先公而卒昇尚書郞太僕少卿尚漢東太守渾職方郞中諫議大夫御史中丞東京畿採訪使太子左諭德恕都官郞中延原少尹華判入高等登封尉尉氏令衡右散騎常侍兼御史中丞河南節度行軍司馬或肅或乂或哲或義克篤前烈以休
令聞以戊寅歲五月二十九日虔奉遺約歸葬公于沙河縣太尉鄕丞相原之先塋夫人合而祔焉禮也惟公間氣降神應期傑出生知禮度天縱才明玉立殿天子之邦介然秉大臣之節震電憑怒讜言而不有厥躬鼎鑊沸前臨事而義形于色蠢迪檢押難常情之所易志深直諒易古人之所難外其身而富貴不離行其道而死生勿替非夫含一之德格于皇天不二之心形于造次則何以异是乎允所謂振古之元龜皇王之威寳者矣且夫公之德烈充塞寰㝢公之謀猷著明日月大歴
五年冬十二月孫儼懼遺盛美不遠求蒙以眞卿天祿校文叨太僕之下列憲臺執簡承諭德之深知雖靑史傳信實錄已編于方𠕋而豐碑勒銘表墓願備于論譔謹憑吏部員外郞盧僎所上行狀略陳萬一多恨闕遺其辭曰
天命玄鳥降而生商湯孫之緒微子分疆詞招正則尉翼文皇吏部黄門紛綸耿光忠賢世出信史相望篤生丞相祚我有唐文明純嘏毅烈堅剛恒衞間氣星辰降芒嶷然山立鏗爾金鏘忠孝之盛人倫紀綱垂髫能文
夢鳥發祥通夕究易沖齡擅場勝冠結綬歴政洋洋乃尉合宮貳軺琅琅賦嗤梅艷篇美松長蘇公嗟稱才必佐王滿歲從調試言高驤登聞黼扆驟列繡裳簉跡天官如珪如璋司言鳳閣綸綍煌煌乃作中丞威稜莫當志除兇狡廷劾二張天后愕眙百寮震惶公獨凜然出身激昂義形言色精貫穹蒼皇室中興嘉謀克彰功成生讓事軼屠羊貳職選曹諌議是匡載淸流品屢奏封章乃侍瑣闈時惟夕郞悉心糺正庶績咸康三思睢盱席寵于常責之就第慙懼靡亢左曹攝轄大鹵于襄兼
刺貝立朋辭鴈行三思揖語公獨循牆處之不怍轉旆于杭旣遷鄴城遂尹洛陽乃作冢宰訏謨廟堂俄兼宮相亟綰銀黃玄宗登儲鎮國是遑潛謀廢立謠諑相翔厥男撓政累奏愆殃聿臨楚邦洊察冀方總督幽薊飜飛國庠亞相烈烈尹京趪趪旋臨建德歘莅南荒俚帥咸蔇茅是攘張公頌德雋永甘棠所忠來召拜命卽裝略無交言帝用式臧□司刑吏八座抑揚兼監黃樞鈞軸是將匪躬謇謇終始洸洸乃拜儀同允釐保鄣河東閱故汗洽流漿狂豎犯關兇渠旣戕命公覆獄咸脫
死亡乃陟右揆讜論泱泱毎謔王君豈常矜莊懸車告老庶保康強方崇饋酳孤映縑緗天不憗遺萎哲壞梁一人震悼九有淒涼市旣罷賈舂仍絶粻乃贈太尉飾終禮滂返葬沙河羽儀央央闔朝傾祖河尹護喪生榮死哀行路感傷令人孺慕攀泣喤喤高墳崔嵬鉅鹿劇旁森梢宰樹繚繞連岡吁嗟廣平宅此不暘孝孫翼翼論譔靡忘豐碑堅碣萬古訾相
叢書／武英殿聚珍版叢書／文忠集／卷四／碑／開府儀同三司太尉兼侍中河南副元帥都知河南淮南淮西荊南山南東五道節度行營事東都留守上柱國贈太保臨淮武穆..[清乾隆敕刻武英殿聚珍本]
開府儀同三司太尉兼侍中河南副元帥都知河南淮南淮西荊南山南東五道節度行營事東都
14-2
留守上柱國贈太保臨淮武穆王李公神道碑銘
昔宗周之中興也時則有若方叔召虎總師干肇敏之業南威蠻荊東截淮浦以左右宣王詩人歌之列在風雅我皇唐之反正也時則有若臨淮汾陽秉文武忠義之資廓淸河朔保乂王室翼戴三聖天下之人謂之李郭異代同德今古一時公諱光弼京兆萬年人也曾祖皇左威衞大將軍幽州經略軍副使府君諱令節祖鴻臚卿兼檀州刺史府君諱重英父雲麾將軍左領左羽林二軍大將軍朔方節度副使薊郡開國公贈幽州都
督司空諱楷洛皆以英果沈勇累葉將邊憺威稜于幽碣公卽薊公之第四子也體渾元之正性秉弘毅之高躅天予純嘏生知禮度謨謀炳邃默識沖深傑出經武之才鬱為興王之佐故能東征北伐厭難康屯挺草昧不世之功允蒼生具瞻之望社稷威寳公之謂歟初天后萬歲中大將軍燕國公武楷固爲國大將威震北陲有女曰今韓國太夫人才淑冠族嘗鑒之曰爾後必生公侯之子因擇薊公配焉後果生公公年六歲嘗撫鹿而遊薊公視而誨之曰兒勿更爾公振手而起遂絶不
爲童戲未冠以將門子工于騎射能讀左氏春秋兼該太史公班固之學開元中起家左衞左郞將歴豐夏二都督府長史尋遷別駕加朝散大夫丁父憂以毁聞終喪不入妻室太夫人高明整肅有慈有威公下色怡聲承順而毎竭其力雖已官達小不如意猶加誨讓之責故能濟其勳業天寳二年拜寧朔郡太守四載加左淸道率兼安北都護仍充朔方行軍都虞候五載充王忠嗣河西節度兵馬使加游騎將軍守右領軍賜紫金魚袋仍充赤水軍使八月襲封薊郡開國公八載遷右金
吾衞將軍充節度副使以破吐蕃及招討吐谷渾加雲麾將軍左武衞大將軍十一載拜單于副都護十三載爲安思順朔方節度兵馬使思順慕公信義請爲婚姻公辭不獲免遂託疾罷官西平王哥舒翰聞而韙之奏歸京師遂守道屏居杜絶人事十四載冬十一月安祿山反范陽天下驛騷朝廷旰食聿求虓𧯘之將爰統鷹揚之師明年春正月起公爲銀青光祿大夫鴻臚卿兼雲中郡太守攝御史中丞持節充河東節度使支營田副大使知節度事仍充大同軍使二月拜攝御史大夫
魏郡太守充河北道採訪使俄除范陽郡大都督府長史充范陽節度使初公以朔方馬步八千人出土門其月旣望收常山郡前是太守顔杲卿臮長史袁履謙殺祿山土門使季欽湊擒其心腹高邈何千年屬太原尹王承業不出救兵杲卿履謙爲史思明所陷戰士死者跆藉于滹池之上公親以衣袂拂去其上沙塵因慟哭以祭之分遣恤其家屬城中莫不感激一心史思明正圍饒陽馳來拒戰公屢摧陷之詔拜公兼御史大夫俾今尚書令汾陽王郭公子儀悉朔方之衆與公合勢南
收趙郡又敗之于沙河夏六月戰于嘉山大敗之斬獲萬計思明露髮跣足奔于博陵窮蹙無計歸節于祿山祿山大恐逆徒幾潰屬潼關不守肅宗理兵于靈武盡追朔方之師加公太原尹公以麾下及景城河間之卒數千人至秋八月拜戸部尚書同中書門下平章事史思明旣有河北之地與蔡希德悉衆來攻累月不克而退公自賊逼城于東南角張帳次居止竟不省視妻子每過府門未嘗回顧是後決遣事務信宿方歸至德二載拜司徒冬十二月十五日肅宗旣還京師策勳換司
空兼兵部尚書封鄭國公食實封八百戸公弟光進亦以懋功同制封拜乾元元年八月拜侍中其年冬十月與九節度圍安慶緒于相州明年春三月史思明至滏陽屢絶我糧道衆咸請公簡精銳以擊之交鋒竟日思明奔北于百里之外公反旆而歸煙塵亘天諸將皆以爲賊軍大至遂南渡黃河公至則無見矣迺歸于太原是年夏五月除范陽節度使尋代汾陽王爲朔方節度使秋八月充天下兵馬副元帥以數千騎東巡追兵馬使張用濟會于汜水用濟獨來上謁公數其罪而斬之
因追都知兵馬使御史大夫僕固懷恩懷恩中夜馳赴魚貫而前再宿遄至秋毫不敢犯公趣河而東及滑州聞史思明已過河遂迎强旅以至東京移牒留守及官吏等悉皆迴避公獨與麾下趣河陽橋城賊先鋒已下倒愁坂公至石橋命秉燭徐行一夜方達賊望之不敢近思明來至城下請見公已于城上謂之曰我三代無葬地一身必以死國家之患爾爲逆虜我爲王臣義不兩全我若不死于汝手汝必死于我手將士聞之無不激勵相持凡八月思明暴露不敢入東京乾元二年冬
十月甲申賊將周贄悉河北之衆萃于河陽城北思明以河南之衆頓于河陽南城之南南北夾攻表裏受敵公設奇分銳襲其虛而大破贄軍臨陣擒其大將徐璜玉殺獲略盡贄僅以身免收軍資器械不可勝數思明心悸氣索煙火不舉者三日官軍大振初公以爲戰者危事勝負難必每臨陣嘗貯伏突于靴中義不受辱至是登城西向拜舞因欷歔不自勝三軍見之無不淚下三年春正月遷太尉兼中書令其年改元上元冬十一月攻拔懷州擒其偽節度安太清二年春二月統僕固
懷恩自河陽趨河淸與史思明合戰于邙山屬風雨晦冥王師不利公收合餘卒屯于垣縣遂引過請罪懇讓太尉肅宗不能違之二月拜開府儀同三司中書令兼河中尹節度使夏五月十有一日復拜太尉兼侍中充河南副元帥都知河南淮南淮西山南東荊南五道節度行營事出鎮臨淮時史朝儀乘邙山之捷圍逼申安等一十三州自領精騎圍李岑于宋州公之將吏皆兇懼議南保揚州公謂之曰臨淮城池卑陋不堪鎭遏不如徑赴彭城俟其東寇躡而追之賊可擒也遂趨徐州
因召田神功宴慰與同寢宿以宋州之難告祖道郊外俾先飲以寵之分麾下隸于其將喬岫仍令兵馬使郝庭玉與岫犄角而擊之賊遂一戰而走使來告捷公已屈指俟報俄而吉語至焉今上登極寳應元年夏五月進封臨淮郡王廣德元年秋七月加實封三百戸通前後凡二千戸賜鐵券名藏太廟仍圖畫于凌烟閣冬十一月上在陝州以公兼東都留守制書未下久待命于徐州將赴東都屬疾痢增劇公知不起使使賫表奉辭廣德二年秋七月五日己亥薨于徐州之官舍初將吏
等問以後事公曰吾久在京中不得就養今爲不孝子矣夫復何言哉因取已封布絹各三千疋錢三千貫鬻麥以分遺將士衆皆感痛不自勝及公云亡遂以其布爲公製衣庚申哀問至上都上痛悼之輟朝三日太夫人一慟而絶終夕方蘇上使開府魚朝恩就宅敦諭京兆尹第五琦監護喪事九月己未追贈太保十二月太常議行諡曰武穆夫人薛國夫人太原王氏臮長子太僕卿義忠並先公而逝次曰太府少卿太僕卿象殿中丞彚等皆保家克荷備聞詩禮無忝燕翼過庭之訓冬
十一月二十七日庚申泣而咨于王母虔窆公于富平縣先塋之東禮也於戲公以吉甫文武之姿兼樊仲將明之德王國多難羣醜構紛藉朔方偏師之旅入井陘不測之地思明挫銳于恒定祿山絶望于江淮守太原而地道設奇保河陽而雲梯罔冀破周贄于温沇擒太淸于覃懷走史朝義叛渙之衆于梁宋救僕固瑒已危之軍于瀛莫皆意出事外敵墜計中天下無贅旒之患此皆公之力也公兄遵宜遵行仕至將軍臮弟光琰並不幸早世次曰光顔特進鴻臚卿皆有才略見稱時輩
季曰光進拜檢校太子太保兼御史大夫渭北節度使涼國公淸識表微沈謀絶衆剛亦不吐柔而能立與公並時仗鉞分閫凌霄翼聖旣有戴天之功華原統帥獨聞禁暴之德方當會同正至榮耀君親入侍黼帷峨二貂乎泰階之上歸聯綵服頓雙節于高堂之下斯歡未劇遺恨何居昔斛律丞相與弟并州同務烈于北齊賀拔行臺與兄荊州亦宣力于西魏咸稱義烈各懋勳庸而風樹寂寥偏偶隘陿比之我族事則不侔眞卿昔守平原困于兇羯繄公莅止獲保餘生束帶興居空想北
平之禮操觚論譔敢墜中郞之辭銘曰
安史猖狂俶擾皇綱降生臨淮佐我興王惟此臨淮萬夫之望爰初發迹罔或弗臧出入忠孝人倫激昂其心鐵石其行圭璋天寶末造河朔恇懹天子命公經營冀方沙河嘉山我伐用張思明歸節祿山震惶潼關弗帥醜虜其亡肅宗有命大鹵于襄應變如神兇徒靡亢介珪入覲台座用光俾公東征北國是皇長圍鄴下望入河陽擒斬渠魁　擊龍驤淮濆鎭定徐土翺翔服田蠖屈料瑒鷹揚不　神算疇戡暴强弟兄同時秉鉞煌煌
方期凱旋雙映旗常晨趨法座夕慶高堂如何不辰愆此百祥素輀反葬白驥跼箱簫鼓悲鳴羽儀分行萬乘致祭千官送喪生榮死哀身歿名揚渭水川上壇山路旁惟餘豐碑突兀連岡往來必拜萬古沾裳
叢書／武英殿聚珍版叢書／文忠集／卷九／碑／茅山玄靖先生廣陵李君碑銘(P.12-2)..[清乾隆敕刻武英殿聚珍本]
茅山玄靖先生廣陵李君碑銘
先生姓李氏諱含光廣陵江都人本名弘以孝敬皇帝廟諱改焉二十一代祖宏江夏太守避王莽徙居晉陵遂爲郡人高祖文嶷陳桂陽王國侍郞曾祖榮皇朝雷州司馬祖師龕隱居以求其志徙于江都父孝感博學好古雅修彭聃之道與天台司馬鍊師子微爲方外之交尤以篤愼著于州里攷行議諡曰正隱先生母琅琊
王氏賢明有德行先生孩提則有殊異晬日獨取孝經如捧讀焉羈丱好靜處誦習墳典年十八志求道妙遂師事同邑李先生遊藝數年神龍初以淸行度爲道士居龍興觀尤精老莊周易之深趣執喪過哀口不嘗甘旨之味食惟穬麥而已封植膳羞皆經其手號毁骨立親族莫不傷之開元十七年從司馬鍊師于王屋山傳授大法靈文金記一覽無遺綜核古今該明奧旨玄宗知先生徧得子微之道乃詔先生居王屋山陽臺觀以繼之歲餘請居茅山纂修經法頻徵皆謝病不出天寳
四載冬乃命中官齎璽書徵之旣至延入禁中每欲諮稟必先齋沐他日請傳道法先生辭以足疾不任科儀者數焉玄宗知不可強而止先生嘗以茅山靈跡翦焉將墮眞經祕籙亦多散落請歸修葺乃特詔于楊許舊居紫陽以宅之仍賜絹二百疋法衣兩副香爐一具御製詩及序以餞之又禁于山側採捕漁獵食葷血者不得輒入公私所禱咸絕牲牢先生以六載秋到山是歲詔書三至渥澤頻繁暉映崖谷初山中有上清眞人許長史楊君陶隱居自寫經法歴代傳寶時遭喪亂散逸
無遺先生奉詔搜求悉備其跡而進上之先時玄宗將求大法請先生爲師先生竟執謙沖辭疾而退臮七載春玄宗又欲受三洞眞經以其年春之三月中官齎璽書云其月十八日剋授經誥是日于大同殿潔修其事遂遙請先生爲玄師幷賜衣一襲以伸師資之禮因以玄靖爲先生之嘉號焉仍詔刻石于華陽洞宮以誌之是歲夏五月隱居先生合丹之所有芝草八十一莖散生于松石之間詔碑先生與中官啟告靈仙緘封表進夏又詔以紫陽觀側近二百戸太平崇元兩觀各一百
戸並蠲其官徭以供香火秋七月又徵先生旣至請居道觀以養疾九載春辭歸舊山其年夏六月前生靈芝之所又產三百餘莖煌煌秀異人所莫覩先生又圖而奏之是歲冬又徵先生于紫庭别院館之十載秋先生又懇辭告老御製序詩以餞之十有一載先生奉詔與門人韋景昭等于紫陽之東鬱岡山别建齋院立心誠肅是夜仙壇林間遍生甘露因以上聞特詔嘉異初隱居先生以三洞眞法傳昇玄先生昇玄付體玄先生體玄付正一先生正一付先生自先生距于隱居凡五葉
矣皆總集妙門大正眞法所以茅山爲天下道學之所宗矣於戲是非可齊也我物均焉生死可忘也覺夢同焉如出可域心于變化之際哉先生以大歴己酉歲冬十一月十有四日遁化于茅山紫陽之別院春秋八十有七其年十二月八日門人赴喪而至者凡數千人號奉冠舄遷窆于雷平山之西陲遺命以松棺竹杖木几水瓶香奩香爐置藏門內弟子等仰奉嘉猷克遵儉德先生器識眞淳業行高古道窮情性之本學冠天人之際所以優游句曲鬱爲王者之師出入明庭特寵肩輿
之貴是知順風而問昔稱于黃帝望山而請今見于玄宗矣又博覽羣言長于著撰嘗以本草之書精明藥物事關性命難用因循著音義兩卷又以老莊周易爲潔靜之書著學記義略各三篇內學記二篇以續仙家之遺事皆名實無違詞旨該博初先生幼年頗工篆籀而隸書尤妙或賞之云賢于其父因投筆不書玄宗詔山人王旼強請先生楷書上經一十三紙以補楊許之闕先生能于陰陽數術之道而不以藝業爲能極于轉鍊服食之事而不以壽養爲極但冥懷素樸妙味玄津非
夫博大之至人孰能盡于此眞卿乾元二年以昇州刺史充浙江西節度欽承至德結慕玄微遂專使致書于茅山以抒誠懇先生特令韋鍊師景照復書于眞卿恩眷綢繆足勵超然之至然可師可仰望紫府而非遙王事不遑寄白雲而悠遠臮大歴六年眞卿罷刺臨川旋舟建鄴將宅心小嶺長庇高蹤而轉刺吳興事乖夙願徘徊郡邑空懷尊道之心瞻望林巒永負借山之記而景昭臮郭閎等以先生茂烈芳猷願銘金石乃邀道士劉明素來託斯文眞卿與先生門人中林子殷淑遺名
子韋渠牟嘗接采眞之遊緒聞含一之德敢強名于巷黨曷足辨于鴻蒙其詞曰
抱一混茫人之紀綱先生以之氣王神強乃啟玄旨玄門以彰乃爲帝師帝道惟康甘露呈瑞靈芝效祥上士云感高風再揚鶴返仙廟雲辭帝鄕退歸而老妙識行藏德本無累道心有常寔曰形解孰云坐亡伐石表墓勒銘傳芳谷變陵遷厥跡彌光
史／正史／舊唐書／志　凡三十卷／卷三十一　志第十一／音樂四／節愍太子廟樂章六首(P.1147)..[底本：清懼盈齋刻本]
節愍太子廟樂章六首景雲中作
迎神第一姑洗宮
儲后望崇，元良寄切。寢門是仰，馳道不絕。仙袂雲會，靈旗電晣。煌煌而來，禮物攸設。
史／正史／舊唐書／列傳　凡一百五十卷／卷九十七　列傳第四十七／張說　子均　垍　陳希烈(P.3049)..[底本：清懼盈齋刻本]
贊曰：箕、微去紂，閎、散扶昌。謀不近義，旋踵而亡。幽求不令，道濟允臧。偉哉郭侯，勳德煌煌。
史／正史／新唐書／志　凡五十卷／卷三十三　志第二十三／天文三／月五星凌犯及星變(P.851)..[底本：北宋嘉祐十四行本]
天復元年五月自丁酉至于己亥，太白晝見經天，在井度。十月，大角五色散搖，煌煌如火。占曰：「王者惡之。」二年五月甲子，太白襲熒惑在軒轅后星上，太白遂犯端門，又犯長垣中星。占曰：「賊臣謀亂，京畿大戰。」十月甲戌，太白夕見在斗，去地一丈而墜。占曰：「兵聚其下。」又曰：「山摧石裂，大水竭。」庚子，辰星見氐中，小而不明。占曰：「負海之國大水。」是歲，鎮星守虛。三年二月始去虛。十一月丙戌，[二二]十一月丙戌　按二十史朔閏表，是年十一月丁酉朔，無丙戌。太白在南斗，去地五尺許，色小而黃，至明年正月乃高十丈，光芒甚大。是冬，熒惑徘徊于東井間，久而不去。京師分也。
天祐元年二月辛卯，太白夕見昴西，色赤，炎燄如火；壬辰，有三角如花而動搖。占曰：「有反，城有火災，胡兵起。」六月甲午，太白在張，芒角甚大；癸丑，句巳，犯水位。自夏
及秋，大角五色散搖，煌煌然。占同天復初。三年八月丙午，歲星在哭星上，生黃白氣如孛狀。
史／政書／唐會要／卷八　補／郊議(P.105)
開元十三年四月乙丑．撫州三脊茅生．有上封事者言曰．昔齊桓公九合諸侯．一匡天下．將欲封禪．問於夷吾．夷吾對曰．江淮間三脊茅生．用以縮酒．乃可封禪．其時無茅．桓公大慙而罷．自歷千古．今始一生．昔宣王南征．責楚包茅不入．王祭不供．則是其地．其茅今高一尺．至八月長足．方堪縮酒．特望聖恩．至時令采用．祭泰山．并掘根於苑內植之．時宰臣已遣使於岳州採沅江茅．乃奏曰．管夷吾謂桓公是諸侯．不合封禪．故稱茅以拒之．及伐楚之日．尊周室．行伯道．乃責楚云包茅不入．王祭不供．若以茅為瑞．是不知經義．臣等歷任荊楚．博訪貢茅．沅江最勝．臣已牒岳州取訖．今稱撫州有茅．請移根入苑．且貉不踰汶．橘不
過淮．移根苑中．信是虛語．望敕撫州．且進六束．與沅江相比用之．帝曰．可．癸酉．詔朝集使各舉所部孝悌文武．集於泰山之下．十一月丙戌．至泰山下．去山趾五里．丁亥．帝衮冕服於行宮致齋．戊子．敕曰．封祀告成．為萬姓祈福．必資清潔．以副朕心．其行事官及齋郎應致齋者．宜令御史行齋．切勿容疏怠．有雄野雞飛入齋宮．馴而不去．久之．飛入仗衞．忽不見．邠王守禮等賀曰．臣謹案舊典．雌來者伯．雄來者王．又聖誕酉年．雞主於酉．斯蓋王道遐被．天命休禎．臣請宣付史官．以彰靈貺．冊府元龜．
案唐書列傳．張說為中書令．倡封禪議．受詔以諸儒草儀．及登封還．詔說撰登封壇頌．刻之泰山．
唐張說封禪壇頌．皇唐六葉開元神武皇帝．再受命．致太平．乃封岱宗．禪社首．鑿石紀號．天文煥發．儒臣志美．立碣祠壇曰．厥初生人．俶有君臣．其道茫昧．其氣樸略．因時歘起．與運而紛落．泯泯沒沒．而無聞焉．爾後聖人．取法象．立名位．衣裳以等之．甲兵以定之．於是禮樂出而書記存矣．究其源．致敬乎天地．報其本．致美乎鬼神．則封禪者．帝王受天命告成功之為也．閱曩聖之奧訓．考列嗣之通術．疇若天而不成．曷背道而靡失．由是推之．封禪之義有三．帝王之略有七．七者何．傳不云乎．道德仁義禮智信．順之稱聖哲．逆之號狂悖．三者何．一．位當五行圖錄之序．二．時會四海昇平之運．三．德具欽明文思之美．是謂與天合符．名不死矣．有一不足而云封禪．人且未許．其如天何．言舊史者．君莫道於陶唐舜禹．臣莫德於皋陶稷卨．三臣備德．皆有天下．仲尼敍帝王之書．繫魯秦之誓．明魯祀周公．用王禮．秦承伯
益．接周統．孔聖微旨．不其效歟．然秦定天下之功高．享天祿之日淺．天而未忘庭堅之德也．故大命復集於皇家．天之贊唐．不惟舊矣．其興之也．元靈啟迪．黃祇顧懷．應歸運以義舉．撫來蘇以利見．湯也無放夏之慙．武也無伐殷之戰．高祖創業．四宗重光．有德格天．漏泉蒸雲．濡露菌蠢．滋育氤氳．涵煦若天地之覆載．日月之照臨．溥有形而希景．罄無外而宅心．百有八年於茲矣．皇帝攘內難而啟新命．戴睿宗而纘舊服．宇宙更闢．朝廷始位．蓋羲軒氏之造皇圖也．九族敦序．百姓昭明．萬邦咸和．黎民於變．立土圭以步歷．革銅渾以正天．蓋唐虞氏之張帝道也．天地四時．六官著禮．井田三壤．五圻成賦．廣九廟以尊祖．定六律以和神．蓋三代之設王制也．武緯之．文經之．聖謨之．神化之．然猶戰戰兢兢．日慎一日．約規誨以進德．遂忠良以代工．講習乎無為之書．討論乎集賢之殿．寵勇爵．貴金門．翼乎鵷鸞之列在庭．毅乎貔貅之師居鄙．人和傍感．神寶沓至．乾符坤珍．千品萬類．超圖軼牒．未始聞記．我后以人瑞為心．不以物瑞為意．王公卿士．儼然進曰．休哉陛下．孝至於天．故合於道．前年祈后土．人獲大穰．閒歲祀圜丘．日不奄朔．感祥以祚聖．因事以觀天．天人交合．其則不遠．意者喬岳埽路．望翠華之來．上帝儲思．俟蒼璧之禮久矣．焉可專讓而廢舊勛．羣臣固言．勤帝知罪．至於再．至於三．帝乃揖之曰．欽崇天道．俯率嘉話．恐德不類．敢憚於勤．其撰巡狩之儀．求封禪之故．既而禮官不誡而備．軍政不謀而輯．天老練日．雨師灑道．六甲案隊．八神警蹕．孟冬仲旬．乘輿乃出．千旗雲列．萬戟林行霍濩燐爛．飛焰揚精．原野
為之震動．草木為之風生．歷郡縣．省謠俗．問耆年．舉百祀．興墜典．葺闕政．攸徂之人．室家相慶．萬方縱觀．千里如堵．城邑連歡．邱陵聚舞．其中垂白之老．樂過以泣．不圖蒿里之魂．復見乾封之事．堯雲往．舜日還．神華靈鬱．爛漫乎穹壤之間．是月來至於岱宗．祗祓齋宮．滌濯靜室．凝神元覽．將款太一．議夫泰山者．聖帝受天官之宮．天孫總人靈之府．自昔立國．莫知萬類．克升中而建號．惟七十而有五．我高宗六之．而今七矣．非夫尊位盛時．明德曠代．遼闊難並之甚哉．先時將臻夫大封也．累封壇於高岡．築泰壇於陽阯．夫其天壇三襲．辰陛十二．咸秩眾靈．列座有次．崇牙樹羽．管磬鏞鼓．宮懸於重壝之內．干戚鋋殳．鉤戟戣戳．周衞於四門之外．伐國重器．傳代絕瑞．旅之於中庭．玉輦金轂．翠冒黃屋．夾之於端路．庶官百辟．羌夷蠻貊．襃成之後．讓王之客．敍立於禮神之場．髦頭拏牙．鐵馬金鏃．介冑如雪．旗幟如火．遠匝於清禁之野．於是乎以天正上元．法駕徐進．屯千乘於平路．留羣臣於谷口．皇帝御六龍．陟萬仞．獨與一二元老．執事之人．出天門．臨日觀．次沆壑．宿巉巖．赤霄可接．白雲在下．庚寅．祀高祖於上封．以配上帝．命眾官於下位．以享眾神．皇帝冕裘登壇．奠獻俯僂．金奏作．佾羽舞．撞黃鐘．歌大呂．開閶闔．與天語．請將信公．奉斗布度．懋建皇極．勤恤蒼生．招嘏乎未兆．禳災乎未萌．上下傳節．而禮成樂遍．福壽同歸．而帝賜神策．乃檢玉牒於中頂．揚柴燎於高天．庶衷誠而上達．若憑焰而駕煙．日轡方旋．神心餘眷．五色雲起．拂馬而隨人．萬歲山呼．從天而至地．越翌日．尊睿宗．侑地祇．而禮社首．遂張大樂．覲東后．
國風惟舊．無黜幽削爵之誅．王澤惟新．有眚災大賚之慶．不浹日．至化洽於人心．不崇朝．景福遍於天下．然後藏金匱於祏室．迴玉鑾於上都．煌煌乎真聖朝之能事．而高代之盛節者也．於斯之時．華戎殊俗．異音同歎曰．岳合多雨．山峻多雲．豈有大舉百萬之師．尅期千里之外．乃行事之日．則天無點翳．地無纖塵．嚴冬變為韶景．寒谷鬱為和氣．非至德孰能動天．如此其順者乎．昔人云．自西自東．自南自北．無思不服．今信知聖人作而萬物覩．其心服之謂矣．或曰．祭泰折．主先后．非體歟．曰．是禮也．非宜也．王者父事天．母事地．侑神崇孝．無嫌可也．且夫柴瘞外事．帝王主之．蒸嘗內事．后妃助之．是開元正人倫．革弊禮．起百王之法也．故令千載承末光．聆絕韻．咀甘實．漱芳潤．爍元妙之至精．流不已之淑聲．臣說作頌．告於神明．四皇墳而六帝典．雖吉甫亦莫能名．徒採彼輿人之詩曰．大矣哉．維天為大．維皇則之．率我萬國．受天之祺．子孫百代．人神共保綏之云爾而已矣．
徐堅傳．元宗時．堅充集賢學士．從上封泰山．以參定儀典．加光祿大夫．
裴光庭傳．元宗有事岱宗．中書令張說．以天子東巡．京師空虛．恐突厥乘間竊發．議欲加兵守邊．召光庭與謀．對曰．封禪所以告成功也．成功者．德無不被．人無不安．萬國無不懷．今將告成而懼突厥．非昭德也．大興力役．用備不虞．非安人也．方謀會同．而阻戎心．非懷遠也．此三者．名實乖矣．且諸蕃突厥為大．贄幣往來．願修和好有年矣．若遣一使召大臣．使赴行在．必欣然應命．突厥受詔．則諸蕃君長．必相
率而來．我偃旗息鼓．不復事矣．說曰．善．吾所不及．因奏用其策．突厥果遣使來朝．契丹酋長與諸蕃長皆從行在東封．還遷兵部侍郎．
康子元傳．子元越州會稽人．仕歷獻陵令．開元初．詔中書令張說舉能治易老莊者．集賢直學士侯行果．薦子元及平陽敬會真於說．藉說以聞．並賜衣幣．得侍讀．子元累擢秘書少監．會真四門博士．俄皆兼集賢侍講學士．元宗將東之泰山．說引子元行果徐堅韋縚商裁封禪儀．初．高宗之封．中書令許敬宗議周人尚臭．故前祭而燔柴．說堅子元白奏．周官樂六變．天神降．是降神以樂．非緣燔也．宋齊以來．皆先飲福酒．乃燎．請先祭後燔．如貞觀禮．便．行果與趙冬曦議．以為先燎降神尚矣．若祭已而燔．神無由降．子元議挺不徙．說曰．康子獨出蒙輪．以當一隊耶．議未判．說請決於帝．帝詔後燔．並唐書．
酉陽雜俎．明皇封禪泰山．張說為封禪使．說壻鄭鎰本九品官．舊例封禪後．自三公以下．皆遷轉一級．惟鄭鎰因說．驟遷五品．兼賜緋服．因大酺次．元宗見鎰官位騰躍．怪而問之．鎰無詞以對．黃旛綽曰．此泰山之力也．
史／政書／唐會要／卷三十／大明宮(P.553)
咸亨元年三月四日．改蓬萊宮為含元殿．
長安元年十一月．又改為大明宮．十二月一日．改含元殿為大明殿．
神龍元年二月．復改為含元殿．
上元二年七月．延英殿當御坐．生玉芝一莖．三花．親制玉靈芝詩三章．章八句曰．玉殿肅肅．靈芝煌煌．重英發秀．連葉分房．宗廟之福．垂其耿光．原闕二句．元氣產芝．明神合德．紫微間彩．白蕣呈色．載啟瑞圖．庶符皇
極．天心有眷．王道惟則．幸生芳本．當我宸旒．効此靈質．寶玉獻猷．神惟不愛．道亦無求．端拱思維．永荷天休．
建中元年九月．將作監言．請修內廊．是歲孟冬．為魁罡．不利修作．太史請卜佗時．上曰．啟塞從時．詭妄之書．勿信．乃命修之．
貞元三年十二月．初作元英門觀于大明宮北垣．
子／醫家／諸病源候論校注／卷之十／溫病諸候凡三十四論／一　溫病候(P.318)
養生方導引法云：常以雞鳴時，存心念四海神名三遍，辟百邪止鬼，令人不病。
東海神名阿明　　南海神名祝融
西海神名巨乘　　北海神名禺強
又云：存念心氣赤存念心氣赤　此上本卷疫癘病候有「延年之道」一句。可參。，肝氣青，肺氣白，脾氣黃，腎氣黑，出周其身，又兼辟邪鬼。欲辟卻眾邪百鬼，常存心為炎火如斗，煌煌光明炎火如斗，煌煌光明　「炎火」，陽氣旺盛。《詩‧小雅‧大田》：「田祖有神，秉畀炎火」傳：「炎火，盛陽也。」二句意謂陽氣旺盛如斗大，燦爛光明。故下文言「百邪不敢干之」。，則百邪不敢干之。可以入溫疫之中。
子／醫家／諸病源候論校注／卷之十／疫癘病諸候凡三論／一　疫癘病候(P.334)
一、疫癘病疫癘病　相當於今稱之急性烈性傳染病。候
其病與時氣、溫、熱等病相類，皆由一歲之內，節氣不和，寒暑乖候乖候　不合時令之反常氣候。，或有
暴風疾雨，霧露不散，則民多疾疫。病無長少，率皆相似，如有鬼厲之氣，故云疫癘病。
養生方云：封君達常乘青牛，魯女生常乘駮牛駮(bo 剝)牛　毛色混雜不純之牛。「駮」，通「駁」。本書卷二鬼邪候養生方即作「駁」。《漢書‧梅福傳》：「一色成體謂之醇，白黑雜合為之駮。」，孟子綽常乘駮馬，尹公度常乘青騾。時人莫知其名字為誰，故曰：欲得不死，當問青牛道士。欲得此色，駮牛為上，青牛次之，駮馬又次之。三色者，順生之氣也。云古之青牛者，乃柏木之精也；駮牛者，古之神宗神宗　本書卷二作「神示」。之先也；駮馬者，乃神龍之祖也。云道士乘此以行於路，百物之惡精，疫氣之厲鬼，將長揖揖　本書卷二作「攝」。「揖」，退讓。之焉。
養生方導引法云養生方導引法云　原無，據前溫病候相同內容補。：延年之道，存念心氣赤，肝氣青，肺氣白，脾氣黃，腎氣黑，出周其身，又兼辟邪鬼。欲辟卻眾邪百鬼，常存心為炎火如斗，煌煌光明，則百邪不敢干之。可以入溫疫之中。
叢書／武英殿聚珍版叢書／唐會要（武英殿本）／卷八／郊議／開元(P.1-1)..[清乾隆敕刻武英殿聚珍本]
開元十三年四月乙丑撫州三脊茅生有上封事者言曰昔齊桓公九合諸矦一匡天下將欲封禪問於夷吾夷吾對曰江淮間三脊茅生用以縮酒乃可封禪其時無茅桓公大慙而罷自歴千古今始一生昔宣王南征責楚包茅不入王祭不供則是其地其茅今高一尺至八月長足方堪縮酒特望聖恩至時令采用祭泰山幷掘根於苑内植之時宰臣已遣使於岳州採沅江茅乃奏曰管夷吾謂桓公是諸矦不合封禪故稱茅以拒之及伐楚之日尊周室行伯道乃責楚云包茅不入王祭
不供若以茅為瑞是不知經義臣等歴任荊楚博訪貢茅沅江最勝臣已牒岳州取訖今稱撫州有茅請移根入苑且貉不踰汶橘不過淮移根苑中信是虚語望勅撫州且進六束與沅江相比用之帝曰可癸酉詔朝集使各舉所部孝悌文武集於泰山之下十一月丙戌至泰山下去山趾五里丁亥帝衮冕服於行宮致齋戊子勅曰封祀告成為萬姓祈福必資淸潔以副朕心其行事官及齋郞應致齋者宜令御史行齋切勿容疎怠有雄野雞飛入齋宮馴而不去久之飛入仗衞忽不見邠
王守禮等賀曰臣謹案舊典雌來者伯雄來者王又聖誕酉年雞主於酉斯蓋王道遐被天命休禎臣請宣付史官以彰靈貺冊府元龜
案唐書列傳張說為中書令倡封禪議受詔以諸儒草儀及登封還詔說撰登封壇頌刻之泰山
唐張說封禪壇頌皇唐六葉開元神武皇帝再受命致太平乃封岱宗禪社首鑿石紀號天文煥發儒臣志美立碣祠壇曰厥初生人俶有君臣其道茫昧其氣樸畧因時歘起與運而紛落泯泯沒沒而無聞焉
爾後聖人取法象立名位衣裳以等之甲兵以定之於是禮樂出而書記存矣究其源致敬乎天地報其本致美乎鬼神則封禪者帝王受天命告成功之為也閱曩聖之奧訓考列嗣之通術疇若天而不成曷背道而靡失由是推之封禪之義有三帝王之畧有七七者何傳不云乎道德仁義禮智信順之稱聖者逆之號狂悖三者何一位當五行圖錄之序二時會四海昇平之運三德具欽明文思之美是謂與天合符名不死矣有一不足而云封禪人且未許其如天
何言舊史者君莫道於陶唐舜禹臣莫德於臯陶稷三臣僃德皆有天下仲尼敘帝王之書繫魯秦之誓明魯祀周公用王禮秦承伯益接周統孔聖微旨不其效歟然秦定天下之功高厚天祿之日淺天而未忘庭堅之德也故大命復集於皇家天之贊唐不惟舊矣其興之也元靈啟迪黃祇顧懷應歸運以義舉撫來蘇以利見湯也無放夏之慙武也無伐殷之戰高祖創業四宗重光有德格天漏皇蒸雲濡露菌蠢滋育氤氳涵煦若天地之覆載日月之照臨溥有
形而希景罄無外而宅心百有八年於茲矣皇帝攘内難而啟新命戴睿宗而讚舊服宇宙更闢朝廷始位蓋羲軒氏之造皇圖也九族敦序百姓昭明萬邦咸和黎民於變立土圭以步厤革銅渾以正天蓋唐虞氏之張帝道也天地四時六官著禮井田三壤五圻成賦廣九廟以尊祖定六律以和神蓋三代之設王制也武緯之文經之聖謨之神化之然猶戰戰兢兢日愼一日約規誨以進德遂忠良以代工講習乎無為之書討論乎集賢之殿寵勇爵貴金門翼乎鵷
鸞之列在庭毅乎貔貅之師居鄙人和𠊓感神寶沓至乾符坤珍千品萬類超圖軼牒未始聞記我后以人瑞為心不以物瑞為意王公卿士儼然進曰休哉陛下孝至於天故合於道前年祈后土人獲大穰間歲祀圜丘日不奄朔感祥以祚聖因事以觀天天人交合其則不遠意者喬岳埽路望翠華之來上帝儲思俟蒼璧之禮久矣焉可專讓而廢舊勛羣臣固言勤帝知罪至於再至於三帝乃揖之曰欽崇天道俯率嘉話恐德不類敢憚於勤其撰巡狩之儀求封禪
之故旣而禮官不誡而僃軍政不謀而輯天老練日雨師灑道六甲案隊八神警蹕孟冬仲旬乘輿乃出千旗雲列萬戟林行霍濩憐爛飛焰揚精原野為之震動草木為之風生歴郡縣省謠俗問耆年舉百祀興墜典葺闕政攸徂之人室家相慶萬方縱觀千里如堵城邑連歡邱陵聚舞其中垂白之老樂過以泣不圖蒿里之魂復見乾封之事堯雲往舜日還神華靈鬱爛漫乎穹壤之間是月來至於岱宗祇祓齋宮滌濯靜室凝神元覽將款太一議夫泰山者聖帝受
天官之宮天孫總人靈之府自昔立國莫知萬類克升中而建號惟七十而有五我高宗六之而今七矣非夫尊位盛時明德曠代遼闊難並之甚哉先時將臻夫大封也累封壇於高岡築泰壇於陽阯夫其天壇三襲辰陛十二咸秩眾靈列座有次崇牙樹羽管磬鏞鼓宮懸於重壝之内干戚鋋殳鉤戟戣戵周衞於四門之外伐國重器傳代絕瑞旅之於中庭玉輦金轂翠冒黃屋夾之於端路庶官百辟羌夷蠻貊褒成之後讓王之客敘立於禮神之場髦頭拏牙鐵馬
金鏃介冑如雪旗幟如火遠帀於清禁之野於是乎以天正上元法駕徐進屯千乘於平路畱羣臣於谷口皇帝御六龍陟萬仞獨與一二元老執事之人出天門臨日觀次沆壑㝛巉巖赤霄可接白雲在下庚寅祀高祖於上封以配上帝命眾官於下位以享眾神皇帝冕裘登壇奠獻俯僂金奏作佾羽舞撞黃鐘歌大呂開閶闔與天語請將信公奉斗布度懋建皇極勤恤蒼生招嘏乎未兆禳災乎未萌上下傳節而禮成樂遍福壽同歸而帝賜神策乃檢玉牒於中頂
揚柴燎於高天庶衷誠而上達若憑燄而駕煙日轡方旋神心餘眷五色雲起拂馬而隨人萬歲山呼從天而至地越翌日尊睿宗侑地祇而禮社首遂張大樂覲東后國風惟舊無黜幽削爵之誅王澤惟新有𤯝災大賚之慶不浹日至化洽於人心不崇朝景福遍於天下然後藏金匱於祏室迴玉鑾於上都煌煌乎眞聖朝之能事而高代之盛節者也於斯之時華戎殊俗異音同歎曰岳合多雨山峻多雲豈有大舉百萬之師尅期千里之外乃行事之日則天無點翳
地無纖塵嚴冬變為韶景寒谷鬱為和氣非至德孰能動天如此其順者乎昔人云自西自東自南自北無思不服今信知聖人作而萬物覩其心服之謂矣或曰祭泰折主先后非禮歟曰是禮也非宜也王者父事天母事地侑神崇孝無嫌可也且夫柴瘞外事帝王主之蒸嘗内事后妃助之是開元正人倫革幣禮起百王之法也故令千載承末光聆絕韻咀甘實潄芳潤鑠元妙之至精流不已之淑聲臣說作頌告於神明四皇墳而六帝典雖吉甫亦莫能名徒採彼
輿人之詩曰大矣哉維天為大維皇則之率我萬國受天之祺子孫百代人神共保綏之云爾而已矣
徐堅傳元宗時堅充集賢學士從上封泰山以參定儀典加光祿大夫
裴光庭傳元宗有事岱宗中書令張說以天子東巡京師空虚恐突厥乘間竊發議欲加兵守邊召光庭與謀對曰封禪所以告成功也成功者德無不被人無不安萬國無不懷今將告成而懼突厥非昭德也大興力役用僃不虞非安人也方謀會同而阻戎心
非懷遠也此三者名實乖矣且諸蕃突厥為大贄幣往來願修和好有年矣若遣一使召大臣使赴行在必欣然應命突厥受詔則諸蕃君長必相率而來我偃旗息鼓不復事矣說曰善吾所不及因奏用其策突厥果遣使來朝契丹酋長與諸蕃長皆從行在東封還遷兵部侍郞
康子元傳子元越州會稽人仕歴獻陵令開元初詔中書令張說舉能治易老莊者集賢直學士矦行果薦子元及平陽敬會眞於說藉說以聞並賜衣幣得
侍讀子元累擢祕書少監會眞四門博士俄皆兼集賢侍講學士元宗將東之泰山說引子元行果徐堅韋縚商裁封禪儀初高宗之封中書令許敬宗議周人尚臭故前祭而燔柴說堅子元白奏周官樂六變天神降是降神以樂非緣燔也宋齊以來皆先飲福酒乃燎請先祭後燔如貞觀禮便行果與趙冬曦議以為先燎降神尚矣若祭已而燔神無由降子元議挺不徙說曰康子獨出蒙輪以當一隊邪議未判說請決於帝帝詔後燔並唐書
酉陽雜俎明皇封禪泰山張說為封禪使說壻鄭鎰本九品官舊例封禪後自三公以下皆遷轉一級惟鄭鎰因說驟遷五品兼賜緋服因大酺次元宗見鎰官位騰躍怪而問之鎰無詞以對黃旛綽曰此泰山之力也
叢書／武英殿聚珍版叢書／唐會要（武英殿本）／卷三十／大明宮(P.6-1)..[清乾隆敕刻武英殿聚珍本]
上元二年七月延英殿當御坐生玉芝一莖三花親制玉靈芝詩三章章八句曰玉殿肅肅靈芝煌煌重英發秀連葉分房宗廟之福垂其耿光原闕二句元氣產芝明神
合德紫微間彩白蕣呈色載啟瑞圖庶符皇極天心有眷王道惟則幸生芳本當我宸旒效此靈質寶玉獻猷神惟不愛道亦無求端拱思維永荷天休
叢書／武英殿聚珍版叢書／張燕公集／卷一／詩／奉和同皇太子過慈恩寺應制二首(P.6-2)..[清乾隆敕刻武英殿聚珍本]
奉和同皇太子過慈恩寺應制二首
翼翼宸恩永煌煌福地開離光昇寶殿宸氣繞香臺上界旛花合中天日月來願君無量壽仙藻屢徘徊
叢書／武英殿聚珍版叢書／張燕公集／卷七／頌／大唐祀封禪頌(P.1-1)..[清乾隆敕刻武英殿聚珍本]
張燕公集卷七
唐　　　張　　　說　　　撰
頌
大唐祀封禪頌
皇唐六葉開元神武皇帝再受命致太平乃封岱宗禪社首鑿石紀號天文煥發儒臣志美立碣祠壇曰厥初生人俶有君臣其道茫昧其風朴略因時而欻起與運而紛落泯泯没沒無聞焉爾後代聖人取法象立名位衣裳以等之甲兵以怛之於是禮樂出而書記存焉反
其源致敬乎天地報其本致美乎鬼神則封禪者帝王受天命告成功之謂也閱曩聖之奧訓攷列辟之通術疇若天而不成曷背道而靡失由此推之封禪之義有三帝王之略有七七者何傳不云道德仁義禮智信乎順之稱聖哲逆之號狂悖三者何一位當五行圖籙之序二時會四海昇平之運三德具欽明文思之美是謂與天合符名不死矣有一不足而云封禪人且未許其如天何言舊史者君莫道於陶唐虞舜臣莫德於臯陶稷卨三臣備德皆有天下仲尼敘帝王之書繫魯秦之
誓明魯祀周公用王禮秦承伯益接周統聖孔微旨不其效歟然秦定天下之功高享天祿之日淺天而未忘庭堅之德也故大命復集於皇家天之贊唐不惟舊矣其興之也元靈啟迪黃祗顧懷應歸運以義舉撫來蘇以利見𣺦也無放夏之慙武也無伐殷之戰高祖創業西宗重光有德格天漏泉蒸雲濡露菌蠢滋育氤氳涵煦若天地之覆載日月之照臨溥有形而希景罄無外而宅心百有八年於兹矣皇帝攘內難而啟新命戴睿宗而纘舊服宇宙更闢朝廷始位蓋羲軒氏之造皇圖
也九族敦序百姓昭明萬邦咸和黎人於變立土圭以步歴革銅渾以正天蓋唐虞時之張帝道也天地四時六官制禮井田三壤五圻成賦廣九廟以尊祖定六律以和神蓋三代之設王制也武緯之文經之聖謩之神化之然猶戰戰兢兢日愼一日納規誨以進德遂忠良以代工講習乎無為之書討論乎集賢之殿寵勇爵貴經門翼乎鵷鸞之列在庭毅乎貔貅之師居鄙人和傍感神寳沓至乾符坤珍千品萬類超圖搤牒未始聞記我后以人瑞為心初不以物瑞為異王公卿士儼然進
曰休哉陛下孝至于天政合乎道前年祈后土人獲大穰間歲祀圜邱日不奄朔祥感以祈聖因事以觀天天人交合其則不逺意者喬岳掃路望翠華之來上帝儲恩俟蒼璧之禮久矣焉可專讓而廢舊勛羣臣固言勤帝知罪至于再至于三帝乃揖之曰欽崇天道俯率嘉話恐德不稱敢憚於勤其撰巡狩之儀求封禪之故旣而禮官不戒而備軍政不謀而輯天姥練日雨師洒道六甲按隊八陣警蹕孟冬仲旬乗輿而出千旗雲引萬戟林行霍濩燐爛飛燄揚精原野為之震動草木為之
風生歴郡縣省謡俗問百年舉百祀興墜典葺闕政攸徂之人室家相慶萬方縱觀千里如堵城邑連歡邱陵聚舞其中垂白之老樂過以泣不圖蒿里之魂復見乾封之事堯雲往舜日還神華靈鬱爛漫乎穹壤之間是月來至於岱宗祇祓齋宫滌濯靜室凝神元覽將款太一議夫太山者聖帝受天官之宮天孫總神靈之府自昔立國莫知萬數克升中而建號惟七十而有五我高宗六之而今七矣非夫尊位盛時明德曠代遼濶難併之甚哉先時將臻夫大封也累封疆于高岡築泰壇於
陽趾夫其天壇三襲辰陛十二咸秩衆靈列座有次崇牙樹羽管磬鏞鼓宮懸于重壝之內干戚釵殳鉤戟戣戵周位於四門之外伐國重器傳代絶瑞旅之於中庭玉輦金轂翠冐黃屋夾之於端路庶官百僚羗夷蠻貊褒成之後讓王之客序立於禮神之場髦頭弩牙鐵馬金鏃介冑如雪旗幟如火遠匝於淸禁之野於是乎以天正上元法駕徐進屯千乘於平路留羣臣於谷口皇帝御六龍陟萬仞獨與一二元老執事之人出天門臨日觀次沆瀣宿巉岩赤霄可接白雲在下庚寅祀高祖
於上封以配上帝命衆官於下位以享衆神皇帝冕裘登壇奠獻俯僂叶金奏佾羽舞撞黃鐘歌大呂開閶闔與天語淸將信公奉斗布度懋建皇極勤恤蒼生招嘏乎未兆禳災乎未萌上下傳節而禮成樂遍福壽同歸而帝賜神策乃檢玉牒於中頂揚柴燎于高天庶忠誠之上達若憑熖而駕烟日轡方旋神心餘眷五色雲起拂馬以隨人萬歲山呼從天而至地越翌日尊睿宗侑地祗而禮社首遂張大樂覲東后國風惟舊無黜幽削爵之誅王澤惟新有眚災大賚之慶不浹日至化洽於
人心不崇朝景福遍於天下然後藏金匱於祏室迴玉鸞於上都煌煌乎真聖朝之能事而高代之盛節者也于斯之時華戎殊俗異音同歎曰兵合多雨山峻多雲豈有大舉百萬之師克期千里之外及行事之日則天無點翳地無纎塵嚴冬變為韶熹寒谷鬱為和氣非至德其孰能動天如此其順者乎昔人云自西自東自南自北無思不服今信知聖人作而萬物覩其心服之之謂矣或曰祭泰折主先后非禮歟曰是禮也非宜也王者父事天母事地侑神崇孝無嫌可也且夫柴瘞外事
帝王主之蒸甞內事后妃助之是開元正人倫革弊禮起百王之法也故令千載睋未光聆絶韻阻甘實漱芳潤爍元妙之至精流不已之淑聲臣說作頌告於神明四皇墳而六帝典雖吉甫亦莫能名徒採彼輿人之詩曰大矣哉維天為大惟皇則之率我萬國受天之祺子孫百代人神共保綏之云爾而已矣
史／正史／史記／列傳　凡七十卷／卷一百一十七　司馬相如列傳第五十七／子虛賦(P.3002)..[底本：金陵書局本]
居久之，蜀人楊得意為狗監，[一]【集解】郭璞曰：「主獵犬也。」侍上。上讀子虛賦而善之，曰：「朕獨不得與此人同時哉！」得意曰：「臣邑人司馬相如自言為此賦。」上驚，乃召問相如。相如曰：「有是。然此乃諸侯之事，未足觀也。請為天子游獵賦，賦成奏之。」上許，令尚書給筆札。相如以「子虛」，虛言也，為楚稱；[二]【集解】郭璞曰：「稱說楚之美。」「烏有先生」者，[三]【集解】徐廣曰：「烏，一作惡。」烏有此事也，為齊難；[四]【集解】郭璞曰：「詰難楚事也。」「無是公」者，無是人也，明天子之義。[五]【集解】郭璞曰：「以為折中之談也。」故空藉[六]【索隱】音假借，與積同音。此三人為辭，以推天子諸侯之苑囿。其卒章歸之於節儉，因以風諫。奏之天子，天子大說。其辭曰：
楚使子虛使於齊，齊王悉發境內之士，備車騎之眾，與使者出田。田罷，子虛過詑[一]【集解】郭璞曰：「詫，誇也。音託夏反。」　【索隱】上音戈，下音勑亞反。誇詫是也。烏有先生，而無是公在焉。坐定，烏有先生問曰：「今日田樂乎？」子虛曰：「樂。」
「獲多乎？」曰：「少。」「然則何樂？」曰：「僕樂齊王之欲夸僕以車騎之衆，而僕對以雲夢之事也。」曰：「可得聞乎？」
子虛曰：「可。王駕車千乘，選徒萬騎，田於海濱。列卒滿澤，罘罔彌山，[一]【集解】郭璞曰：「罘，罝也。音浮。」　【正義】說文云「罘，兔罟也」。今幡車罟也。彌，竟也。揜兔轔鹿，射麋腳麟。[二]【集解】徐廣曰：「轔音吝。」駰案：郭璞曰「腳，掎足。轔，車轢」。　【索隱】腳麟，韋昭云「謂持其一腳也」。司馬彪曰「腳，掎也」。說文云「掎，偏引一腳也」。鶩於鹽浦，割鮮染輪。[三]【集解】郭璞曰：「鹽浦，海邊地多鹽鹵。鮮，生肉也。染，擩也。音而沿反，又音而悅反。擩之於輪，鹽而食之。鶩，馳也。音務。」　【索隱】李奇云：「鮮，生肉也。染，濡也。切生肉濡鹽而食之。」染或為「淬」，與下文「脟割輪淬」意同也。射中獲多，矜而自功。顧謂僕曰：『楚亦有平原廣澤游獵之地饒樂若此者乎？楚王之獵何與寡人？』[四]【集解】郭璞曰：「與猶如也。」僕下車對曰：『臣，楚國之鄙人也，幸得宿衞十有餘年，時從出游，游於後園，覽於有無，然猶未能徧1也，又惡足以言其外澤者乎！』齊王曰：『雖然，略以子之所聞見而言之。』
「僕對曰：『唯唯。臣聞楚有七澤，嘗見其一，未1其餘也。臣之所見，蓋特其小小
者耳，[一]【索隱】郭璞云：「特，獨也。」名曰雲夢。[二]【索隱】赭詮音亡棟反，又音莫風反。裴駰云「孫叔敖激沮水作此澤」。張揖云「楚藪也，在南郡華容縣」。郭璞曰「江夏安陸有雲夢城，南郡枝江亦有雲夢城。華容縣又有巴丘湖，俗云即古雲夢澤也」。則張揖云在華容者，指巴湖也。今安陸東見有雲夢城、雲夢縣，而枝江亦有者，蓋縣名取此澤，故有城也。雲夢者，方九百里，其中有山焉。其山則盤紆岪鬱，隆崇嵂崒；岑巖參差，日月蔽虧；[三]【集解】漢書音義曰：「高山壅蔽，日月虧缺半見。」　【索隱】案：漢書注此卷多不題注者姓名，解者云是張揖，亦兼有餘人也。交錯糾紛，上干青雲；罷池陂陁，下屬江河。其土則丹青赭堊，[四]【集解】徐廣曰：「一作『瑕』。」　【索隱】張揖云：「赭，赤土，出少室山。堊，白堊，本草云一名白墡也。」雌黃[五]【正義】藥對曰：「雌黃出武都山谷，與雄黃同山。」白坿，[六]【集解】徐廣曰：「音符。」駰案：漢書音義曰「白坿，白石英也」。　【索隱】張揖曰：「白石英也，出魯陽山。」蘇林音附，郭璞音符也。錫碧[七]【正義】顏云：「錫，青金也。碧謂玉之青白色者也。」金銀，眾色炫燿，照爛龍鱗。[八]【集解】郭璞曰：「如龍之鱗采。」其石則赤玉玫瑰，[九]【集解】郭璞曰：「赤玉，赤瑾也。見楚辭。玫瑰，石珠也。」琳瑉琨珸，[一０]【集解】漢書音義曰：「琳，球也。珉，石次玉者。琨珸，山名也，出善金，尸子曰『昆吾之金』者。」　【索隱】琨珸，司馬彪云「石之次玉者」。按：河圖云「流州多積石，名昆吾石，鍊之成鐵，以作劍，光明昭如水精」。案：字或作「昆吾」。瑊玏玄厲，[一一]【集解】徐廣曰：「瑊音古咸反，玏音勒，皆次玉者。」駰案：漢書音義曰「玄厲，黑石可用磨者」。瑌石武夫。[一二]【集解】徐廣曰：「石似玉。」駰案：漢書音義曰「瑌石出鴈門，武夫出長沙也」。其東則有蕙圃[一三]【索隱】司馬彪云：「蕙，香草也。」本草云：「蕙草一名蕙。」廣志云：「薰草綠葉紫莖，魏武帝以此燒香，今東下田有此草，莖葉似麻，其華正紫也。」衡蘭，芷若[一四]【集解】漢書音義曰：「衡，杜衡也。其狀若葵，其臭如蘪蕪。芷，白芷。若，杜若。」　【索隱】張揖云「衡，杜衡，生下田山」。案：山海經云「天帝之山有草，葉如葵，臭如蘪蕪，可以走馬」。博物志云「一名土杏，其根一似細辛，葉似葵」。故藥對亦為似細辛是也。蘭，張揖云「秋蘭」。芷若，張揖云「若，杜若；芷，白芷也」。本草云「一名茝」。埤蒼云「齊曰茝，晉曰虈」。字林曰「茝音昌亥反，又音昌里反。虈音火嬌反」。本草又曰「杜若，一名杜衡。」今杜若葉似薑而有文理，莖葉皆有長毛。古今名號不同，故其所呼別也。射干，[一五]【索隱】廣雅云「烏蓬，射干」。本草名烏扇。穹窮[一六]【索隱】芎藭。司馬彪云：「芎藭似藳本。」郭璞云：「今歷陽呼為江離。」淮南子云：「夫亂人者，若芎藭之與槀本。」昌蒲，江離麋蕪，諸蔗猼且。[一七]【集解】徐廣曰：「猼音匹沃反。」駰案：漢書音義曰「江離，香草，蘪蕪，蘄芷也，似蛇床而香。諸蔗，甘柘也。猼且，蘘荷也」。　【索隱】吳錄曰「臨海縣海水中生江離，正青似亂髮，即離騷所云者是也」。廣志云「赤葉紅華」，則與張勃所說又別。案：今芎藭苗曰江離，綠葉白華，又不同。孟康云「麋蕪，蘄芷也，似蛇床而香」。樊光曰「藳本一名麋蕪，根名蘄芷」。又藥對以為麋蕪一名江離，芎藭苗也。則芎藭、藳本、江離、麋蕪並相似，非是一物也。諸柘，張揖云「諸柘，甘柘也」。搏且，上音並卜反，下音子余反。漢書作「巴且」，文穎云「巴蕉也」。郭璞云「搏且，蘘荷屬」。未知孰是也。其南則有平原廣澤，登降陁靡，[一八]【集解】音移糜。案衍壇曼，[一九]【索隱】司馬彪云：「案衍，窳下；壇曼，平博也。」衍音弋戰反。緣以大江，限以巫山。[二０]【集解】郭璞曰：「巫山今在建平巫縣也。」其高燥則生葴䔮苞荔，[二一]【集解】徐廣曰：「葴音針，馬藍也。䔮，或曰草，生水中，華可食。荔音力詣反。草，似蒲。」駰案：漢書音義曰「苞，藨也」。　【索隱】葴析。音針斯二音。孟康曰「葴，馬藍也」。郭璞曰「葴，酸漿，江東名烏葴」。析，漢書作「斯」，孟康云「斯，禾，似燕麥」。埤蒼又云「生水中，華可食」。廣志云「涼州地生析草，皆如中國燕麥」是也。薛莎青薠。[二二]【集解】徐廣曰：「薛音先結反。」駰案：漢書音義曰「薛，賴蒿也。莎，鎬侯也。青薠，似莎而大也。音煩」。其卑溼[二三]【索隱】其庳溼。庳音婢。庳，下也。則生藏莨蒹葭，東薔[二四]【集解】徐廣曰：「烏桓國有薔，似蓬草，實如葵子，十月熟。」駰案：漢書音義曰「藏，似薍而葉大。莨，莨尾草也。蒹，薕也。葭，蘆也」。　【索隱】藏莨，郭璞云「狼尾，似茅」。蒹葭音兼加。孟康云「蒹葭似蘆也」。郭璞云「蒹，𧁱也。似雚而細小，高數尺，江東人呼為蒹蒿」。又云「葭，蘆也。似葦而細小，江東人呼為烏蓲」。薍音五患反。𧁱音敵。東薔，案續漢書云「東薔似蓬草，實如葵子，十一月熟」。廣志云「子色青黑，河西語云『貸我東薔，償我白粱』也」。雕胡，[二五]【索隱】彫胡。案謂菰米。蓮藕菰蘆，[二六]【集解】徐廣曰：「生水中。」　【索隱】郭璞云：「菰，蔣也。蘆，葦也。」菴䕡軒芋，[二七]【集解】漢書音義曰：「奄閭，蒿也。軒芋，蕕草也。」　【索隱】郭璞云：「菴閭，蒿，子可療病也。軒芋生水中，今楊州有也。」衆物居之，不可勝圖。[二八]【集解】郭璞曰：「圖，畫也。」其西則有湧泉清池，激水推移；外發芙蓉蔆華，內隱鉅石白沙。其中則有神龜蛟鼉，[二九]【正義】郭注山海經云：「蛟，似蛇而四腳，小頭細頸，有白嬰，大者數十圍，卵生，子如一二斛瓮，吞人。鼉，似蜥蜴而大，身有甲，皮可以冒鼓。」瑇瑁[三０]【正義】似觜觿，甲有文，出南海，可飾器物也。鼈黿。其北則有陰林[三一]【集解】郭璞曰：「林在山北陰地。」巨樹，楩枏豫章，[三二]【集解】郭璞曰：「楩，杞也，似梓。枏，葉似桑。豫章，大木也，生七年乃可知也。」　【正義】案：（溫）活人云「豫，今之枕木也。章，今之樟木也。二木生至七年，枕樟乃可分別」。桂椒[三三]【正義】郭璞云：「桂，似枇杷葉而大，白花，花而不著子，藂生巖嶺閒，無雜木，冬夏常青。」案：今諸寺有桂樹，葉若枇杷而小，光靜，冬夏常青，其皮不中食，蓋二色桂樹。木蘭，[三四]【集解】駰案：郭璞曰「木蘭，樹，皮辛香可食」。　【正義】廣雅云：「似桂，皮辛可食，葉冬夏榮，常以冬華，其實如小（甘）柿，辛美，南人以為梅也。」蘗離朱楊，[三五]【集解】徐廣曰：「蘗音扶戾反。」漢書音義曰：「離，山梨。朱楊，赤楊也。」　【索隱】朱楊，郭璞云「赤莖柳，生水邊」，爾雅云檉河柳是也。樝梸梬栗，[三六]【集解】徐廣曰：「梬音郢。」駰案：漢書音義曰「梬，梬棗也」。橘柚芬芳。[三七]【正義】小曰橘，大曰柚。樹有刺，冬不凋，葉青，花白，子黃赤。二樹相似。非橙也。其上則有赤猨蠷蝚，[三八]【集解】徐廣曰：「音劬柔。」　【正義】蠷音劬，蝚音柔，皆猿猴類。鵷雛孔鸞，騰遠射干。[三九]【集解】郭璞曰：「鵷雛，鳳屬也。孔，孔雀；鸞，鸞鳥也。」漢書音義曰：「騰遠，鳥名。射干，似狐，能緣木。」　【索隱】孟康云「騰遠，鳥名」，非也。司馬彪云：「騰遠，虵也。」郭璞云：「騰虵，龍屬，能興雲霧。」張揖云：「射干，似狐，能緣木。」其下則有白虎玄豹，蟃蜒貙豻，[四０]【集解】郭璞曰：「蟃蜒，大獸，長百尋。貙，似貍而大。」漢書音義曰：「豻，胡地野犬，似狐而小也。」　【索隱】郭璞云：「蟃蜒，大獸，長百尋。」張揖云：「貙，似貍而大。豻，胡地野犬，似狐而小，黑喙。」應劭音顏，韋昭一音岸。鄒誕生音苦姦反，協音，是。兕象野犀，[四一]【正義】兕，狀如水牛。象，大獸，長鼻，牙長一丈，俗呼為江猨。犀，頭似猨，一角在額。漢書無此一句。窮奇獌狿。
「『於是乃使專諸之倫，手格此獸。楚王乃駕馴駁之駟，[一]【集解】漢書音義曰：「馴，擾也。駁，如馬，白身，黑尾，一角，鋸牙，食虎豹。擾而駕之，以當駟馬。」乘雕玉之輿，靡魚須之橈旃，[二]【集解】郭璞曰：「以海魚須為旒旌，言橈弱也。通帛為旃也。」曳明月之珠旗，[三]【集解】漢書音義曰：「以明月珠綴飾旗。」建干將之雄戟，[四]【集解】漢書音義曰：「干將，韓王劍師。雄戟，胡中有𧣒，干將所造也。」　【索隱】應劭曰：「干將，吳善冶者姓。」如淳曰：「干將，鐵所出。」晉灼曰：「闔閭鑄干將劍。」應劭說是。方言云：「戟中小孑刺者，所謂雄戟也。」周處風土記云：「戟為五兵雄也。」𧣒音巨。案：周禮「冶氏為戈，胡三之」。注云「胡其孑」也。又禮圖謂「戟支曲下為胡」也。左烏嗥之雕弓，[五]【索隱】烏號之雕弓。黃帝上仙，羣臣舉弓抱之而號，見封禪書及郊祀志文。韓詩外傳云弓工之妻曰「此弓大山南烏號之柘」。案：淮南子云「烏號，柘桑，其材堅勁，烏棲其上，將飛，枝勁復起，號呼其上。伐取其材為弓，因曰『烏號』」。　古史考、風俗通皆同此說也。右夏服之勁箭；[六]【集解】徐廣曰：「韋昭云夏，夏羿也。矢室名曰服。」呂靜曰：「步叉謂之服也。」　【索隱】案：夏羿，善射者。又服，箭室之名，故云「夏服」。又夏后氏有良弓名「繁弱」，其矢亦良，即「繁弱箭服」是也。陽子驂乘，纖阿為御；[七]【集解】漢書音義曰：「陽子，僊人陵陽子。纖阿，月御也。」韋昭曰：「陽子，古賢也。」　【索隱】服虔云：「陽子，仙人陵陽子也。」張揖云：「陽子，伯樂也。孫陽字伯樂，秦繆公臣，善御者也。」服虔云：「纖阿為月御。或曰美女姣好貌。」又樂產曰：「纖阿，山名，有女子處其巖，月歷巖度，躍入月中，因名月御也。」案節未舒，[八]【索隱】郭璞曰：「言頓轡也。」司馬彪云「案轡徐行得節，故曰案節，馬足未展，故曰未舒之也」，亦（曰未）〔為〕得也。即陵狡獸，轔邛邛，蹵距虛，[九]【集解】郭璞曰：「邛邛，似馬而色青。距虛即邛邛，變文互言之。穆天子傳曰『邛邛距虛，日走五百里』也。」軼野馬而𨎥騊駼，[一０]【集解】徐廣曰：「𨎥音銳。」駰案：郭璞曰「野馬，如馬而小。騊駼，似馬。𨎥，車軸頭」。　【索隱】䡺騊駼。上音衞。䡺，車軸頭也。謂車軸衝殺之。騊駼，野馬。乘遺風而射游騏；[一一]【集解】漢書音義曰：「遺風，千里馬。爾雅曰巂，如馬，一角。不角者，騏也。」　【索隱】呂氏春秋云：「遺風之乘。」古今注云：「秦始皇馬名。」韋昭云：「騏如馬，一角。」爾雅云：「巂無角曰騏。」非麒麟之騏。巂音攜。儵眒淒浰，[一二]【集解】徐廣曰：「淒音七見反。浰音力詣反。」駰案：漢書音義曰「皆疾貌」。靁動熛至，星流霆擊，弓不虛發，中必決眥，[一三]【集解】韋昭曰：「在目所指，中必決於眼眥也。」洞胸達腋，絕乎心繫，獲若雨獸，揜草蔽地。於是楚王乃弭節裴回，[一四]【集解】郭璞曰：「或云節，今之所杖信節也。」　【索隱】司馬彪云：「弭猶低也。或云節，今之所言杖（節）信〔節〕也。」翱翔容與，[一五]【索隱】郭璞曰：「言自得。」覽乎陰林，觀壯士之暴怒，與猛獸之恐懼，徼受詘，[一六]【集解】徐廣曰：「音劇。」駰案：郭璞曰「，疲極也。詘，盡也。言獸有倦游者，則徼而取之」。　【索隱】徼受詘。司馬彪云：「徼，遮也。，倦也。謂遮其倦者。」音劇。詘音屈。說文云：「，勞也。燕人謂勞為。」徼音古堯反。殫睹眾物之變態。
「『於是鄭女曼姬，[一]【集解】郭璞曰：「曼姬謂鄧曼。姬，婦人之總稱。」　【正義】文穎云：「鄭國出好女。曼者，其色理曼澤也。」如淳云：「鄭女，夏姬也。曼姬，楚武王夫人鄧曼。」被阿錫，[二]【集解】漢書音義曰：「阿，細繒也。錫，布也。」　【正義】按：東阿出繒也。揄紵縞，[三]【集解】徐廣曰：「揄音臾。」　【正義】揄，曳也。韋昭云：「紵之色若縞也。」顏云：「紵，織紵也。縞，鮮支也。」襍纖羅，垂霧縠；[四]【集解】郭璞曰：「言細如霧，垂以覆頭。」襞積褰縐，紆徐委曲，鬱橈谿谷；[五]【集解】漢書音義曰：「襞積，簡齰也。褰，縮也。縐，裁也。其縐中文理，茀鬱𨒅曲，有似於谿谷也。」　【索隱】小顏云：「襞積，今之裙襵，古謂之素積。」蘇林曰「褰縐，縮蹙之」是也。縐音側救反。齰音叉革反。裁音在代反。鬱橈谿谷，孟康曰「其縐中文理，茀鬱𨒅曲，有似于谿谷也」。𨒅，字林音丘亦反。衯衯裶裶，[六]【索隱】郭璞云：「衣長貌。」　【正義】上芳云反，下方非反。揚袘卹削，[七]【集解】徐廣曰：「袘音迤，衣袖也。」駰案：漢書音義曰「卹削，裁制貌也」。　【索隱】揚袘戌削。張晏曰：「揚，舉也。袘，衣袖也。戌削，裁制貌也。」蜚纖垂髾；[八]【集解】徐廣曰：「纖音芟。」駰案：郭璞云「纖，袿衣飾；髾，髻髾也」。扶與猗靡，[九]【集解】郭璞曰：「淮南所謂『曾折摩地，扶與猗委』也。」　【正義】輿音餘。猗，於綺反。謂鄭女曼姬侍從王者，扶其車輿而猗靡。噏呷萃蔡，[一０]【集解】漢書音義曰：「噏呷，衣裳張起也。萃蔡，衣聲也。」　【索隱】孟康曰：「噏呷，衣起張也。」韋昭云：「呷音呼甲反。」萃，孟康云「萃，衣聲也」。郭璞曰「萃猶璀璨也」。　【正義】呷，火甲反。萃音翠。蔡，千賄反。下摩蘭蕙，上拂羽蓋，錯翡翠之威蕤，[一一]【集解】徐廣曰：「錯音措。或作『錯粉翠蕤』。」繆繞玉綏；[一二]【集解】郭璞曰：「綏，所執以登車。」　【正義】顏云：「下摩蘭蕙，謂垂髾也。上拂羽蓋，謂飛襳也。玉綏，以玉飾綏也。」言飛襳垂髾，錯襍翡翠之旌幡，或繞玉綏也。張揖云：「翡翠大小一如雀，雄赤曰翡，雌青曰翠。」博物志云：「翡身通黑，唯胸前背上翼後有赤毛。翠身通青黃，唯六翮上毛長寸餘青。其飛則羽鳴翠翡翠翡然，因以為名也。」縹乎忽忽，若神仙之仿佛。[一三]【正義】仿佛，言似神仙也。戰國策云：「鄭之美女粉白黛黑而立於衢，不知者謂之神仙。」
「『於是乃相與獠於蕙圃，[一]【集解】郭璞曰：「獠，獵也。音遼。」　【索隱】爾雅云：「宵獵曰獠。」郭璞曰：「獠，獵也。又音遼也。」媻珊勃窣[二]【索隱】盤㹪勃猝。韋昭曰：「盤㹪，匍匐上下也。」猝音素忽反。上金隄，揜翡翠，射鵕䴊，[三]【集解】漢書音義曰：「鵕䴊，鳥，似鳳也。」　【索隱】司馬彪云：「鵕䴊，山雞也。」許慎云：「鷩鳥也。」郭璞曰：「似鳳，有光彩。音浚宜。」李彤云：「鵕䴊，神鳥，飛光竟天也。」微矰出，纖繳施，[四]【集解】徐廣曰：「繳音斫。」弋白鵠，連駕鵝，[五]【集解】郭璞曰：「野鵝也。駕音加。」　【索隱】駕鵝。爾雅云：「舒鴈，鵝也。」郭璞曰：「野鵝也。」　【正義】鵠，水烏也。駕鵝連謂兼獲也。抱朴子云：「千歲之鵠純白，能登於木。」雙鶬下，玄鶴加。[六]【集解】郭璞曰：「詩云『弋言加之』是也。」　【正義】司馬彪云：「鶬似鴈而黑，亦呼為鶬括。韓詩外傳云胎生也。」相鶴經云：「鶴壽二百六十歲則色純黑。」案：弋雙鶬既下，又加玄鶴之上也。怠而後發，游於清池；浮文
鷁，[七]【集解】漢書音義曰：「鷁，水鳥也。畫其象於船首。淮南子曰『龍舟鷁首，天子之乘也』。」揚桂枻，[八]【集解】徐廣曰：「音曳。」駰案：韋昭曰「枻，檝也」。張翠帷，建羽蓋，罔瑇瑁，釣紫貝；[九]【集解】郭璞曰：「紫質黑文也。」　【正義】毛詩蟲魚疏云：「貝，水之介蟲。大者蚢，音下郎反。小者為貝，其白質如玉，紫點為文，皆成行列。當大者徑一尺，小者七八寸。今九真、交阯以為杯盤實物也。」貨殖傳云「貝寶龜」是也。摐金鼓，吹鳴籟，[一０]【集解】漢書音義曰：「摐，撞也。籟，簫也。」榜人歌，[一一]【集解】郭璞曰：「唱櫂歌也。榜，船也，音謗。」聲流喝，[一二]【集解】徐廣曰：「烏邁反。」水蟲駭，波鴻沸，涌泉起，奔揚會，礧石相擊，硠硠礚礚，若靁霆之聲，聞乎數百里之外。
「『將息獠者，擊靈鼓，[一]【集解】郭璞曰：「靈鼓，六面也。」起烽燧，車案行，騎就隊，纚乎淫淫，班乎裔裔。[二]【集解】郭璞曰：「皆羣行貌也。」於是楚王乃登陽雲之臺，[三]【集解】徐廣曰：「宋玉云楚王游於陽雲之臺。」駰案：郭璞曰「在雲夢之中」。泊乎無為，澹乎自持，勺藥之和具而後御之。[四]【集解】郭璞曰：「勺藥，五味也。」不若大王終日馳騁而不下輿，脟割輪淬，自以為娛。[五]【集解】徐廣曰：「淬，千內反。」駰案：郭璞曰「脟，膊；淬，染也。脟音臠也」。臣竊觀之，齊殆不如。』於是王默然無以應僕也。」
烏有先生曰：「是何言之過也！足下不遠千里，來況齊國，[一]【集解】郭璞曰：「言有惠況也。」王悉發境內之士，而備車騎之眾，以出田，乃欲勠力致獲，以娛左右也，何名為夸哉！問楚地之有無者，願聞大國之風烈，先生之餘論也。今足下不稱楚王之德厚，而盛推雲夢以為高，奢言淫
樂而顯侈靡，竊為足下不取也。必若所言，固非楚國之美也。有而言之，是章君之惡；無而言之，是害足下之信。章君之惡而傷私義，二者無一可，而先生行之，必且輕於齊而累於楚矣。且齊東陼巨海，[二]【索隱】陼，蘇林音渚。小洲曰陼。謂東有大海之陼也。南有琅邪，[三]【集解】郭璞曰：「山名，在琅邪縣界。」　【正義】山名，在密州東南百三十里。琅邪臺在山上。觀乎成山，[四]【集解】徐廣曰：「在東萊不夜縣。」　【索隱】張揖云：「觀，闕也。於山上築宮闕。」郭璞云：「言在山下遊觀，音館也。」　【正義】封禪書云「成山斗入海」，言上山觀也。括地志云：「成山在萊州文登縣東北百八十里也。」射乎之罘，[五]【集解】漢書音義曰：「之罘山在牟平縣。射獵其上也。」　【正義】括地志云：「罘山在萊州文登縣西北百九十里。」言射獵其上也。罘音浮。浮勃澥，[六]【集解】漢書音義曰：「海別枝名也。」　【索隱】案：齊都賦云「海傍曰勃，斷水曰澥」也。游孟諸，[七]【集解】郭璞曰：「宋之藪澤名。」　【正義】周禮職方氏「青州藪曰望諸」，鄭玄云「望諸，孟瀦也」。邪與肅慎為鄰，[八]【正義】邪謂東北接之。括地志云：「靺鞨國，古肅慎也，亦曰挹婁，在京東北八千四百里，南去扶餘千五百里，東及北各抵大海也。」右以湯谷為界，[九]【正義】言右者，北向天子也。海外經云：「湯谷在黑齒北，上有扶桑木，水中十日所浴。」張揖云：「日所出也。」許慎云：「熱如湯。」秋田乎青丘，[一０]【集解】郭璞曰：「青丘，山名。亦有田，出九尾狐，在海外矣。」　【索隱】郭璞云：「山名。出九尾狐也。」　【正義】服虔云：「青丘國在海東三百里。」郭璞云：「青丘，山名。上有田，亦有國，出九尾狐，在海外。」傍偟乎海外，吞若雲夢者八九，其於胸中曾不蔕芥。[一一]【索隱】張揖曰：「刺鯁也。」郭璞云：「言不覺有也。」若乃俶儻瑰偉，異方殊類，珍怪鳥獸，萬端鱗萃，充仞其中者，不可勝記，禹不能名，契不能計。[一二]【正義】禹為堯司空，辨九州土地山川草木禽獸。契為司徒，敷五教，主四方會計。言二人猶不能名計其數。然在諸侯之位，不敢言游戲之樂，苑囿之大；先生[一三]【索隱】指子虛也。又見客，[一四]【索隱】如淳曰：「見賓客禮待故也。」李善曰：「言見先生是（賓）客（之）也。」是以王辭而不復，[一五]【索隱】郭璞曰：「復，答也。」何為無用應哉！」
無是公听然而笑[一]【集解】郭璞曰：「听，笑貌也。」　【索隱】說文云：「听，笑皃。」曰：「楚則失矣，齊亦未為得也。夫使諸侯納貢者，非為財幣，所以述職也；[二]【集解】郭璞曰：「諸侯朝於天子曰述職，言述所職。見孟子。」封疆畫界者，非為守禦，所以禁淫也。[三]【集解】郭璞曰：「禁絕淫放也。」今齊列為東藩，而外私肅慎，捐國踰限，越海而田，其於義故未可也。且二君之論，不務明君臣之義而正諸侯之禮，徒事爭游獵之樂，苑囿之大，欲以奢侈相勝，荒淫相越，此不可以揚名發譽，而適足以貶君自損也。且夫齊楚之事又焉足道邪！君未睹夫巨麗也，獨不聞天子之上林乎？
「左蒼梧，右西極，[一]【集解】郭璞曰：「西極，邠國也。見爾雅。」　【正義】文穎云：「蒼梧郡屬交州，在長安東南，故言左。爾雅云西至於豳國為極。在長安西，故言右。」丹水更其南，[二]【集解】漢書音義曰：「丹水出上洛冢領山。」紫淵徑其北；[三]【集解】郭璞曰：「紫淵所未詳。」　【正義】山海經云：「紫淵水出根耆之山，西流注河。」文穎云：「西河穀羅縣有紫澤，（其水紫色注亦紫）在縣北，於長安為北。」終始霸滻，出入涇渭；[四]【索隱】張揖云：「灞出藍田西北而入渭。滻亦出藍田谷，北至霸陵入灞。灞滻二水盡於苑中不出，故云終始也。涇渭二水從苑外來，又出苑去也。涇水出安定涇陽縣幵頭山，東至陽陵入渭。渭水出隴西首陽縣鳥鼠同穴山，東北至華陰入河。」酆鄗[五]【索隱】豐鎬。張揖云：「豐水出鄠縣南山豐谷，北入渭。鎬在昆明池北。」郭璞云：「鎬水，豐水下流也。」潦潏[六]【集解】郭璞曰：「皆水流貌，音決。」　【索隱】應劭云：「潦，流也。潏，涌出聲也。」張揖云：「又有潏水，出南山。」姚氏云：「潦，或作『澇』也。澇水出鄠縣，北注渭。潏水出杜陵，今名沇水，自南山皇子陂西北流注昆明池入渭。」案：此下文「八川分流」，則從涇、渭、灞、滻、豐、鎬、潦、潏為八。晉灼曰：「從丹水下則有九，從灞以下則七。」案：今潏既是水名，除丹紫二川，自涇渭以下適足八川，是經營乎其內也。又潘岳關中記曰「涇、渭、灞、滻、豐、鎬、澇、潏，上林賦所謂『八川分流』」。，紆餘委蛇，經營乎其內。蕩蕩兮八川分流，相背而異態。[七]【集解】郭璞曰：「八川名在上。」東西南北，馳騖往來，出乎椒丘之闕，行乎洲淤之浦，[八]【集解】郭璞曰：「椒丘，丘名，言有巖闕也，見楚辭。淤亦洲名，蜀人云，見方言。」　【索隱】服虔云：「丘名，楚詞曰『馳椒丘且焉止息』也。」案：兩山俱起，象雙闕。如淳云「丘多椒也」。徑乎桂林之中，[九]【集解】郭璞曰：「桂林，林名也，見南海經也。」過乎泱莽之野。[一０]【集解】漢書音義曰：「山海經所謂大荒之野。」汨乎渾流，順阿而下，[一一]【集解】郭璞曰：「阿，大陵。」赴隘陝之口。觸穹石，激堆埼，[一二]【集解】郭璞曰：「穹隆，大石貌。堆，沙堆。埼，曲岸頭，音祁。」　【索隱】郭璞曰：「堆，沙堆；埼，曲岸頭也。」沸乎暴怒，洶涌滂㵒，[一三]【集解】洶音許勇反。涌音勇。滂音浦橫反。㵒音浦拜反。　【索隱】洶湧澎湃。司馬彪云：「洶湧，跳起貌。澎湃，相戾也。」湧，或作「容」。澎，或作「滂」。滭浡滵汩，[一四]【索隱】司馬彪云：「滭沸，盛貌。滵汩，去疾也。」　【正義】畢渤密三音。汨，于筆反。湢測泌瀄，[一五]【集解】郭璞曰：「逼側筆櫛四音。」　【索隱】司馬彪云：「湢測，相迫也。泌瀄，相楔也。」郭璞云：「逼側筆櫛四音。」橫流逆折，轉騰潎洌，[一六]【索隱】蘇林曰：「流輕疾也。」澎濞沆瀣，[一七]【索隱】滂濞沆溉。溉，亦作「瀣」。司馬彪云：「滂濞，水流聲也。沆溉，徐流。」郭璞云：「鼓怒鬱鯁之皃也。」　【正義】澎，普彭反。濞，普祕反。沆，胡朗反。溉，胡代反。穹隆雲撓，[一八]【索隱】穹崇雲橈。服虔云：「水旋還作泉也。」郭璞云：「水隴起回窳也。」蜿灗膠戾，[一九]【索隱】司馬彪云：「蜿灗，展轉也。膠戾，邪屈也。」音婉善交戾四音也。　【正義】蜿音婉。蟬音善。踰波趨浥，[二０]【集解】徐廣曰：「烏狹反。」　【索隱】隃波趨浥。司馬彪云：「隃波，後陵前也。趨浥，輸于深泉也。」浥音焉浹反。莅莅下瀨，[二一]【索隱】司馬彪云：「莅莅，水聲也。」音利。批壧衝壅，[二二]【正義】批，白結反。壧，巖。司馬彪云：「批，反擊也。壅，曲隈也。」犇揚滯沛，[二三]【索隱】滯沛，郭璞云「水洒散皃」。滯音丑制反。臨坻注壑，[二四]【正義】坻音遟。坻，水中沙微起出水者也。爾雅云「小沚曰坻」。壑，墟也。瀺灂[二五]【索隱】上音士湛反，下音士卓反。說文云「水小聲也」。霣墜，[二六]【正義】霣音隕。隧，直類反。湛湛[二七]【集解】徐廣曰：「湛音沈。」隱隱，砰磅訇礚，[二八]【正義】砰，披萌反。磅，蒲黃反。訇，呼宏反。礚，苦蓋反。皆水流鼓怒之聲也。潏潏淈淈，湁潗鼎沸，[二九]【集解】郭璞曰：「湁音勑立反。潗音緝。」　【索隱】潏淈湁潗。郭璞云，皆水微轉細涌貌。潏淈音決骨。湁音勑力反。潗音緝。廣雅云「淈淈，決流也」。周成襍字云「湁潗，水沸之皃也」。馳波跳沫，[三０]【集解】徐廣：「一云『吸呷』。」汩㴔漂疾，[三一]【索隱】㴔，晉灼曰「華給反」，郭璞云「許立反」。汩㴔，急轉皃也。悠遠長懷，[三二]【正義】放散貌也。寂漻無聲，肆乎永歸。然後灝溔潢漾，[三三]【正義】晃養二音。郭云「皆水無涯際也」。安翔徐徊，翯乎滈滈，[三四]【索隱】翯音鶴。滈音鎬。詩曰「白鳥翯翯」。郭璞云「水白光皃」。翯音皛，滈音昊也。東注大湖，[三五]【正義】太湖在蘇州西南。衍溢陂池。於是乎蛟龍赤螭，[三六]【索隱】文穎曰：「龍子曰螭。」張揖云：「雌龍也。」　【正義】螭，丑知反。文穎云「龍子為螭」，張揖曰「雌龍也」，二說皆非。廣雅云：「有角曰虬，無角曰螭。」案：虬螭皆龍類而非龍。䱍䲛螹離，[三七]【集解】徐廣曰：「螹音漸。」駰案：郭璞曰「䱍䲛，鮪也。」音亙瞢。螹離未聞。　【正義】䱍，古鄧反。䲛，末鄧反。李奇云：「周洛曰鮪，蜀曰䱍䲛。出鞏山穴中，三月遡河上，能度龍門之限，則為龍矣。」鰅鱅鰬魠，[三八]【集解】徐廣曰：「鰅音娛匈反。皮有文，出樂浪。鰬音虔。魠音託，哆口魚。」駰案：郭璞曰「鱅似鰱而黑」。漢書音義曰「鰬似鯉而大」也。禺禺鱋魶，[三九]【集解】徐廣曰：「禺禺，魚牛也。鱋，一作『魼』，音榻。魶音納，一作『鰨』。」駰案：漢書音義曰「魼，比目魚也。魶，鯷魚」。揵鰭[四０]【正義】揵音乾。鰭音祁。揵，舉也。鰭者，魚背上鬣也。擢尾，振鱗奮翼，潛處于深巖；魚鼈讙聲，萬物眾夥，明月珠子，玓瓅江靡，[四一]【集解】郭璞曰：「靡，崖也。」　【索隱】旳皪江靡。應劭曰：「靡，邊也。明月珠子生於江中，其光耀乃照于江邊。」張揖曰：「靡，涯也。」郭璞曰：「旳皪，照也。」蜀石黃碝，[四二]【集解】郭璞曰：「碝石黃色也。」水玉磊砢，[四三]【集解】郭璞曰：「水玉，水精也。」磷磷爛爛，采色㵆旰，叢積乎其中。鴻鵠鷫鴇，𪀁䳘鸀鳿，[四四]【集解】郭璞曰：「鷫，鷫霜。𪈺鳿，似鴨而大，長頸赤目，紫紺色也。」　【索隱】鴇音保。郭璞云：「鴇似鴈，無後指。」毛詩鳥獸疏云：「鴇似鴈而虎文也。」　【正義】𪈺鳿，燭玉二音。郭云：「似鴨而大，長頸赤目，紫紺色。辟水毒，生子在深谷澗中。若時有雨，鳴。雌者生子，善鬬。江東呼為燭玉。」𪁉𪂴[四五]【正義】郭云：「𪁉𪂴似鳧而腳高，有毛冠，辟火災。」䴋目，[四六]【集解】徐廣曰：「䴋音環。」　【索隱】䴉目。郭璞云未詳。小顏云：「荊郢閒有水鳥，大如鷺而短尾，其色紅白，深目，目旁毛長而旋，此其旋目乎？」䴉音旋。煩鶩鷛𪆫，[四七]【集解】徐廣曰：「煩鶩，一作『番䴌』。鷛音容。」駰案：漢書音義曰「煩鶩，鳧也。鷛𪆫似鶩，灰色而雞足」。　【索隱】煩鶩鷛渠。郭璞云：「煩鶩，鴨屬。鷛渠，一名章渠也。」𪇅䳄鵁鸕，[四八]【集解】徐廣曰：「𪇅音斟。水鳥也。䳄音斯。鳼音火交反。」駰案：漢書音義曰「𪇅䳄，蒼黑色」。郭璞曰「鵁，魚鵁也，腳近尾。鸕，鸕鷀也」。　【索隱】葴鴜。張揖云「葴鴜似魚虎而蒼黑」。鄒誕本作「鴟䳄」也。羣浮乎其
上。汎淫泛濫，[四九]【索隱】郭璞云：「皆鳥任風波自縱漂皃。」汎音馮。泛音芳劍反。廣雅云：「汎汎，氾氾，浮也。」隨風澹淡，與波搖蕩，掩薄草渚，[五０]【索隱】張揖云：「掩，覆也。草叢生曰薄也。」　【正義】掩，覆也。薄，依也。言或依草渚而遊戲也。唼喋[五一]【正義】唼，疏甲反。喋，丈甲反。鳥食之聲也。菁藻，[五二]【集解】郭璞曰：「菁，水草。呂氏春秋曰『太湖之菁』也。」　【索隱】郭璞云：「菁，水草；藻，藂也。呂氏春秋曰『太湖之菁』。左傳云『蘋蘩蘊藻』。蘊即聚。」咀嚼蔆藕。
「於是乎崇山巃嵸，崔巍嵯峨，[一]【正義】巃，力孔反。嵸，子孔反。崔，在回反。巍，五回反。郭云：「皆峻貌。」深林鉅木，嶄巖嵾嵯，[二]【正義】嶄音咸，又仕銜反。嵾音楚林反。嵳楚宜反。顏云：「嶄巖，尖銳貌。嵾嵳，不齊也。」九嵏、嶻嶭，南山峨峨，[三]【集解】漢書音義曰：「九嵏山在左馮翊谷口縣西。嶻嶭山在池陽縣北。」　【正義】嵏，子公反。嶻，才切反。嶭，五結反。巖陁[四]【集解】音遟。甗錡，嶊崣崛崎，[五]【集解】郭璞曰：「陁，崖際。甗音魚晚反。錡音蟻。嶊音作罪反。」【索隱】嶊崣崛崎，郭璞云：「皆崇屈窳折皃。嶊音作罪反。崣音委。崛音掘。崎音倚。」振谿通谷，[六]【索隱】張揖云：「振，拔也。水注川曰溪，注溪曰谷。」郭璞曰：「振猶灑也。」蹇產溝瀆，[七]【集解】漢書音義曰：「蹇產，屈折也。」谽呀豁閜，[八]【集解】郭璞曰：「皆澗谷之形容也。谽音呼含反。呀音呼加反。閜音呼下反。」　【索隱】𧮰呀豁閜。司馬彪云：「𧮰呀，大皃。豁閜，空虛也。」𨸏陵別島，[九]【正義】高平曰陸，大陸曰阜，大阜曰陵，水中山曰島。崴磈嵔瘣，[一０]【正義】崴，於鬼反。磈，魚鬼反。嵔，烏罪反。瘣，胡罪反。皆高峻貌。丘虛崛𡾋，[一一]【正義】虛音墟。崛，口忽反，又口罪反。𡾋，力罪反。皆堆壟不平貌。隱轔鬱𡾊，[一二]【正義】𡾊音律。郭云：「皆其形勢也。」登降施靡，[一三]【正義】郭云：「施靡猶連延。」陂池貏豸，[一四]【集解】郭璞曰：「貏音衣被。豸音蟲豸也。」　【索隱】郭璞曰：「陂池，旁穨兒。陂音皮。貏音『衣被』之『被』。」沇溶淫鬻，[一五]【索隱】郭璞云：「游激淖衍兒。」　【正義】溶音容。鬻音育。張云：「水流谿谷之閒。」散渙夷陸，[一六]【索隱】司馬彪曰：「平地。」亭皋千里，靡不被築。[一七]【集解】郭璞曰：「言為亭候於皋隰，皆築地令平，賈山所謂『隱以金椎』也。」掩以綠蕙，[一八]【正義】張云：「綠，王蒭蒭也。蕙，薰草也。」顏云：「綠蕙，言蕙草色綠耳，非王蒭蒭也。」爾雅云菉一名王蒭。被以江離，糅以蘪蕪，[一九]【正義】糅，女又反。雜以流夷。[二０]【集解】漢書音義曰：「流夷，新夷也。」尃結縷，[二一]【集解】徐廣曰：「尃，古『布』字，一作『布』。」駰案：漢書音義曰「結縷似白茅，蔓聯而生，布種之者」。欑戾莎，[二二]【集解】徐廣曰：「草，可染紫。」揭車衡蘭，槀本射干，[二三]【集解】徐廣曰：「揭音桀。」駰案：郭璞曰「揭車，一名乞輿。槀本，槀茇；射干，十月生：皆香草」。　【索隱】槀本，案桐君藥錄云「苗似穹窮也」。茈薑[二四]【索隱】張揖云：「子薑也。」案：四人月令云「生薑謂之茈薑，音紫」。蘘荷，[二五]【正義】蘘，人羊反。柯根旁生笋，若芙蓉，可以為菹，又治蠱毒也。葴橙若蓀，[二六]【集解】郭璞曰：「葴，未詳。橙，柚。若蓀，香草也。」　【索隱】張揖云：「葴，持闕。」郭璞云：「橙，柚也。」姚氏以為此前後皆草，非橙也。小顏云：「葴，寒漿也。持當為『符』，符，鬼目也。」案：今讀者亦呼為登，謂金登草也。張揖云：「蓀，香草。」姚氏云：「蓀草似昌蒲而無脊也，生溪澗中。蓀音孫。」鮮枝黃礫，[二七]【集解】郭璞曰：「皆未詳。」　【索隱】鮮支黃礫。張揖云：「皆草也，未詳。」司馬彪云：「鮮支，支子。或云鮮支亦香草也。」小顏云「黃礫，黃㞕木」，恐非也。蔣芧青薠，[二八]【集解】徐廣曰：「芧音佇。」駰案：漢書音義曰「蔣，菰也。芧，三稜」。　【索隱】蔣，菰也。郭璞芧音佇。又云三稜芧。薠音煩。布濩閎澤，延曼太原，麗靡廣衍，應風披靡，吐芳揚烈，[二九]【集解】郭璞曰：「香酷烈也。」郁郁斐斐，眾香發越，肸蠁布寫，䁆瞹苾勃。[三０]【正義】䁆瞹，奄愛二音。皆芳香之盛也。詩云「苾苾芬芬」，氣也。
「於是乎周覽泛觀，瞋盼軋沕，[一]【集解】徐廣曰：「瞋音丑人反。盼，一作『緡』。」駰案：郭璞曰「皆不可分貌」。芒芒恍忽，視之無端，察之無崖。日出東沼，入於西陂。[二]【索隱】張揖云：「日朝出苑之東池，暮入于苑西陂中也。」其南則隆冬生長，踊水躍波；獸則𤛑旄獏犛，[三]【集解】徐廣曰：「𤛑音容，獸類也。犛音貍，一音茅。」駰案：郭璞曰「旄，旄牛。獏似熊，庳腳銳頭。犛牛，黑色，出西南徼外也」。　【索隱】郭璞云：「𤛑，𤛑牛，領有肉堆，音容。」案：今之犎牛也。張揖云「旄，旄牛，狀如牛而四節生毛。獏，白豹也，似熊，庳腳銳頭，骨無髓，食銅鐵。音陌。犛音貍，又音茅，或以為貓牛。犛牛黑色，出西南徼外，毛可為拂是也」。沈牛麈麋，[四]【集解】漢書音義曰：「沈牛，水牛也。」　【正義】麈似鹿而大。案：麋似水牛。赤首圜題，[五]【集解】郭璞曰：「題，額也，所未詳。」窮奇象犀。[六]【集解】漢書音義曰：「窮奇狀如牛而蝟毛，其音如嗥狗，食人也。」　【索隱】張揖云：「窮奇狀如牛而蝟毛，其音如嗥狗，食人。」郭璞云：「象，大獸，長鼻，牙長一丈。犀，頭似豬，庳腳，一角在頭也。」其北則盛夏含凍裂地，涉冰揭河；[七]【集解】郭璞曰：「言水漫凍不解，地坼裂也。揭，褰衣。」獸則麒麟[八]【索隱】張揖曰：「雄曰麒，雌曰麟。其狀麇身，牛尾，狼蹄，一角。」郭璞云：「麒似麟而無角。」毛詩疏云：「麟黃色，角端有肉。」京房傳云：「有五采，腹下黃色也。」角𧤗，[九]【集解】郭璞曰：「角𧤗，音端，似豬，角在鼻上，堪作弓。李陵嘗以此弓十張遺蘇武也。」　【索隱】張揖云：「音端。角𧤗似牛。」郭璞云：「似豬，角在鼻上。毛詩疏云可以為弓。李陵曾以此弓遺蘇武。」騊駼橐駞，蛩蛩驒騱，駃騠驢騾。[一０]【正義】騊駼，桃徒二音。橐音託。駝，徒河反。蛩音其恭反。驒騱，顛奚二音。駃騠音決啼。
「於是乎離宮別館，彌山跨谷，[一]【正義】彌，滿也。跨猶騎也。言宮館滿山，又跨谿谷也。高廊四注，重坐曲閣，[二]【集解】郭璞曰：「重坐，重軒也。曲閣，閣道曲也。」華榱璧璫，[三]【索隱】韋昭曰：「裁玉為璧，以當榱頭。」司馬彪曰：「以璧為瓦當。」輦道纚屬，步櫩周流，長途中宿。[四]【集解】郭璞曰：「途，樓閣閒陛道。中宿言長遠也。」夷嵏築堂，纍臺增成，巖穾洞房，[五]【集解】郭璞曰：「嵏，山名。平之以安堂其上。成亦重也。周禮曰『為壇三成』。在巖穴底為室，潛通臺上者。」　【索隱】服虔云：「平此山以為堂。」如淳云：「嵏，山名也。」張揖云：「重累而成之，故曰增成。禮曰『為壇三成』也。」郭璞曰：「言在巖穾底為室，潛通臺上。」穾音一弔反，釋名以為穾，幽也。楚辭云「冬有穾厦夏屋寒」，王逸以為複室也。俛杳眇而無見，仰攀橑而捫天，奔星更於閨闥，宛虹拖於楯軒。[六]【集解】徐廣曰：「楯音食尹反。」　【正義】拖音徒我反。顏云：「宛虹，屈曲之虹。拖謂中加於上也。楯，軒之闌板也。言室宇之高，故星虹得經加之。青虯蚴蟉於東箱，[七]【正義】蚴，一糺反。蟉，力糺反。象輿婉蟬於西清，[八]【集解】漢書音義曰：「山出象輿，瑞應車也。」郭璞曰：「西清，西箱清淨地也。」　【正義】婉蟬，宛善二音。顏云：「蚴蟉婉蟬，皆行動之貌也。」靈圉[九]【集解】郭璞曰：「靈圉，淳圉，仙人名也。」　【索隱】張揖云：「眾仙號。」淮南子云「騎飛龍，從淳圉」，許慎曰「淳圉，仙人也」。燕於閒觀，偓佺[一０]【集解】漢書音義曰：「偓佺，仙人名也。」　【索隱】韋昭曰：「古仙人，姓偓。」列仙傳云：「槐里採藥父也，食松，形體生毛數寸，方眼，能行追走馬也。」之倫暴於南榮，[一一]【索隱】應劭云「屋檐兩頭如翼也」。故鄭玄云「榮，屋翼也」。七誘云「飛榮似鳥舒翼」是也。暴，偃臥日中也。醴泉涌於清室，通川過乎中庭。槃石裖崖，[一二]【集解】徐廣曰：「裖音振。」　【索隱】盤石裖厓。如淳曰：「裖音振，盛多也。」李奇曰：「裖，整也，整頓池外之厓，音之忍反也。」嶔巖倚傾，嵯峨磼礏，[一三]【集解】徐廣曰：「峩，一作『池』。磼音雜。礏音五合反。」　【索隱】磼礏，埤蒼云「高皃也」。上士劫反，下魚揖反。又字林音磼，才帀反。礏，五帀反。刻削崢嶸，[一四]【正義】郭云：「言自然若彫刻也。」玫瑰碧琳，珊瑚叢生，[一五]【正義】郭云：「珊瑚生水底石邊，大者樹高三尺餘，枝格交錯，無有葉。」瑉玉旁唐，[一六]【索隱】郭璞云：「旁唐言盤薄。」璸斒文鱗，[一七]【集解】徐廣曰：「璸音彬。斒音班。」赤瑕駁犖，[一八]【索隱】赤瑕駮犖。說文云：「瑕，玉之小赤色。」張揖曰：「赤玉也。」司馬彪曰：「駮犖，采點也。犖音洛角反。」雜臿其閒，[一九]【集解】徐廣曰：「雜，一云『插』。臿，一云『遝』。」垂綏琬琰，和氏出焉。[二０]【集解】徐廣曰：「垂綏，一作『朝采』。」駰案：郭璞曰「汲冢竹書曰『桀伐岷山，得女二人，曰琬曰琰。桀愛二女，斲其名于苕華之玉』。苕是琬，華是琰也」。
「於是乎盧橘夏孰，[一]【集解】郭璞曰：「今蜀中有給客橙，似橘而非，若柚而芬香，冬夏華實相繼，或如彈丸，或如拳，通歲食之，即盧橘也。」　【索隱】應劭曰：「伊尹書『果之美者，箕山之東，青鳥之所，有盧橘，夏孰』。」晉灼曰：「此雖賦上林，博引異方珍奇，不係於一也。」案：廣州記云「盧橘皮厚，大小如甘，酢多，九月結實，正赤，明年二月更青黑，夏孰」。吳錄云「建安有橘，冬月樹上覆裹，明年夏色變青黑，其味甚甘美」。盧即黑是也。黃甘橙楱，[二]【集解】徐廣曰：「音湊，橘屬。」枇杷橪柿，[三]【集解】徐廣曰：「橪音而善反，果也。」　【索隱】張揖曰：「橪，橪支，香草也。」韋昭曰：「橪音汝蕭反。」郭璞云：「橪支，木也。橪音烟。」徐廣曰：「橪，棗也，而善反。」說文曰：「橪，酸小棗也。」淮南子云：「伐橪棗以為矜。」音勤也。楟柰厚朴，[四]【集解】徐廣曰：「楟音亭，山梨。」　【索隱】張揖云：「楟柰，山梨也。」司馬彪曰：「上黨謂之楟柰。」齊都賦云「楟柰㮈熟」也。厚朴，藥名。梬棗[五]【集解】徐廣曰：「梬音弋井反。梬棗似柿。」　【索隱】上音弋井反。梬棗似柿也。楊梅，[六]【索隱】張揖云：「其大小似穀子而有核，其味酢。出江南。」荊楊異物志：「其實外肉著核，熟時正赤，味甘酸。」櫻桃[七]【索隱】張揖曰：「一名含桃。」呂氏春秋「為鸎鳥所含，故曰含桃」。爾雅云為荊桃也。蒲陶，[八]【集解】郭璞曰：「蒲陶似燕薁，可作酒也。」隱夫鬱棣，榙𣗶荔枝，[九]【集解】徐廣曰：「鬱，一作『薁』。榙音荅。」駰案：郭璞曰「鬱，車下李也。棣，實似櫻桃。榙𣗶似李。棣音逮。𣗶音沓。隱夫未聞」。　【索隱】荅遝離支。郭璞云：「荅遝似李，出蜀。」晉灼曰：「離支大如雞子，皮麤，剝去皮，肌如雞子中黃，其味甘多酢少。」廣異志云：「樹高五六丈，如桂樹，綠葉，冬夏青茂，有華朱色。」離字或作「荔」，音力致反。羅乎後宮，列乎北園。䝯丘陵，[一０]【集解】郭璞曰：「䝯猶延也，音施。」　【索隱】䝯丘陵。郭璞曰：「䝯，延也。」下平原，揚翠葉，杌紫莖，[一一]【集解】郭璞曰：「杌，搖也。」發紅華，秀朱榮，煌煌扈扈，照曜鉅野。沙棠櫟櫧，[一二]【集解】漢書音義曰：「沙棠似棠，黃華赤實，其味如李。呂氏春秋曰『果之美者沙棠之實』。櫟，果名。櫧似柃，葉冬不落也。」華氾檘櫨，[一三]【集解】徐廣曰：「氾，一作『楓』。」駰案：漢書音義曰「華，木，皮可以為索也」。【索隱】華楓檘櫨。張揖曰：「華皮可以為索。」古今字林云：「櫨，合樺之木。楓，木，厚葉弱支，善搖。」郭璞云：「似白楊，葉圓而岐，有脂而香。犍為舍人曰『楓為樹厚葉弱莖，大風則鳴，故曰楓』。」爾雅云一名欇。檘枰即平仲木也。櫨，今黃櫨木也。一云玉精，食其子得仙也。留落胥餘，仁頻并閭，[一四]【集解】徐廣曰：「頻，一作『賓』。」駰案：郭璞曰「落，檴也。胥餘似并閭。并閭，椶也，皮可作索。餘未詳」。　【索隱】留落胥邪。晉灼云：「留落，未詳。」郭璞曰：「落，檴也，中作器索。胥邪似并閭。」司馬彪云：「胥邪，樹高十尋，葉在其末。」異物志：「實大如瓠，繫在顛，若挂物。實外有皮，中有核，如胡桃。核裏有膚，厚半寸，如豬膏。裏有汁斗餘，清如水，味美於蜜。」孟康曰：「仁頻，椶也。」張揖云：「并閭皮可為索。」姚氏云：「檳，一名椶，即仁頻也。」林邑記云：「樹葉似甘蕉。」頻音賓。欃檀木蘭，豫章女貞，[一五]【集解】漢書音義曰：「欃檀，檀別名也。女貞，木，葉冬不落。」　【索隱】欃音讒，檀別名也。皇覽云「孔子墓後有欃檀樹」也。荊州記云：「宜都有喬木，叢生，名為女貞，葉冬不落。」長千仞，大連抱，夸條直暢，實葉葰茂，攢立叢倚，連卷累佹，崔錯癹骫，[一六]【集解】古「委」字。阬衡閜砢，[一七]【集解】徐廣曰：「癹音拔。」駰案：郭璞曰「骫音委。閜音惡可反。砢音魯可反」。　【索隱】崔錯癹骫，郭璞云「蟠戾相摎」。楚詞云林木。癹音跋。骫音委。阬衡閜砢，郭璞云「揭孼傾欹兒」。垂條扶於，落英幡
纚，[一八]【集解】郭璞曰：「扶於猶扶疏也。幡纚，偏幡也，音灑。」　【索隱】張晏云：「飛揚兒。」纚音所綺反。紛容蕭蔘，旖旎從風，[一九]【索隱】張揖云：「旖旎，阿𨙻也。」瀏莅芔吸，[二０]【集解】徐廣曰：「莅音栗。」　【索隱】劉莅芔歙。郭璞云：「皆林木鼓動之聲。瀏音留。莅如字，又音栗也。」蓋象金石之聲，[二一]【正義】金，鐘。石，磬。管籥之音。[二二]【正義】廣雅云：「象篪，長一尺，圍一寸，有六孔，無底。籥謂之笛，有七孔。」說文云：「籥，三孔籟也。」柴池茈虒，[二三]【集解】徐廣曰：「柴音差。虒音豸。」　【索隱】張揖曰：「柴池，參差也。茈虒，不齊也。柴音差。虒音惻氏反。」旋環後宮，雜遝累輯，[二四]【集解】徐廣曰：「雜，一作『插』。」被山緣谷，循阪下隰，視之無端，究之無窮。
「於是玄猨素雌，蜼玃飛鸓，[一]【集解】徐廣曰：「蜼音于季反。」駰案：漢書音義曰「蜼似獼猴，仰鼻而長尾。玃似獼猴而大。飛鸓，飛鼠也。其狀如兔而鼠首，以其𩓿飛也」。　【索隱】張揖曰：「蜼似獼猴，卬鼻而長尾。玃似獼猴而大。飛蠝，飛鼠也。其狀如兔而鼠首，以其𩓿飛。」郭璞曰：「蠝，飛鼠也。毛紫赤色。飛且生，一名飛生。蜼音遺。蠝音誄。玄猨，猨之雄者色也。素雌，猨之雌者色也。」玃音钁。蜼似猴，尾端為兩岐，天雨便以尾窒鼻兩孔。郭璞云：「玃色蒼黑，能攫搏人，故云玃也。」蛭蜩蠗蝚，[二]【集解】徐廣曰：「蛭音質。」駰案：漢書音義曰「山海經曰『不咸之山有飛蛭，四翼』。郭璞曰『蠗蝚似獼猴而黃。蜩未聞』」。　【索隱】蛭蜩蠼蝚。司馬彪云：「山海經云『不咸之山有飛蛭，四翼』。」蜩，蟬也。蠼蝚，獼猴也。郭璞云：「蛭蜩未聞。」如淳曰：「蛭音質。」顧氏云：「玃音塗卓反。山海經曰『皐塗山下有獸，似鹿，馬足人首，四角，名為玃』。玃猱即此也。字作『𤣎』。郭璞云玃，非也。上已有蜼玃，此不應重見。又神異經云『西方深山有獸，毛色如猴，能緣高木，其名曰蜩』。字林蠗音狄，蛭音質，蛭蜩二獸名。」螹胡豰蛫，[三]【集解】徐廣曰：「螹音在廉反，似猨，黑身。豰音呼谷反。蛫音詭。」駰案：漢書音義曰「豰，白狐子也」。　【索隱】獑胡豰蛫。張揖曰：「獑胡似獼猴，頭上有髦，腰以後黑。」郭璞曰：「豰似鼯而大，腰以後黃，一名黃腰，食獼猴。豰，白狐子也。蛫未聞。」姚氏案：山海經「即山有獸，狀如龜，白身赤首，其名曰蛫」。又說文云「獑胡黑身，白腰若帶，手有長白毛，似握板也」。棲息乎其閒；長嘯哀鳴，翩幡互經，[四]【正義】郭云：「互經，互相經過。」夭蟜枝格，偃蹇杪顛。[五]【正義】夭音妖。蟜音矯。杪音弭沼反。郭云：「皆猨猴在樹共戲恣態也。夭蟜，頻申也。」於是乎隃絕梁，[六]【正義】張云：「絕梁，斷橋也。」郭云：「梁，厚石絕水也。」騰殊榛，[七]【正義】榛，仕斤反。（爾）〔廣〕雅云「木叢生為榛」也。殊，異也。捷垂條，[八]【正義】捷音才業反。張云：「捷持懸垂之條。」踔稀閒，[九]【集解】郭璞曰：「踔，縣蹢也，託釣反。」　【索隱】踔，懸蹢也。牢落陸離，爛曼遠遷。[一０]【正義】郭云：「奔走崩騰狀也。」顏云：「言其聚散不常，雜亂移徙。」
「若此輩者，數千百處。嬉游往來，宮宿館舍，庖廚不徙，後宮不移，[一]【正義】說文云：「庖，廚屋。」鄭玄注周禮云：「庖之言苞也。苞裹肉曰苞苴也。」後宮，內人也。言宮館各自有。百官備具。
「於是乎背秋涉冬，天子校獵。乘鏤象，六玉虯，[一]【集解】徐廣曰：「以玉為飾。」駰案：郭璞曰「鏤象山所出輿，言有雕鏤。虯，龍屬也。韓子曰『黃帝駕象車六交龍』是也」。拖蜺旌，[二]【正義】拖音徒可反。張云：「析毛羽，染以五采，綴以縷為旌，有似虹蜺氣。」靡雲旗，[三]【正義】張云：「畫熊虎於旌似雲氣也。」前皮軒，後道游；[四]【集解】郭璞曰：「皮軒，革車也。或曰即曲禮『前有士師，則載虎皮』者也。道，道車；游，游車：皆見周禮也。」孫叔奉轡，衞公驂乘，[五]【集解】漢書音義曰：「孫叔者，太僕公孫賀也。衞公者，衞青也。太僕御，大將軍驂乘也。」　【索隱】孫叔，鄭氏云太僕公孫賀。衞公，大將軍衞青也。案：大駕出，太僕御，大將軍驂乘也。扈從橫行，出乎四校之中。[六]【集解】郭璞曰：「言跋扈縱恣，不安鹵簿矣。」　【索隱】晉灼曰：「扈，大也。」張揖曰：「跋扈縱橫，不案鹵簿也。」文穎曰：「凡五校，今言四者，一校隨天子乘輿也。」鼓嚴簿，縱獠者，[七]【集解】漢書音義曰：「鼓嚴，嚴鼓也。簿，鹵簿也。」駰謂鼓嚴於林薄之中，然後縱獠也。　【索隱】張揖曰：「鼓，嚴鼓也。簿，鹵簿也。謂擊嚴鼓於鹵簿中也。」江河為阹，泰山為櫓，[八]【集解】郭璞曰：「櫓，望樓也。因山谷遮禽獸為阹，音去車反。」　【索隱】郭璞曰：「因山谷遮禽獸為阹。櫓，望樓也。」車騎靁起，隱天動地，先後陸離，離散別追，淫淫裔裔，緣陵流澤，雲布雨施。」
「生貔豹，[一]【集解】郭璞曰：「貔，執夷，虎屬也，音毗。」搏豺狼，[二]【正義】搏，擊也。杜林云：「豺似㹮，白色。」說文云：「狼爪。」手熊羆，[三]【正義】張云：「熊，犬身人足，黑色。羆大於熊，黃白色。皆能攀沿上高樹。冬至入穴而蟄，始春而出也。」足野羊，[四]【集解】郭璞曰：「野羊如羊，千斤。手足，謂拍蹹殺之。」蒙鶡蘇，[五]【集解】徐廣曰：「蘇，尾也。」　【索隱】孟康曰：「鶡尾也。蘇，析羽也。」張揖曰：「鶡似雉，鬬死不卻。」案：蒙謂覆而取之。鶡以蘇為奇，故特言之以成文耳。鶡音曷。決疑注云「鳥尾為蘇」也。絝白虎，[六]【集解】徐廣曰：「絝音袴。」駰案：郭璞曰「絝謂絆絡之」。　【索隱】張揖曰：「著白虎文絝。」郭璞曰：「絝謂絆絡也。」被豳文，[七]【集解】郭璞曰：「著斑衣。」　【索隱】被斑文。文穎曰：「著斑文之衣。輿服志云『虎賁騎被虎文單衣』，單衣即此斑文也。」跨野馬。[八]【索隱】跨壄馬。案：壄音野。跨，乘之也。陵三嵏之危，[九]【集解】漢書音義曰：「三嵏，三成之山。」下磧歷之坻；[一０]【集解】郭璞曰：「磧歷，阪名也。」　【正義】坻音遟。磧歷，淺水中沙石也。坻，水中高處。言獵人下此也。俓陖赴險，越壑厲水。推蜚廉，[一一]【集解】郭璞曰：「飛廉，龍雀也，鳥身鹿頭者。」　【索隱】椎蜚廉。郭璞曰：「飛廉，龍雀也，鳥身鹿頭，象在平樂觀。」椎音直追反。弄解豸，[一二]【集解】漢書音義曰：「解豸似鹿而一角。人君刑罰得中則生於朝廷，主觸不直者。可得而弄也。」　【索隱】張揖曰：「解豸似鹿而一角。人君刑罰中則生於朝，主觸不直者，言今可得而弄也。」解音蟹。豸音丈妳反，又音丈介反。格瑕蛤，鋋猛氏，[一三]【集解】漢書音義曰：「瑕蛤、猛氏皆獸名。」　【索隱】格蝦蛤，鋋猛氏。孟康曰：「蝦蛤、猛氏皆獸名。」晉灼曰：「蝦蛤闕。」郭璞曰：「今蜀中有獸，狀如熊而小，毛淺有光澤，名猛氏。」說文云「鋋，小矛也」，音蟬。罥騕褭，射封豕。[一四]【集解】郭璞曰：「騕褭，神馬，日行萬里。兩音窈嫋。封豕，大豬。」箭不苟害，解脰陷腦；[一五]【索隱】張揖云：「脰，頸也。」陷音苦念反，亦依字讀也。弓不虛發，應聲而倒。於是乎乘輿彌節裴回，翱翔往來，睨部曲之進退，覽將率之變態。然後浸潭促節，[一六]【索隱】浸潭猶漸䒣也。漢書作「浸淫」。或作「乘輿案節」也。潭音尋。儵敻遠去，[一七]【集解】郭璞曰：「敻音詡盛反。」流離輕禽，蹵履狡獸，轊白鹿，捷狡兔，[一八]【集解】徐廣曰：「轊音銳。一作『惠』也。」　【正義】轊音衞。抱朴子云：「白鹿壽千歲，滿五百歲色純白也。」晉徵祥記云：「白鹿色若霜，不與他鹿為羣。」軼赤電，遺光燿，[一九]【集解】徐廣曰：「超陵赤電，電光不及，言去速也。」追怪物，出宇宙，[二０]【正義】怪物，謂游梟飛虡也。張揖云：「天地四方曰宇，往古來今曰宙。」許慎云：「宙，舟輿所極也。」案：許說宙是也。彎繁弱，[二一]【正義】上烏繁反。文穎云：「彎，牽也。繁弱，夏后氏良弓名。左傳云『分魯公以夏后之璜，封父之繁弱』。」滿白羽，[二二]【正義】文穎云：「引弓盡箭鏑為滿。以白羽羽箭，故云白羽也。」射游梟，櫟蜚虡，[二三]【集解】郭璞曰：「梟，梟羊也。似人，長脣，反踵，被髮，食人。蜚虡，鹿頭龍身，神獸。櫟，梢也。」擇肉後發，先中命處，弦矢分，藝殪仆。[二四]【集解】徐廣曰：「射準的曰藝。仆音赴。」
「然後揚節而上浮，陵驚風，歷駭飇，[一]【正義】飇音必遙反。爾雅云扶搖暴風，從下升上，故曰飇。乘虛無，與神俱，[二]【正義】張揖云：「虛無寥廓，與天通靈，言其所乘氣之高，故能出飛鳥之上而與神俱也。」轔玄鶴，[三]【集解】徐廣曰：「轔音躪。」　【正義】轔音吝。鶴二百六十歲則淺黑色也。亂昆雞。遒孔鸞，促鵔䴊，拂鷖鳥，捎鳳皇，[四]【集解】漢書音義曰：「遒，秦由反。鷖，烏雞反。張云『山海經云九疑之山有五采之鳥，名曰鷖鳥』也。」　【正義】捎，山交反。京房易傳云：「鳳皇，鴈前麟後，雞喙燕頷，蛇頸龜背，魚尾駢翼，高丈二尺。」東山經云：「其狀如鶴，五采，而首文曰經，翼文曰順，背文曰義，膺文曰仁，股文曰信。是鳥自歌自舞，雄曰鳳，雌曰皇。」捷鴛雛，掩焦明。[五]【集解】焦明似鳳。　【索隱】張揖曰：「焦明似鳳，西方鳥。」樂叶圖徵曰：「焦明狀似鳳皇。」宋衷曰水鳥。　【正義】案：長喙，疏翼，員尾，非幽閑不集，非珍物不食。
「道盡塗殫，迴車而還。招搖乎襄羊，[一]【索隱】消搖乎襄羊。郭璞曰「襄羊猶仿佯。」降集乎北紘，[二]【集解】郭璞曰：「紘，維也。北方之紘曰委羽。」率乎直指，闇乎反鄉。蹷石（闕）〔關〕，歷封巒，過䧴鵲，望露寒，[三]【集解】徐廣曰：「䧴音支。」駰案：漢書音義曰「皆甘泉宮左右觀名也」。下棠梨，[四]【集解】漢書音義曰：「宮名也，在雲陽縣東南三十里。」息宜春，[五]【正義】括地志云：「宜春宮在雍州萬年縣西南三十里。」西馳宣曲，濯鷁牛首，[六]【集解】漢書音義曰：「宣曲，宮名，在昆明池西。牛首，池名，在上林苑西頭。」登龍臺，[七]【集解】漢書音義曰：「觀名，在豐水西北近渭。」掩細柳，[八]【正義】郭云：「觀名，在昆明南柳市。」觀士大夫之勤略，鈞獠者之所得獲。[九]【集解】徐廣曰：「鈞，一作『診』也。」徒車之所轔轢，[一０]【正義】轔，踐也。轢，輾也。乘騎之所蹂若，[一一]【集解】徐廣曰：「蹂音人久反。」人民之所蹈𨈁，與其窮極倦，[一二]【集解】徐廣曰：「音劇。」驚憚慴伏，不被創刃而死者，佗佗籍籍，填阬滿谷，揜平彌澤。
「於是乎游戲懈怠，置酒乎昊天之臺，[一]【索隱】張揖云：「臺高上干晧天也。」張樂乎轇輵之宇；[二]【集解】徐廣曰：「輵音葛。」　【索隱】郭璞云：「言曠遠深貌也。」撞千石之鐘，立萬石之鉅；建翠華之旗，樹靈鼉之鼓。[三]【集解】郭璞曰：「木貫鼓中，加羽葆其上，所謂樹鼓。」奏陶唐氏之舞，聽葛天氏之歌，[四]【集解】漢書音義曰：「葛天氏，古帝王號也。呂氏春秋曰『葛天氏之樂，三人操牛尾，投足以歌』。」　【索隱】張揖曰：「葛天氏，三皇君號也。呂氏春秋云『其樂三人持牛尾，投足以歌。八闋：一曰載人，二曰玄鳥，三曰遂草木，四曰奮五穀，五曰敬天常，六曰建帝功，七曰依地德，八曰總禽獸之極』。」千人唱，萬人和，山陵為之震動，[五]【集解】徐廣曰：「一作『勳』。」川谷為之蕩波。巴俞宋蔡，淮南于遮，[六]【集解】郭璞曰：「巴西閬中有俞水，獠人居其上，皆剛勇好舞，漢高募取以平三秦。後使樂府習之，因名巴俞舞也。」漢書音義曰：「于遮，歌曲名。」　【索隱】郭璞曰：「巴西閬中有俞水，獠人居其上，好舞。初，高祖募取以平三秦，後使樂人習之，因名巴俞舞也。」張揖曰：「禮樂記曰『宋音宴女溺志』。蔡人謳，員三人。楚詞云『吳謠蔡謳』。淮南鼓，員四人，于遮曲是其意也。」文成顛歌，[七]【集解】郭璞曰：「未聞也。」　【索隱】郭璞云：「未聞。」文穎曰：「文成，遼西縣名，其縣人善歌。顛，益州顛縣，其人能作西南夷歌。顛即滇也。」族舉遞奏，[八]【集解】徐廣曰：「舉，一作『居』。」金鼓迭起，鏗鎗鐺䶀，洞心駭耳。[九]【集解】郭璞曰：「鐺䶀，鼓音。」荊吳鄭衞之聲，韶濩武象之樂，陰淫案衍之音，鄢郢繽紛，激楚結風，[一０]【集解】郭璞曰：「激楚，歌曲也。列女傳曰『聽激楚之遺風』也。」　【索隱】文穎曰：「激，衝激，急風也。結風，回風，回亦急風也。楚地風氣既自漂疾，然歌樂者猶復依激結之急風以為節，其樂促迅哀切也。」俳優侏儒，狄鞮之倡，[一一]【集解】徐廣曰：「韋昭云狄鞮，地名，在河內，出善倡者。」所以娛耳目而樂心意者，麗靡爛漫於前，[一二]【索隱】郭璞云：「言恣其觀也。列女傳曰『桀造爛漫之樂』。」靡曼美色於後。[一三]【索隱】張揖曰：「靡，細；曼，澤也。韓子『曼服晧齒』。」
「若夫青琴宓妃之徒，[一]【集解】漢書音義曰：「皆古神女名。」　【索隱】伏儼曰：「青琴，古神女也。」如淳曰：「宓妃，伏羲女，溺死洛水，遂為洛水之神。」宓音伏。絕殊離俗，[二]【索隱】郭璞云：「俗無雙。」姣冶嫺都，[三]【索隱】姣冶閑都。郭璞云：「姣，好也。都，雅也。」詩云：「姣人嫽兮。」方言云：「自關而東，河濟之閒，凡好或謂之姣。」音絞。說文曰：「嫺，雅也。」或作「閑」。小雅曰都，盛也。靚莊刻飭，便嬛綽約，[四]【集解】郭璞曰：「靚莊，粉白黛黑也。」柔
橈嬛嬛，[五]【集解】徐廣曰：「音娟。」　【索隱】郭璞曰：「柔橈嬛嬛，皆骨體耎弱長豔皃也。」廣雅云：「嬛嬛，容也。」張揖曰：「嬛嬛猶婉婉也。」娬媚㚩嫋；[六]【集解】徐廣曰：「㚩音乃冄反。嫋音弱。」　【索隱】嫵媚孅弱。埤蒼云：「嫵媚，悅也。」通俗文云：「頰輔謂之嫵媚。」郭璞云：「孅弱，弱皃。」埤蒼曰：「孅弱，謂容體纖細柔弱也。」抴獨繭之褕袘，[七]【集解】徐廣曰：「抴音曳。襜褕。」　【索隱】褕袣。張揖云：「褕，襜褕也。袣，袖也。」郭璞曰：「獨繭，一繭絲也。」埤蒼云：「袣，衣長兒也。」眇閻易以戌削，[八]【集解】徐廣曰：「閻易，衣長貌。戌削，言如刻畫作之。」　【索隱】眇閻易以恤削。郭璞曰：「閻易，衣長皃。恤削，言如刻畫作也。」編姺徶，[九]【集解】郭璞曰：「衣服婆娑貌。」　【正義】媥，白眠反。姺音先。徶音白結反。音㞕。與世殊服；芬香漚鬱，酷烈淑郁；晧齒粲爛，宜笑旳皪；[一０]【索隱】郭璞曰：「鮮明皃也。」楚詞曰：「美人晧齒〔嫮〕以姱。」又曰：「娥眉笑以旳皪。」皪音礫也。長眉連娟，微睇緜藐；[一一]【索隱】郭璞曰：「連娟，眉曲細也。緜藐，遠視皃也。」娟音一全反。睇，大計反。藐音邈。色授魂與，心愉於側。[一二]【索隱】張揖曰：「彼色來授我，我魂往與接也。」愉音踰，往也。愉，悅也。二義並通也。
「於是酒中樂酣，天子芒然而思，似若有亡。曰：『嗟乎，此泰奢侈！朕以覽聽餘閒，無事弃日，順天道以殺伐，時休息於此，恐後世靡麗，遂往而不反，非所以為繼嗣創業垂統也。』於是乃解酒罷獵，而命有司曰：『地可以墾辟，悉為農郊，以贍萌隸；隤牆填𡐛，使山澤之民得至焉。實陂池而勿禁，[一]【正義】實，滿也。言人滿陂池，任采捕所取也。虛宮觀而勿仞。[二]【正義】仞音刃，亦滿也。言離宮別館勿令人居止，並廢罷也。發倉廩以振貧窮，補不足，恤鰥寡，存孤獨。出德號，省刑罰，改制度，易服色，更正朔，與天下為始。』
「於是歷吉日以齊戒，襲朝衣，乘法駕，建華旗，鳴玉鸞，游乎六藝之囿，[一]【正義】六藝，云言田獵訖，則遍遊六藝，而疾驅於仁義之道也。騖乎仁義之塗，覽觀春秋之林，[二]【集解】郭璞曰：「春秋所以觀成敗，明善惡者。」射貍首，兼騶虞，[三]【集解】禮射義曰：「天子以騶虞為節，諸侯以貍首為節。騶虞者，樂官備也。貍首者，樂會時也。」弋玄鶴，建干戚，載雲䍐，[四]【索隱】張揖云：「䍐，畢也。」文穎曰：「即天畢，星名。前有九旒雲䍐之車。」案：說者以雲䍐為旌旗，非也。且案中朝鹵簿圖云「雲䍐駕駟」，不兼言九旒，䍐車與九旒車別。揜羣雅，[五]【集解】漢書音義曰：「大雅、小雅也。」　【索隱】揜，捕也。張揖曰：「詩小雅之材七十四人，大雅之材三十一人，故曰羣雅也。言雲䍐載之於車，以捕羣雅之士。」悲伐檀，[六]【索隱】張揖曰：「其詩刺賢者不遇明主也。」樂樂胥，[七]【索隱】毛詩云「君子樂胥，受天之祜」。言王者樂得賢材之人，使之在位，故天與之福祿也。胥音先呂反。修容乎禮園，[八]【正義】禮所以自修飾整威儀也。翱翔乎書圃，[九]【正義】尚書所以明帝王君臣之道也。述易道，[一０]【正義】易所以絜靜微妙，上辨二儀陰陽，中知人事，下明地理也。言田獵乃射訖，又歷涉六經之要也。放怪獸，[一一]【正義】張揖云：「苑中奇怪之獸，不復獵也。」登明堂，坐清廟，[一二]【正義】明堂有五帝廟，故言「清廟」，王者朝諸侯之處。恣羣臣，奏得失，四海之內，靡不受獲。[一三]【正義】言天下之人無不受恩惠。於斯之時，天下
大說，嚮風而聽，隨流而化，喟然[一四]【索隱】喟，漢書作「芔」，音許貴反。興道而遷義，刑錯而不用，德隆乎三皇，功羨於五帝。[一五]【索隱】司馬彪云：「羨，溢也。」音怡戰反。若此，故獵乃可喜也。
「若夫終日暴露馳騁，勞神苦形，罷車馬之用，抏士卒之精，[一]【索隱】抏音五官反。費府庫之財，而無德厚之恩，務在獨樂，不顧>庶，忘國家之政，而貪雉兔之獲，則仁者不由也。從此觀之，齊楚之事，豈不哀哉！地方不過千里，而囿居九百，是草木不得墾辟，而民無所食也。夫以諸侯之細，而樂萬乘之所侈，僕恐百姓之被其尤也。」
於是二子愀然[一]【索隱】郭璞云：「變色皃。」音作酉反。改容，超若自失，逡巡避席曰：「鄙人固陋，不知忌諱，乃今日見教，謹聞命矣。」
史／載記／馬氏南唐書／卷之二十五　談諧傳第二十一／彭利用(P.4-1)..[四部叢刊本]
彭利用廣𨹧人也顯徳中周師下淮南遂奔建康僑廬𨹧利用性朴鄙頗拘古禮雖燕居常拱手正坐對家人稚子下逮奴𨽾言必據書史㫁章破句以代常談俗謂之掉書袋因自自作目爲彭書袋每出遠塗雖冐雨雪不徹冠幘或喻之曰䟦渉勞頓當従簡易利用對曰有禮則安無禮則危焉可悖之以爲先聖之罪人
哉或問其髙姓對曰隴西之遺苗昌邑之餘胄又問其居處對曰生自廣𨹧長僑螺渚其僕嘗有過利用責之曰始予以爲紀綱之僕人百其身頼爾同心同徳左之右之今乃中道而廢侮慢自賢故勞心勞力日不暇給若而今而後過而勿改予當循公㓕私撻諸市朝任汝自西自東以遨以逰而已時江南士人毎於宴語必道此以爲戲𥬇利用䘮父客弔之曰賢尊窀穸不勝哀悼利用對曰家君不幸短命諸子糊口四方𡚖見相如之壁空餘仲堪之棺實可痛心疾首不寒而栗苟泣血三年不可再見遂大慟客復勉
之曰自寛哀慼兾闋䘮制利用又曰自古毀不㓕性杖而後𧺫卜其宅兆而安厝之雖則君子有終然而孝子不匱三年不改何日忘之又大㱆欷弔者於是失𥬇會隣家火災利用徃救徐望之曰煌煌然赫赫然不可嚮邇自鑚燧而降未有若斯之盛其可撲㓕乎又嘗與同志遠逰迨至一舎俄不告而返詰旦復至或問之故利用曰忽思朱亥之椎猶𠋣陳平之戸切恐數鈞之重轉傷六尺之孤其言可哂者𩔖如此利用雖舉進士之之字同疑衍才調鄙俚多𩔖俳優故凡六上不第一夕宴寢而䘚年六十
嗚呼古今一道也學古而不知其變祗爲腐儒而已彭利用摘裂章句不曉理道原其用心蓋亦苦學而陋者也徒以其言𩔖俳優可爲戲𥬇故附談諧傳云
子／筆記／大唐新語／輯佚／則天后(P.204)
輯佚
則天后
則天造明堂，于頂上鑄鐵為鸑鷟，高二丈，以金飾之，軒軒若飛。數年，大風吹動，猶存其址。更鑄銅為大火珠，飾以黃金，煌煌耀日，今見存焉。又造天樞于定鼎門，並番客胡商聚錢百萬億所成。其高九十尺，下以鐵山為，鑄銅為二麒麟，以鎮四方。上有銅盤，徑三丈。蛟龍人立，兩足捧大火珠，望之如日初出。鐫文于柱曰：「大周萬國述德天樞。」後開元中推倒，銅入上方。太平廣記卷二三六、唐人說薈第三冊
子／醫家／宋以前醫籍考／二　經方／第七類　仲景方論上／三、傷寒卒病論／二考證／3傳承(P.331)
辨林億成無己校註之失。王叔和於仲景書。不察大意。妄行編次補
綴。尚存闕疑一線。觀其篇首之辭。謂痙濕暍。雖同為太陽經病。以為宜應別論者。其一徵也。觀其篇中。謂疾病至急。倉卒尋按。要旨難得。故重集可與不可方治者。其一徵也。觀其篇末。補綴脈法。分為二篇。上篇仍仲景之舊。下篇託仲景以傳。猶未至於顛倒大亂者。其一徵也。第其不露補綴之痕。反以平脈本名。易為辨脈。而陰行一字顛倒。此吾所為譏其僭窃耳。若夫林億之校正。或無己之詮註。則以脈法為第一卷矣。按仲景自敘云。平脈辨證。為傷寒卒病論。合十六卷。則脈法洵當隸於篇首。但晉承漢統。仲景遺書未湮。叔和補綴之言。不敢混入。姑附於後。不為無見。二家不察。竟移編篇首。此後羚羊掛角。無跡可求。詎能辨其孰為仲景。孰為叔和乎。然猶隱而難識也。其序例一篇。明係叔和所撰。何廼列於第二卷。豈以仲景書。非序例不能明耶。即使言之無弊。亦無先傳後經之理。况其蔓引贅辭。橫插異氣。寸瑜尺瑕。何所見而崇信若是。致令後學。畫蛇添足。買櫝還珠。煌煌聖言。千古無色。是二家羽翼叔和以成名。比以長君逢君。無所迯矣。至其註釋之差。十居六七。夫先已視神髓為糟粕矣。更安望闡發精理乎。
子／醫家／新修本草／卷四　玉石中／石流黃(P.6-1)..[日本森氏舊藏本]
石流黄味酸温大有毒主婦人隂蝕疽痔𢙣血堅頭秃心腹積聚耶氣冷癖在脇
𨒫上氣脚冷疼弱無力及鼻衂𢙣瘡下部瘡心血煞疥䖝能化金銅銀䥫竒物生東海𢪛陽山谷中及大山及河西燓石也液東海郡属此徐州而□山𡖋有今苐一出扶南林邑色如鵞子初生殻石崑崙黄吹出外国從蜀中來色深而煌煌俗方用之療脚弱及痼冷甚良仙姓頗用之所化竒物並是黄白術及今丹法此□焚石液今南方則无焚石次不女尓也
子／醫家／本經疏證／本經序疏要／卷之四／心下滿急(P.1-1)..[清道光二十九年(1849)刻本]
心下滿急卽胷痹之類歟不然何以篇中有橘枳生薑湯茯苓杏仁甘草湯也心下滿急卽水飲之所為歟不然何以篇中有枳朮湯小半夏湯小半夏加茯苓湯也夫心下滿急之氣結不行固有類於胷痹其為病之根固不出於水飲第言其處則曰心下言其狀則曰滿急能不推求其故混同胷痹水飲治之乎夫曰心下則其處狹於胷中曰滿急則其狀甚於脹痛蓋貯物充盛毫無空隙謂之滿急如弦張謂之急通評虛實論王註非特不波及於腹且不徧於胷以為胷痹
則胷痹有緩有急此則但急不緩以為支飲則支飲在傍此則在中所據之地甚微所憑之勢甚猛自是胷中之氣為水飲所格急切不能升降金匱要畧曰病人胷中似喘不喘似嘔不嘔似噦不噦徹心中憒憒然無奈者生薑半夏湯主之彼則言其所欲不能之跡此則言其為病之根若生薑半夏湯則正煌煌列於篇中者也更詳篇中之義此證係以陰困陽特其陽有盛有衰其最衰者宜化陰以伸之其次則導陰以舒之百合庵閭子其最盛者雖困於中仍能劫陰以助陽卻宜通陽以救陰者石膏其等限不可紊也篇中僅臚藥十味與腹脹滿篇同者四與痰飲篇同者六
與上氣欬嗽篇同者四祗石膏一味無同焉以其病固與腹脹滿同狀而部位異與痰飲同體而動靜異與上氣欬嗽同源而趨向異耳
子／醫家／御製本草品彙精要／玉石部　卷之一至六／卷之六　下品之下／自然銅(P.1-1)..[清康熙四十年進呈寫本]
本草品彚精要卷之六
玉石部下品之下
石之金
自然銅　　　　　　　　石生
自然銅主療折傷散血止痛破積聚名醫所錄
〔名〕石髓鉛
〔地〕〔圖經曰〕生邕州山巖中出銅處今信州火山軍皆有之於銅坑中及石間採之方圓不定其色靑黃如銅不從鑛鍊故號自然銅今信州出一種如亂銅絲狀云在銅鑛中山氣熏蒸自然流出亦若生銀如老翁鬚之類入藥最好火山軍者顆塊如銅而堅重如石醫家謂之銗石用之力薄今南方醫者說自然銅有
兩三體一體大如麻黍或多方解纍纍相綴至如斗大者色煌煌明爛如黃金䃋石最上一體成塊大小不定亦光明而赤一體如薑鐵屎之類又有如不冶而成者形大小不定皆出銅坑中擊之易碎有黃赤有靑黑者鍊之乃成銅㨿如此說雖分析頗精而未見似亂絲者又云今市人多以銗石爲自然銅燒之皆成青熖如硫黃者是也此亦有二三種一種有殼如禹餘糧擊破其中光明如鑒色黃類䃋石也一種靑黃而有墻壁或文如束針一種碎理如摶砂者皆光明如銅色多青白而赤少者燒之皆成煙熖頃刻都盡今醫家多誤以此爲自然銅市中所貨往往是此自然銅用多須鍛此乃畏火不必形色只此可辯也〔雷公云〕石髓鉛卽自然銅也凡使勿用方金牙其方金牙真似石髓鉛若誤餌吐殺人其石髓鉛色似乾銀泥〔别錄云〕自然銅出信州鉛山縣銀塲銅坑中深處有銅鑛多年鑛氣結成似馬氣勃色紫重食之
苦澀是真自然銅今人只以大𥔒石爲自然銅誤也〔别說云〕今辰州川澤中出一種形圓似蛇含大者如胡桃小者如栗外有皮黑色光潤破之與銗石無别但比銗石不作臭氣耳入藥用之殊驗
〔時〕〔生〕無時
〔質〕類方金牙
〔色〕靑黃
〔味〕辛
〔性〕平
〔氣〕氣之薄者陽中之陰
〔臭〕腥
〔主〕筋骨折傷
〔製〕〔雷公云〕如採得先搥碎同甘草湯煑一伏時至明漉出攤令乾入臼中擣了重篩過以醋浸一宿至明用泥六兩鹽一兩令勻名爲六一泥固封甆合子約盛二升已來於文武火中養三日夜纔乾便用葢葢了泥固火鍛兩伏時去土抉蓋研如粉用若修事五兩以醋兩鎰爲度
〔治〕〔療〕〔日華子云〕排膿消瘀血續筋骨
〔合治〕合酒摩服治產後血邪安心止驚悸○研極細末水飛過合當歸没藥各五分酒調頓服療打撲損服藥後仍以手摩痛處
〔贗〕方金牙及大𥔒石爲僞誤服吐殺人銗石燒之有臭氣亦爲僞
子／醫家／本草述／卷之四　五金部／自然銅(P.4-2)..[清嘉慶十五年(1810)還讀山房刻本]
自然銅
按自然銅．前哲俱云出銅坑中．命斯名者．以其未經礦煉．煉之乃成銅也．獨孤滔謂爲銅礦多年．礦氣結成．是或然也．觀赤銅屑．亦與斯銅皆能接骨．而斯名更著．得非此爲得銅之精氣者歟．然所說不一．姑錄蘇頌所述．有曰南方醫者說自然銅有兩三種．一種大如麻黍．或多方解纍纍相綴．至如
斗大者．色煌煌明爛如黃金鍮石．入藥最上．一種成塊大小不定．亦光明而赤．一種如薑鐵屎之類．又有如不冶而成者．形大小不定．皆出銅坑中．擊之易碎．有黃赤．有靑赤．煉之乃成銅也．又云今市人多以銗石爲自然銅．燒之成靑焰如硫黃者是也．此亦有二三種．然不必詳析言之．但其三種．俱畏火．不等於自然銅之須火煅．只此卽可辨也．
子／醫家／本草詩箋／卷五／蔓草／紫葛(P.9-1)..[清道光二年羣玉山房重刊本]
紫葛
苗似葡萄丈許長根呈紫艷色煌煌含甘帶苦
滋殊美去毒存寒性亦良癰腫獨消除醜惡氣凝兼散退炎凉莫因賤物輕捐棄血不能和還賴匡
子／醫家／備急千金要方／卷第五上／少小嬰孺方上／客忤第四鬾病夜啼驚嚇附(P.82-1)
治小兒寒熱及赤氣中人。一物猪蹄散方。
猪後脚懸蹄。燒末擣篩。以飲乳汁一撮。立效。
治少小卒中客忤。不知人者方。
取熱馬屎一丸。絞取汁飲兒。下。便愈。亦治中客忤而𠸯啼。面青腹強者。
治少小見人來卒不佳。腹中作聲者。二物燒髮散方。
用向來者人顖上髮十莖。斷兒衣帶少許。合燒灰。細末。和乳飲兒。即愈。
治小兒卒客忤方。
銅鏡鼻燒令紅。著少許酒中。大兒飲之。小兒不能飲者。含與之。即愈。
治少小中忤。一物馬通浴湯方。
馬通三升。燒令煙絕。以酒一斗煮三沸。去滓。浴兒即愈
治小兒中人忤。𠸯啼面青腹強者。一物猪通浴方。
猳猪通二升。以熱湯灌之。適寒溫。浴兒。
小兒中馬客忤而吐不止者。灸手心主間使大都隱白三陰交各三壯。可用粉丸如豉法。並用唾。唾而呪之。呪法如左。
呪客忤法。
呪曰。摩家公。摩家母。摩家子兒苦客忤。從我始。扁鵲雖良不如善唾。良呪訖。棄丸道中。
又法
取一刀橫著竈上。解兒衣。發其心腹訖。取刀持向兒呪之唾。輒以刀擬向心腹。啡啡曰。音非出唾皃煌煌日。岀東方。背陰向陽。葛公葛公。不知何公。子來不視。去不顧。過與生人忤。梁上塵。天之神。戶下土。鬼所經。大刀鐶犀對竈君。二七唾客愈。兒驚唾啡啡如此。二七啡啡。每唾以刀擬之呪。當三遍乃畢。用豉丸如上法。五六遍訖。取此丸破視其中有毛。棄丸道中。客忤即愈矣。
子／釋家／祖堂集／卷第十六／溈山和尚(P.359)
師問雲嵒：「承你久在藥山，是不？」對云：「是。」師云：「藥山大人相如何？」對云：「涅槃後有。」師云：「如何是『涅槃後有』？」對云：「水洒不著。」雲嵒卻問：「百丈大人相如何？」師云：「魏魏堂堂，煒煒煌煌。聲前非聲，色後非色。蚊子上鐵牛，無你下觜處。」
溈山提物問仰山：「正与摩時作摩生？」仰山云：「和尚還見摩？」溈山不肯，卻教仰山問：「正与摩時作摩生？」師云：「正与摩時，亦無作摩生。」師卻云：「与摩道亦不得。」從此而休。
隔數年後，仰山有語，舉似師云：「切忌勃素著。」師聞云：「停囚長智。」
集／小說／新鐫全像通俗演義隋煬帝艷史／卷五／第二十一回　　狄去邪入深穴　　皇甫君擊大鼠(P.1019)
新鐫全像通俗演義隋煬帝艷史卷五
第二十一回　　狄去邪入深穴　　皇甫君擊大鼠
詩曰：
不是天差與地訛，　　時當劫運自生魔。
乘權狐鼠千般橫，　　竊位豺狼百樣苛。
人事漫言爭不得，　　鬼神亦莫敢相呵。
不須感嘆生民苦，　　否泰循環可奈何。
卻說麻叔謀率領丁夫掘隱土墓，挖到第三層石板上，不防下面是個空穴，打碎了石板，連人連石板都一齊跌入穴中。忙忙救得起來，人撞石板，石板壓人，傷的傷，死的死，也不知損壞了多少丁夫。麻叔謀喫了一驚，忙差的當人役，下穴去探看這穴中有多大。眾人役忙用繩索繫將下去，四面探看，只見這穴有些奇怪，直落去止有二三丈深，到了下面，便有一個橫穴進去。進去不上十數步，便又是一個直穴。眾人扒到穴邊，望下一看，只見穴中黑暗暗，就如深井一般，也不知有許多
深淺。大家再要繫將下去，卻又沒有這樣大膽，都只在穴上轉來轉去。正商議間，忽聽得穴中隱隱約約有鐘磬之聲。眾人大驚，再往穴中一看，只見穴底下熒熒煌煌，一派燈火，照得雪亮。一直望將下去，就像枯海一般，其深無底。眾人見這般奇怪，誰敢自作主張？只得又繫將上來，報與麻叔謀知道。麻叔謀尋思道：「下邊既有鐘罄燈火，非神即仙，必定有些古怪，須得一個勇敢大膽之人，繫入穴中，探看明白，方好開挖將去。」因問道：「你眾人有膽大能入穴探看的，吾當重重賞賜，决不食言。」眾人就像啞了一般，那個敢出來答應？麻叔謀見無人答應，又坐名叫幾個健漢，要他入去。眾健漢都一齊哭將起來，稟道：「小的們雖然叫做健漢，不過止多幾斤膂力，實沒有甚麼本事，若是平地上差役，還可掙扎，這穴中有百丈之深，下面都是鬼怪出沒的所在，小的們一個活人，能多大氣魄，如何敢去？只望老爺超拔。」麻叔謀知道強眾人不得，隨喝退眾健漢，忙叫左右去後營請令狐達來商議。不多時，令狐達請到。麻叔謀將上項事情說了一遍，道：「如今只苦沒個膽大之人，敢入去探看。」令狐達道：「這不難，有一人盡可去得。」麻叔謀忙問道：「此人是誰？」令狐達道：「此人平素專好劍術，常自比荊軻、聶政，為人有膽氣有智略，姓狄名去邪。是個武官出身，現任武平郎將，如今現在後營管督糧米。若差此人，他定然去得。」麻叔謀聽了大喜，隨叫左右去請。
集／小說／隋史遺文／卷之八／第三十八回　宇文述計報冤仇　來總管力援豪傑(P.396)
于仲文與宇文述先到，正計議待各路兵馬到渡江，只見東岸一彪人馬來。差人打探，是高麗國差來請降的大對盧乙支文德。次日乙支文德渡江請見，于仲文便請宇文述、劉士龍商量。宇文述道：「自離遼左，為日已久。聞得軍中漸已乏糧，難于進戰，不若且許其降。就著乙支文德自詣主上軍前，請主上進止。」于仲文道：「正是。主上原有密旨，如高麗乙支文德來，可執送御前。如今押他自去面聖罷了。」劉士龍道：「將在軍，令有所不受。今既乏糧，若待乙支文德到御前，又轉麗國，時日擔延，必致軍士飢散。不若令他返國，取有降表侍子，諸軍便可退回。若執其使，高麗知乞降不准，畢竟死守，我軍飢疲，恐難决勝。」于仲文道：「右丞言之有理。」分付整飾軍容，然後召他入見。乙支文德帶了幾個將士來至隋營。果然齊整：
赤幟舉，炫晚朱霞，映著桃源春暮；黑旗揚，橫空墨霧，連著松塢秋深。雪霽春湖拍岸來，縹縹白旄縈帶；霜重秋林同野老，煌煌黃纛飛揚。旆□新青，千里九嶷橫黛色；戈搖新銳，一天孤月□寒波。雄凜凜控弦按劍，士皆百戰熊羆；氣昂昂嘯月嘶風，馬是千群獬豸。
叢書／陽山顧氏文房／嘯旨／權輿章第一(P.1-2)..[明正德顧元慶輯刊]
【大沈】用舌如外激灋用氣令自高而低大張其喉令口中含之大物含氣煌煌而雄者謂之大沈也
叢書／子彚／旡能子／卷中／孫登說第十(P.9-2)..[明萬曆周子義等輯刊本]
孫登說第十
孫登先生隱蘇門山嵇康慕而徃見之曰康聞蜉蝣不能如龜齡燕雀不能與鴻期康之心實不足以納眞誨然而日月之照何限乎康莊墝埆雨露之潤罔擇乎蘭蓀蕭艾先生理身固命之餘願以及康俾康超乎有涯遨乎無垠登乆而應之曰夫杳杳㝠㝠有精非精渾渾淳淳有神非神精神甚眞離之不分留之不存孰謂固命孰謂理身孰為有涯孰為無垠然而虛无之中綿綿相循出入無跡為天地之根知之者明得之者尊凡汝所論未窺其門吾聞諸老𥅆曰良賈深藏若虗君子盛
德容貌若愚且夫蚌以珠剖象以齒焚蘭煎以膏翠拔以文常人所知也汝有藻飾之才亡㝠濛之機如執明燭煌煌光輝穹蒼所惡也吾嘗得汝貽山巨源絶交書其間二大不可七不堪皆矜己疵物之說時之所憎也夫虛其中者朝市不喧欲其中者巖谷不幽仕不能奪汝之情處不能濟汝之和仕則累不仕則已而又絶人之交增以矜己疵物之說啅噪於塵世之中而欲探乎𣱵生可謂惡影而走於日中者也何足聞吾之誨哉康眩然如醒後果以刑死
叢書／知不足齋叢書／玄真子／卷之中　鸑鷟(P.1-1)..[清乾隆鮑廷博校刊本]
造化之初九大相競風之飃䬑于貴切然曰䬌䬌匹周切乎之飍飍香幽切乎而颼颼乎之飂飂乎而扇鴻濛而幺飉力幺切㕭於交切嘐古苞切鼓𧯌呼勞切䜮力刀切而悲咤䬄呼出切䬘呼交切蹶石拔木蹙浪
奔濤其孰能大乎吾之大乎而雲之氣騰然曰翕乎忽乎之滅沒乎者漨扶邕切浡蒲忽切洇於鄰切熅之蓊鬱乎者蒙乎昧乎之昏晦乎者靉靆黭於甘於敢二切黮敕咸都甚二切之䨢徒感切䨴徒對切乎者翳海吞山遏日漫天其孰能大乎吾之大乎者雷之聲塡然曰諜轟轟乎轢轢忽犖犖乎虩虩磤衣謹切輪奔乎轂乎些歘電烻烈缺砉呼覺切霆驚劈歴乎些若獨不聞乎洪濤震鼓猛獸唬怒彼碌碌者莫吾之與巨其孰能大乎吾之大乎些海
之濤奔然曰浩乎汗乎之澶漫乎且澎乎湃乎之滂沛乎且何鯤鵬頒鰓相來切狊翼之聲邪乎且翻鼇盪鯨崩壺倒瀛其孰能大乎吾之大乎且火之熛然烈然曰烘乎炵也冬切乎之煥爛乎焉翕乎煜乎之煽炫乎焉㶼烏來切灼爍烜爀燏愈律切𤐰涸澤燋山熾日薰天其孰能大乎吾之大乎焉日之燿照然曰煌煌乎之陽陽乎歟晶晶乎之熒熒乎歟杲杲曈曈炎炎赫赫光天照地流金爍石其孰能大乎吾之大乎歟地之
震殷然曰坤乎崙乎之坱圠磅礴之乎之崔乎嵬乎之坳墝确䃗音剝之乎之浸海流河而有常奔山走陵而无疆其孰能大乎吾之大乎之天之鳴𥥈胡萌切然曰乾乎圓乎之慤乎只穹乎崇乎之廓乎只昊恢恢之顚顚旻蒼蒼之元元包水旋風蓋地寰空其孰能大乎吾之大乎只空之寥𣪯六宗切然曰豁乎泬乎之曠宕乎哉虛乎无乎之漭浪乎哉濛同茫唐靑冥蒼茫廓兮而㝩苦郞切㝗苦蕩切包天裹地誕陰育陽其孰能大
乎吾之大乎哉旣而九大各自競能風之聲曰孰有大乎吾曹之大矣空應之曰吾聞太上之言道名之大可詣而問焉於是雲停其氣風息其飄日罷其燿海弭其濤地復其震火滅其熛天靜其鳴空喪其寥於是乎俾雷之迸入道之境聲者讓響形者讓影不有不无不動不靜九大觀之各慚而還遂相讓為无為之色相與成无為之域以終乎塵劫之極而已焉乎欹道之形也虛道之影也无道之聲也初道之響也如
昔之為狀乎廓然其虛者空也莫然其无者滅也永然其初者遠也靜然其如者定也字之曰遺遐明默慤博元圓者何也遺以盡其失遐以邈其遙明以照其光默以湛其寂慤以堅其固博以大其廣元以神其妙圓以規其周故曰德者得也得乎不得不得乎得斯之謂乎得其德者何也文宣德之而无我老氏德之而未孩南華德之獨與天地精神往來而不敖睨於萬物噫沖虛德之泠然御風顏囘德之同於大通然
則太寥德之无終始已矣夫延吾思之不能竟也將何以窮有物之旣乎燿夜者燭腹也橐體者篋軀也戴芥者負垢也苗蜩者根蟬也晴星者眩華也燭腹之蟲循乎牆篋軀之蟲出乎隙負垢之蟲游乎葉根蟬之蟲植乎土篋軀哂乎燭腹曰子之自謂養生之固者也燭乎腹燿乎夜見乎險阻審乎取舍然而世人相有炫明之患怪乎物亾乎身未若吾之晦跡之逍遙也負垢哂乎篋軀曰子之自謂養生之固者也橐乎
體篋乎軀進則外乎首而行恐則內乎元而靜然而出入有首鼠之患怪乎物亾乎身未若吾之蓋形之逍遙也根蟬哂乎負垢曰子之自謂養生之固者也蓁然芥孽然垢徐然步物之不疑子之動也糞然形物之不疑子之生也然而慮風火有驚恐之患未若吾之瘞體之逍遙也之數蟲者各以能之相哂也於是眩華聞之哂乎根蟬曰子之自謂養生之固者也藏乎口匿乎目虛乎心實乎腹根乎足潤水土於外而不
行苗乎脊受風日於外而屢長无羈䧿之嫌者矣然而累乎質礙乎有苟遇掘鑿之患怪乎物亾乎身未若吾之瞥然之逍遙也根蟬曰吾稟乎造物化之奇妙乎古今之知藏口匿目虛心實腹之數蟲者其於衞生莫吾如也向吾聞子之聲昧子之形狀子之有自何而生眩華曰吾生乎目之眩長乎視之亂其徐也聯若星之貫其疾也紛若華之散取之而不得捨之而不克謂无而有謂有而无其來也儵見乎造化其
去也寂歸乎太虛能游乎不物之域者方覩乎吾之逍遙之墟域同乎于圓也方也于方也圓也故曰至圓无圓而能方至方无方而能圓孰能圓乎方者曰太圓孰能方乎圓者曰太方故太方有言曰昔吾方子之圓而子弗知吾之方太圓曰曩吾圓爾之方而爾不知吾之圓若然者何也其有以哉是故規乎虛者虛之不知其圓也矩乎空者空之不知其方也然則游心乎太寂之鄉令規矩无措其巧者其惟太圓之與
太方乎
叢書／知不足齋叢書／五行大義／卷之五／第二十一論五帝(P.8-1)..[清乾隆鮑廷博校刊本]
第二十一論五帝
遂古以來所論五帝凡有三種河圖云東方靑帝靈威仰木帝也南方赤帝赤熛怒火帝也中央黃帝含樞紐土帝也西方白帝白招拒金帝也北方黑帝叶光紀水帝也陶華陽云有皇伯皇仲皇叔皇季皇少兄弟五人卽靈威仰等此五帝竝天上神下治於世綜理神鬼次
第相接治太微宮其精為五帝之座五星隨王受氣卽明堂所祭者也故云宗祀文王於明堂以配上帝禮記曰春之月其帝太皥夏之月其帝炎帝中央土其帝黃帝秋之月其帝少皥冬之月其帝顓頊東方大昊庖羲氏主春蒼精之君南方炎帝神農氏主夏赤精之君中央黃帝軒轅氏主四季黃精之君西方白帝金天氏主秋白精之君北方黑帝顓頊氏主冬黑精之君易曰帝出於震此葢人帝之始始於伏羲五行之次以木為先四時相易以春為首故庖羲為五帝之先也又諸史以
少昊顓頊高辛唐虞謂之五帝此葢自舜以前五行相承為帝也易經乃上取伏羲下至虞舜不言中間三帝者以其因修無所造作何以得言之故不論也大昊帝庖羲者姓風也母華胥履大人跡而生於成紀蛇身人首以木德王天下為百王先易曰帝出於震震木東方主春象日之明故曰太昊因象龜文而畫八卦為罔罟以田漁古者人畜相食為害者多帝觀蜘蛛之網敎民取犧牲以充庖厨故曰庖犧是謂羲皇後世音謬謂之伏犧或云宓羲一號雄皇氏孝經鉤命決云伏羲日角
珠衡戴勝禮含文嘉云伏羲德洽上下天應以鳥獸文章地應以龜書伏羲則象作八卦炎帝神農氏姓姜母任姒名女登感神龍而生帝於常年人身牛首以火承木位南方主夏故曰炎帝作耒耜始敎民耕農嘗別草木令人食穀以代犧牲之命故號神農一號魁㠕氏是為農皇禮含文嘉云神農作田道就耒耜天應以嘉禾地出以醴泉黃帝軒轅氏姓姬母附寶見大電光繞北斗樞星明照郊野感而生帝於壽丘以土承火位在中央故曰黃帝治五氣設五星始垂衣裳作舟車造屋宇
古者巢居穴處黃帝易之以上棟下宇以蔽風雨故號軒轅亦云居軒轅之丘因以為號一號帝鴻氏或歸藏氏或有熊氏春秋文燿鈎云黃帝龍顏得天庭法中宿取象文昌禮含文嘉云黃帝脩兵革以德行則黃龍至鳳凰來儀少昊金天氏姬姓名摯字靑陽母女文節有大星如虹下流華渚夢接意感生帝以金承土故曰金天卽圖讖所謂白帝朱宣也位在西方主秋金有光明居小陰位故曰少昊文燿鈎云帝摯載干是謂淸明發節移度葢象招搖顓頊高陽氏姓姬母景僕見搖光貫
貫月如虹感而生帝於若水以水承金位在北方主冬故號顓頊文燿鈎云顓頊併幹上法月參集威成紀以理陰陽此五帝旣禮所配五方者也帝嚳高辛氏姬姓生而神異自言其名曰逡以木承水五行名官故號高辛帝王世紀云高辛𪘀齒有聖德能順三辰帝堯陶唐氏祁姓母慶都出洛渚遇赤龍感孕十四月而生帝於丹陵名放勛以火承木其兄帝摯封之於唐故是號陶唐氏文燿鈎云堯睂八彩是謂通明厯象日月陳剬考功禮含文嘉云堯廣被四表致於龜龍帝舜有虞氏姓
姚母握登見大虹意感生帝於姚墟名重華字都君目重瞳子故名重華以土承火堯封之於虞故號有虞氏設五色之服文燿鈎云舜重瞳子是謂諒上應攝提以統三光禮含文嘉云舜損己以安百姓致鳥獸鶬鶬鳳凰來儀此三帝幷少昊顓頊共為五帝史記以伏羲女媧神農為三皇黃帝以下為五帝帝王世紀以羲皇神農黃帝為三皇少昊已下為五帝今案禮記郊配五德自伏羲至顓頊為五帝是其正位所以然者易稱帝出於震葢五德之首也以次而行至顓頊則五德數終
若以少昊為首則金非五德之先若以黃帝為首土居中央本非創始故從木為先伏羲為五德之首易言是也其帝嚳已下皆行次相承也上帝有五靈威仰等姓氏事伏羲年代久遠典籍遺漏不可具釋然五德相承謂受天明命必豫符瑞以明會昌若應命之主皆承太微五帝之精以誕於世必有先徵示其萌兆也木王則蒼帝之子火王則赤帝之子土王則黃帝之子金王則白帝之子水王則黑帝之子故錄圖云東方蒼帝體為蒼龍其人長頭面大角骨起睂背豐博順金授火南方
赤帝體為朱鳥其人尖頭圓面方頤張目小上廣下鬚髥偃胸順水授土中央黃帝體為軒轅其人面方廣顙兌頤緩脣背豐厚順木授金西方白帝體為白虎其人方顙直面兌口大鼻小角順火授水北方黑帝體為玄武其人夾面兌頭深目厚耳垂腹反羽順土授木此竝象五行之符依其行次以相傳授也感精符云蒼帝望之廣視之博赤帝望之火煌煌燃視之炎上黃帝望之小視之大廣厚正方白帝望之明視之茂黑帝望之巨視之穉元命苞云蒼精用事象歲星赤精用事象熒惑
黃精用事象鎭星白精用事象太白黑精用事象辰星此皆五德之依五行子母相傳也非其次者必有剋代而不終也秦以金德代周二世而亡漢以火行繼周代秦偽金故其祚長遠若是其行次者則有符瑞也春秋元命苞云堯火精故慶都感赤龍而生漢以孔子獲麟得圖書云姬周亡火曜劉起帝卯金故高祖斬白蛇而神母哭云赤帝子殺我白帝子光武感赤伏符而中興此皆火德之徵也四行所感例皆如此往代帝王符瑞非一不可具述今略論五帝配五行如此
叢書／古今醫統正脈全書／重廣補注黃帝內經素問／遺篇／刺法論第七十二(P.1-1)..[民國十二年(1923)北京中醫社修補清光緒間江陰朱文震刊本]
黃帝內經素問遺篇
宋朝散郞太醫學司業劉溫舒原本
刺法論第七十二
黃帝問曰升降不前氣交有變卽成暴鬱余已知之如何預救生靈可得卻乎卻之言去也何以去之歧伯稽首再拜對曰昭乎哉問臣聞夫子言旣明天元須窮法刺可以折鬱扶運補弱全真瀉盛蠲餘令除斯苦夫子者祖師僦貸季折謂折伏也扶謂扶持也蠲除也斯此也令除此苦也帝曰願卒聞之歧伯曰升之不前卽有甚凶也木欲升而天柱窒抑之木欲發鬱亦須待時木發待間氣也至天作間氣之時作也欲發可刺之也當刺足厥陰之井足厥
陰之井卽大敦穴在足大指端去爪甲上如韭葉三毛之中乃足厥陰之所出也於平旦水下一刻時以手按穴得動脈下鍼可及三分畱六呼如得氣急出之先刺左後刺右又可春分日吐之無此管也火欲升而天蓬窒抑之火欲發鬱亦須待時火鬱待時至天作左間氣之時也其發也君火春分相火小滿卽欲發之時也故君火相火同法卽是二時而可預刺之也君火相火同刺包絡之滎心包絡之滎在手掌中勞宮穴也水下二刻以手按穴動脈應手刺可同身寸之三分畱六呼得氣而急出之先左後右又法當春三泄汗也土欲升而天衝窒抑之土欲發鬱亦須待時土鬱待時至天作左間氣之時也土發鬱日維辰維也多於間維發之也可預刺之也當刺足太陰之兪足太陰之兪太白穴在足內側核骨下陷者中足太陰之所注也水下三刻刺可同身寸之二分畱七呼氣至急出之先左後右金欲升而天英
窒抑之金欲發鬱亦須待時金鬱待時至天作左間氣之日也夏至之後金欲發鬱之時在火王後作可預刺也當刺手太陰之經手太陰之經者經渠穴也在兩手寸口脈陷者中手太陰之所行也動脈應手於水下四刻刺可同身寸之三分畱三呼氣至急出鍼先左後右水欲升而天內窒抑之水欲發鬱亦須待時水鬱待時至天作左間氣之時也發於辰維之後火得王之時水可作也可以預用鍼刺之也當刺足少陰之合足少陰之合陰谷穴也在膝內輔骨之後大筋之下小筋之上按之應手屈膝而得足少陰之所入也刺可同身寸之四分畱三呼動氣應手可刺急出之先刺左後刺右帝曰升之不前可以預僃願聞其降可以先防防護者也歧伯曰旣明其升必達其降也升降之道皆可先治也亦可以升而先刺也木欲降而地皛窒
抑之降而不入抑之鬱發散而可得位三日不降八日　欲降而鬱先散而然後作地間氣者也降而鬱發暴如天間之待時也降而不下鬱可速矣降之不下急速如天鬱也便可刺之降可折其所勝也折勝其標而虛其本也故折其勝也當刺手太陰之所出刺手陽明之所入手太陰之所出少商穴也在手大指之端內側去爪甲如韭葉手太陰之井也刺可同身寸之一分畱三呼而急出之手陽明之所入曲池穴也在肘外輔屈肘兩骨之間陷中手陽明之合刺可同身寸之一寸五分畱七呼動氣應手至而急出之火欲降而地玄窒抑之降而不入抑之鬱發散而可矣二日不降七日降欲下而鬱散之速可刺之也當折其所勝可散其鬱火鬱折水可以除之當刺足少陰之所出刺足太陽之所入足少陰之
出湧泉穴也在足心陷者中屈足捲指宛宛中足少陰之井刺可同身寸之三分畱三呼動氣至急出之先左後右足太陽之所入委中穴在膕中央約文中動脈應手足太陽之合也刺可同身寸之五分畱七呼氣至而急出之先左後右二次同其法刺也土欲降而地蒼窒抑之降而不下抑之鬱發散而可入五日不降十日降欲降而鬱散而可速刺之當折其勝可散其鬱土鬱折水可除其苦當刺足厥陰之所出刺足少陽之所入足厥陰之所出太敦穴也在足大指端去爪甲上如韭葉及三毛之中足厥陰井也刺可同身寸之三分畱十呼動氣急出之足少陽之所入陽陵泉穴在膝下同身寸之一寸胻骨外廉陷者中是足少陽之合刺可同身寸之六分畱十呼動氣至急出之金欲降而地彤窒抑之降而不下散抑之鬱發散而可入四日不降九日降欲下而鬱散可速刺也當折其勝
可散其鬱金鬱折火可以除之當刺心包絡所出刺手少陽所入也心包胳所出中衝穴也在中指之端去爪甲如韭葉是手心主之井刺可同身寸之一分畱二呼動氣至急出之手少陽之所入天井穴也在肘外大骨之後肘後同身寸之一寸兩筋間陷者中屈肘得之手少陽合刺可同身寸之一寸畱十呼動氣應手至而急出之水欲降而地阜窒抑之降而不下抑之鬱發散而可入一日不降六日降欲下而鬱散先可刺之也當折其土可散其鬱折其所勝可以散之也當刺足太陰之所出刺足陽明之所入足太陰之所出隱白穴也在足大趾之端側去爪甲如韭葉足太陰之井刺可同身寸之一分畱三呼得氣至乃出之足陽明之所入三里穴在膝下三寸胻骨外廉兩筋間足陽明之所合刺可同身寸之五分畱十呼得氣至而急出之帝曰五運之至有前後與升降往
來有所承抑之可得聞乎刺法歧伯曰當取其化源也是故太過取之不及資之太過取之次抑其鬱取其運之化源令折鬱氣不及扶資以扶運氣以避虛邪也不及者當資其化源以補其所虧令不勝資取之法令出密語資取化源法方明於玄珠密語第一卷中黃帝問曰升降之刺以知要願聞司天未得遷正使司化之失其常政卽萬化之或其皆𡚶然與民為病可得先除欲濟羣生願聞其說明其遷正故可預防歧伯稽首再拜曰悉乎哉問言其至理聖念慈憫欲濟羣生臣乃盡陳斯道可申洞微申顯也洞深也微妙也言可盡顯深妙太陽復布卽厥
陰不遷正卽天運不和順四序失合而作疫也不遷正氣塞於上當寫足厥陰之所流氣舒而復塞之故寫之當寫足厥陰之所流行間穴也在足大趾之間動脈應手陷者中足厥陰之滎刺可同身寸之六分畱七呼動氣至而急出之厥陰復布少陰不遷正天失時令卽氣令不正也不遷正卽氣塞於上熱欲化而風乃布外也當刺心包胳脈之所流心包胳脈之所流勞宮穴也在掌中央刺可同身寸之三分畱六呼動氣至而急出也少陰復布太陰不遷正子午天數有餘丑未不得中正也不遷正卽氣畱於上雨欲化而熱布於天當刺足太陰之所流足太陰之所流大都穴也在足大趾本節後陷者中足太陰脈之滎也刺可同身寸之三分畱七呼動氣至而出之太陰復布少陽不遷正丑未天數有餘寅申未得中正不遷正則氣塞未通
熱欲化而雨復布天當刺手少陽之所流手少陽之所流液門穴也在手小指次指間陷者中手少陽之滎也刺可同身寸之二分畱三呼動氣至而急出也少陽復布則陽明不遷正寅申天數有餘卯酉未得司天不遷正則氣未通上燥欲治天熱化復治當刺手太陰之所流手太陰之所流魚際穴也在手大指本節後內側散脈文中手太陰之滎也刺可同身寸之二分畱三呼動氣至而急出之陽明復布太陽不遷正卯酉天數未終辰戌未得司正不遷正則復塞其氣寒欲行天而燥復化當刺足少陰之所流足少陰之所流然谷穴也在足內踝前起大骨下陷中足少陰之滎也刺可同身寸之三分畱三呼動氣至而出之帝曰遷正不前以通其要願聞不退欲折其餘無令過失可得明乎歧伯曰氣過有餘復作布正是
名不過位也卽名布正再治天而不能退位使地氣不得後化新司天未可遷正故復布化令如故也新歲司天未得中司去歲司天仍舊治天是故氣過天令失常故與民作災之病也己亥之歲天數有餘故厥陰不退位也至子午之年猶尚治天風行於上木化布天風溼之化不令風化至酷作災當刺足厥陰之所入足厥陰之所入曲泉穴也在膝內輔骨下大筋上小筋下後陷者中屈膝而得之足厥陰之合也刺可同身寸之六分畱七呼動氣至急出其鍼也子午之歲天數有餘故少陰不退位也至丑未之年猶尚治天熱行於上火餘化布天燥清之虧雨化不令熱化復行天令也當刺手厥陰之所入心包之所入曲澤穴也在肘內廉下陷者中屈肘而取之手厥陰之合也刺可同身寸之三分畱七呼動氣至而急出之丑未
之歲天數有餘故太陰不退位也至寅申之年猶尚治天也溼行於上雨化布天寒化虧熱化不令溼化復布行天令當刺足太陰之所入足太陰之所入太陰陵泉穴也在內側輔骨下陷者中足太陰之合刺可同身寸之五分畱七呼動氣至而急出之也寅申之歲天數有餘故少陽不退位也至卯酉之年猶尚治天熱行於上火化布天燥淸令虧熱化復治布行天令當刺手少陽之所入手少陽之所入天井穴也在肘外大骨後肘後上一寸兩筋間陷中屈肘得之手少陽之合也刺可同身寸之三分動氣至而急出之也卯酉之歲天數有餘故陽明不退位也至辰戌之年猶尚治天也金行於上燥化布天風化虧而寒化不令淸化復治布行天令當刺手太陰之所入手太陰之所入尺澤穴也在肘約文中動脈應手手太陰之所合也
刺可同身寸之三寸畱三呼動氣至而急出之辰戌之歲天數有餘故太陽不退位也至己亥之年猶尚治天也寒行於上凜水化布天熱化令虧風化不令寒化復治布行天令當刺足少陰之所入足少陰之所入陰谷穴也在膝下內輔骨之後大筋之下外筋之上按之應手屈膝而得之足少陰之合刺可同身寸之四分動氣至而急出之故天地氣逆化成民病以法刺之預可平痾人氣通乎天地也氣交有變前後餘退可依天元刺其餘源始終可平也黃帝問曰剛柔二干失守其位使天運之氣皆虛乎與民為病可得平乎天運如虛可以法刺可除之也歧伯曰深乎哉問明其奧旨天地迭移三年化疫是謂根之可見必有逃門是謂根究天地之災必有遐危逃生之門戶假令甲子
剛柔失守柔得其位上失其剛雖得交司數可未至甲子上未終司己卯下雖遷正是謂柔平孤虛其下也剛未正之己不得其甲卽土運反虛而木迺勝剛未正柔孤而有虧甲不正於己也土運不令正失少陰不化是故天與皆虛而使邪化疫者也時序不令卽音律非從司天猶布而中運有勝至矣甲未至而己已至律無音而呂有聲卽黃鍾大宮不應夾鍾少宮卽應以表己卯下位孤主土運者也如此三年變大疫也甚則速首尾三年至詳其微甚察其淺深大虛而布政日久卽深也深卽甚矣運未正卽勝至久卽深甚也甚卽深首尾二年至者也欲至而可刺刺之則以明其刺法者卽是布正而未遷正者可刺其卽今之病也只言知者是以三年中有大疫至刺補其天之之吉也卽其細詳微甚知其所至之期可先齊之者也當先補腎兪土疫至而腎虛者先補之腎兪在骨第十四椎下兩傍各同身寸之一寸五分未刺時先口銜
鍼暖而用之用圓利鍼臨刺時呪曰五帝上真六甲玄靈氣符至陰百邪閉理念三徧自口中取鍼先刺二分畱六呼次入鍼至三分動氣至而徐徐出鍼以手捫之令受鍼人咽氣三次又可定神魂者也次三日可刺足太陰之所注足太陰之所注太白穴也在內踝核骨下陷者中足太陰脈之所注也先以口銜鍼令溫欲下鍼時呪曰帝扶天形護命成靈誦之三徧迺刺三分畱七呼動氣至而急出其鍼也又有下位己卯不至而甲子孤立者次三年作土癘其法補瀉一如甲子同法也卽甲子甲戌甲申甲午甲辰甲寅并及己丑己亥己酉己未己巳己卯凡甲己上下失守皆此一法而已其刺以畢又不須夜行及遠行令七日潔淸淨齊戒所有自來腎有久病者可以寅時面向南淨神不亂思閉氣不息七徧以引頸嚥氣順之
如嚥甚硬物如此七徧後餌舌下津令無數仙家嚥氣可以深根固蔕以子受母氣也嚥下氣令腹中鳴至臍下子氣見母元氣故曰反本還元也久餌之令深根以養固蔕也故嚥氣津者此名天池之水可久餌之資精氣血蕩滌五藏先溉元海一名離宮之水一名玉池一名神水不可唾之但可餌之以補精血可益元海也假令丙寅剛柔失守柔得其位上失其剛也雖得其交歲而丙未遷正治天下辛巳獨治其泉上位丙失其剛干故中水運不得運太過也反受土勝之上剛干失守下柔不可獨主之柔干在上猶言不及何況柔失剛者也中水運非太過不可執法而定之不以諸丙年作其水太過也當推之天數而知有虧也布天有餘而失守上正天雖主治之此卽布正之化正司主歲未得正位也天地不合卽律呂音異柔干至而呂有音應剛干未遷而律管無聲卽少羽鳴響而大羽無
聲也如此卽天運失序雖有化而非常化也後三年變疫變有微甚故有遲速當推其天數之淺深也詳其微甚差有大小大差七分小差五分每一分一十五日大差速至小差徐徐而至之也徐至卽後三年至甚卽首三年推數差速卽知運遲當先補心兪心兪在背第五椎下兩傍各一寸半用圓利鍼於口中令溫暖次以手按穴得其氣動迺呪曰太始上淸丹元守靈誦之三徧先想火光於穴下然後刺可同身寸之一寸半畱七呼得氣至次進鍼三分以手彈之令氣至而下鍼得動氣至而徐徐出鍼次以手捫其穴令受鍼人閉氣三息而嚥氣也次五日可刺腎之所入腎之所入陰谷穴也在膝內輔骨之後大筋之下小筋之上按之應手屈膝而得之用圓利鍼令口中溫暖先以手按穴迺呪曰太微帝君五氣及真六辛都司符扶黑雲誦之一徧刺可入同身寸之四分得動氣至而急出之又有下位地甲子辛巳柔不
附剛亦名失守卽地運皆虛後三年變水癘卽刺法皆如此矣卽丙寅丙子丙戌丙申丙午丙辰辛丑辛亥辛酉辛未辛巳辛卯如此上下失守皆推大小差而刺之其刺如畢慎其大喜欲情於中如不忌卽其氣復散也令靜七日七日後神氣實而水疫不傷心欲實令少思思卽傷神居當澄心而神守中卽道自降而其氣復上人亂想勞神卽陰中鬼王勞神卽神役苦志心亂故天人命實卽神和志安心靜卽中也假令庚辰剛柔失守乙得其位上失其庚卽謂柔失其剛也雖得其歲卽庚未得中位也乙得下位以治其地上位庚失其剛干故中金運不得大過反受火勝之也上位失守下位無合乙未在下主地孤立也上無剛干正之天運虛乙庚金運故非相招上下相招陰陽相合也司天與運各得其化布天未退中運勝來不以陽年
元勝復支干不合有上下相錯謂之失守庚不與乙相對合也姑洗林鍾商音不應也失守卽同聲不相應也姑洗上管庚辰太商不如應林鍾下管乙未少商獨應矣如此則天運化易故四序非常也三年變大疫金疫又名殺疫詳其天數差有微甚大差七分卽氣過一百五日卽甚矣小差五分卽氣過七十五日卽微也微卽微三年至微卽徐也甚卽甚三年至甚卽速也當先補肝兪肝兪在背第九椎下兩傍各一寸半用圓利鍼以口溫暖先以手按穴得動氣欲下鍼而呪曰氣從始淸帝符六丁左施蒼城右入黃庭誦之三過先想靑氣於穴下然後刺之三分得氣而進鍼鍼入五分動氣至而徐徐出鍼以手捫其穴令受鍼人嚥氣次三日可刺肺之所行肺之所行經渠穴也在手寸口陷中手太陰經也用圓利鍼於口內溫令暖先以左手按穴而呪曰太始上真五符帝君元和氣合司入其神誦之三徧
刺可同身寸之三分畱二呼動氣至而出其鍼也刺畢可靜神七日慎勿大怒怒必真氣卻散之又或在下地甲子乙未失守者卽乙柔干卽上庚獨治之亦名失守者卽□□孤主之三年變癘名曰金癘亦名殺癘其至待時也詳其地數之等差亦推其微甚可知遲速爾速至共三年遲卽後三年其至如金疫刺法同前也諸位乙庚失守刺法同卽天運各異金殺丁之災化民病也同刺而卻之也肝欲平卽勿怒怒卽陰生肝為陽神也陰生卽陽天夜臥念安其志勿誦惡語卽陽神魂守中假令壬午剛柔失守下得其位上失其主卽司天布正木運反虛也雖交歲而天未遷正中運勝卽地見丁酉獨主其運故行燥勝天未勢化是名二虛者已上壬未遷正下丁獨然卽雖陽
年虧及不同災亦然三日肝自病風化不令運失其壬木得其位天如布退可得遷正不假復而正角上下失守相招其有期推之天別又及幾分天如復位故得相招者也差之微甚各有其數也差七分計一百五日卽大差之期也差五分卽七十五日其下者又微也律呂二角失而不和同音有日上律蕤賓下呂南呂上大角不應下少角應故二角失而不和也後壬午遷正之日卽上下角同聲相應微甚如見三年大疫微卽至乙酉甚卽至甲申甚速微除也當刺脾之兪脾之兪在背第十一椎下兩傍各一寸半動脈應手用圓利鍼令口中溫暖而刺之卽呪曰五精智精六甲玄靈帝符元首大始受真誦之三徧先想黃氣於穴下然後刺之二分得氣至而次進之又得動氣次進之二進各一分畱五呼卽徐徐出鍼以手捫之令其人不息三徧而嚥津也次三日可刺肝之所出也肝之所出大敦穴也在足大趾端去爪甲
如韭葉及三毛之中足厥陰之井也用圓利鍼令口中溫暖而刺之卽呪曰真靈至玄大道冥然五神各位氣守三田誦之然後可刺入同身寸之三分畱十呼動氣至而出其鍼刺畢靜神七日勿大醉歌樂其氣復散又勿飽食勿食生物歌樂者卽脾神動而氣散也醉卽性亂飽卽食脹故慎忌之食生物卽傷脾氣也欲令脾實氣無滯飽無久坐食無太酸無食一切生物宜甘宜淡淡入胃也宜益府淡者土之薄味也而又次於甘者無閒坐無久臥故養脾也又或地下甲子丁酉失守其位未得中司卽氣不當位下不與壬奉合者亦名失守非名合德故柔不附剛天地二甲子上下不相招故陰陽有錯卽中運失其歲合之常政也卽地運不合三年變癘故名木癘又名風癘其至有卽亦推其微甚其刺法一
如木疫之法卽諸丁壬上下失守皆同一法刺之假令戊申剛柔失守戊與癸合也天地二甲子卽戊申合癸亥也下位癸亥至地其主地正司也上下位戊申過丁未天數未退而復布天故失守戊癸不合也戊癸雖火運陽年不太過也戊未正司癸下獨治故非太過反受水勝之也上失其剛柔地獨主其氣不正故有邪干水運失守於上中下運有虧也故天虛而地猶主之中見火運水來犯之故曰邪干迭移其位差有淺深天數過差亦有多少卻得奉合合要在日數也欲至將合音律先同中火運徵也上下二律呂上窮太少二徵合音同如此天運失時三年之中火疫至矣速至庚戌也徐徐至辛亥所作也當刺肺之兪肺兪在背第三椎下兩傍各一寸半動脈應手用圓利鍼令口中溫暖先以手按穴迺刺之呪曰真邪用摶氣灌元神帝符反本位合其親誦之三徧刺
之二分𠊱氣欲至想白氣於穴下次進一分得氣至而徐徐出其鍼以手捫之於其穴也然可立愈也刺畢靜神七日勿大悲傷也悲傷卽肺動而真氣復散也几喜怒悲樂恐皆不可過矣此五者皆可動天亂真神也故聖人㤀緣滅動念可存神也故神能主形神在形全可以身安道常長存也人欲實肺者要在息氣也無太喘息慎勿多言語及呼吸多氣喘及言語多及飲冷形寒食減多大忌悲傷喜怒冷傷其肺神也又或地下甲子癸亥失守者卽柔失守位也卽上失其剛也卽亦名戊癸不相合德者也卽運與地虛後三年變癘卽名火癘與火疫同也卽法刺一體卽諸戊諸癸上下同一體是故立地五年以明失守以溼法刺於是疫之與癘卽是上下剛柔之名也窮歸一體
也卽刺疫法只有五法卽總其諸位失守故只歸五行而統之也此皆五疫癘歸天地不相和之氣化為疫癘大傷人之命也故達天元可通法刺復濟生民也黃帝曰余聞五疫之至皆相染易無問大小病狀相似不施救療如何可得不相移易者其病相染著如何得不相染也歧伯曰不相染者正氣存內邪不可干避其毒氣天牝從來復得其往邪毒之氣在於泄汗反下取之其氣入於中毒氣至腦中流入諸經之中令人染病矣如人嚏得此氣入鼻至腦中欲嚏出令勿投鼻中令嚏之卽出爾如此卽不相染也氣出於腦卽不邪干從鼻從入腦欲干復出卽無相染也氣出於腦卽室先想心如日卽正氣存中而神守其本卽邪疫之氣不犯之欲將入於疫室先想靑氣自
肝而出左行於東化作林木如春柏之蒼翠次想白氣自肺而出右行於西化作戈甲如劒戟之明白利刃次想赤氣自心而出南行於上化作燄明如赫赫之炎燥次想黑氣自腎而出北行於下化作水如波浪之黑色次想黃氣自脾而出存於中央化作土如天地之黃色五氣護身之畢以想頭上如北斗之煌煌然後可入於疫室卽正氣存中而邪疫不干又一法於春分之日日未出而吐之用遠志去心以水煎之飲二盞吐之不疫者也又一法於雨水日後三浴以藥泄汗注汗出臭者無疫也又一法小金丹方辰砂二兩水磨雄黃一兩葉子雌黃一兩紫金半兩粉作末令細之同
入合中外固了地一尺築地實不用爐不須藥制用火二十斤煆之也七日終常令火及二十斤候冷七日取次日出合子埋藥地中七日亦須吉地者佳也取出順日研之三日煉白沙蜜為丸如梧桐子大每日望朿吸日華氣一口冰水下一丸和氣嚥之服十粒無疫干也黃帝問曰人虛卽神游失守位使鬼神外干是致夭亾何以全真願聞刺法歧伯稽首再拜曰昭乎哉問謂神移失守雖在其體然不致死或有邪干故令夭壽邪未干而不病邪欲干而有卒亾也只如厥陰失守天以虛人氣肝虛感天重虛卽魂游於上
□虛天虛又遇出汗於肝而三虛散神游上位左無英君下卽神光不聚而白尸鬼至令人卒亾者也邪干厥大氣身溫猶可刺之目中神彩有四肢雖冷心腹尚溫如口中無涎舌卵不縮者非感厥也卽名尸厥故可救之復蘇刺其足少陽之所過足少陽之所過邱墟穴也在足外踝下如前陷者中去臨泣同身寸之五寸足少陽之原也用毫鍼於人近體煖鍼至溫以左手按穴呪曰太上元君常居其左制之三魂誦之三徧次呼三魂名爽靈胎光幽精誦之三徧次想靑龍於穴下刺之可以同身寸之三分畱三呼可徐徐出鍼親令人按氣於口中腹中鳴者可治之次刺肝之兪在背第九椎下兩傍各一寸半用毫鍼著身溫之左手按穴呪曰太微帝君元英制魂真元及本令入靑雲又呼三魂各如前三徧刺入同身寸之三分畱三呼次進二分畱三呼復取鍼至三分畱一呼徐徐出卽氣及而復活人病心虛又遇君相二火司天失守感而三虛又或汗出於心
卽致神魂逆於上入泥丸遇火不及黑尸鬼犯之令人暴亾不出一時可救之四肢冷氣雖閉絕不變色舌卵如不縮者可救目中神彩不變者可刺之也可刺手少陽之所過手少陽之所過陽池穴也在手表腕上陷者中手少陽之原也用毫鍼人身溫煖以手按穴呪曰太一帝君泥丸總神丹無黑氣來復其真誦之三徧想赤鳳於穴下刺入二分畱七呼次進一分畱三呼復退畱一呼徐徐手捫其穴卽令復活也復刺心兪在背第五椎下兩傍各一寸半用毫鍼著身溫煖以手按穴呪曰丹房守靈五帝上靑陽和布體來復黃庭誦之三徧刺可同身寸之七分畱一分次進一分畱一呼退至二分畱一呼徐徐而出鍼以手捫其穴也人脾病又遇太陰司天失守感而三虛重虛而汗出於脾因而三虛智意二神游於上位故曰失守又遇土不及靑尸鬼邪犯之於人令人暴亾不出一時可救之也四肢冷而身溫脣溫者可
活之矣口中無涎卽名尸厥可刺足陽明之所過足陽明之所過衝腸穴也在足跗上骨間動脈去陷谷三寸足陽明之原也用毫鍼著人身溫煖以手按穴呪曰常在魂庭始淸太寍元和布氣六甲及真誦之三徧先想黃庭於穴下刺入三分畱三呼次進二分畱一呼徐徐退而以手捫之者也復刺脾之兪在背第十　椎下兩傍各一寸半用毫鍼以手按之呪曰太始乾位總統坤元黃庭真氣來復游全誦之三徧刺之三分畱二呼進至五分動氣至徐徐出鍼人肺病遇陽明司天失守感而三虛人虛天虛又汗出於肺因而三虛卽魂游於上故曰失守之也又遇金不及有赤尸鬼干人令人暴亾不出一時可救之雖無氣手足冷者心腹溫鼻微溫目中神彩不轉口中無涎舌卵不縮者皆可刺活也可刺手陽明之所過手陽明之所過合谷穴也在手大指次指間手陽明之原也用毫鍼著人體溫煖先以手按穴呪曰靑氣真全帝符日元七魄
歸右今復本田誦之三徧想白氣於穴下刺入三分畱三呼次進鍼至五分畱三呼復退一分畱一呼徐徐出鍼以手捫其穴復活也復刺肺兪肺兪在背第三椎下兩傍各一寸半用毫鍼著體溫煖先以手按穴呪曰左元真人六合氣賓天符帝力來入其司誦之三徧鍼入一寸半畱三呼次進二分畱一呼徐徐出鍼以手捫其穴也人腎病又遇太陽司天失守感而三虛人虛天虛又感出汗於腎感而三虛卽腎神退游於黃庭雖不離體神光不聚故失守也又遇水運不及之年有黃尸鬼干犯人正氣吸人神魂致暴亾氣絕四肢厥冷心腹微溫眼色不易脣口及舌不變口中無涎卽可救也可刺足太陽之所過足太陽之所過京骨穴也在足外側大骨下赤白肉際陷者中是足太陽之原也用毫鍼著人身溫煖以手按穴呪曰元陽育嬰五老及真泥丸玄華補精長存想黑氣於穴下刺入一分半畱三呼迺進至三分畱一呼徐徐出鍼以
手捫其穴也刺足少陽之兪在背第十椎下兩傍各一寸半用毫鍼先以手按穴呪曰天玄日晶太和昆靈真元內守持入始淸誦之三徧刺之三分畱三呼次又進五分畱三呼徐徐出鍼以手捫之黃帝問曰十二藏之相使神失位使神彩之不圓恐邪干犯治之可刺願聞其要五神失守以明刺法又言十二神之妙用也歧伯稽首再拜曰悉乎哉問至理道真宗此非聖帝焉究斯源是謂氣神合道契符上天人氣動合司天神氣相合田乎盛衰也心者君主之官神明出焉任治於物故為君主之官故心從形有神託心斯存是故心者神之舍也卽真心失守虛而神不守位卽𡚶游諸室五神不安而乃令虛也可刺手少陰之源手少陰之源者卽是兌骨穴也此是真心之源在掌後兌骨之端陷者中一名中都用長鍼口中溫煖刺入三
分畱三呼進一分畱一呼徐徐出鍼以手捫其穴復蘇也肺者相傳之官治節出焉位高為君故官為相傳主行榮衞故治節由之喘息而自然有多語失節飲冷形寒悲愴是以肺神不守位卽虛也可刺手太陰之源肺之源出於太淵在掌後大筋一寸五分間陷者中手太陰之所過用長鍼以口中溫鍼以手按穴刺入同身寸之三分畱三呼動氣至而徐徐出鍼以手捫穴肝者將軍之官謀慮出焉勇而能斷故曰將軍潛發未萌故曰謀慮出焉怒而氣上遇氣交不前因而神失守神光不聚可用前法刺之全神守者也可刺足厥陰之源足厥陰之源太衝穴也在足大趾本節後二寸陷者中乃肝脈所過為源用長鍼便於口中先溫鍼以手按穴刺可入三分畱三呼進二分畱二呼徐徐出鍼以手捫之也膽者中正之官決斷出焉剛正果決故官為中正直而不疑故決斷出焉交動而卒怒怒而不息氣上而不守位使人中正不利欲成膈噎神光不聚未
有邪干先可以刺治之者也可刺足少陽之源足少陽之源邱墟穴也在足外踝下如前陷者中去臨泣穴五寸足少陽之所過也用長鍼於口內溫鍼先以左手按穴刺可同身寸之三分畱三呼進至五分畱二呼徐徐出鍼以手捫之也膻中者臣使之官喜樂出焉膻中者在胷兩乳間為氣海手厥陰包絡之所居此作相火位故言臣使主其喜樂中及驚喜怒思恐卽神失守位使人如失志恍恍然神光不聚邪來干之可用刺法治之正神和也可刺心包胳所流勞宮穴也在手掌中央動脈手心主之所流也用長鍼於口中溫先以左手按穴刺可同身寸之三分畱二呼徐徐出鍼以手捫其穴也脾為諫議之官知周出焉心有所憶謂之意意中出焉謂之智智周萬事皆從意智也故知周出焉意有所著欲念生他想勞意不已智有所存神游失守則神元不聚可預治之者也可刺脾之源脾之源在足內側核骨下陷者中是足太陰之所過為源用長鍼於口內溫鍼
先以左手按穴刺可入三分畱五呼進至三分畱五呼卽可徐徐而退鍼以手捫之胃為倉廩之官五味出焉包容五穀是謂倉廩之官勞養四傍故云五味出焉飲食飽甚汗出食飽房室卽氣畱滯注神游失守邪干未至可以預治全真可刺胃之源胃之源衝陽穴也在足跗上如同身寸之五分骨間動脈上去陷谷穴五寸是足陽明之所過用長鍼於口中溫鍼先以左手按穴刺可入三分畱三呼進至二分徐徐出鍼以手捫其穴大腸者傳道之官變化出焉傳道為傳不潔之道變化謂變化物之形故云傳道之官變化出焉男子有反之過故失守位邪非干之以刺法刺之卽令反卻蘇也可刺大腸之源大腸之源合谷穴也在手大指次指曲骨間手陽明之所過也用長鍼口中溫鍼刺入三分畱三呼進至二分畱一呼徐徐出之也小腸者受盛之官化物出焉承奉胃司受盛糟粕受元復化傳入大腸故云受盛之官化物出焉受而有異非合不合神失
守可刺全真者可刺小腸之源小腸之源腕骨穴也在手外側腕前起骨下陷者中手太陽之所過也用長鍼於口中溫鍼先以左手按穴刺可入三分畱三呼進二分畱一呼徐徐出鍼次以手捫其穴也腎者作強之官伎巧出焉強於作用故曰作強造化形容故曰伎巧在女則當伎巧在男正曰作強人強作過失動合於三元八正之日故神失守位也故預刺而可全真者也刺其腎之源腎之源出於大谿在足內踝下跟骨之前陷者中足少陰之所過為源用長鍼於口中溫鍼先以左手按穴刺入三分畱一呼進一分畱一呼徐徐出鍼以手捫其穴也三焦者決瀆之官水道出焉引道陰陽開通閉塞故官司決瀆水道出焉決瀆者如四瀆入大海不離其水百川入海只江河淮濟入海不變其道故曰四瀆也三焦決瀆卽精與水道不相合也故曰三焦者上中下上焦者主內而不出或非內而卽內故不守中焦者主腐熟水穀或情動於中人或非動而動是謂孤動者神失守位下焦者主
出而不內或當出而不出者故曰神失守位刺三焦之源三焦之源陽池穴也在手表腕上陷者中手少陽脈之所過也用長鍼於口內溫鍼先以左手按穴刺可入三分畱三呼進一分畱一呼徐徐出鍼以手捫之也膀胱者州都之官精液藏焉氣化則能出矣位當孤府故曰都官居下內空故藏精液若得氣海之氣施化則溲便注泄氣海之不足則閟隱不通故曰氣化則能出矣人若滯便而合氣注膀胱故精泄氣動水道不宣通故神失守位卽可以刺法全真者方知此法大妙也刺膀胱之源膀胱之源京骨穴也在足外側大骨下赤白肉際陷者中足太陽之所過用長鍼於口中溫鍼先以左手按穴刺可入三分畱三呼進二分畱三呼徐徐而出鍼以手捫其穴也凡此十二官者不得相失也失則災害至故不得相失失之則神光不聚故有邪干犯之卽害天命宜先刺以全真也是故刺法有全神養真之旨亦法有修真
之道非治疾也故要修養和神也神為主養之宗故作先也道貴常存補神固根精氣不散神守不分內三寶卽神氣精一失其位三者皆傷三者同守故曰元和也然卽神守而雖不去亦全真神如去卽死矣然雖在其體身中而未去者亦非守位而全真也人神不守非達至真神不守卽光明不足故要守真而聚神光而可以修真真勿令泄人為知道至真之要在乎天玄人在母腹先通天玄之息是謂玄牝名曰谷神之門一名神顗一名上部之地戶一名人中之岳一名胎息之門一名通天之要人能㤀嗜欲定喜怒又所動隨天玄牝之息絕其想念如在母腹中之時命曰返天息而歸命迴入寂滅反太初還元胎息之道者也神守天息復入本元命曰歸宗人有諸疾守位之神可入玄中之息而歸命之真全神之道可久覬也
集／總集／全唐文／全唐文／卷十七／中宗　二／三藏聖教序(P.210-1)
三藏聖教序
蓋聞蒼蒼者天。列星辰而著象。茫茫者地。奠川嶽以成形。仰觀天文。既如彼也。俯循地理。又若斯焉。夫以妙旨幽微。名言之路攸絕。真如湛寂。性相之義都捐。然則發啟心聾。資法雷之激響。獎導迷眾。俟覺首以司方。故知假名不壞於常名。樂說乃詮於無說。至若象外之象。獨稱三界之尊。天中之天。爰著六通之聖。法王利見。孕育於七十二君。梵帝乘時。牢籠於萬八千歲。周星閱彩。言符誕降之徵。漢日流祥。載叶通神之夢。故能威揚沙劫。化彼塵區。玉毫舒耀
而除昏。金口宏宣而遣滯。破煩惱之賊。詎藉干戈。壞生死之軍。惟憑慧力。闢圓明之界。廣納於無邊。開常樂之門。普該於有識。縱使浮天欲浪。境風息而俄澄。漲日情塵。法雨霑而便廓。歸依者銷殃而致福。迴向者去危而獲安。可謂巍巍乎其有成功。蕩蕩乎而無能名者矣。但四生蠢蠢。未悟無常。六趣悠悠。俱纏有結。詎知空華不實。水月非堅。馳逐於五陰之中。播遷於三界之域。納諸品彙。終俟法門。自白馬西來。元言東被。世尊則隨類敷演。眾生乃逐性開迷。馬鳴擅美於瓊編。龍樹騰芳於寶偈。於是遙通震旦。遠布閻浮。半滿之教區分。大小之乘並騖。澄安俊德。接武於勝場。琳遠高人。駢蹤於法宇。遂使微言著範。歷千古而暢英聲。至賾流規。周十方而騰茂實。頃屬後周膺運。大扇魔風。遂使天下招提。咸從毀廢。寰中法侶。並混編甿。嗟乎。闃寂禪居。空留宴坐之處。荒涼慧苑。無復經行之蹤。爰洎開皇。重將修建。旋逢大業。又遇分崩。鬼哭神吟。山鳴海沸。既遭塗炭。寧有伽藍。正法消淪。邪魔增長。於是人迷覺路。邅迴於苦集之區。俗蔽真宗。羈絆於蓋纏之內。我大唐之有天下也。上淩巢燧。俯視羲軒。三聖重光。萬邦一統。威加有截。
澤被無垠。掩坤絡以還淳。亘乾維而獻款。再懸佛日。重補梵天。龍宮將八柱齊安。鷲嶺共五峰爭峻。大宏釋教。諒屬皇朝者焉。大福先寺翻經三藏法師義淨者。范陽人也。俗姓張氏。五代相韓之後。三台仕晉之前。朱紫分輝。貂蟬合彩。高祖為東齊郡守。仁風遠扇。甘雨隨車。化闡六條。政行十部。爰祖及父。俱厭俗榮。放曠一邱。逍遙三徑。含和體素。養志恬神。摘芝秀於東山。挹清流於南㵎。可謂尋幽丹嶠。棲偃白雲。皐鶴於是吞聲。場駒以之縶影。法師幼挺明悟。夙彰聰敏。纔踰辯李之歲。心樂出家。甫過遊洛之年。志尋西國。業該經史。學洞古今。總三藏之元樞。明一乘之奧義。既而閒居習靜。息慮安禪。託彼山林。遠茲塵累。三十有七。方遂雅懷。以咸亨二年行至廣府。發蹤結契。數乃十人。鼓櫂昇航。惟存一己。巡南溟以遐逝。指西域以長驅。歷巖岫之千重。淩波濤之萬里。漸屆天竺。次至王城。佛說法華。靈峰尚在。如來成道。聖躅仍留。吠奢城中。獻蓋之跡不泯。給孤園內。布金之地猶存。三道寶階。居然目覩。八大靈塔。邈矣親觀。所經三十餘國。凡歷二十餘載。菩提樹下。屢攀折以淹留。阿耨池邊。幾濯纓而藻鑑。法師慈悲作室。忍辱為
衣。長齋則一食自資。長坐則六時無倦。又古來翻譯之著。莫不先出梵文。後資漢譯。摭詞方憑於學者。銓義別稟於僧徒。今茲法師。不如是矣。既閑五天竺語。又詳二諦幽宗。譯義綴文。咸由於己出。措詞定理。匪假於旁求。超漢代之摩騰。跨秦年之羅什。所將梵本經僅四百部。合五十萬頌。金剛座真容一鋪。舍利三百粒。以證聖元年夏五月方屆都焉。則天大聖皇帝出震膺期。乘乾握紀。紹隆為務。宏濟為心。爰命百寮。兼整四眾。虹幡㨹日。鳳吹遏雲。香散六銖。華飄五色。鏘鏘濟濟。煒煒煌煌。迎於上東之門。置於授記之寺。共于闐三藏及大福先寺主沙門復禮西崇福寺主法藏等翻華嚴經。後至大福先寺。與天竺三藏寶思未多及授記寺主惠表沙門勝莊慈訓等譯根本部律。其大德等莫不四禪凝慮。六度冥懷。懸法鏡於心臺。朗戒珠於性海。詞林挺秀。將覺樹而聯芳。慧炬揚輝。澄桂輪而合影。渾金璞玉。諒屬其人。誠梵宇之棟梁。實法門之龍象。巳翻諸雜經律二百餘卷。繕寫云畢。尋並進內。其餘戒律諸論。方俟後詮。五篇之教俱明。八法之因備曉。鵝珠尚護。蟲命無傷。浮囊必取於不虧。油鉢終期於靡覆。崇聖教之紀綱。啟
含生之耳目。伏願上資先聖。長隆七廟之基。下逮微躬。恒佐九天之命。遷懷生於壽域。致薄俗於淳源。歲稔時和。遠安邇肅。顧以萬幾務總。四海事殷。爰憑乙夜之餘。式贊彌天之德。課虛扣寂。聊題序云。
集／總集／全唐文／全唐文／卷四十五／肅宗　四／辭大聖尊號并上太上皇尊號表(P.500-2)
辭大聖尊號并上太上皇尊號表
帝王者。天所命也。稱號者。人所奉也。惟有德克躋大寶。至
聖以享鴻休。于是乎人神形容其美行。歌詠之不足。或為之名焉。伏惟陛下乾坤覆載。河海潤澤。道達生靈。惠懷蠻貊。尊九廟以崇孝。謁五陵以奉先。禮二郊以嚴禋。祠九宮以致敬。刻石北京。以揚祖烈。泥金東嶽。以告成功。自三五以還。歷選列辟。聰明文武。齊聖廣淵。丕懿純殷。孰與比議。卓哉煌煌。真聖人之表也。夫天地至大。不能定愆伏之序。日月運行。不能正薄蝕之氣。自狂孽開釁。俶擾天紀。與時消息。為人請命。舞干羽而氛祲永清。垂衣裳而衽席無改。納萬姓於仁壽之域。朝百神於清穆之上。窅然姑射之山。思訪襄城之野。斯又臣言之不及。稽古所未聞。羲軒唐虞。何足以云。今方推而不居。為而不有。付臣以宗廟重器。錫臣以后王徽章。何以克堪。辭不獲命。臣自奉明詔。夙夜於邑。以為名不可假。尊不可踰。敬承嚴旨。得為孝乎。至于所託者深。所荷者大。不敢悉拒。以違天衷。而大聖二字。得之不易。求諸故實。布在冊書。伏望陛下顧茲當仁。期以制義。今王公侯伯。卿士兆人。詢謀僉同。稽首闕下。臣敢因眾人之議。成小子之志。上尊號於陛下。曰太上至道聖皇天帝。即命有司擇日。奉行冊禮。其錫臣帝號大聖二字。伏願許
停。如臣言可以簡當。所希採納。如臣誠不足動天。伏當待罪。將以明授受之道。辨上下之分。不勝臣子下情懇願之極。伏惟陛下俯垂允許。以副四海之望。
集／總集／全唐文／全唐文／卷一百六十二／司馬太貞／紀功碑(P.1659-1)
紀功碑
昔匈奴殄滅。竇將軍勒燕山之功。閩越泯清。馬伏波樹銅柱之跡。然則振英風於絕域。申壯節於殊方。莫不騰茂實於千載。播芳猷於萬古者矣。闕大唐德合二儀。道高五帝。握金鏡以朝萬國。調玉燭以馭兆民。濟濟衣冠。煌煌禮樂。車書順軌。扶桑之表俱同。治化所沾。濛汜之鄉咸暨。苑天山而池瀚海。內比戶以靜幽都。莫不解辮髮於槀街。改左袵於夷陋。高昌國者。乃是西漢屯田之壁。遺兵之所居。麴文泰即其苗裔也。往因晉室多難。群雄競馳。中原乏主。邊
隅遂隔。問屆我於𥩄多拔王磨局至吟靡遺啟政。自皇威遠被。稽顙來庭。雖沐仁風。情懷首鼠。杜遠方之職貢。阻重譯之往來。肆豺狼之心。起蜂蠆之毒。若德聚庶賊盛無已。聖上慜彼蒼生。申茲弔伐。乃詔使持節光祿大夫吏部尚書上柱國陳國公侯君集交河道行軍大總管副總管左屯衛大將軍上柱國永安郡開國公薛萬均副總管左屯衛將軍上柱國通川縣開國男姜行本等。爰整三軍。張行天罰。但妖氛未殄。將軍逞七縱之威。百雉作固。英奇申九攻之略。以通川公深謀間出。妙思縱橫。命前軍營造攻具。乃統沙州刺史上柱國望都縣開國侯劉德敏右監門中郎將上柱國淮安縣開國公衡智錫左屯衛中郎將上柱國富陽縣開國伯屈昉左武候郎將李海崖前開州刺史時德衡右監門府長史王進威等。並率驍雄。鼓行而進。以貞觀十四年五月十日。師次伊吾時羅漫山北登里紺所。未盡旬月。剋成奇功。伐木則山林殫盡。叱咤則川谷蕩薄。衝梯蹔整。百𣙠冰碎。機一發。千石雲飛。墨翟之拒無施。公輸之妙詎比。大總管運籌帷幄。繼以中軍。鐵騎亘原野。金鼓動天地。高旗蔽日月。長戟彗雲霓。自秦漢出師。未有
如斯之盛也。班定遠之通西域。故跡罕存。鄭都護之滅車師。空聞前史。雄圖世著。彼獨何人。乃勒石紀功。傳諸不朽。其詞曰。
於赫大唐。受天明命。化濟得成。功寧山境。荒服猶阻。夷居不定。乃拜將軍。殄茲梟獍。謀六奇動思群雄逞力。陣開龍勝營闕庶星光旗明日色。揚旌塞表。振威西極。峨峨峻嶺。眇眇平原。塞雲暝結。朝風晝昏。長紀洛雪。高樹闕今據銘功讚德。
集／總集／全唐文／全唐文／卷一百六十五／員半千／蜀州青城縣令達奚君神道碑(P.1682-2)
蜀州青城縣令達奚君神道碑
粵以煌煌丹草。非濟物之用。而冊府書之。粲粲白石。豈益國之器。而史官紀之。況乃六義基身。四維成性。風調百里。雨潤一方。動植俟之以滋榮。人倫資之以和樂。使仰之者若日月。敬之者若神明。畏之者若雷霆。愛之者若父母。而可闕一字盛德湮滅無聞於後哉。君諱思敬。字安儼。河南洛陽人也。若乃二星分北。掩龍沙以居宗。六月圖南。擅鵬溟以為大。實天命昌意。啟我幽都。帝封始均。天雄弱水。積六十七葉。凡九十九姓。豫鄰之代。分為諸國。兄弟七人。各統一部。天倫之盛。達奚居上。高祖遷洛。有志諸華。思變其風。多改舊俗。故達奚於後使姓奚焉。周氏沿革。復姓達奚氏矣。自茲厥後。可略而言。曾祖諱武。宇文朝為玉璧大將軍東道大行臺十二將軍同華二州刺史雍州牧太師太傅太保鄭國公。諡曰桓。於時齊氏跋扈於并鄴。有遷鼎之宏志。周人經綸於關輔。當運斗之有功。兩界交爭。三運遽及。攻守之術。應變若神。戰勝之方。倉卒得妙。由是天臺八柱。分作宰牧之尊。帝座三台。合為師保之貴。大父叡。太子左
千牛尚輦直長。時高臺漸傾。曲池向平。金玉滿堂。化為道德。瑚璉入廟。直接明神。早露先霜。不登爵秩。昭考諱孝茂。皇朝滑州司兵參軍易州易縣令。卻負盧龍之塞。漢陽之突騎成風。前款飛狐之門。邯鄲之俠客交亂。君水火相濟。文武兼施。巨闕之前。訟端自喪。常山之下。符采生輝。君則驪泉夜光。虹巖朝彩。籠雲罩月之穎。必由於尺櫱。遵江及海之浪。亦經於寸源。敘用有階。莫或不踐。總章中以仁勇校尉守左衛率府翊衛。秩滿。以文藝優長。簡入吏部。後解褐承奉郎。行幽州新平縣尉。雖時以為美。心非所好。故咫步之間。無因騁跡也。秩滿。停家積年。授徵展駿足。未超前路。辭滿之後。遂以邱壑為心。垂拱之初。天命已改。則天皇帝攝行君政。心徧區中。採芳草於蘭澤。省山苗於松澗。迺留神陸沈。隨方擢善。二年授高陵縣主簿。以舊德起也。屬西方不靜。北方多難。被奏充金牙道行軍司兵。事不獲以。遂即戎焉。君設策請拔碎葉疏勒于闐安西四鎮。皆如所計。謀存於我。功在諸人。授之加朝議郎。行蒲州司法參軍事。既表裏山河。股肱要壤。用之惟器。選擬為難。君盤根錯節。等庖人之遊刃。發伏摘姦。同郢匠之揮斲。紫宸迴顧。赤
縣瞻風。長安二年。調補乾封丞矣。蜀岷山井絡之分。帝以會昌。梁州輿鬼之躔。人為繁雜。相如之宅。無復德音。文翁之堂。空餘陳跡。人不見德。年代以深。舊稱難理。斯焉是賴。四年授蜀州青城縣令。以人望遷之。君下車布政。推誠待物。舉義壯忠。貶惡除盜。或謂曰。不迺闊乎。君謂之曰。前史有之。舉有義者。所以救貪污無恥也。舉有行者。所以救廢亂失道也。舉廉讓者。所以救分爭也。舉遜順者。所以救橫逆也。舉質朴者。所以救離弊也。舉惇厚者。所以救殘賊也。今若此皆有。吾何已焉。吾薄劣。實荷榮獎。既承澆競之餘。復當巧詐之盛。若不憲章古道。祖述前修。貞彼傾轍。不遷其軌。必也政成。何望朞月。遂為明科例。自形諸已。以上善而包荒。用中而禁暴。曾不晦朔。闔境肅清。剽狡潛散。謠頌攸遠。聲震錦城。雙流為之變色。德充錦里。八郡以之易心。屬七廟靈長。三光復道。則天推位。應天嚮明。以加朝散大夫。承國慶也。將謂魯恭才識。坐入司空。卓茂賢明。行昇大傅。豈馳波易遠。過隙難留。遽沈連石之暉。遂往懸碑之路。神龍二年八月二十七日。終於長安之義寧坊私第也。惟春秋五十有九。惟君少懷忠義。以信分為冠冕。長好急難。
以然諾為爵邑。天姿孝友。率性沖和。虞仲寧學高德博。而蒸嘗無主。劉休涓帝室王門。而禋祀不繼。太夫人隴西李氏。將軍該之女。有行業。每以此歎之。君夫人義興縣君蔣氏。則尚藥奉御豈之曾孫。太子門郎義安之女。琴瑟友之。同詠河洲之什。蛟龍合矣。共赴延平之津。景龍二年十月十六日。終於義寧里。春秋五十有一。以景龍三年三月十日。合葬於咸陽之畢陌原。禮也。有第二女。道光柔順。德備幽閑。雖裁柳絮之篇。未獻椒花之頌。適太原郭氏。左衛武亭府別將長上如玉之妻。牆宇端肅。風神爽邁。溫良日用。忠孝生知。束髮祈榮。彈冠入仕。敢當仁於潘掾。荷昔眷於戴侯。爰託青烏。方榮白鶴。南瞻渭水。庶見儀天之橋。北望荊山。長標鎮地之固。其詞曰。
龍司北溟。鵬翻南海。地鬱靈氣。天降神宰。奄有諸華。遂荒章亥。抑推高祖。正朔斯在。兄弟之國。七族攸昌。親賢胙土。四姓斯光。奚于陸穆。衣冠紀綱。西魏將末。北齊竊號。太祖經綸。玉璧是犒。匪禁小賊。用虞大盜。累加重秩。每贈優勞。守禦功多。鄭國是報。昏明遞運。陵谷成災。直長垂翼。有美且偲。青松藹藹。白雲皚皚。施於易縣。尉有楚才。欽若惟君。
歷游華渚。整翮理翰。嘯儔命侶。風光融融。零露湑湑。道以濟俗。德以禦侮。龍飛中興。明鸑上騰。五方星聚。六合雲蒸。朝興斯炳。大夫如陵。翼搏風而上征。倚天衢而元亨。風叩京兆之郡。日薄長安之城。白鶴崇隴。青烏相塋。琬璧斯勒。存沒為榮。
集／總集／全唐文／全唐文／卷一百六十五／員半千／大唐宗聖觀主銀青光祿大夫天水尹尊師碑(P.1684-2)
大唐宗聖觀主銀青光祿大夫天水尹尊師碑
聞夫真人者。出巨殼。歷倚杵。騎蜚廉。從敦圉。臣雷公。妾密妃。朝濯髮於湯泉。夕晞首於暘谷。仍丹邱以長嘯。戴翠華以高遊。自非殖因曠劫。肅恭大浩。從事於金房之前。鏤心於玉晨之上。攜青童而應黃籙者。奚以成後來之妙相乎。繼絕景而允希聲。則尊師其人矣。尊師諱文操。字景先。隴西天水人也。後秦尚書僕射緯之後。緯仕長安。故為扈人焉。若乃鬱為帝師。降跡於唐勛之代。光乎王佐。應命於周武之朝。家籍代資。可略言矣。曾祖洪。宇文朝商州長史。大父舒。隋文州別駕。昭考珍。皇朝散大夫。以先知授尊師。特稟異氣。垂實冥華。始降跡也。其母袁氏。夜夢元妙玉女授九老丈人之符。寤而記之。每存思也。數月而聞腹中誦經聲。且時時有異光繞身矣。及載弄之始。目光烱然。眸子轉
盼。若有所見矣。袁氏以其所夢有徵。心誌而不言也。及勝衣之日。自識文字。惟誦老子及孝經。乃曰。此兩經者。天地之心也。此後見好殺之字。若蹈水火。視無禮之文。如墜泉谷。稍長。聞有尹真廟。乃精心事之。不近俗事。因讀西昇靈寶等經。漸達真教。既得元味。便契黃中。聞師者傳道之父母。行道之神明。無數劫來。妙經是出。不因師學。謂之長昏。遂章惶無已。求師不暇。時有周法者。內音之先鳴。上皇之高足。乃願參軒效駕。陪景嘯空。奔走禮謁。以申宿志。周法見之。乃謂尊師曰。汝於劫會之中。已受龜山之籙也。便訓以紫雲之妙旨。授以青羽之隱法。一入其心。謂赤松王子喬。可與撫煙月矣。年十五。道行已周。有名於遠近矣。屬文德皇后遵上景而委中宮。於時搜訪道林。博採真跡。尊師即應元景。行預綠雲。奉敕出家。配住宗聖觀。雖翦芝瓊園。採琳元隴。意每遠出。未近謝也。將欲沐浴東井。棲遲南昌。保護崑崙。窺窬渾沌矣。故屬想丹煙。游心紫度。徧尋五嶽。備涉九元。尋三君之祖氣。成七晨之慧眼。旋謁周法。便居終南。寂慮於溫泉。冥精於寒谷。有年日矣。既通八景。又達九天。知來藏往。多所曉悟。若有神曰。周法上遷。及省所居。
已去順也。貞觀末年。行喪既畢。永徽三年。乃遊太白。入重元也。見所未見。聞所未聞。此後丹字紫書。三五順行之法。扶晨接晝。九六逆取之方。咸得其要。尊師所有遊山異跡。祈醮靈應。並有別錄。此不載之。至於顯慶以來。國家所賴。出入供奉。詢德諮量。救世度人。轉經行道。元壇黃屋。帝座天言。東都西京。少陽太乙。九城二華。展敬推誠。三十餘年。以日繫月。始終不絕。有感必通。凡是效驗。君臣同悉。敕書往復。日月更回。神道昭彰。歲時交積者。不可具載。並傳於帝居。一二要者。略舉其目。初。尊師遊太白高頂。雲霧四周。聲振萬壑。闕六字千仞復有象充九色。其高十仞。欣然長往者。意已篤焉。高宗之在九成宮。有孛彗經天。長數丈。以問尊師。尊師對曰。此天誡子也。子能敬父。君能順天。納諫徵賢。斥邪遠佞。罷役休征。責躬勵行。以合天心。當不日而滅。上依而行之。應時消矣。是故高宗以晉府舊宅為太宗造昊天觀。以尊師為觀主。兼知本觀事。儀鳳四年。上在東都。先請尊師於老君廟修功德。及上親謁。百官咸從。上及皇后諸王公主等。同見老君乘白馬。左右神物。莫得名言。騰空而來。降於壇所。內外號叫。舞躍再拜。親承聖音。得非尊
師之誠感也。由是奉敕修元元皇帝聖紀一部。凡十卷。總百十篇。篇別有贊。時半千為尊師作也。紀贊異秩。繕寫進之。高宗大悅。終日觀省。不離於玉案。乃授尊師銀青光祿大夫。行太常少卿。尊師固讓不得已。辭官而受散職焉。永淳二年。天中有望。告成有日。萬乘雷動。千騎風馳。天子乘閣道而御帝車。群官陪六儀而承七曜。將禮於天樞。幸中嶽也。金繩未舉。玉檢猶潛。而六龍頓轡。三光斂色。聖體不安。旋於皇極。屬紫微虛位。白雲上征。萬國號訴。四方遏密。太后諮訪尊師。尊師曰。真坊仙境。亦著代謝。物有榮悴。氣有初終。大道之常。幸康神器。陛下宜存思諒闇。極想欽明。密理百神。潛芘萬姓。文操人間地上。物裏天中。所有靈明。倍百祈請。亦望二十四結。火燒而憂盡。七十二教。水鍊而法成。皆見先徵。以明後事。乃著祛惑論四卷。消魔論三十卷。先師傳一卷。垂拱四年。將賓玉帝也。上足時道成。咸願奏章。以延福蔭。尊師止之曰。有順宜遵。不可犯禁。言訖委化。顏色如常。粵以長壽四年四月十四日。遷兆於終南文仙谷。弟子侯少微等。追思龍漢。遠慕龜巖。冀德音與天地同久。神道共陰陽齊化。昭芘騫林。冥滋柏樹。俾斯貞石。文
若三光。其詞曰。
去矣大仙。悠哉上元。玉谷白芝之座。金闕紫蘭之前。既嘯景於瓊札。固交歡於碧泉。出三萬六千之厚地。入三萬六千之遠天。咀九華之翠菊。坐五色之紅蓮。常吟外景。每握內篇。春霞飛乎絳雪。秋風生乎紫煙。裴回高黃嶺。顧步太白巔。三秦四塞帝王國。京兆長安龍鳳川。煌煌兮四明路。浩浩兮八景年。今以向上襲前果。何時來下降宿緣。當乘道之氣。應傳道之味。必使氤氳六合中。自然昌揚萬劫通。稽首寧歌步。願得乘九素。天下同此心。非獨騫之林。
集／總集／全唐文／全唐文／卷一百九十／楊炯　一／庭菊賦　并序(P.1921-2)
庭菊賦并序
庭菊。美貞芳也。天子幸於東都。皇儲監守於武德之殿。以門下內省為左春坊。今庶子裴公所居。即黃門侍郎之廳事也。其庭有菊焉。中令薛公。昔拜瑣闥。此焉遊處。今兼左
庶子。止於東廳。甍宇連接。洞門相向。每罷朝之後。未嘗不遊於斯。詠於斯。覽叢菊於斯。歎其君子之德。命學士為之賦。是日也。薛凱以親賢為洗馬。田巖以幽貞為學士。高元思張師德以至孝託後車。顏強學沈尊行以博聞兼侍讀。周琮李憲王祖英曹叔文以儒術進。崔融徐彥伯劉知幾石抱忠以文章顯。德行則許子豐。耆舊則權無二。駱縯則詁訓之前識。張相則老莊之後興。並承高命。咸窮體物。小子託於吹竽之末。敢闕其詞哉。遂作賦云。
日之貞矣。於彼重陽。菊之榮矣。於彼華坊。含天地之精氣。吸日月之淳光。雲布霧合。箕舒翼張。鬱兮蔓衍。郁兮芬芳。珉枝金萼。翠葉紅芒。其在夕也。言庭燎之皙皙。其向晨也。謂明星之煌煌。爾其萬里年華。九州春色。花的皪兮如錦。草連綿兮似織。當此時也。和其光。同其塵。應春光而早植。及夫秋星下照。金氣上騰。風蕭蕭兮瑟瑟。霜刺刺兮稜稜。當此時也。弱其志。強其骨。獨歲寒而晚登。雨還風去。天長地久。純黃象於后土。故採桑而菊衣。輕體御於神仙。故登山而菊酒。文賓採之而羽化。康公服之而不朽。東極於是長生。南陽以之眉壽。胡太尉之允誠。光輔漢庭。萬幾理。三
階平。及暮年華髮垂肩。秋菊落英。蠲邪滌瘵。於焉永貞。鍾太傅之家聲。彝倫魏室。道合鹽梅。功成輔弼。降文星之命。修彭祖之術。保性和神。此焉終吉。君章請老。歲久懸車。秋風生兮北園夕。白露濕兮前堦虛。佇閒庭之曠邈。對涼菊之扶疏。人生行樂。孰知其餘。淵明解印。退歸田野。山鬱律兮萬里。天蒼莽兮四下。憑南軒以長嘯。出東籬而盈把。歸去來兮何為者。若此窈窕重闈。亘青瑣兮接黃扉。深沈大壯。通肅成兮連博望。乃有𨛬鄉貴族。薛縣名家。共汾河之鼎氣。同庶子之春華。朝游夕處。徘徊顧慕。歎搖落於三秋。委貞芳於十步。伊纖莖之菲薄。荷君子之恩遇。不羨池水之芙蓉。願比瑤山之桂樹。歲如何其歲已秋。叢菊芳兮庭之幽。君子至止。悵容與而淹留。歲如何其歲將逝。叢菊芳兮庭之際。君子至止。聊從容以卒歲。
集／總集／全唐文／全唐文／卷一百九十／楊炯　一／老人星賦(P.1922-2)
老人星賦
赫赫宗周。皇天降休。麗哉神聖。皇天降命。開綱布網。發號施令。河出圖兮五雲集。天垂象兮三光映。南極之庭。老人之星。煜煜爚爚。煌煌熒熒。秋分之旦見乎丙。春分之夕入乎丁。配神山之呼萬歲。符德水之兆千齡。晃如金粟。粲若
銀燭。比秋草之一螢。狀荊山之片玉。渾渾熊熊。懸紫貝於河宮。奕奕暐暐。曜明珠於漢水。其光也如丹。其大也如李。稽元命之攸述。按星經之所紀。見則化平主昌。明則天下多士。經始靈臺。嵯峨崔嵬。星則唐都講藝。氣則王朔呈材。晝觀雲物。夜察昭回。覩南郊之炳燿。欣北極之康哉。三公輔弼。庶官文武。獻仙壽兮祝堯。奏昌言兮拜禹。瞻太霄而踊躍。伏前庭而俯僂。萬人於是和歌。百獸於焉率舞。穆穆神皇。受天之祥。邈矣台州之北。窅然汾水之陽。貞明也者。日月同光。貞觀也者。天地為常。有混成之獨立。運元氣之茫茫。若夫大虹流渚。金天當宁。大電繞樞。軒轅受圖。殷馗則黃星見楚。雷煥則紫氣臨吳。青方半月。東井聯珠。辰極之齊七政。泰階之平六符。雖前皇之盛德。又何以加於此乎。至若甘露溢。醴泉出。蓂莢生。嘉禾實。鳳凰丹彩。騶虞白質。南海無波。東風入律。比夫皇穹之錫壽。何足以談其萬一。聖上猶復招列仙。擇群賢。日慎一日。元之又元。兵戈不起。至德承天。臣炯作頌。皇家萬年。
集／總集／全唐文／全唐文／卷二百九／陳子昂　一／為陳御史上奉和秋景觀競渡詩表(P.2116-2)
為陳御史上奉和秋景觀競渡詩表
臣某言。伏見某月日御製。秋景務餘。聊觀競渡。故陳先作。
式佇來篇。凡六韻。天文爰降。品彙咸亨。金簡潛開。瑞圖斯見。臣聞白雲興詠。漢遊汾水之祠。黃竹申歌。周舞瑤池之駕。然而志崇遠轍。事或勞人。故文思之化未光。太清之道猶闕。伏惟聖母神皇陛下太虹齊聖。感月含神。元德茂於皇階。文明照於天下。用能提玉斗。挹璿衡。百神景從。三靈協贊。青雲出洛。爰開受命之符。赤甲榮河。終御興王之寶。非窮神之至德者。其孰能與於是哉。既而黃屋務閑。紫機時暇。洞庭張樂。思接軫於軒遊。媯水披圖。想同驂於堯輦。然而遠而勞物者。未若近而安人。動而勤巳者。豈比靜而泰神。於是從金蹕。鳴玉鸞。清禁林。御池殿。肅波神一作臣而戒事。命舟子為水嬉。彩鷁蓮歌。乍起江吳一作吳江之引。青龍桂檝。時搖甌越一作時謳越女之風。鳥逝虬驚。沸珠潭而競逐。雲飛電集。橫玉浦而流光。信可以娛樂惟靈。發揮文物。皇歡允洽。白日俄光。於是奏薰風於管絃。詠叢雲於林籞。帝歌爰作。天藻攸彰。黼帳帷宮。縟文房之繡綵。祥雲瑞景。霏翰苑之榮光。信探道一作賾於元包。得斯文於紫極。太平允矣。元首康哉。方欲朝明堂之宮。輯群后之瑞。尊崇顯號。光啟聖圖。封玉嵩邱。以接千年之統。泥金少室。攸增萬歲之規。
卓哉煌煌。聖君之表也。微臣曲學蓬戶。竊位蘭臺。未聞驄馬之謠。非有雕龍之思。鞠躬霜署。謬覩於天章。逖聽鈞臺。側聞於帝樂。天文尊貴。一作賁不遠於下臣。帝寶珍崇。曲宣於近貴。竊以君唱臣和。固不隔於尊卑。宮變商從。方允諧於金石。輒用齋心扣寂。假翰求詞。將以攀日月之末光。繼螢爝之微照。不勝云云。
集／總集／全唐文／全唐文／卷二百十七／崔融　一／瓦松賦　并序(P.2191-2)
瓦松賦并序
崇文館瓦松者。產於屋霤之上。千株萬莖。開花吐葉。高不及尺。下纔如寸。不載於仙經。靡題於藥錄。謂之為木也。訪山客而未詳。謂之為草也。驗農皇而罕記。豈不以在人無用。在物無成乎。俗以其形似松。生必依瓦。故曰瓦松。楊炯謂余曰。此中草木。咸可為賦。其辭曰。
賓館兮沈沈。明月高兮重海深。試一望兮。上棟下宇。開陽闔陰。彼美嘉族。依於夏屋。煌煌特秀。狀金芝兮產霤。歷歷空懸。若星榆而種天。苯䔿丰茸。青冥芊眠。葩條郁毓。根柢連拳。閒青苔而裛露。陵碧瓦而含煙。春風搖兮鬱起。冬雪糅兮蒼然。詎充採掇。罕任雕鐫。桐君莫賞。梓匠難甄。用匪適於時要。必濫聞於俗傳。慚魏宮之烏韭。恧漢官之紅蓮。
觀其眾開榮列。虛心獨潔。高寧我慕。無木禾之五尋。卑以自安。類石蒲之九節。進不必媚。居不求利。芳不為人。生不因地。其質也菲。無忝於天然。其陰也薄。纔足以自庇。望之常見其表。尋之罔得其祕。肅穆承華。堂皇不賒。繩懸麥穗。戶刻菱花。竹蒼筤而眾色。樹連理而相加。芙蓉發池兮照爛。日及懸霤兮芬葩。彼懷寶以遇賞。此不材而見嗟。雖有慕於階闥。亦無混於泥沙。已矣哉。不學懸蘿附柏。直蓬倚麻。固將含美惡以同貫。齊是非於一家。亂曰。少陽之地兮於何不春。博望之苑兮莫匪正人。纖根弱植兮生君之館。荷施霑恩兮為人所翫。物不謝生。不知其榮。惟願聖皇千萬壽。但知傾葉向時明。
集／總集／全唐文／全唐文／卷二百十七／崔融　一／代百官請上尊號第二表(P.2193-2)
代百官請上尊號第二表
臣等言。一昨仰稽舊章。虔上尊號。至誠猶鬱。沖旨未回。孤遐邇之心。闕神祇之望。群臣百辟。相顧罔然。中謝。臣聞古先王者。祗奉天命。遭時為法。因事制宜。不必相沿。各有所立。化而裁之存乎變。推而行之存乎通。故庖犧是生。創天
下之法則。周成既作。改人閒之制度。況煌煌大寶。穆穆中興。至道已邁於胥庭。鴻名尚襲於漢代。臣子之地。悚迫不安。又謝。伏惟陛下紹開聖圖。光復丕緒。繼文之體。行湯之政。撫綏兆庶。清蕩二兇。舊物不失。能收夏眾。老吏垂涕。復見漢官。補三皇之闕文。緝五帝之漏目。享太廟。祀明堂。禁網疏闊。凡事簡易。道德海浸。符瑞山承。百蠻向風。萬人樂業。固以萌柢開闢。彈壓往初。自可去故而取新。何必同條而共貫。循季末之常躅。忽殊尤之盛儀乎。臣等禺禺。不勝致懇。又謝。臣聞天為上帝。九名所以示崇高。佛為法王。十號所以稱具足。陛下安得徇小節。遺至公。推而不居。猶以為薄。臣等敢昧死謹再拜重上尊號曰應天皇帝。伏乞順萬國之歡心。荅三靈之睠命。不違誠請。昭備典冊。使百代垂景光而作程。飛英聲而不朽。豈不美歟。豈不盛歟。臣等幸逢興運。夙參朝列。累獻非常之祈。願奉維新之慶。所冀日回三舍。天移二山。愚有不奪。期有必遂。無任悃款屏營之至。謹詣朝堂奉表固請以聞。
集／總集／全唐文／全唐文／卷二百十八／崔融　二／代皇太子賀芝草表(P.2200-2)
代皇太子賀芝草表
臣某言。伏承某月日。芝草生於乾元殿。瑞命天來。符祥日至。煌煌三秀。分芰井而攢柯。煜煜九光。閒梅梁而吐葉。晉都宮閣。何必靈芝之臺。洛邑山川。居然密芝之地。中賀。伏惟天皇天臨海內。帝有域中。兼漢制而宅兩京。用堯心而加百姓。神精下降。洽至道於邱陵。靈液旁霑。被深仁於草木。觀其如蓋如閣。如日如星。得五方之氣象。合四時之景色。仙人在上。則車馬疑飛。神龍居下。則風雲不去。謂蓬瀛之海到。一作列即崑閬之山開。魏皇之雙幹莫儔。漢帝之九莖為劣。可以薦郊廟。可以觴公卿。臣謬踐儲闈。祗膺守國。不獲親承左右。目覽休徵。雖玉脛延齡。在神仙而可致。而刀圭入膳。視朝夕而猶賖。是用心馳仁壽之前。慶集肅成之下。無任抃躍之至。謹遣某官某奉表稱賀。
集／總集／全唐文／全唐文／卷二百二十／崔融　四／嵩山啟母廟碑(P.2220-2)
嵩山啟母廟碑
臣聞天地生成。其法自然之謂道。陰陽鼓舞。其功不測之謂神。然則物或類感。事因通變。乾棟傾而三光北馳。坤輿缺而百川東瀉。河淪越雟。有郡邑之為魚。水陷歷陽。有吏人之化鼈。訪遺蹤於女峽。風雨蕭條。徵往事於姑泉。絃歌響亮。盈虛靡定。合散焉常。不知誰子。既老氏之多懵。忽然為人。寧賈生之足辯。仰觀俯察。裁識幽明之故。原始反終。未窮生死之說。得於道而失於道。義有必然。出於機而入於機。理無或廢。知變化者。其知神之所為乎。臣謹按啟母廟者。蓋夏后啟之母也。漢避景帝諱。改啟之字曰開。厥後相傳。或為開母。而顧野王輿地志。盧元明嵩高記。並不尋避諱之旨。以為陽翟婦人。事不經見。諒無所取。粵若玉斗璇璣。李母之居鄰北極。金臺石室。王母之宅在西山。氣為母則群物以萌。月為母則容光必照。坤為母則上下交泰。后為母則邦家有成。故華胥履跡而雄氏孕。女登感神而炎運作。星流華渚而白帝生。月貫幽房而黑精降。明明有夏。穆穆塗山。予娶於度土之辰。女婚於台桑之地。搜奇帝
紀。摭異歸藏。束生發蒙而有迷。韓子稱賢而不朽。漢臣之筆墨泉海。陳其令名。秦相之一字千金。敘其嘉應。士歌南國。徒聞候禹之詞。石破北方。終見生余之兆。則郭璞所謂陽城西啟母石。李肜所謂嵩山南啟母祠。隋巢之說有徵。鴻烈之言無爽者矣。昔者鸞川之上。母變空桑。豚水之濱。男生破竹。美人之虹名螮蝀。仙婦之月作蟾蜍。精衛銜木而償冤。女尸化草而成殯。一作媚山崩蜀道。臺候婦而無歸。石立武昌。亭望夫而不及。論乎誕載。群下莫尊於帝王。語乎遷易。凡百無聞於感致。美矣哉。不可得而稱也。大唐革去故。鼎取新。與運而生。繼天而作。握乾坤而造物。海內知春。闢混沌而為家。域中無外。天皇膺歷。數順謳歌。金櫃玉版。服皇王之能事。衢室廟堂。承祖宗之茂烈。垂衣裳而作元后。端拱北辰。負黼扆而朝諸侯。嚮明南面。周邦赫赫。其道洽於成康。漢室巍巍。其化鍾於文景。東漸西被。遠安邇肅。海三年而無波。雲連月而不散。天瑞降。地符昇。靈鳳五文。歲時來苑囿。神龍八卦。昏旦遊池沼。禮云乎哉。無取於周旋揖讓。樂之謂也。必在於移風易俗。司祿益富。家國於是乎有餘。司命益年。臣人於是乎不夭。明王三懼。未嘗遺
戒慎之心。天子四鄰。莫能展弼諧之用。家安其業。但聽於鄰雞。人得其和。遂同於野鹿。表讖記。奏河圖。四十六事之著明。曷云尚也。登太山。禪梁甫。七十二封之可識。何以加乎。且夫窮聖神。備道德。滋萌元氣。開闢太初。斯乃天皇氏之所以應乎天也。依土地。明神靈。駕六羽而上騰。度九州而下濟。斯乃人皇氏之所以順乎人也。造書契。教畋漁。合五緯而節四時。登九天而類萬物。斯乃犧皇氏之所以制人法也。務播殖。該變通。嘗藥以救兆人。聚貨而交天下。斯乃農皇氏之所以興人利也。振夔鼓。載龍旗。天則元女授符。帝則黃神降斗。斯乃軒轅氏之所以除人害也。均度量。正都邑。惣秋令於金天。分瑞官於鳳紀。斯乃帝昊氏之所以為人極也。潔祭祀。義鬼神。履時以象天。養財以任地。斯乃帝頊氏之所以為人教也。秋乘馬。春乘龍。順三辰而天道平。建五正而人事理。斯乃帝辛氏之所以為人政也。明如日。晦如陰。人無識其名。帝何力於我。斯乃帝堯氏之所以昭君德也。聞一善。舉八才。帝唱動而爛星雲。天歌發而蹌鳥獸。斯乃帝舜氏之所以章后功也。夫三統者道之大。五行者生之宗。三皇法之而列。五帝則之而序。道以三興。
德以五立。非天下之至聖。孰能兼於此乎。而猶雖休勿休。損之又損。下明詔。發德音。尊天而重人。省方而巡狩。舉星畢。曳雲梢。召風伯以清塵。命山靈而護野。馳洛邑。騖襄城。天迴而地游。雲合而霧沓。周穆王來遊太室。先徵夏啟之居。漢武帝有事嵩邱。即訪姒開之石。徒觀其丹青歲古。霜露年侵。聖情有睠。興言改葺。其山則古文之外方。其地則新邑之中土。銘壇邐迤。斜分玉女之臺。碑闕相望。近對石人之廟。金草生而五色。貝樹長而三花。紫雲合沓於溪㵎。白霧氛氳於巖嶺。考之易林。信為神明所伏。求之遁甲。固以威靈肅然。夫其命有司。乘務隙。因高背下。察隱嶙之餘基。審日觀星。揆摧殘之落構。周官置臬。郢匠揮斤。異態神行。全模化造。紅葩奪日。飛累榭於山閒。綺綴衝風。架迴廊於木末。仙人在棟。神女臨窗。周施玳瑁之椽。徧覆琉璃之瓦。赤玉為階甃。黃金作門闕。山如白岸。樹似青溪。羞蘊藻於前庭。藉生芻於後徑。蘭香夾水。居然洗沐之資。竹帚臨風。自隔囂塵之境。夢臺雲雨。宋玉對而先驚。楚壁山川。屈原書而幾倦。壽宮憺兮不擾。象設安兮逾肅。霜羅曳曳。雲錦披披。鴛鴦褥兮翡翠幬。白羽扇兮青絲履。垂玉鸞之珮。
若往而若還。戴金雀之釵。不長而不短。其居處也。曖曖昧昧。陰閉陽開。其被服也。煌煌熒熒。霞駮雲蔚。鼎俎則麟胎鳳卵。烝蕙燃蓂。餌膳則木蜜金膏。玉漿瓊酒。當是時也。合五岳。訊九魁。選太陰。命元闕。馮夷鳴鼓。女媧清歌。左蒼龍兮吹篪。右白虎兮緪瑟。金真拂座。玉女焚香。肅肅習習。天媛來風雨。雰雰霏霏。神姬下霜雪。孔雀飛而儀鳳舞。弄玉邀歡。軿車合而羅綺陳。智瓊陪宴。麻姑服道。變海水而來遊。織婦希風。填河津而下謁。洛妃綽約。江妃緜眇。元女以明月為珠。素女以穨雲作髻。九天真母。八極夫人。畢集於茲矣。青霞衣兮翠雲裘。靈連蜷兮既留車。迴風兮馬飛。電視倏忽兮無見。昔者濟陰山下。降堯母之精靈。湘川水曲。留舜妃之響像。壝壇或在。徒聞介福之名。棟宇不修。誰辨安歌之處。豈知夫三仙福地。百姓尊祠。挾王者之都畿。當聖人之順動。犧牲玉帛。可以洽氣和神。幼婦外孫。可以披文相質。虔奉綸旨。式陳壯觀。雖周人作詩。自得后妃之美。而魏臣獻賦。終慚神女之工。敢作銘曰。
九州地險。五岳天中。蛟龍洞穴。日月仙宮。蓄洩雲霧。震蕩雷風。笙歌近接。鍾鼓遙通。其一昔在媯帝。洪泉未塞。昏墊下
人。汎濫中國。於鑠大禹。顯允天德。龍畫旁分。螺書徧刻。其二佩文北海。省土南方。還從碣石。更下台桑。子娶有禮。我都攸昌。八年不顧。四載維荒。其三宛委既登。轘轅佇鑿。家室誤往。熊羆方作。天道幽祕。生涯糾錯。其化則遷。其靈是託。其四虙妃之館。仙女之臺。物類通感。精魂去來。巫山廟立。漢水祠開。壝壇歲古。棟宇年摧。其五皇矣大唐。麗哉神聖。膺圖受籙。體元居正。赫赫高祖。天有成命。明明太宗。於茲為盛。其六重光累洽。下武嗣文。負扆而化。垂衣以君。三靈肸蠁。六氣氤氳。魚鼈咸若。雞犬相聞。其七重譯請命。殊鄰稟朔。化及中孚。風移大朴。天秩百禮。人和萬樂。汾水可遊。崑山何邈。其八隨巢舊說。夏啟遺居。盛德不泯。嘉聲在諸。周王轉蹕。漢帝迴輿。聿懷降鑒。其祀如初。其九虞衡掌木。班倕葺宇。虹亘梅梁。龍盤桂柱。草積庭院。水周堂廡。石室置儔。軒宮為輔。其十珠簾洞卷。玉座含清。金翠玓瓅。羅縠輕明。儀形若動。侍衛疑生。依稀有物。惝怳無聲。其十一帝子湘川。天孫漢曲。翩緜縹眇。躊躇躑躅。神女弄珠。靈妃啟玉。倏來忽往。星繁電燭。其十二壯矣麗矣。神之聽之。聰明是屬。景福無欺。夫人立館。幼婦鐫辭。巍巍皇室。萬萬餘基。其十三
集／總集／全唐文／全唐文／卷二百二十一／張說　一／大唐封祀壇頌(P.2233-2)
大唐封祀壇頌
皇帝六葉開元神武皇帝再受命致太平。乃封岱宗。禪社首。鑿石紀號。天文煥發。儒臣志美。立碣祠壇。曰。厥初生人。俶有君臣。其道茫昧。其風朴略。因時而欻起。與運而紛落。泯泯沒沒。無聞焉爾。後代聖人。取法象。立名位。衣裳以等之。甲兵以怛之。於是禮樂出而書記存焉。反其源。致敬乎天地。報其本。致美乎鬼神。則封禪者。帝王受天命告成功之為也。閱曩聖之奧訓。考列辟之通術。疇若天而不成。曷背道而靡失。由此推之。封禪之義有三。帝王之略有七。七者何。傳不云乎。道德仁義禮智信乎。順之稱聖哲。逆之號狂悖。三者何。一。位當五行圖籙之序。二。時會四海昇平之
運。三。德具欽明文思之美。是謂與天合符。名不死矣。有一不足。而云封禪。人且未許。其如天何。言舊史者。君莫道於陶唐虞舜。臣莫德於臯陶稷离。三臣備德。皆有天下。仲尼敘帝王之書。繫魯秦之誓。明魯祀周公用王禮。秦承伯益接周統。孔聖微旨。不其效與。然秦定天下之功高。享天祿之日淺。天而未忘庭堅之德也。故大命復集於皇家。天之贊唐。不惟舊矣。其興之也。元靈啟迪。黃祇顧懷。應歸運以義舉。撫來蘇以利見。濩也無放夏之慚。武也無伐殷之戰。高祖創業。四宗重光。有德格天漏泉。蒸雲濡露。菌蠢滋育。氤氳涵煦。若天地之覆載。日月之照臨。溥有形而希景。罄無外而宅心。百有八年於茲矣。皇帝攘內難而啟新命。戴睿宗而纘舊服。宇宙更闢。朝廷始位。蓋羲軒氏之造皇圖也。九族敦敘。百姓昭明。萬邦咸和。黎人於變。立土圭以步歷。革銅渾以正天。蓋唐虞氏之張帝道也。天地四時。六宮著禮。井田三壤。五圻成賦。廣九廟以尊祖。定六律以和神。蓋三代之設王制也。武緯之。文經之。聖謨之。神化之。然猶戰戰兢兢。日慎一日。納規誨以進德。遂忠良以代工。講習乎無為之書。討論乎集賢之殿。寵勇爵。貴經明。翼乎鵷鸞
之列在庭。毅乎貔貅之師居鄙。人和旁感。神寶沓至。乾符坤珍。千品萬類。超圖溢牒。未始聞記。我后以人瑞為心。不以物瑞為意。王公卿士。儼然進曰。休哉陛下。孝至於天。政合乎道。前年祈后土。人獲大穰。閒歲祀圓丘。日不奄朔。感祥以祈聖。因事以觀天。天人交合。其則不遠。意者喬岳掃路。望翠華之來。上帝儲恩。俟蒼璧之禮久矣。焉可專讓而廢舊勛。群臣固言。勤帝知罪。至於再。至於三。帝乃挹之曰。欽崇天道。俯率嘉話。恐德不類。敢憚於勤。其撰巡狩之儀。求封禪之故。既而禮官不戒而備。軍政不謀而輯。天姥練日。雨師灑道。六甲按隊。八陣警蹕。孟冬仲旬。乘輿乃出。千旗雲引。萬戟林行。霍濩燐爛。飛焰揚精。原野為之震動。草木為之風生。歷郡縣。省謠俗。問百年。舉百祀。興墜典。葺闕政。攸徂之人。室家相慶。萬方縱觀。千里如堵。城邑連歡。邱陵聚舞。其中垂白之老。樂過以泣。不圖蒿里之魂。復見乾封之事。堯雲往。舜日還。神華靈鬱。爛漫乎穹壤之閒。是月來至於岱宗。祗祓齋宮。滌濯靜室。凝神元覽。將款太乙。議夫泰山者。聖帝受天官之宮。天孫總人靈之府。自昔立國。莫知萬數。克升中而建號。惟七十而有五。我高宗六之。而
今七矣。非夫尊位盛時。明德曠代。遼闊難并之甚哉。先時將臻夫大封也。累封疆於高岡。築泰壇於陽趾。夫其天壇三襲。辰陛十二。咸秩眾靈。列坐有次。崇牙樹羽。管磬鏞鼓。宮懸於重壝之內。干戚釵殳。鈎戟戣戵。周位於四門之外。伐國重器。傳代絕瑞。旅之於中庭。玉輦金轂。翠冒黃屋。夾之於端路。庶官百辟。羌夷蠻貊。褒成之後。讓王之客。序立於禮神之場。旄頭弩牙。鐵馬金鏃。介冑如雪。旗幟如火。遠匝於清禁之野。於是乎以天正上元。法駕徐進。屯千乘於平路。留群臣於谷口。皇帝御六龍。陟萬仞。獨與一二元老執事之人。出天門。臨日觀。次沆瀣。宿巉巖。赤霄可接。白雲在下。庚寅。祀高祖於上封。以配上帝。命眾官於下位。以享眾神。皇帝冕裘登壇。奠獻俯僂。叶金奏。佾羽舞。撞黃鐘。歌大呂。開閶闔。與天語。清將信公。奉斗布度。懋建皇極。勤恤蒼生。昭假乎未兆。禳災乎未萌。上下傳節。而禮成樂遍。福壽同歸。而帝賜神策。乃檢玉牒於中頂。揚柴燎於高天。庶忠誠之上達。若憑焰而駕煙。日轡方旋。神心餘眷。五色雲起。拂馬以隨人。萬歲山呼。從天而至地。越翼日。尊睿宗。侑地祇。而禮社首。遂張大樂。覲東后。國風惟舊。無黜幽削爵
之誅。王澤惟新。有眚災大賚之慶。不浹日。至化洽於人心。不崇朝。景福遍於天下。然後藏金匱於祏室。迴玉鸞於上都。煌煌乎。真聖朝之能事。而高代之盛節者也。於斯之時。華戎殊俗。異音同歎曰。兵合多雨。山峻多雲。豈有大舉百萬之師。剋期千里之外。及行事之日。則天無點翳。地無纖塵。嚴冬變為韶熹。寒谷鬱為和氣。非至德。其孰能動天如此其順者乎。昔人云。自西自東。自南自北。無思不服。今信知聖人作而萬物覩。其心服之之謂矣。或曰。祭泰折主先后。非禮與。曰。是禮也。非宜也。王者父事天。母事地。侑神崇孝。無嫌可也。且夫柴瘞外事。帝王主之。烝嘗內事。后妃助之。是開元正人倫。革弊禮。起百王之法也。故令千載睋末光。聆絕韻。咀甘實。漱芳潤。爍元妙之至精。流不巳之淑聲。臣說作頌。告於神明。四皇墳而六帝典。雖吉甫亦莫能名。徒採彼輿人之詩曰。大矣哉。維天為大。惟皇則之。率我萬國。受天之祺。子孫百代。人神共保綏之云爾而已矣。
集／總集／全唐文／全唐文／卷二百三十四／張楚金／樓下觀繩伎賦(P.2362-2)
樓下觀繩伎賦
惟千秋之令節。啟聖壽兮無疆。詔百辟以高會。挾宸歡而未央。地勝樓闢。天清氣涼。禮容克備。樂府斯張。翕赫曶霍。熒熒煌煌。伊曠古之未有。豈名言之得詳。迺有殊伎特異。呈材累至。動不勤物。用非假器。觀夫立象。蓋取諸意。本自宮中之傳。名為索上之戲。掖庭美女。和歡麗人。身輕體弱。絕代殊倫。被羅縠與珠翠。鋪瓊筵與錦茵。其綵練也。橫亘百尺。高懸數丈。下曲如鈎。中平似掌。初綽約而斜進。竟盤姍而直上。或徐或疾。乍俯乍仰。近而察之。若春林含耀吐陽葩。遠而望之。若晴空迴照散流霞。其格妙也。窈窕相過。蹁躚卻步。寄兩木以更躡。有雙童而並騖。還迴不恒。踴躍無數。驚駭疑落。安然以住。雖保身於萬齡。恃君恩於一顧。節應鐘鼓。心諧律呂。履冰谷兮徒云。臨焦原兮虛語。是時
齊謳輟響。趙舞掩色。絲桐發而沮勢。丸劍調而挫力。方今寰海清。太階平。兵革不用兮國無征。風雨既洽兮年順成。上曰可樂。人胥以亨。大則有燾載之義。小則無角抵之名。固端拱而成理。豈繫物而為程者哉。
集／總集／全唐文／全唐文／卷二百三十五／吳少微／唐北京崇福寺銅鐘銘　并序(P.2379-1)
唐北京崇福寺銅鐘銘并序
夫鐘者。梵場之信鼓也。聚萬法者。莫大乎信鼓。是故佛置信鼓。所以窮遠究微。一切賢聖。恒河沙數者也。所以開教設敬。使天下之人。善勸而淫懼也。所以制鬼神之端。而魔魅不得閃其姦。叉剎不得載其毒也。故以聽則不惑。以念則受福者。信鼓之謂矣。洞夫樹之而不朽。攻之而不匱。颺言曰。皇后之舊業也。飛龍在天。載華厥號。殿赩翼。庭煌煌。井甃不改。耽耽萬構。有鐘在堂。窕而不滿。越相公御史大夫鉅鹿魏元忠。仗旄鉞。振金鼓。發秦兵河卒。利伐玁狁。鉤車逐而北之。於是休兵。十月。入自禪關。聞鐘聲。薄而觀之。曰。斯一鼓鐵也。曷以昭蘇群聾。光響皇梵。願稅金紫之秩。賈梁岷之銅。張而鏞之。俾兵哮吼。埏周俶字。會東郊不開。公於是再有盧龍之役。天子申命執金吾南陽張公仁亶
以魏公之事。端尹北京。保釐府戎。左右梁葉。纂鑄洪器。庀工慮鈞。塗坯堪劂。壤象睎炭。隧宣火房。𣣹飛廉。扇回祿。金光鑠。鉛液注。煎準沸渭。爛烻烘赫。爇重雲。焮寶界。鬱攸而不可響者。旬有日矣。迺撤乃相。制作可觀。嘗試而鏗之。聲聞于天。得未嘗有。大而不槬。敏也。長而不掉。正也。固而無瑕。忠也。扣之則應。信也。大扣則麤厲而猛奮。勇也。小扣則清逾而溫韻。仁也。剛而為圜。天也。含章可貞。地也。非夫虛妙純粹。幽贊而不測者。孰能致於此。故良冶歔欷。群真恞躍。自相與建高臺於西廂。殫土木之瓖峻赫如也。則俯紼以累之。攢欒以扛之。千人引。萬人唱。夫力斯拔。乃登大懸焉。猛虎贔負以奮翣。長絙掣曳以縻。四緇用壯。是拒是考。始作也。鍠鍠乎雙城井陌。震來虩虩。少縱也。驚遠而懼邇。山訛而河泄。蹶狂故顏疑啜爾其亂也。天地殷。雷霆鬭。魚脫淵。羽䎕雊。虥駮栗栗而汗涸。況貔虎與百獸。夫其終也。戢怒游威。舂容將盡。久而不絕。雄雄乎無閒北方之強能與。罔不諦聽而求時夜。於是旭旦之音達。而人用悛惕。伐虞泉而人悲衰老。鼓昏定而人悟煩愛。宵中哉人釋其病。昧爽哉人窒其意。欲惣九圍而利萬有者。勉是夫。初
大夫之禱施也。人咸曰休哉。夫美而不稱。君子以為誣矣。若二公美。莫不可歌也。則其疇離之。頌曰。
佛說撞鐘本三聲。昭會百眾持六情。厥有叱王愛輪割。故我長擊以護脫。因而作偈演之曰。一救冥獄湯劍時。二救餓厲釋縲饑。三救六畜報愚癡。四救修羅勇且疑。凡鑠堅剛十耗一。我金再鍊滋百鎰。巍巍神力誰其尸。大道至感曰諸佛。
集／總集／全唐文／全唐文／卷二百三十八／盧藏用／景星寺碑銘(P.2407-1)
景星寺碑銘
蓋天地無私。窮理者惟性。陰陽不測。寓形者曰神。飛龍御乾。固洗心於密。大鵬運海。亦止氣於符。致言乎寥廓之場。抑有幽兆。會精於寂滅之域。罔窺成憲。豈禮樂仁義。漸漬之速相資。將受相行識。明昧之功互用。粵我元聖。于照竺乾。知生生不生。以一乘為貞實。體滅滅不滅。以三身為去來。示八萬法門。應乎六道。運百千方便。極乎兆域。小枝小葉。洒甘露而俱霑。非想無想。覆慈雲而畢潤。四天為界。陱輪斯擲。十地登庸。大車以載。然後示凡遺化。即色歸空。亡筌于善逝之名。脫屣于無餘之分。雖薪盡火滅。菩提無可作之期。而影謝燈傳。智惠有不止之壽。舍利形像沙界。滿于文提。修多文字泉宮。演于科目。則言非理適。而理必因言。見異真詮。而真固憑見矣。容州都督府景星寺者。高宗天皇大帝所建也。高宗繼文嗣武。纘歷登樞。淳化洽于無
垠。至德覃於有截。緝熙庶績。平章百姓。沐雨思理。窅然姑射之風。順風聞真。邈矣崆峒之野。金繩玉檢。躋日觀而告成功。寶篆瑤緘。禪雲亭而肅明祀。靈茅瑞鰈。海嶽之珍畢萃。氣象謳歌。天人之心允接。增封東岱。有景星垂象。制諸州置寺。仍景星為名。蓋恒星幽感。金人應夢之兆也。是時天子接千歲之統。揖九牧之符。日月告休。風雨時若。人是用息。化臻俾人。故列嶽之建剎者。罔不揆日庀徒。儀星起構。欂櫨嶷而爭聳。瑤碧煥以相輝。而此邦荒服權輿。墉隍草刱。雖琁題可訪。而金地猶蕪。時都督樂處元。以式遏為心。未遑經始。後長史陳善宏。以薰修為念。頗加薙翦。於是香緣法侶。聽鍾梵而知歸。飛錫上方。仰旛花而發行矣。垂拱中。有寺主僧伏僯者。密行稱獨。解空無二。法雲持誦。即降天花。惠風宴坐。允飛靈液。厥有甘露。泫于庭柯。都督李行裒具狀以聞。中旨宣諭。賜天柱納一條。由是歸依檀度者。日有之矣。天授中。改為大雲寺。移額于城西焉。五緯韜光。三靈改貺。法因事起。修塔廟而依然。名隨代遷。仰絲綸而已替。星辰可望。尚想衣冠。棟宇無瞻。鞠為禾黍。通天中。賊謝策陳隱等干紀叛換。縱兵郊郭。虔劉邑居。焚爇城市。
尊儀法宇。復成煨燼。惟阿育王像。并夾侍菩薩。不墮烘燎。夫元精沖隱。非擬議所及。道真密趣。豈知識能究。然而即體均化。所契者莫殊。就物同如。彼適者誰拒。山河信隔。我念不疲。金石自流。外緣罔易。法身寶相。理則固然。像教遺形。曷以臻此。抑靈姿密會。神明之所扶持也。御史李令質具狀以聞。有敕褒異。仍令農隙繕葺。聖歷之際。都督沈仁果將事開拓。審曲面勢。規模博敞。移置于城。矩臬所圖。有儀式矣。神龍初。為龍興寺。道以不住為名。事以無常為體。海桑頻變。詢故老而猶存。星榆既往。訪賓實而無所。故景星之號。淪于再祀矣。今都督光府君名楚客。樂安郡人也。昔光曜契理於元言。光音造靈於真位。自茲厥後。英邁聯華。公實濟之。不墜其緒。夫其瑰姿雅量。貞操峻節。朗若登崑邱而剖虹玉。自為廟廊之寶。錧祕匣而見龍泉。即成軍國之器。精識粹理。婉詞奧學。又似武庫居府。圖象莫遺。文軒在藻。庭黼斯備。始以孝廉擢第。倅西城尉。歷增城南海令韶州司馬廣州都督府長史兼經略副使。制加朝散大夫。充嶺南五府安撫經略副使。以功倅游騎將軍。守右驍衛翊府右郎將兼檢校廣州都督府長史。以親累貶授藤
州司馬。守之晏如也。尋授朝散大夫。守邕州都督長史。未幾。擢授檢校邕州都督。充開馬援古路使。北轉安南副都護賀州刺史。累充邊隅。任參文武。張綱靜寇。攘敓載清。魏綘和戎。威懷允輯。安仁作賦。初直虎賁之省。馬援言邊。復綰狼荒之郡。朝廷以容山諸越。鬼門多梗。博選吳逋。僉歸望實。倅正議大夫檢校北府都督兼管內經略使。公至則宣皇明。頒時令。修戰守之備以與權。示威信之成以諭物。夷梗翕然革心矣。又以俗殊政異。甿風不一。因人設範。違方或二。難以慮始。可使由之。阜成日用之功。克就月將之漸。以為食者人之天。食不足焉。未可以訓時。則度其川原。分其高下。田畯至喜。是銍是穫。歲以有成矣。以為禮義者德之輿。禮義興而人倫厚。然後修其喪祭。節其賓嘉。夫夫婦婦。兄兄弟弟。庶及乎教矣。以為學校者行之府。學校立而邪枉措。時則理其庠序。敦其絃詠。青青子衿。在城闕矣。夫如是。郛廛之閒。坰野之外。典章器服。粲然可觀。復有幽洞負阻。荒閈憑深者。瞠目駭心。滅木閒分。封其林塢之固。時為道路之虞。公則奉國廟之威靈。恭武臣之貔豹。隮險冒毒。深入不毛。故振古未賓。如思蕃古往者。莫不風舉雷
爍。魚潰鳥散矣。威加陬落。聲被縣道。聯虛均化。列郡同風。抑前載之所闕也。然後親視閭閻。詢問耆老。披圖牒以望古。緝典憲以考詳。則知茲寺久蕪也。是用稽騭墜記。虔心帝藉。捧喬嶽之遺芳。餘威可戴。守疑山之舊綍。熙載思揚。今天子嗣守丕構。開元立極。修廢祀。秩無文。同符三王。超越五帝。將以軼包犧之化。洽葛天之風。而煌煌祖業。翳于遐甸。豈有司恭守率由之節也。是亦為政。敢不勤職。遂于城北廢祠。復建茲寺。即棟宇之遺趾。因庶人之子來。經之營之。是版是築。法堂迥構。畫剎孤標。鴈塔分身。初疑踴出。蜂臺合勢。更自飛來。清梵晨吟。龍象森而成列。華鐘夜吼。魔鬼瞑而不作。此地南馳日戶。北走石門。海陸當天下之衝。賝賮總寰中之貴。珠還浦媚。商旅之所往來。桂長巖芬。隱淪之所棲息。故乘緣趣業覩皆因者。斯亦眾矣。寺主僧惠雲上座法練大雲寺主僧小車上座神衛都維𨙻空空隆興寺主僧灌頂上座道昌等。越金之粹。冰玉之英。探丹果於九部。見青蓮于一念。思惟佛影。感聖后之仁慈。棲息寶橋。愧賢臣之護屬。竊懼德充位博。功高名遂。後之來者。莫繼斯文。若夫金石之堅。讚述之美。庶乎故事不朽。則精
舍可以長存矣。相與斲石建表。祈之篆刻。而作者蓋闕。故歷稔未刊。長史知經略副使上柱國河東薛惟鑒。宏量厚德。器博才贍。一言所趣。山河罔千里之艱。片善相依。風雨投百年之分。錄事參軍鄧武龍工曹賈長源倉曹朱暠戶曹房燕客兵曹蘇奭法曹庾德從參軍周仁昉黎重炎宗庭玼普寧令曹風賀川令王眺渭龍令趙大賢欣道令陳令高北流令李獎陸川令黎伯倍陵城令嚴崇甫隨安令泰行儒羅豆令胡行楚宕昌令成𧦬等。學古入官。勵精祗務。聲高列寀。化洽為邦。藤州刺史李偉之義州刺史陳大煥禺州刺史陳吳客白州刺史覃崇位黨州刺史莫懷毅平琴州刺史周珪巖州刺史陳越客牢州刺史耿仁忠竇州刺史陳仁玘蔚林州刺史何乾遇等。或位以材授。或職因地獎。化浹海壖。績揚朝聽。鄉人前豆州懷德縣令楊誕平琴州福楊縣丞丁行忠前白州周羅主簿覃雲方蔚林州興業縣令盧丞祐等百有餘人。或文以幹闕一字或武以成節。並深悟緣起。虛懷贊歎。屬鄙人罹憂五宅。投速九真。心依鷲嶺之恩。路出鳶江之徼。眾君子博我以道德。訪我以文章。昔常掌言西掖。載筆東觀。必聞其政。豈直是邦。乃
靳小音。無非喜舍。其詞曰。
天運而下。元精隱曜。地靜而升。默化潛召。通才綴象。中樞演妙。含粹蘊和。會真體要。對越前覺。應速椉時。昧定凝照。虛融宴持。即體惟密。同如則悲。有感斯赴。攸稱大師。業著功揚。緣空識謝。獨園善屬。雙林稅駕。賢劫千名。塵沙萬化。惠炬方皎。傳燈不夜。昔在高宗。文思作主。珍圖輯瑞。瑤壇稽古。璧合珠連。雲臺策府。實感真夢。元開法宇。帝鄉厭代。喬山棄祕。象韜精榮。河改名錄。歸授手讖。假神足福。地還金靈。豪變王官。議識舊邦。其命維新。珠緯雖復。璇題尚淪。軒除莫究。鐘梵誰親。匪我良牧。疇皆勝因。我牧伊何。光分作扞。懿文經武。綏邊靜亂。勝因伊何。畫剎仍貫。遺綸可仰。故趾無換。帝典還揖。王城重開。甿風則阜。人亦子來。班爾稅式。林虞效材。崢嶸法架。肅穆香臺。列岳惟良。大藩英寀。邑稱髦俊。封美賢宰。刻頌金石。揚名山海。奉國承家。忠孝斯在。因以事起。功以銘宣。理以詞著。教以言傳。見色祈信。觀文趣緣。道場永久。我業無邊。
集／總集／全唐文／全唐文／卷二百四十八／李嶠　七／大周降禪碑(P.2505-1)
欽定全唐文卷二百四十八
李嶠七
大周降禪碑
愚臣觀象銅衡。紬文金版。變化莫神於開闢。崇高莫大於富貴。陰陽密運。帝王操輔相之機。歷數潛迴。穹壤授陶甄之業。故謂上下同德。幽明合契。靈祗有命。既錫造於雍熙。人主推功。必申虔乎報謁。奉符而勒成展宇。修祀而益厚增高。有道存焉。其來尚矣。自旦昏交謝。文質遞遷。朴略洪荒。上行於萬八千歲。陵夷因革。下傳於七十二家。披圖而考其樹風。按軌而詳其陳跡。莫不祗肅其事。神明其道。龍駕帝服。疆場於鄒魯之坰。犧樽象彝。藁秸於云亭之上。咸就發生之宇。以為禮神之宅。未有迴輿按驛。覲中土之神靈。刻石泥金。崇外方之禋祀。名臣於是乎斷其去就。良史於是乎題其失得。然則置表測日。陽城當六氣之交。祭林奠山。太室為九封之長。神翰降生於廊廡。王畿仰矚於峰岫。風雷所蓄。俯鎮於三河。辰緯所躔。旁臨於四岳。立崇乾事坤之兆。疏就下因高之位。捨此地也。疇其尚焉。歷千載而撰徽音。罕聞先覺。超百王而崇軌躅。允資元聖。我大周
之有天下也。鼓道德之林藪。恢聖神之事業。始於閫閾。成於家邦。輝光燭於兩朝。德澤流於八裔。登庸納麓。則舜有大功。錫範陳謨。則禹躋元后。謳歌而鼎新革故。揖讓而改物承天。由牝馬而御飛龍。自穨沙而臻練石。蓋千帝所不能及。六籍所不能談。若夫兆眹鴻源。絪縕寶系。戴千嗣於改律。窮桑連乎夢梓。皇天睠命。積大寶而為家。聖道會昌。擁洪鑪而作極。神基將偃伏齊搆。僊派與昭回同遠。太祖無上孝明高帝含幾察道。盡睿窮神。屈帝象而龍潛。座台庭而虎變。黃星造魏。而文握漢圖。赤羽興姬。而武遷商鼎。天冊金輪聖神皇帝遂荒三極。奄有萬方。御六辯而高馳。憑九霄而下濟。若乃元通不測之智。神用無方之業。超因越果。名流於貝葉之書。應物隨緣。跡滿於蓮花之會。祕恍忽於言象。徵希微於讖籙。亦猶寶應慈物。推心坐雄帝之朝。吉祥哀時。屈己登女皇之位。此之謂神力。張寰立㝢。蕩海夷山。正八柱之低昂。理三光之盈縮。乾坤關鑰於廡下。品物鑪錘於堂內。春生夏長。循環奉亭毒之仁。暑往寒來。奔走赴財成之節。此之謂天造。左規右制。俯察仰觀。揆朱鳥於南宮。契元龜於東洛。天威四臨而有截。王道一家而
無外。均霜調露。正六合之樞機。叶軌同文。立三川之朝市。此之謂建國。臨戶牖之法座。垂星辰之采章。嚮明而居。端默以聽。號今存於寬大。規畫出於易簡。循名責實。而苟且之弊銷。極深研幾。而變通之理得。此之謂立政。焰煙灰之墜典。寫溪谷之遺音。無體無容。與天地同節。有法有象。共陰陽通氣。引之而被乎百代。橫之而充乎四海。此之謂禮樂。雷電皆至。先王以折獄致刑。歲月履端。君子以懸書立法。殊井疆而知禁。畫衣冠而不犯。疏械破杻。掩方載而勝殘。解網取罘。閉圓扉而靜讞。此之謂刑典。操盾秉翳。立於賓主之階。縫掖摳衣。聚之東西之學。辨尊卑之章服。觀禮容於俎豆。委裘多暇。合九德之成歌。垂拱無為。援五絃而度曲。此之謂文教。因農隙而講事。順天時而鞠旅。定功在於歸馬。保大由乎止戈。然後干苞虎皮。箭射貍首。鞞鼓不作。廟堂懸百勝之威。尉候無虞。征戍罷三邊之役。此之謂武德。耤乎千畝。所以備粢盛。齊於九疑。所以嚴禋享。苞茅潔乎楚入。樽俎隆乎殷奠。於穆顯相而公侯駿奔。肅雍和鳴而祖考來格。此之謂孝理。金玉是賤。委於嶄巖之山。輿馬不珍。捐其騕褭之服。御高辛之黃黼。垂孝友之皁綈。栝
柱茅茨。未能埒其卑損。藜羹糗飯。無以儔其菲薄。此之謂沖挹。任皐夔衡旦之輔。酌虞夏商周之書。網羅并包。商搉擬議。眾目張而彝倫敘。群才用而庶績康。野無遺賢。朝無闕典。猶且昧旦懃懇。方宵厲惕。虛心解顏。博愛兼聽。防六事。察五聲。檢身有常。視準繩而為度。祗德罔倦。刻盤盂而自警。遺身主於徇物。勞已存乎逸人。是以恩澤流通。教化洽著。龍荒鼠徼。覃㝢外之雍熙。鳳穴麟州。奉寰中之度律。遠安邇肅。地平天成。玉律調年。珠囊叶紀。棲京坻於隴畝。逸馬牛於衢路。𢞛嫠蒙餼。班白不提。閭閻無犬吠之驚。風俗有鶉居之暇。原隰驅軺之使。採詩聽歌。菑畬植杖之翁。擊壤鼓腹。和氣旁薄。禎符肸蠁。招一角五蹄之仁獸。儀九苞六象之僊禽。亳墠出其祥麟。昆田化其珍物。日烏素毛而丹喙。天龜元甲而青純。雲蒸霧涌。拜九洛之璿圖。電激雷奔。受三清之寶冊。若乃山鶼海鯨。石銘巖篆之符。候月搖風。連葉駢柯之祉。神靈之所酬酢。廣大之所薦成。紛綸葳蕤。紹至疊見。董狐之窮墨。罄簡書而未周。夷吾之傾辯。畢辭談而不盡。昇平之浹洽也如彼。符命之昭彰也若此。固可以循類帝之事。奉丕天之律。聖上方固懷讓德。虔守
謙光。升中之儀。推而不蒞也。於是王公庶尹。牧伯群寮。粵耆艾惇龐之儒。洎蠻夷戎狄之長。咸進而稱曰。陛下欽承元命。對越上元。廓天地之宏圖。張祖宗之丕業。臣妾四極。驅馭百靈。鼓舞發育。經緯彌綸之績宣。滲漉沈潛。懷柔容保之恩備。是以人祗順德。遐邇宅心。元符畢臻。黃瑞盡出。幽贊乎祖考之茂烈。發明乎施尊之盛儀。意者三塗滅氛。二室儲貺。以望屬車之塵久矣。帝者雖倦。焉得距而已乎。伏願坦至公之懷。捐獨善之意。欽若大典。疇咨故實。上以光七廟之休德。下以納群生之福祐。長為稱首。豈不美歟。帝曰俞哉。乃包含藝文。考練風俗。採儒術。徵禮官。窺五歲之典章。覈四朝之制度。叔孫掌事。容成諏日。以天冊萬歲二年臘月乙亥。闢丹掖。開紫微。撫元虬。按黃道。叶紀先路。靈威並轂。五戎促節。旗常畫垂象之文。六甲分營。壁壘曖太陰之氣。雷動海運。天迴星轉。踰鼎觀而南下。望圭臺而左薄。陸離方攘。煥炳聿皇。以屆夫嵩陽。萬乘停鑣。百司就列。文物隱地。遺光滿於竹宮。輿徒沸川。輕壒埋於石柱。天子乃幸齊寢。披僊幄。靡薜荔之席。陟蟺蜎之臺。惟夫蠲意澄心。所以至誠盡敬。於是乎山祇護野。風伯清塵。玉醴潛
滋。金沙闇涌。神鐘驚曙。峰巖傳九乳之音。寒律移暄。草樹動三陽之色。徵祥之報。影響不違。壬午。柴燎祀昊天上帝於岳南。顯祖立極文穆皇帝太祖無上孝明高皇帝侑神作主。天子戴圓冕。披大裘。登三垓。植四邸。藉陳蒩秸。器用陶匏。高炎四施。耀流沙而燭滄海。廣樂六變。來象物而降天神。感霏煙瑞一作潏露之徵。延薰風景星之祉。大禮既畢。嘉應既臻。思欲契精爽於高明。剖靈符於峻極。甲申。御金蹕。登玉輿。環拱百神。導從群后。遂陵桂萼。攀松磴。跨崢嶸而出煙道。排列缺而羾天門。羽節高揮。上干鳥星之次。龜壇下映。俯瞰鵬雲之色。瓊文祕檢。絡之以銀繩。寶算休期。探之於金策。交大靈於咫尺。受洪釐於億萬。然後徜徉煙霄。怊悵古昔。凝神於九天之上。遊目於八紘之表。睠觸石之雷雨。爰覃作解之恩。仰斗杓之運行。仍布維新之令。是日大赦。改元為萬歲登封元年。歡浹幽明。慶霑動植。千齡之統。由聖代而連九皇。萬歲之音。自神山而周四海。休氣低而翔輦。神光起而屬天。抃舞相趨。以降於行殿。丁亥。禪祭后土於少室下趾東南。顯祖妣立極文穆皇后太祖妣無上孝明高皇后侑神作主。戈矛山立。玉帛星陳。登㵎沼
之毛。輯江淮之物。禹會之殊方異俗。俱執豆籩。漢祠之偉獸珍禽。悉加壇墠。撫空桑之琴瑟。斟鬱鬯之樽罍。咸秩眾靈。遍祀群望。席以黃琮為鎮。書以青石為緘。元封之謁款方邱。儀因東峙。建武之推功太折。禮視北郊。陽烏珥而僊鶴飛。紫雲騰而黃霧起。靈之來兮如雨。瑞之委兮如山。於是事畢功宏。禮周慶洽。方欲輯圭璧。陳韎任。鋪六代之禮文。受萬邦之朝賀。宏規大業。其盛矣哉。蓋淳源侵衰。叔葉多故。神器不還於至道。尊名或假於涼德。秦嬴極暴。企踵於無為之朝。漢徹窮奢。厚顏於盛德之事。人不見義。其來自久。我后首出帝先。遂康天步。登封降禪。拉宇宙之樞衡。立顯崇功。定皇王之軌式。鴻勳上格於穹昊。厚福旁浸於黎元。煒煒煌煌。亘寰區而宣壯麗。巍巍蕩蕩。橫山邱而殷聲名。固已轥前賢之規模。開含靈之耳目。方使炎農抱愧。愕睨於梁甫之阿。姚舜欽風。延佇於崇高之路。天下之大功成矣。域中之能事畢矣。昔者鳥獸率舞。一人賦元首之篇。戎夷來賓。四子詠中和之樂。時僅平而頌作。俗未泰而歌興。況乎咸五登三。遠承文武之裂。襲六為七。近叶春秋之義。神功與二儀並運。顯號將七曜俱懸。豈可使時邁無
詩。於皇不作。臣嶠謬忝司牧。躬陪錯事。末光幸煦。長傾捧日之心。僊石徒攀。終愧淩雲之筆。敢承明制。而為頌云。
天命上君。君臨下土。靈祇允懷。品物咸覩。翕受三六。時乘九五。於昭文明。粵若稽古。關鏁六氣。庭衢八荒。殊鄰筐篚。絕黨梯航。河海晏謐。閭閻阜昌。琴橫帝扆。鼓臥邊場。齊衡鈞度。制禮作樂。武戢五戎。文興四學。法宮布政。靈臺視朔。化偃中和。人還太朴。湛恩布濩。協氣氛氳。嘉庾歲積。休符日聞。祥開草樹。慶動煙雲。乾冊丹篆。河圖紫文。欽若元命。率由前典。道洽升中。功成丕顯。神筴演卦。名山除墠。翠鳳銜蕤。元龍御辯。迴鑾左屆。弭節中樞。萬騎雷動。群方電趨。層壇殷薦。闕八字登鑾山符。駐輦星躔。交神漢曲。雷雨下濟。輝光仰燭。地戶開扉。天牢罷獄。萬歲重熙。三辰改旭。迎陰廣澤。報地方畦。庭合六舞。筵陳兩圭。神靈第瑞。巨象天犀。牒貫銀縷。函封金泥。禮具德明。神歡瑞浹。儲算玉斗。賜齡金篋。知崇高之可封。悟梁甫之虛躡。敷帝道於一藝。振天聲於萬葉。
集／總集／全唐文／全唐文／卷二百五十／蘇頲　一／長樂花賦　并序(P.2524-2)
長樂花賦并序
蜀太守庭際有紫華草。秋中始繁英露洗。冬早尚直本霜封。蕪雜大同於眾卉。盛衰小異於群物。余訝而未識。吏或告余曰。此長虞所賦蜀長樂花也。故心暗賞焉。因口授書吏。遂墨而成作。恨不見古人所為。得髣髴其旨爾。
夫長者以短長之形。度其長則至美。夫樂者以哀樂之類。同其樂則至喜。長也樂也。吾安得而間之。嘉纖植之並用。偉令名兮在茲。徒見其豐族苯䔿。高標璀璨。莖丹外而縞中。葉縹分以紅貫。綴綠穎之重疊。索紫蕤之爛漫。迫而象之。君子其常。或微或章。聳危冠兮纓若綬。默退靜其何望。遠以意之。佳人欲翔。炫炫煌煌。重羅綺兮撲搖翠。蹇來思而未嘗。匪以幽兮自直。匪以直兮自藏。匪以晚兮自耀。匪
以耀兮自強。文濁露之均灑。庇清舒之汎光。本無嫌於散地。甘有寓於殊方。然則太液初滿。上林新霽。䒠茸灼爍。萬品千計。搖瑞色而函芝。雜奇葩而轉蕙。孰與夫玉堂金閤之偏賞。白日青春之特麗。歲不與兮時向闌。風蕭蕭兮夜漫漫。賓遠鴻於沙塞。叫離鶴於江干。君曾不見。三月華矣。盡林閒之槁木。千霜隕矣。亦庭下之枯蘭。懿此常度。陵於早寒。假春期而不彩。雖秋令而不殘。衝雨霰之飛薄。任雲山之險難。芳弗珍於靃靡。節常慕於檀欒。吾則知樹背之奚託。惟傾心之可安。如後凋之是貴。罔獨立其誰觀。文學掾起而為亂曰。白露瀼瀼。何草不黃。紫華灼灼。生君之堂。彼不伐兮秋自翳。時或珍兮君是惠。彤庭赫兮朱草駢。交屈軼兮友賓連。伊榛莽而荒些。君曷為兮賦旃。
集／總集／全唐文／全唐文／卷二百五十八／蘇頲　九／贈禮部尚書褚公神道碑(P.2611-2)
贈禮部尚書褚公神道碑
昔軒轅至孔某。師止十一。名之聖者。今天下尊皇帝。學踰三五。教之神者。既學且師。考今猶昔。蹈道從事。伊褚公焉。公諱無量。字宏度。其先邑河南之陽翟。十一代祖盛。後漢海鹽長。子孫因居。遂為吳郡海鹽人也。五代祖陽。齊民部尚書駙馬都尉。嗣錢唐侯。高祖遼民。梁鄱陽王國常侍。曾祖仁宏。陳始興王法曹參軍暨陽令。祖範。隋豫章郡丞。父義宗。皇贈使持節和州刺史。自微子封宋。以迄于恭。恭裔食褚。因而得姓。迺侯迺戚。或史或儒。粵不可量已。豈岳鎮天峻。是先人之郡國。將湖清世平。當天子之門館。靈其效矣。公實休哉。上哲鍾懿。元和育粹。忠乎孝乎。盡至於至。寬得眾。易有親。晦而明。微而闡。其立行也。絲白不染。不成黼黻。砥磺不礪。不就純鈞。寢思益。居待問。功可倍。諭可博。其立言也。始吳興沈子山吳郡曹福授以經。次吳郡張嘉會授之史。演至賾。平牴牾。研至精。起廢疾。貫心則中。達革其餘。師乃厭服。爾為宗匠。逮攝齊膠序。揚袂河洛。罔不企獨
立以先赴。聆遠音而響從。猶彫材之有楩柟。綷翼之有鵷鳳。下制嘉辟。用超倫等。即拜成均直講。轉右鷹揚倉曹參軍。直講如故。稍遷成均助教。累至國子博士朝散大夫國子司業崇文館學士。常二仲齊祀。會一時髦彥。主賓難。折群疑。應不敢夸官閥。單不能曜旗鼓。太夫人在東也。庭闈是思。鍾釜不違。遂罷而就養。我聖皇居震也。司過惟史。聽聰則書。復徵以侍讀。及回金輅。問辟雍。搖柄前席。有丞有祝。聲群奔以坻穨。辯連屬而河瀉。是日中賜章綬。并時服雜繒。就拜銀青光祿大夫。以昭其業。上正位。遷剡王傅國子祭酒。轉左散騎常侍。特封舒國公。實食二百。公雖傳天人司國子。然而載啟載沃。百氏之言滿中禁。日尊日事。五更之禮存上庠。故珥貂寵而刑馬誓也。尋與中令范陽張說侍郎武功蘇頲黃門郎趙郡李乂等開講序于掖垣。悉上其昌言嘉謨。可體要經遠者。京都之政。起自軒墀。齊魯之風。成於㝢縣。公以遭盛明而華皓不息。迺作帝師。懷喜懼而斑斕未旋。孰為人子。灑零獻懇。于再于三。重論思而久駐。修切至而方遣。臨軒贈詩。盈篚將意。華晨省而偉晝遊焉。居無何。太夫人即世。公禮不當毀。號而殆滅。遂于塋
兆之側。伏苫塊。時松楸。鹿常犯之。公祝乃止。應物也。通神也。有如是乎。喪既除。驛徵至。仍舊左常侍兼侍讀。登朝則老臣布武。自屏不趨。侍講則宦者平肩。必輿而進。皆別旨之非常也。上復以舊章散落。群籍湮墜。張購令据逸文。補其缺。刪其謬。敕公於都乾元殿京麗正殿總而成之。上帝之璧。先王之府。委墳素。流筆墨。可滌元覽而照清光耶。日者皇太子志于學。齒于冑。演經則太師憑几。納誨則元良降席。諭夫錯中刑外。一物三善者禮如前。粵開元庚申歲正月哉生魄。景命不造。遘疾薨於長安崇仁里之賜第。春秋七十有五。上輟朝不視。旅次而哭。遣中使潺湲以恤故。盼近臣歔欷以追往。乃贈禮部尚書。賻物四百段。米粟四百石。小宗伯陳祭儀。亞京尹護喪事。歸則本州刺史帥屬厚加焉。僉謂公進以秉德。動而率禮。自石渠延首。金華造膝。時屬升賢良。杜讒佞。雖明慮天斷。匪獨開陳。亦讜辭日聞。寧虛聽受。若藏罟者諗無藝。出裘者思有惠。使輕革也之說。傲嬰也之譏。又安能是。果良圖中比。則隱之微。章之末。所撰儲君翼善二十篇。帝王要覽二十二卷。帝王紀錄二卷。心鏡三十篇。刪正論語孝經疏各一部。每條上則留
中。錫之孔殷。盈不可數。大抵以義約。以文見。俾興亡有兆。消長無傾。規乎諷乎。類乎指乎。行之則是。聞足自戒。不然。何以皇賚之。聖叶之。至於斯也。化益淳。儒益信。則郊廟有典。賓軍有容。發揮牲王。斟酌犧象。必咨焉度焉。此又眾之難。公之易。薨後群學士於書殿中得講史記至言十二卷。即日聞之。上悼甚。重賜其家絹五百疋。試為我著常奏新篇。從取其書。竟賫遺草。悲夫。粵某年仲冬甲子。歸祔于錢塘臨平山之舊城。容軒止塗。喪服會葬者數百。顧而歎曰。公何學也。何師也。則我副君惟君。是登皇極。天子之子。是作孟侯。皆受于公矣。董則五朝典學。無同道之用。桓則三世各師。有殊特之美。曾不可援以事舉諸凡。卓哉。使後之人泛微波攀絕跡者我公也。太常易名曰文。宜也。長子河南澠池主簿庭詢。次左拾遺庭誨。次京兆渭南縣尉庭賓。三子之戚。二連所善。居家嗣徽。繼世承烈。則仲弓之有元及季。伯起之傳秉及賜。故遠邇嘉之。吳江漫兮將海合。吳岫重兮與天沓。公是屬兮公是安。仁則返兮儉乃完。異樹行兮生也志。他石篆兮子也刊。噫不憖歟。寄之銘曰。
昭昭府君。生代叶期。儒有斯文。帝王者師。探幽典墳。贊道
雍熙。其德彌芬。其謨益祗。訓由老成。榮以恩屢。資孝是悅。資忠是務。禹嘗獻蓍。光不言樹。專褚之學。啟舒之賦。六經芳兮七命章。戴頻頻兮服煌煌。無還齡兮有去光。未飾杖兮歘擁梁。宸極悽兮門人慕。悲風起兮轅馬顧。背西畤兮即東路。路阻修兮日悠悠。旌旐思兮空山秋。吾見業可久而名不朽者。猗𨙻褚侯。猗𨙻褚侯。
集／總集／全唐文／全唐文／卷二百五十八／蘇頲　九／涼國長公主神道碑(P.2613-2)
涼國長公主神道碑
乾坤既分。彖象攸配。變則成女。終於歸妹。惟長公主乎。公主諱㝹。字花粧。我興家邦。天錫宗社。昌運及五聖。真享鴻名。聖期至六神。武膺駿命。道闕六字焉絪縕構極。倬彼雲漢。的瀝乘春。華如桃李。順顏承志。約禮知節。得繭館從蠶之儀。採公宮習史之藝。載瞻湯沐。爰賦井田。其創也與多於仙源。其徙也稱長於涼國。故丞相虞公太原溫彥博曾孫曦。台揆門閥。風流儒雅。僉諧是圖。歷選伊尚。君子至止。碩人其頎。協時之吉。備典之實。雜珮明璫。褧衣錦裳。熒熒煌煌。有秀有芳。居迴暎以虹倚。動群超而翠翔。媛成肅雍。侯守祿位。貴則能降。降而不驕。勞而在勤。勤則不匱。未嘗有也。皇嘉之而謂曰。台。和以樂。變乎風。揮五絃之盡美。觀萬
物之從令。欲同聽。乃親故。特傳於汝。公主清揚神潔。妙指心閑。猶白雪之詞。冥通則應。類青谿之曲。多領悟皆賞。初榮賜以得。後誡盈而散。恩過魯元。王豈上邑。寵逾竇太。常豈臨山。每絕館陶之祈。自無昭平之贖。粹溫而敏。靜好而詳。以北渚之愁若何。西方之聖如是。大修圓果。深入至空。竟而瑤草淪霜。桂枝辭月。開元十二載八月辛巳。遇疾薨於京邸永嘉里第。享年三十八。嗚呼哀哉。上徹懸久悼。臨次增涕。京尹護喪。群司蕆事。其年仲冬壬午。陪葬於橋陵。生資敬愛。歿效充奉。蕭史樓中。鳳音何望。軒轅臺下。龍得仍攀。子西華等。扶杖而立。茹荼以泣。潺湲赴賓。憫默觀者。羽葆容裔。翰林酸嘶。又昭乎遺風。誰著縑簡。垂厥後代。諒憑刊刻豐碑詔立。睿札親紆。捧戴則奔馳四靈。光華則迴薄七耀。明山可轉。況連於銳𨦠。元圃惟積。重錯於琅玕。俾銅縷之湮沈。由寶書而飛動。禮臣不佞。敢作銘曰。
天其有章。銀漢玉潢。我則有祥。霄明燭光。柔祗不忒。芳問允塞。何彼穠矣。其儀是則。鳳凰于飛。公子同歸。琴瑟在御。德音莫違。何泬寥之素秋兮。獨杳杳之元夜。何闇忽之誰忍兮。痛明靈之不借。清霜皛月。楚挽將發。流吹結雲。秦聲
不聞。惟聖皇兮固金石。噫長主兮森松柏。榮以悼之兮長不斁。
集／總集／全唐文／全唐文／卷二百六十七／徐彥伯／南郊賦(P.2714-1)
南郊賦
維帝唐八十有五載。鴻徽鑠於縣㝢。騰陽精。握機矩。還攝提以產氣。配神明而作主。倬四后之在天。伊萬物之胥覩。左日壑。右星圃。吹烈火於炎邱。覿堅冰於委羽。莫不匍匐我聲教。駿奔我珪組。納大荒之管鑰。伏堪輿之扃戶。茲可以孩黔羸。扶盤古。苞混茫而首出。亦奚云於三五哉。於穆我皇。纂戎而昌。青氣搖社。白雲入房。與天地合契。與日月齊光。杖太一。敺群剛。共工戮兮河嶽正。旬始滅一作三苗格兮星辰張。輯稽古之禮物。懸象魏之舊章。雖配天復禹。繼嗣興湯者。不其恧歟。肇允神聖。浸發葆命。芬德馨香。崇庸祗敬。吟蓼蕭以游渥。合枲桑而蘊正。關石龢鈞。飛沈翔泳。擇明居之全法。撰蒼渠之闕令。則太階平而玉衡正也。庶績
洪凝。賡歌浩作。陰騭於下。有孚煥若。恢負勝之圖。賁昭功之籥。是以元龜遊乎湍瀨。丹鳥吟於觀閣。芝房菌蠢而玉英。景雲璀璨而金萼。雙觡共抵之獸。躑躅苑山。一稃二米之穎。紛拏畎壑。邦誦中和。甿歌小毖。歲合作噩。日交長至。遘朔旦之明期。擇純陽之正地。欲陳大旅。展時事。告紫宙之成功。定皇天之寶位。蜃鷩司典。鳲鳩蕆職。崇泰壇。考星翼。畫八卦以通道。錯五行而辨域。對越精祇。森羅正直。木巽火而殷薦。豫乘雷以罔極。載師清野。土訓掃廛。繚垣虹合。參途電聯。籠組帷以艾景。覆皇邸以慶煙。宮伯糾其禁。內饔烹其鱻。周廬攢搆以戢孴。列纛抗莖而翩綿。繩繩都人。濟濟多士。九牧之守。百蠻之子。莫不挈鴈提羔。攢驂噎軌。紛鴻溶以騰逗。叛遹皇而佁儗。或駢肩而側足。候吾君之戾止。若葵藿之傾離光。同江河之赴溟水也。然後啟端門。警仙蹕。雙鳳矯首。六龍齊膝。青旆罥雲。紅旌彗日。鏘玉鸞之鳴𨏢。按金雞之廣術。傳畫角以啾嘈。曳朱旗以駢坒。呵風伯令戒道。制元冥使司律。此靈祇所以保綏。皇天所以宥密。於是闢龍次。幸蜺幬。鶉鳥司襄。熊羆奉收。皇帝乃彰畫黻。襲大裘。端玉珽。肅珠旒。翼翼穆穆。遂臻於圜邱。躬
孝享。擁神休。設天宗之六席。援長發之二球。盥以明水。薦以香羞。陳蒼璧而咸事。藉白茅而闡幽。絜騂旄之泔淡。酌元瓚之觩䚧。盛哉。坤極順。天樞見。邸乳祥開。曾沙業薦。赫禮數於彤壺。布徽音於紫縣。率先於金簿之蠶。謹覆以瑤筐之鷰。皇后介禮。恭茲亞奠。凝億兆之歡心。注穹蒼之景眄。紫微開兮天香滿。神之來兮軒星纂。候黃鍾兮雪飛。調大呂兮風煖。戛雲和之寶瑟。吟孤竹之清管。石麟夭矯。團翠煙而上征。蕤鳳曶霍。迓鴻釐之無算。瑞氣蜿蜒於藪甸。祥光熠爚於旄罕。三觶終獻。萬祇呈醺。昇羽節。導靈群。凝肆夏以青晷。颺登歌而咽雲。徽鸞鷖之颯沓。致戩穀之絪縕。禮畢功成。天旋日轉。宸儀允穆。后庸胥展。引大火之流旂。迴夷庚之翠輦。倪三巒之崇構。御六氣之遙辨。覽太元之神策。張集靈之瑞典。草木亨兮雷雨霶霈。湛恩灑兮雲霄霮䨴。壽觴霞舉兮絲竹龢。筐篚岳立兮駢嵯峨。天子方合符於大庭之國。錯事以梁父之阿。岱崱嶷兮青嶂。汶泓澄兮紫波。屯千轂以霆轉。整萬轡而星羅。則述易象者獻風行之繇。談比興者奏時邁之歌。蕩蕩乎。巍巍乎。無得而名言矣。遂作頌曰。
煌煌靈臺。告成功兮。我君孝享。亞坤宮兮。純嘏布濩。延皇穹兮。惟策代表。靄升中兮。享壽千億。傳無窮兮。
集／總集／全唐文／全唐文／卷二百八十二／王適／體元先生潘尊師碣(P.2855-2)
體元先生潘尊師碣
古稱列仙。自黃帝尚矣。或解形默遯。或練氣昭升。然業與代殊。古將今遠。聞之者不見。見之者不留。世智以局守增疑。神人以密化為貴。故其道彌大。其議彌乖。非理契冥通。精存元覽者。不可得而論己。尊師。趙國贊皇青山里人也。族潘氏。名師正。字子真。唐嵩山上清之全真者也。尊師體元和之精。含太素之氣。誕彌之夕。景光充廬。客曰。此天階之祥。非世貴者。既而生有仙骨。幼無童心。足蹈龜文。手垂過膝。風儀盅秀。操履幽貞。年十二。通春秋及禮。見黃老之旨。薄儒墨之言。白雲在天。心已遐矣。十三喪母氏。攀墳柏以泣血。伏冢廬而椎心。緬維大孝嚴天。非負土之義。慎終崇德。實致福之基。大業云季。回手謝俗。啟金丹之術。祈玉清之臺。卻粒而練肌。鬻菁以虛藏。身外無影。骨間有聲。時升元真人王君居在茅山。山有華陽洞天。群仙之府。乃負簏潛往。結草幽居。受祕籙於金壇。奉元文於石室。王君以
尊師名著紫簡。業盛黃邱。指以所居。告歸中岳。於是朅來上國。賁趾中經。漱陰嶼之雙泉。庇陽崖於二室。寢冥孤岫。垂將十年。以其樵歌。尚通隱跡。或至歷群岩以選勝。窮絕界而擇幽。得逍遙谷者。有古仙之跡。雄峰晃朗。抗升天之階。牝谷空濛。洞入冥之路。於是因林石。結茅構。燒楓柏而戒淨。練松𦯧以存精。志逸翔雲。神合浩氣。吞沆瀣以龜息。吸矞皇以龍盤。青古疑不留。丹田已見。冥寂五紀。邈與代殊。想望三清。悠然景會。上元三年。天皇大帝幸洛都。晞嵩阜。謁三元之洞。徵六甲之圖。尊師以道有所申。貴有所屈。竟不屑命。對以無為。後年。巡豫許京。屬想太室。願言霄極。佇降雲軺。師仍隱几。謝以幽疾。至調露元祀。月維孟冬。天子迺卬運堯心。夙整軒御。萬騎雲躍。六龍天飛。清碧瑤之壇。訪皇人之道。會師於嵩陽觀焉。時天冊金輪聖神皇帝潛光寶緯。佐理瑤房。湥祈絳闕之游。遙契紫元之妙。霓裝羽從。齋心致謁。既而皇眷靡斁。青谿尚湥。乃稅法駕。尋元畤。風伯淨壑。雨師空岩。日月按晷以流光。星辰環拱而列曜。𢯋紫蘭以舉玉輦。闢丹桂而交翠旗。天步穆清。雲居攸止。鴻崖赩以抗室。赤松森而環階。藥銚絕煙。無若火化。林
扉擁霧。有同巢居。天皇乃幸結茅。御蟠木。訪天人之際。究性命之元。欣然順風。歎以頹景。睿情遐佇。欲罷不能。爰制有司。就師立觀。即於逍遙隱谷建隆唐焉。神皇雅尚仙圖。永懷祕訣。每灑心咨道。探賾求真。希步景於青元。想餐霞於紫府。嘗致書曰。九宮神祕。顧已通於大綱。太乙紫房。猶未解其湥旨。尊師微言盅得。祕世莫聞。明年仲春。上又以乘輿步輦。致師於洛城西宮。經罼圭之禁林。造上陽之仙閣。龍香竟路。羽蓋駢陰。天子側席齋宮。虛襟宣室。是日八風徵景。五雲卿靄。萬姓躊躇以聳矚。百神翕習而發幽。真與聖冥。顯與晦接。逖聽千古。斯其一交者矣。尋而瑞節言旋。攀石梁之幽阻。神眷動思。賦瑤池之浩歌。遷延永懷。㤅而不及。疑乃降制命。以嵩陽觀為奉天宮。苑接隆唐。地鄰隱谷。左闢仙遊之路。右啟尋真之門。月陛互於雲扃。紫微通於幽幌。大帝於是排閶闔。施鈎敶。超𡾰嵼。御嶙峋。屏中侍。肅外臣。若忘天下。窅然踰旬。後年。復降師於金闕亭。問三洞之階。稽七真之祕。神皇親饌金鼎而獻玉廚。五芝雲敷。八桂霜靡。允執天師之禮。以旌問道之勤。又以功德事咨祈景福。乃於太子甲第建宏道之壇。老君壽宮立元元
之觀。二名稟於師口。雙榜題於帝筆。有制屈德。遙統其綱。將以光振玉司。慶溢瓊府。上乃降雲罕。幸觀風。命百僚。敶九部。衣冠趨而銅路咽。鐘鼓奏而天津沸。龍旗鶴蓋。紛以揮靃。仙童靈妃。忽其倏閃。須臾。聲散景滅。若屆殊庭。月曙煙飛。已尋幽谷。斯亦上九不疑之遯。反一無跡之行焉。其後乘輿屢涉山宮。必敶襄野之問。尊師湥視絕景。不降河宗之居。雖甫對雲霓。類蓬壺之怳惚。而元通夢寐。若胥庭之肸蠁。永淳元年正月乙未。崇朝風霽。乙夜雲密。忽而有聞。若萬籟聚。徐而聽之。則五音和。非大帝之樂聲。即元都之仙韻。中使具以狀聞。帝曰。潘師其升乎。即日駕幸奉天。上謁虛室。帝子扈蹕。王姬陪輦。暨於寒峰戢景。旰谷生陰。黃竹申悲。邱陵有贈。尋而高宗厭世。乘彼白雲。我師寧極。獨守元牝。後年季夏一日。謂弟子曰。吾獲保茲嶺。於今五十餘年。靈異在谷。仙鶴滿野。俾吾不接萬乘之尊。亦庶幾乎輕舉矣。今名登元籙。身歷太陰。升元之言。信吾命也。是朔之夕。辰象麗天。鹿鳴群山。雉雊眾谷。翼日。師曰。吾其蛻矣。乃闔門入靜。端坐焚香。月至於望。日臨於甲。命香水。投青符。浴蘭房。披紫褐。曰。反吾淨矣。亭午將化。留此十旬。歸
吾石室。乃遺形隱景。濟神幽欻。於時紫氣氛氳以旁燭。紅雲蕭索而上延。郁行芳。藻流晷。煙靄之表。若有人焉。神聖皇帝聞而興感。乃降寶命。式諡松扃。曰。去年冬晚。軒皇之駕不追。今歲秋寒。廣成之居又寂。以此哀悼。情何可任。贈大中大夫。追諡曰體元先生。昭國禮也。尊師業尚盅密。勤毖幽湥。理心事天。所寶惟嗇。絕聖棄智。不曜其光。故真感冥期。珍圖祕學。性與天道。不可得而聞也。若乃崇標曠跡。遐情遠意。志摩青雲。蓬視紫闥。每歎曰。大丈夫業於道。不能投身霄嶺。滅景雲林。而疲疴此山。以煩世主。吾之過乎。遂欲東求蓬萊。孤舟入海。屬天皇敦篤斯道。祈款逾湥。遲躕山隅。絕策未往。既而金格有命。鑣轡遺區。於戲。昔姑射有神人。堯輕天下。空峒有至道。軒屈順風。元真高蹤。萬古同德。何其盛哉。尊師有弟子十人。並仙階之秀。然鸞姿鳳骨。眇㤅雲松者。惟潁川韓法昭。皆稟訓瑤庭。密受瓊室。專太清之業。遺下仙之儔。谷汲芝耕。服勤於我。蓋歷歲紀也。昭等永惟尊師靈跡闕一字業。高湥邁古。而棄世往矣。其若之何。乃琢石幽山。申頌元德。其頌曰。
漢帝得道。白日登天。赤松度世。紫嶽乘煙。業祕千古。精淪
九仙。真蹤誰嗣。猗吾體元。其一體元惟何。仙骨天植。沖而神秀。幼有至德。雲性鴻騫。冥心龜息。元風獨邁。白賁無飾。其二金陵福地。茅山洞天。高真雲景。終古貞全。寥寥太素。渺渺升元。惟我師友。負笈往焉。其三始受玉書。即入瓊室。機先體二。道惟得一。學備青台。化窮丹術。餐霞允矣。抱景期畢。其四元真有命。黃邱自理。煙駕來歸。雲林萃止。葆光藏密。冥機畏美。嵔壘與居。象罔而巳。其五有唐天子。樂我雲仙。芝駕羽蓋。蜺旌鳳旃。齋心來謁。契道忘筌。瑤池一去。鼎化千年。其六煌煌女希。繼天而立。黑龍既濟。丹鳳攸集。宗我仁師。緬懷真級。紫房問道。青元迺習。其七元功聿就。洞業克成。青童載謁。絳虬來迎。揮神默解。臥闕一字霄行。去去金闕。悠悠玉清。其八岩幽碧洞。峰秀金臺。少君斯舉。青子時來。貞松雲鬱。虛室霞開。永言千載。歸鶴徘徊。其九
集／總集／全唐文／全唐文／卷二百九十六／呂令問／雲中古城賦(P.2996-2)
雲中古城賦
正北曰并。有唐作京。密近戎狄。張皇甲兵。尹也總居守之任。將也當節制之名。故卒乘輯睦。而王都肅清。於是斷武誼。按亭燧。電轉前旌。風飄橫吹。楊葉箭的。蓮花劍騎。下代郡而出雁門。抵平城而入胡地。挾纊稱暖。投醪必醉。則知撫之者誠難。用之者不易。是時陰閉群山。寒彫眾木。川平塞迥。冰飲霜宿。慷慨乎大荒。倘佯乎遊目。區脫潛遁。屠耆懾逐。訴古城之謂何。傳魏家之所築。伊昔晉京板蕩。海縣沸騰。不有所命。將何以興。王師赫怒。爰整其旅。霧集雲屯。龍驤鳳舉。棄萬里之沙漠。傍五原之風土。肇為此都。實惟太祖。夫其規典章。辨封疆。池桑乾之水。苑秦城之牆。百堵齊矗。九衢相望。歌臺舞榭。月殿雲堂。開儒士於璧沼。貯美人於玉房。翕習沸渭。熒熒煌煌。取威定霸。於是乎在。施令
作法。罔或不臧。武破六州之內。文宅三川之陽。何其壯也。既而年代倏忽。市朝遷徙。干戈鼙鼓之雄。綺羅絲竹之美。孰不煙散雨絕。沙埋灰委。樹名歡而詎存。鳥稱樂而俱死。危堞既覆。高墉復夷。寥落殘徑。依稀舊墀。榛棘蔓而未合。苔蘚紛乎相滋。伏熊鬭贙。騰麕聚麋。常鳴悍鷩。乍嘯愁鴟。不可勝紀。但令人悲。胡風起兮馬嘶急。漢月生兮雁飛入。可憐久戍人。懷歸空佇立。有客志遠才雄。秉義由衷。負詩書禮樂之用。蘊蕭曹魏邴之風。虜庭高枕。河源鑿空。霜犯髩而先白。塵染顏而少紅。三為都護。五掌元戎。益封而廣國。事利而業崇。獨見淩雲而作賦。誰言坐樹而論功者哉。
集／總集／全唐文／全唐文／卷三百十四／李華　一／含元殿賦　有序(P.3185-1)
含元殿賦有序
宮殿之賦。論者以靈光為宗。然諸侯之遺事。蓋務恢張飛動而已。自茲已降。代有詞傑。播於聲頌。則無聞焉。夫先王建都營室。必相地形。詢卜筮。考以農隙。工以子來。虞人獻山林之幹。太史占日月之吉。雖班張左思。角立前代。未能備也。而曩之文士。賦長笛洞簫懷握之細。則廣言山川之阻。採伐之勤。至於都邑宮室。宏模廓度。則略而不云。其體病矣。至若陰陽慘舒之變。宜於壯麗。棟宇繩墨之間。鄰於政教。豈前修不逮。將俟聖德而啟。臣心輒極思慮。作含元殿賦。陋百王之制度。出群子之胸臆。非敢厚自夸耀。以希名譽。欲使後之觀者。知聖代有頌德之臣焉。其辭曰。
維皇高祖。穆端命於元穹。萬有千載。鍾景祚於鴻裔。逮北宮之尊嚴。上取法於天帝。乃圖正殿之逌居。規崇山而定制。信神明幽贊。而人謀襲契。不然。何前王曠此之雄麗也。先是大司空帥其屬。執度而相之曰。美哉川原。騖乎其大。亘坤靈兮配乾剛。坤順乾而為龍。舒廣衍兮走群山。紛卻面而朝宗。陵正陽之奕奕。鬱佳氣之蔥蔥。蓋昊天之作。而皇祗授元聖獲以造新宮也。乃審於龜筮。龜筮叶從。太卜以告。神人咸同。皇曰欽哉。是將宜於朕躬。因以鴻稱。含元建名。易乾坤之說曰含宏光大。又曰元亨利貞。括萬象以為尊。特巍巍乎上京。則命徵般石之匠。下荊揚之材。操斧執斤者萬人。涉磧礫而登崔嵬。擇一幹於千木。規大壯於喬枚。聲坎坎於青雲。若神踣而顛摧。勢動連崖。拉風碎雷。倒勁梢於窮谷。斬巨柢於昭回。時也山祗效靈。波神作氣。為桴為栰。羽疊鱗萃。朝泛江漢。夕出河渭。雲奔山橫。交積於作宮之地。於是農事既收。靈臺勿亟。子來而就役者。周邦畿而薄四海。咸忘勞而獻力。乃張為廣度。考正極星。邦伯是經。國工研精。剗盤岡以為址。太階積而三重。因博厚而順高明。築陵天之四墉。四墉既列。太階如截。下土相嶔。
愕視沈沈。其始也。星鎚電交於萬堵。霜鋸冰解於千尋。擁材為山。攢杵如林。乃占日月之吉。以成帝室。虹梁勁於中極。榱桷戢以礱密。析姑繇以為楹。隳喬山以為礩。飛重檐以切霞。炯素壁以留日。神標峻樀。鬼疊層楣。高卑迭拒。尋尺相持。木從繩而後正。棟操宇而不危。階瑩冰級。瓦敷鱗差。蕩晶景而升降。歘睒暘以交輝。聳大廈之奇傑。勢將頓而復飛。爰詔有司。練日推時。徵考室於周頌。會公卿以落之。丕赫哉。如俯如跂。若合若離。竦森修邃以窅徼。怳嶪騀而巖巍。謂衝飆激海兮。漩奫淪以無底。奔雷觸山兮。掉巘崿而傾㩻。石鮫拖首於堂廡。狀出雲而撐鬐。崇高之制。靈邱上盤。鄰斗極之光耀。邇天漢之波瀾。察鑿枘之吞吐。吸山叢而水攢。建升龍之大旆。邈不至於階端。崢嶸孱顏。下視南山。照燭無間。七耀迴環。㰹欱赫以突兀。攇閌宏以蕭摋。捧帝座於三辰。銜天街之九達。進而仰之。騫龍首而張鳳翼。退而瞻之。岌樹顛而崒雲末。嶷兮峨峨。巨鼇戴仙山而出滄波。劃兮煌煌。燭龍折穹穴而臨北方。排層城而廓帝居。豁閶闔而面蒼蒼。左翔鸞而右棲鳳。翹兩闕而為翼。環阿閣以周墀。象龍行之曲直。夾雙壺之鴻洞。啟重閨之
呀赩。趨堂塗而未半。望宸居而累息。惟上聖之欽明。爰聽政而布德。去雕幾與金玉。絀漢京之文飾。熾丹雘於崚嶒。抗重霄而競色。若乃紫微晨曀。彤墀夜明。雲薄萬栱。風交四榮。冬止其陽。則釋裘而燠。夏休其陰。則捐絺以清。旂獵風而振響。葉墜露而成聲。懸櫨駢湊。竦柱奔列。複檻罾綴。高牕景爇。黭日翳而罘連。曤天開而中絕。形持神而欲離。足僂步而將跌。貯昭訓之崇崇。暽光範之揭揭。其南則丹鳳啟塗。遐矚荊吳。十扇開閉。陰陽睢盱。容鼎九扃。方駕五車。示王者之無外。不樹屏於清都。望仙闢於巽維。建福敞於坤隅。偃朱旗而櫜元甲。屯仡仡之驍夫。其後則深闈祕殿。曼宇疏楹。瑞木交陰。元墀砥平。鮮風歷廡。淩霰飄英。蔭藹武闉。增華穆清。玉燭內融。則嘉盛豐備。太陽臨照。而天下文明。古有六寢。御茲一人。今也三朝。繇古是因。布大命於宣政。澹元心於紫宸。羲和弭節於通乾。望舒停景於觀象。密勿旒扆。臣人是仰。左黃閣而右紫微。命伊皋以為長。其下則鶡冠魚服。良家茂族。厲禁非宜。金吾領之。其前則置兩石以恤刑。張三侯以興武。告善之旌。登聞之鼓。節晷漏於鍾律。架危樓之筍簴。以辨內外之差。以正東西之序。
天光流於紫庭。倒景入於朱戶。騰祥雲之郁靄。映旭日之蔥蘢。清渠導於元氣。玉樹生於景風。夷坦數里。徘徊無窮。羅千乘與萬騎。曾不得半乎其中。厥初經營。天下既乂。文物未周。孤其壯麗。蓋重於施勞。非不懷也。乃眷睿孫。睿孫開元。萬物晏清而太和。掩書契之所論。既克廣於崇構。聲明備而益尊。蓋聖皇之孝也。揮綽變化兮動搖乾坤。其東於是宏文教而開館。對日華之清閾。蓋左學之遺制。協前王之講德。其西於是延載筆之良史。俯月華之峻扉。集賢人於別殿。朝命婦於中闈。王風闡而成化。陰教備而不虧。加以咏周詩而展親。睦魯衛而敦敘。因合族之來宴。置更衣之豐宇。至於殿內諸曹。則左右有局。通軒並廡。物有恆司。供無廢舉。又有銀璫珥貂。寺人巷伯。奉宣出納之令。更踐宮中之役。熊羆之旅。董以龍武。矛戟森森。材官羽林。聲破邱山。氣讋飛沈。爪抉千鈞。跟騰百尋。克壯皇威。協比其心。其外則校人掌馬。天駟在閑。以備順遊。放牧其間。望我鑾和。陟彼高山。猶慮憲章或遺。國容未備。乃立掌匭之司。館通事之吏。職在達下情於上天。儆王言於有位。堧通大極。隥指龍池。重門內注。複道潛移。幽峻肅以相屬。光彤融
以熺熺。元象著明。帝座維三。皇居設位。俯察仰參。翼室正中。遊宮次南。北起含元。其容眈眈。總而言之。如山之壽。則曰蓬萊。如日之昇。則曰大明。自茲而北。燕遊所經。達於苑囿。不可殫名。周廬更呵。匝以環衛。南端百仞。上極霄際。卻視㽎崟。經塗廣深。繚以層城。黕為重陰。至若時雨膏田。九農恞暢。雲歸山穴。儵以昭曠。白日麗於宮隅。混晶光而益壯。於是風師斂威。纖壒不升。穎絕搖芒。葉無翻稜。自中徂外。鏡洗川澄。弦直閭閻。井畫溝塍。靡迤秦山。陂陀漢陵。知稼穡之艱難。見皇王之廢興。及乎元冥戒寒。海神飛雪。瑤城粉野。琪樹森列。玉宇璇階。雲門露闕。天華爽霽。朗日朝徹。赤旗降庭。朱柱艷月。仰白帝而金精開。據河宮而銀燭發。其或蠻夷不至。帝用興戎。降元帥於天上。發神謀於禁中。皇靈震燿。殄厥渠凶。矯矯武臣。此焉獻功。操俘虜而陳器械。恢莫大之威容。爾乃時殷仲冬。日正南至。上公奉斝。群后在位。一人壽昌。萬國承賜。式燕以樂。欣欣且醉。乃撞宮懸。砅碣天地。及乎獻歲元辰。東風發春。懸法象魏。與人惟新。儼文物於王庭。兼九伐而宿陳。威儀之嚴。嶽嶽振振。若太一披絪縕而俯百神。既而咸造勿褻。會朝清明。璿柄
指寅。寢闈發扃。皇帝御衮龍之法服。佩蒼璧之純精。執鎮圭。導朱紘。降輦登階。微聞玉聲。於是典禮之官。贊王就位。南面穆然。至若甸侯采衛。要荒閩貊。輸其方賮。罔不來格。統以千官。六卿二伯。司儀敘進。象胥重譯。肅肅委皮。乾乾奠璧。設以庭燎。天烘地赫。雷鼓殷殷。朱干玉戚。神簴如生。熊羆𥈭敵。危昂歇向。歊爛歕射。金根玉輅。太常少伯。火列門旂。霜交陛戟。乃進元元以觀禮。從億兆之增增。金吾南首。麾之以肱。遞攀援而聳仰。齊屨企而冠騰。太史來告。卿雲勃興。灑豐澤於生人。答上元之休徵。申命司寇緩刑。冢卿降德。秩山川而問耆老。周雨露而均邦國。華戎竭歡。喜氣闐塞。揭金雞於太清。炫晨光於正色。慶忭之聲。不踰辰而靁四域。當斯時也。驅周驟漢。於廓煥爛。王臨於朝。天地貞觀。靈宮巖巖。上下交贊。蓋所以法乾道而遵帝度。豈惟安體而明威者哉。夫瑤臺之美。不可以刑萬國。土階之陋。不可以儀天下。奢不遜而儉固。允執中於大位。洪範曰皇建其有極。富哉上聖之宏議也。詩歌楚室。頌美泮宮。諸侯之事也。雲夢甘泉。宴恢景福。僻王之志也。論諸侯。曷若戴天子。嘉僻王。曷若尊聖人。烈烈盛唐。祖武宗文。五帝赧德。
六王慚勳。而政本乎慈。用過乎儉。夫蒼生所奉者惟君。所愛者惟親。寧有君親宅體於卑室。而臣子得安其身乎。故有熊明庭。帝姚總期。從人欲也。天垂定星。易有大壯。君人法焉。聖朝猶斥其華而憑其質。今是殿也者。惟鐵石丹素。無加飾焉。身居元眇。心與萬姓同畎畝之勞。以是臨眾。何眾不賓。以是享神。何神不若。其天德歟。雖欲宮崑崙而館不周。城八極而隍四海。猶未足儲鴻醇而俯丕耀。豈咸鎬一京之所在。崇四瀆之前式。敕懷鉛之小臣。俾讎書於禁中。正百代之遺文。由是循環天造。耳目日新。敢頌成功。告於神宗。無媿斯干之什。式昭聖德之容。頌曰。帝作含元。含元言言。崒若日觀。呀為天門。太階三層。遠法崑崙。鎮茲秦野。揭以周原。烈文祖宗。永錫孝孫。孝孫有慶。於以施令。奄甸萬姓。受天休命。歌之頌之。管磬宜之。穆穆皇君。壽考無期。既成斯文。客有勸之上者。對曰。前王之尤祥絕瑞。乃聖朝之細事。今休徵已厭於聰明。頌聲亦飫於天意。私歌竊抃。乃臣子之常志。又焉足以薦聞哉。客曰。不然。今至尊明發不寐。有懷先皇。周文之孝也。允恭克讓。光溢海外。堯帝之謙也。自即位已來。上下之休嘉。臣人之詠歌。歌於睿躬
則固辭。頌於宗廟則無斁。今吾子之文明。昭乎累聖之耿光。美於大君之孝德。可進而退。宜言而默。使雅頌之音。卷而不舒。猶坦蕩其胸臆。無乃過歟。為人之下者。有可達乎君親。雖濱於死。亦冒行之。況宗廟啟其心哉。臣華嘗聞遷善之規。願附升歌之末。
集／總集／全唐文／全唐文／卷三百二十七／王維　四／唐故潞州刺史王府君夫人榮國夫人墓誌銘(P.3318-1)
唐故潞州刺史王府君夫人榮國夫人墓誌銘
夫人姓盧氏。范陽人也。昔堯命伯夷典秩宗。號太常為尚父。疑桓襄之際。公子食盧。卯金故人。王於大國。越石從事。官至郎中。曾祖士會。世系表作士繪隋行臺侍御史。祖某。皇朝奉禮郎。父某。濠淄卭等三州刺史。持斧衣繡。威加不法。奠玉瘞帛。舉無違禮。守臨淄而齊兒不詐。去臨卭而蜀物盡留。夫人即府君之長女。積累世之德。鍾二門之美。儀表秀整。進止詳間。不咨保傅。動由詩禮。既以士一作七族冠時。遂歸
齊大之偶。入持門戶。內事舅姑。枕席溫凊於堂上。環珮逶迤於堂下。不脫簪珥。親當澣濯。元纁可實於筐篚。粢盛可獻於宗廟。魚軒或駕。翟茀而朝。眾婦於是修容。夫人專之以禮。克贊君子。累至大官。雅政清德。實多左右。潞州早世。深秉義方。母儀可則。庭訓不替。女史之學。多讚大家之書。眾婦之儀。盡稟夫人之法。天與盛德不降永年。以某月日。寢疾薨於長安善和里。享年若干。以某月日。合祔某山原。禮也。子某。某官。淳孝之性。泣血待盡。永惟令德。固不可泯。彰示後人。乃刊於石。銘曰。
有姜之後。或邑於盧。歷代種德。示有稱孤。從事文府。振轡長途。其一憲府持法。奉常秉禮。皇考專城。腰章郡邸。厚德重跡。重仁繼體。其二降生哲人。其行惟惇。儀型眾庶。門冠諸姻。齊姜宋子。敢望清塵。其三君子之貳。實聞高義。乃躬澣濯。先晨簪珥。穆及外親。敬是中饋。其四母儀既峻。庭訓載揚。子以才貴。煌煌寵章。馳暉難駐。令聞空長。其五壽宮既啟。高堂永寂。千秋萬古。山川松柏。紀德誌行。維茲貞石。其六
集／總集／全唐文／全唐文／卷三百二十九／戴璇／大唐聖祖元元皇帝靈應碑(P.3338-2)
大唐聖祖元元皇帝靈應碑
至矣哉。皇法於天。天法於道。居大寶者。必尊祖以配天。孩庶類者。咸宅生以母道。故四維張國。遠宗元教。三后在天。代紹明德。然後彌綸區宇。昭格神祇。其能繼休美之聖烈。首千古之洪化者。卓哉煌煌。歸我唐室矣。皇上受圖享國。蓋三十戴。功侔天地。孝誠祖考。其高明也。布星辰以有倫。其博厚也。振河海而不洩。至於揖群后。敘彝倫。陶鑄堯舜。湫隘軒頊者。乃皇上之餘事也。嘗端居宣室。緬懷至道。惟德動天。夢啟靈應。忽恍有物。希夷元通。實元祖之明命。錫無疆之寶歷。乃潛誌元象。遵誥旁求。西亘太白。東連鄠杜。號周史之經臺。枕秦山之幽谷。肇居尹喜。集法侶為道門。後遇皇唐。易樓觀為宗聖。藥井尚渫。僊軾仍存。卜勝宗元。此為俶落。飛泉噴石。重林閡景。苔蘚地偏以恆深。煙雲晝晴而不散。睟容挺出。赫然有光。煥白虹於玉座。紉紫氣於仙境。洎遘睿覽。宛符夢寐。譆。蓋聖人有以見天下之賾。而擬諸形容。聖人有以見天下之動。而觀其會通者。可舉之一隅矣。其始迓也。焚芝朮。辟葷羶。寂歷無聲。擎跽有則。初
靡荔席。次登靈壇。徐肩綵杠。少息華館。清籟颼飀於草樹。天雪氛氳於崖谷。及路轉莽蒼。風順崆峒。雲鶴翊以導輿。群僊扈而成列。逮地邇天菀。闉輳國門。蜺旌鳳簫。風馳海合。絳節羽蓋。波屬霧委。萬姓翹首於西城。百辟候儀於北闕。禺禺如也。皇上乃捧昇露寢。奉先思孝。集僊府以陳齋。圖混成而告遠。不崇朝而通八景。未浹旬以遍六合。故群臣率舞慶靈。稱觴獻壽。森旗伐鼓。何其盛哉。於戲。元元之道。旁礴萬物。妙為化先。豨韋氏得之而挈天地。伏羲氏得之以襲氣母。至若王母西崑。比之如朝菌。麻姑東海。涵之如夏蟲。沖虛馭風。蓋錙銖於糠粃。王喬控鶴。方𨏦轢於蓬蒿。信無上歟。信元氣歟。且天啟皇唐。儲祉罔極。其功神者其應大。其源靈者其流長。昔王室將傾。我則電擊以存國。介邱望幸。我則雲行以告成。汾脽毖祀。我則順子以尊后。陵寢肅雝。我則述經以明孝。可謂重椅坤軸。復紐乾綱。漫衍葳蕤。皆皇極之大造也。其修缺禮。補樂章。存樸以嗇人。陳兵以訓武。奔四夷以歸化。主百神而授職者。可勝言哉。古有仁片言而受福。樹一善以獲應。況網羅眾制。包括鴻徽。以神化之貞明。協靈命之幽贊。克畣修祉。不亦宜乎。玉
真長公主以天孫毓德。帝妹聯貴。師心此地。杳捐代情。奏黃籙以比絜。瞻白雲而志遠。觀主李元崱。監齊顏無待。上座傅承說。為學日益。為道日損。逍遙山林之下。仿徨塵垢之外。因聚而議曰。今自道以祐主。自主以祐人。下覃六經。上契三極。風后力牧。協宣朝政。關睢麟趾。宏被國風。禎祥荐臻。祅沴不作。足以規萬葉。示將來。赫赫巍巍。以表靈貺。而迺謝奚斯頌魯之義。闕穆滿銘弇之遊。是上蔽天休。下虧臣禮。緣事斷誼。蒙竊恧焉。於是盩厔宰李嗣琳。同荷湛恩。以備能事。博詢墨客。以贊皇道。時戶部郎中沛國劉同昇。才清起草。譽美郎官之列。文慕上林。能揚天子之事。共遵大雅。以掞其辭。奉為頌。
集／總集／全唐文／全唐文／卷三百三十三／邵軫／雲韶樂賦(P.3373-2)
雲韶樂賦
帝唐之於宣昭。立極本乎神堯。彌六葉以開泰。接三正而會朝。樂一人之淳德。成萬國之謳謠。故太宗載櫜。而象舞聞於破陣。我后垂拱。而作樂嗣曰雲韶。夫道者率性。作者謂聖。統同積和。倫理知政。斯古之所以歌九德。誦六詩。咸池備矣。大章繼之。玉戚朱干。降及禮文之代。蕢桴葦籥。行乎樸略之時。若乃周道衰。王澤竭。正始之音奔散。哀思之風鬱結。逾千載而未返。以俟我開元之濬哲。噫我樂之方作也。天保定。武功成。紹堯光澤。嗣武重明。感物以風下。理心而和聲。稽六律之宮變。諧八音而磬清。越二十四祀。建
寅望之夕。啟千門以達陽氣。御重城而臨百辟。張彩燈之煌煌。敞新樓之奕奕。甸師庭燎。武賁陛戟。命典庸使設簨簴。飾羽毛而展金石。納四夷之僸佅兜離。奏六代之翕純皦繹。乃翼日出雲韶而舞之。徒觀其降輦路。臨廣場。曳羅裠之嫋嫋。鳴玉佩之鏘鏘。始逶迤而並進。終宛轉而成行。於是合以絃匏。從之磬管。昭敬意於廉直。本喜心之嘽緩。克和四氣。應春候而角調。取象八風。如舞行之綴短。霓裳綵鬭。雲髻花垂。清歌互舉。玉步徐移。俯仰有節。周旋中規。將導志以變轉。幾成文於合離。爾其美目流盼。輕姿聳峙。或少進而赴商。俄善來而應徵。魚貫初度。驚鴻乍起。容裔自得。蹁躚未已。褧衣屢更。新態不窮。忽舉袖而縈紫。復迴身而拖紅。及夫繁音九變。曲度將終。神人以和。天地攸同。道五常之行。移四海之風。然後樂師告罷。退之帷宮。時也皇歡。浹睿澤深。一人有慶。萬國歡心。群臣獻華封之祝。天子御薰絃之琴。照寰光於合璧。式王度其如金。乾道兮下濟。湛恩兮汪濊。四三皇兮六五帝。于胥樂兮千萬歲。
集／總集／全唐文／全唐文／卷三百三十三／王諲／明堂賦(P.3374-2)
明堂賦
大唐混合寰宇。開張時雍。體黃中之一德。居紫微之九重。既而成化再造。天下有道。得綵鳳之靈圖。據飛龍之大寶。美其歷數會昌。累葉重光。真宰無為。盛先天之景業。聖人有作。立配帝之明堂。寫神規之大造。嶷崇基之正陽。燐燐爛爛。熒熒煌煌。徒觀其藻畫周設。彫刻具美。綺寮豁達以
生風。重檐周流以藏晷。嶔崟崎嶬。狀崑岳含霧而插天衢。隆崇峍屼。若蓬萊駕鼇而涌海水。屹乎氤氳。孤標紫氛。璇題皓飾。金鋪洞文。拱星辰以端居。傍眺白日。馮軒檻以直視。俯見青雲。爾乃環曲析。構重屋。蓮銜綺井。豔窋叱以垂珠。階接彤庭。影連延而造玉。若夫靈姿眾出。詭變叢生。畫栱攢施。龍桷參差以星布。陰室晝朗。粉垣皎曜以月明。及夫四海波晏。一人有慶。寒風初盡。陽月既正。蠻夷颯沓以來王。文物葳蕤以交映。信所謂不宰而合通。居中而作聖。
集／總集／全唐文／全唐文／卷三百四十／顏真卿　五／有唐茅山元靖先生廣陵李君碑銘　并序(P.3445-1)
有唐茅山元靖先生廣陵李君碑銘并序
先生姓李氏。諱含光。廣陵江都人。本姓宏。以孝敬皇帝廟諱改焉。二十一代祖宏。江夏太守。避王莽。徙居晉陵。遂為郡人。高祖文嶷。陳桂陽王國侍郎。曾祖榮。皇朝雷州司馬。祖師龕。隱居以求其志。徙於江都。父孝威。博學好古。雅修彭聃之道。與天台司馬練師子微為方外之交。尤以篤慎著於州里。考行議諡。曰正隱先生。母瑯琊王氏。賢明有德行。先生孩提則有殊異。晬日獨取孝經。如捧讀焉。羈丱好
靜處。誦習墳典。年十八。志求道妙。遂師事同邑李先生。遊藝數年。神龍初。以清行度為道士。居龍興觀。尤精老莊周易之深趣。執喪過哀。口不嘗甘旨之味。食惟穬麥而已。封植膳羞。皆出其手。號毀骨立。親族莫不傷之。開元十七年。從司馬練師於王屋山。傳受大法。靈文金記。一覽無遺。綜核古今。該明奧旨。元宗知先生偏得子微之道。乃詔先生居王屋山陽臺觀以繼之。歲餘。請居茅山。纂修經法。頻徵。皆謝病不出。天寶四載冬。乃命中官賫璽書徵之。既至。延入禁中。每欲諮稟。必先齋沐。他日。請傳道法。先生辭以足疾。不任科儀者數焉。元宗知不可強而止。先生嘗以茅山靈跡。翦焉將墜。真經祕籙。亦多散落。請歸修葺。乃特詔於楊許舊居紫陽以宅之。仍賜絹二百匹。法衣兩副。香鑪一具。御製詩及序以餞之。又禁於山側採捕魚獵。食葷血者。不得輒入。公私祈禱。咸絕牲牢。先生以六載秋到山。是歲詔書三至。渥澤頻繁。暉映崖谷。初山中有上清真人許長史楊君陶隱居自寫經法。歷代傳寶。時遭喪亂。散逸無遺。先生捧詔搜求。悉備其跡。而進上之。先時元宗將求大法。請先生為師。先生竟執謙沖。辭疾而退。洎七載春。元宗又
欲受三洞真經。其年春之三月。中官賫璽書云。其月十八日。剋受經誥。是日。於大同殿潔修其事。遂遙禮先生為元師。并賜衣一襲。以伸師資之禮。因以元靖為先生之嘉號焉。仍詔刻石於華陽洞宮以誌之。是歲夏五月。隱居先生合丹之所。有芝草八十一莖。散生於松石之間。詔俾先生與中官啟告靈仙。緘封表進。夏。又詔以紫陽觀側近二百戶。太平崇元兩觀各一百戶。並蠲其官徭。以供香火。秋七月。又徵先生。既自請居道觀以養疾。九載春。辭歸舊山。其年夏六月。前生靈芝之所。又產三百餘莖。煌煌秀異。人所莫覩。先生又圖而奏之。是歲冬。又徵先生。於紫陽別院館之。十載秋。先生又懇辭告老。御製序詩以餞之。十有一載。先生奉詔。與門人韋景昭等。於紫陽之東鬱岡山。別建齋院。立心誠肅。是夜仙壇林間。徧生甘露。因以上聞。特詔嘉異。初隱居先生以三洞真法傳昇元先生。昇元付體元先生。體元付正一先生。正一付先生。自先生距於隱居。凡五葉矣。皆總襲妙門大正真法。所以茅山為天下道學之所宗矣。於戲。是非可齊也。我物均焉。生死可忘也。覺夢同焉。如此者。何域心於變化之際哉。先生以大歷已酉歲冬十
一月十有四日。遁化於茅山紫陽之別院。春秋八十有七。其年十二月八日。門人赴喪而至者凡數千人。號奉冠舄。遷窆於雷平山之西陲。遺命以松棺竹杖木几水瓶香奩香鑪置於藏內。門弟子等仰奉嘉猷。克遵儉德。先生識思真淳。業行高古。道窮情性之本。學冠天人之際。所以優游句曲。鬱為王者之師。出入明庭。特寵肩輿之貴。是知順風而問。昔稱於黃帝。望山而請。今見於元宗矣。又博覽群言。長於著撰。嘗以本草之書。精明藥物。事關性命。難用因循。著音義兩卷。又以老莊周易。為潔淨之書。著學記義略各三篇。內學記二篇。以續仙家之遺事。皆名實無違。詞旨該博。初先生幼年。頗工篆籀。而隸書尤妙。客或賞之云。賢於其父。因投筆不書。元宗詔山人王旼。強請先生楷書上經一十三紙。以備楊許之闕。先生能於陰陽術數之道。而不以藝業為能。極於轉鍊服食之事。而不以壽養為極。但冥懷素樸。妙味元津。非夫博大之至人。孰能盡於此。真卿乾元二年。以昇州刺史充浙西節度。欽承至德。結慕元微。遂專使致書於茅山。以抒誠懇。先生特令韋鍊師景昭復書於真卿。恩眷綢繆。足勵超然之志。然宗師可仰。望紫府而
非遙。王事不遑。寄白雲而攸遠。洎大歷六年。真卿罷刺臨川。旋舟建業。將宅心小嶺。長庇高蹤。而轉刺吳興。事乖夙願。徘徊郡邑。空懷尊道之心。瞻望林巒。永負借山之記。而景昭洎郭閎等。以先生茂烈芳猷。願銘金石。乃邀道士劉明素來託斯文。真卿與先生門人中林子殷淑遺名韋渠牟嘗接采真之遊。緒聞含一之德。敢強名於巷黨。曷足辨於鴻蒙。其詞曰。
抱一混茫。人之紀綱。先生以之。氣王神強。乃啟元旨。元門以彰。乃為帝師。帝道惟康。甘露呈瑞。靈芝效祥。上士云感。高風載揚。鶴返仙廟。雲辭帝鄉。退歸而老。妙識行藏。德本無累。道心有常。實曰形解。孰云坐忘。伐石表墓。勒銘傳芳。谷變陵遷。厥跡彌光。
集／總集／全唐文／全唐文／卷三百四十二／顏真卿　七／唐故開府儀同三司太尉兼侍中河南副元帥都督河南淮南淮西荊南山南東道五節度行營事東都留守上柱國贈太保臨淮
唐故開府儀同三司太尉兼侍中河南副元帥都督河南淮南淮西荊南山南東道五節度行營事東都留守上柱國贈太保臨淮武穆王李公神道碑銘
昔宗周之中興也。時則有若方叔召虎。總師干肇敏之業。南威蠻荊。東截淮浦。以左右宣王。詩人歌之。列在風雅。我皇唐之反正也。時則有若臨淮汾陽。秉文武忠義之姿。廓清河朔。保乂王室。翼戴三聖。天下之人。謂之李郭。異代同德。今古一時。公諱光弼。京兆萬年人也。曾祖皇左威衛大將軍幽州經略軍副使府君諱令節。祖鴻臚卿兼檀州刺史府君諱重英。父雲麾將軍左領左羽林二軍大將軍朔方節度副使薊郡開國公贈幽州都督司空諱楷洛。皆以英果沈勇。累葉將邊。憺威稜於幽碣。公即薊國公之第四子也。體渾元之正性。秉宏毅之高躅。天子純嘏。生知禮度。謨謀炳邃。默識沖深。傑出經武之才。鬱為興王之佐。故能
東征北伐。厭難康屯。挺草昧不世之功。允蒼生具瞻之望。社稷威寶。公之謂歟。初天后萬歲中。大將軍燕國公武楷固為國大將。威震北陲。有女曰今韓國太夫人。才淑冠族。嘗鑒之曰。爾後必生公侯之子。因擇薊公配焉。後果生公。公年六歲。嘗撫鹿而遊。薊公視而誨之曰。兒勿更爾。公振手而起。遂絕不為童戲。未冠。以將門子工於騎射。能讀左氏春秋。兼該太史公班固之學。開元中起家左衛左郎將。歷豐夏二都督府長史。尋遷別駕。加朝散大夫。丁父憂以毀聞。終喪不入妻室。太夫人高明整肅。有慈有威。公下氣怡聲。承順而每竭其力。雖巳官達。小不如意。猶加譙讓之責。故能濟其勳業。天寶二年拜寧朔郡太守。四載加左清道率兼安北都護。仍充朔方行軍都虞侯。五載充王忠嗣河西節度兵馬使。加游騎將軍。守右領軍。賜紫金魚袋。仍充赤水軍使。八月襲封薊郡開國公。八載遷右金吾衛將軍。充節度副使。以破吐蕃及招討吐谷渾加雲麾將軍左武衛大將軍。十一載拜單于副都護。十三載為安思順朔方節度兵馬使。思順慕公信義。請為婚姻。公辭不獲免。遂託疾罷官。西平王哥舒翰聞而韙之。奏歸京師。遂守道屏
居。杜絕人事。十四載冬十一月。安祿山反范陽。天下驛騷。朝廷旰食。聿求虓𧯘之將。爰統鷹揚之師。明年春正月。起公為銀青光祿大夫鴻臚卿兼雲中郡太守。攝御史中丞持節充河東節度支度營田副大使知節度事。仍充大同軍使。二月拜攝御史大夫魏郡太守。充河北道採訪使。俄除范陽郡大都督府長史。充范陽節度使。初公以朔方馬步八千人出土門。其月既望。收常山郡。前是太守顏杲卿臮長史袁履謙殺祿山土門使李欽湊。擒其心腹高邈何千年。屬太原尹王承業不出救兵。杲卿履謙為史思明所陷。戰士死者跆藉於滹沲之上。公親以衣袂拂去其口上沙塵。因慟哭以祭之。分遣恤其家屬。城中莫不感激一心。史思明正圍饒陽。馳來拒戰。公屢摧陷之。詔拜公兼御史大夫。俾今尚書令汾陽王郭公子儀悉朔方之眾。與公合勢。南收趙郡。又敗之於沙河。夏六月。戰於嘉山。大敗之。斬獲萬計。思明露髮跣足。奔於博陵。窮蹙無計。歸節於祿山。祿山大恐。逆徒幾潰。屬潼關不守。肅宗理兵於靈武。盡追朔方之師。加公太原尹。公以麾下及景城河間之卒數千人至。秋八月拜戶部尚書同中書門下平章事。史思明既
有河北之地。與蔡希德悉眾來攻。累月不剋而退。公自賊逼城。於東南角張帳次居止。竟不省視妻子。每過府門。未嘗回顧。是後決遣事務。信宿方歸。至德二載拜司徒。冬十二月十五日。肅宗既還京師。策勳換司空兼兵部尚書。封鄭國公。食實封八百戶。公弟光進。亦以懋功同制封拜。乾元元年八月拜侍中。其年冬十月。與九節度圍安慶緒於相州。明年春三月。史思明至滏陽。屢絕我糧道。眾咸請公簡精銳以擊之。交鋒竟日。思明奔北於百里之外。公反旆而歸。煙塵亘天。諸將皆以為賊軍大至。遂南渡黃河。公至則無見矣。迺歸於太原。是年夏五月除范陽節度使。尋代汾陽王為朔方節度使。秋八月充天下兵馬副元帥。以數千騎東巡。追兵馬使張用濟會於氾水。用濟獨來上謁。公數其罪而斬之。因追都知兵馬使御史大夫僕固懷恩。懷恩中夜馳赴。魚貫而前。再宿遄至。秋毫不敢犯。公趣河而東。及滑州。聞史思明已過河。遂迎強旅以至東京。移牒留守及官吏等。悉皆迴避。公獨與麾下趣河陽橋城。賊先鋒巳下倒懸坂。公至石橋。命秉燭徐行。一夜方達。賊望之不敢近。思明來至城下。請見公。公於城上謂之曰。我三代無
葬地。一身必以死國家之患。爾為逆虜。我為王臣。義不兩全。我若不死於汝手。汝必死於我手。將士聞之。無不激勵。相持凡八月。思明暴露。不敢入東京。乾元二年冬十月甲申。賊將周贄悉河北之眾。萃於河陽城北。思明以河南之眾。頓於河陽南城之南。南北夾攻。表裏受敵。公設奇分銳。襲其虛而大破贄軍。臨陣擒其大將徐璜玉。殺獲略盡。贄僅以身免。收軍資器械。不可勝數。思明心悸氣索。煙火不舉者三日。官軍大振。初公以為戰者危事。勝負難必。每臨陣。嘗貯伏突於靴中。義不受辱。至是登城。西向拜舞。因欷歔不自勝。三軍見之。無不淚下。三年春正月遷太尉兼中書令。其年改元上元。冬十一月。攻拔懷州。擒其偽節度安太清。二年春二月。統僕固懷恩自河陽趨河清。與史思明合戰於邙山。屬風雨晦冥。王師不利。公收合餘軍。屯於垣縣。遂引過請罪。懇讓太尉。肅宗不能違之。二月拜開府儀同三司中書令兼河中尹節度使。夏五月十有一日復拜太尉兼侍中。充河南副元帥都知河南淮南淮西山南東荊南五道節度行營事。出鎮臨淮。時史朝義乘邙山之捷。圍逼申安等一十三州。自領精騎。圍李岑於宋州。公之將
吏皆兇懼。議南保揚州。公謂之曰。臨淮城池卑陋。不堪鎮遏。不如徑赴彭城。俟其東寇。躡而追之。賊可擒也。遂趨徐州。因召田神功宴慰。與同寢宿。以宋州之難告。祖道郊外。俾先飲以寵之。分麾下隸於其將喬岫。仍令兵馬使郝庭玉與岫犄角而擊之。賊遂一戰而走。使來告捷。公已屈指俟報。俄而吉語至焉。今上登極。寶應元年夏五月進封臨淮郡王。廣德元年秋七月加實封三百戶。通前後凡二千戶。賜鐵券。名藏太廟。仍圖畫於凌煙閣。冬十一月。上在陝州。以公兼東都留守。制書未下。久待命於徐州。將赴東都。屬疾痢增劇。公知不起。使使齎表奉辭。廣德二年秋七月五日已亥。薨於徐州之官舍。初將吏等問以後事。公曰。吾久在軍中。不得就養。今為不孝子矣。夫復何言。因取已封布絹各三千匹。錢三千貫。鬻麥以分遺將士。眾皆感痛不自勝。及公云亡。遂以其布為公製服。庚申。哀問至上都。上痛悼之。輟朝三日。太夫人一慟而絕。終夕方蘇。上使開府魚朝恩就宅敦諭。京兆尹第五琦監護喪事。九月巳未。追贈太保。十一月闕二字太常議行。諡曰武穆。夫人嶭國夫人太原王氏。臮長子太僕卿義忠。並先公而逝。次曰太府少
卿太僕卿象殿中丞彙等。皆保家克荷。備聞詩禮。無忝燕翼過庭之訓。冬十一月廿七日庚申。泣而咨於王母。虔窆公於富平縣先塋之東。禮也。於戲。公以吉甫文武之姿。兼樊仲將明之德。王國多難。群胡搆紛。藉朔方偏師之旅。入井陘不測之地。思明銼銳於恆定。祿山絕望於江淮。守太原而地道設奇。保河陽而雲梯罔冀。破周贄於溫沇。擒太清於覃懷。走史朝義叛渙之眾於梁宋。救僕固瑒巳危之軍於瀛莫。皆意出事外。虜墜計中。天下有闕二字之闕一字國家無贅旒之患。此皆公之力也。公兄遵直遵行。仕至將軍。臮弟光炎。並不幸早世。次曰光顏。特進鴻臚卿。皆以將略。見稱時輩。季曰光進。開府儀同三司太子太保兼御史大夫渭北節度使涼國公。清識表微。沈謀絕眾。剛亦不吐。柔而能立。與公並時仗鉞。分閫闕二字淩霄翼聖。既有戴天之功。華原統師。獨聞禁暴之德。方當會同正至。榮曜君親。入侍黼帷。峨二貂乎泰階之上。歸聯綵服。頓雙節於高堂之下。斯歡未劇。遺恨何居。昔斛律丞相與弟并州。同務烈於北齊。賀拔行臺與兄雍州。亦宣力於西魏。咸稱義烈。各懋勳庸。而風樹寂寞。偏隅隘陿。比之我族。事則不侔。真卿昔
守平原。困於兇羯。繄公蒞止。獲保餘生。束帶興居。空想北平之禮。操觚論撰。敢墜中郎之辭。銘曰。
羯胡猖狂。俶擾皇綱。降生臨淮。佐我興王。惟此臨淮。萬夫之望。爰初發跡。罔或弗臧。出入忠孝。人倫激昂。其心鐵石。其行珪璋。天寶末造。河朔恇攘。天子命公。經營朔方。沙河嘉山。我伐用張。思明歸節。祿山震惶。潼關勿帥。醜虜其亡。肅宗有命。大鹵於襄。應變如神。兇徒靡亢。介珪入覲。台座用光。俾公東征。北國是皇。長圍鄴下。望入河陽。擒斬渠魁。霆擊龍驤。淮濆鎮定。徐土翱翔。服田蠖屈。料瑒鷹揚。不有神筭。疇戡暴強。弟兄同時。秉鉞煌煌。方期凱旋。雙映旗常。晨趨法座。夕慶高堂。如何不辰。愆此不祥。素輀反葬。白驥跼箱。簫鼓悲鳴。羽儀分行。萬乘致祭。千官送喪。生榮死哀。身歿名揚。渭水川上。壇山路旁。唯餘豐碑。突兀連岡。往來必拜。萬古沾裳。
集／總集／全唐文／全唐文／卷三百四十三／顏真卿　八／有唐開府儀同三司行尚書右丞相上柱國贈太尉廣平文貞公宋公神道碑銘(P.3477-1)
欽定全唐文卷三百四十三
顏真卿八
有唐開府儀同三司行尚書右丞相上柱國贈太尉廣平文貞公宋公神道碑銘
於戲。逆鱗劘上。匡救之義深。守死不回。人臣之致極。況乎文包風雅。道濟生靈。建一言而天下倚平。含九德而三光式序。超無友而獨立者。其惟廣平公乎。公諱璟。字闕二字邢州南和人。其先出於殷王元子。七代祖弁。魏吏部尚書。襲列人子。祖欽道。北齊黃門侍郎。並事跡崇高。各見本傳。高祖元節。定州田曹。曾祖宏俊。大理丞。祖務本。皇櫟陽令。父元撫。衛州司戶。贈戶部尚書。自田曹至於尚書。皆實浮於名。而位不充量。事見許公蘇頲所撰神道碑。公七歲能屬文。一遍誦鵩鳥賦。丁尚書府君憂。水漿絕口者五日。八九歲時。嘗夢大鳥銜書。吐公口中。公吞之。遂乘而直上。倏忽驚寤。猶若下在胸間。自後藻思日新。襟懷益爽。年十六七時。或讀易曠時不精。公遲而覽之。自亥及寅。精義必究。明年進士高第。補上黨尉。轉王屋主簿。相國蘇味道為侍御史出使。精擇判官。奏公為介。公作長松篇以自興。梅花賦
以激時。蘇深賞嘆之。曰。真王佐才也。轉合宮尉。長壽三年從調。判入高等。有司特聞。天后親問所欲。公以代為唐臣。不求榮達。詭奏云。家本山東。願得魏之一吏。遂手詔授錄事參軍。拜舞趨出。后異而召還。又手詔拜監察御史裏行。尋丁齊國太夫人憂。服闋。築室反耕。志圖不起。俄而即真。遷殿中侍御史。同列有博於臺中者。將責名品而黜之。博者惶恐自匿。翌日。公獨正辭引過。天后悅而釋之。遷天官員外郎鳳閣舍人御史中丞。乃謂所親曰。吾比欲優遊自免。不圖要近。驟至於斯。其敢廢所職乎。乃悉心納忠。無所迴避。時張易之昌宗兄弟。席寵脅權。天下側目。公危冠入奏。奮不顧身。天后失色。蒼黃欲起。公叩頭流血。誓以死爭。拾遺李邕奏曰。陛下坐則天下安。起則天下危。內史令敕公出。公曰。天顏咫尺。親奉德音。不勞宰臣。擅宣王命。詞氣慷慨。左右震悚。遂俱攝詣臺。庭立切責。二豎股栗氣索。不敢仰視。自朝至於日昃。敕使馳救之。公不得已而罷。又令詣公謝罪。公拒之。後有慘恤。二豎來弔。公辭曰。貴近不宜與執法通同。假滿。朝士慰公。二豎又欲序進。公舉板迎揖之。不得成禮而去。神龍之興復也。公實佐其謀。及當疇庸。
讓而不受。曰。清宮問罪。事出五王。祀夏中興。功歸明主。非曰逃賞。誰敢貪天。俄拜朝散大夫吏部侍郎兼諫議大夫。遷黃門侍郎。嘗遇梁王武三思於朝。三思方欲言事。公正色謂之曰。當今復子明辟。王宜以侯就第。何得尚干朝政。三思慚懼而退。請急累月。俄而兼攝尚書左丞。中宗將幸西蜀。深虞北鄙。乃兼檢校并州大都督府長史。又改兼貝州刺史。與數人同辭。三思獨揖公住。公顧謂之曰。諸人巳出。不可獨留。遂揖之而去。屬年穀不登。國租罷入。三思食邑。公悉蠲之。既屢挫其鋒。亦處之自若。俄而真拜。轉杭州。又復遷相州。尋入為洛州長史。唐隆初拜吏部尚書同中書門下三品。粵五日兼右庶子。尋加銀青光祿大夫。元宗之在儲闈。鎮國太平長公主潛謀廢立。嘗於光範門內坐步檐中。諷宰臣以此旨。諸相失色。莫敢先言。公盛氣詰之曰。東宮有大功。宗廟社稷主也。安得異議。遂奏婦人干政。恐生禍階。請不令朝謁。俄而男又縱橫。公奏之。繇是貶楚州刺史。主亦竟以凶終。無何。復拜銀青。歷魏兗冀三州兼河北按察使。尋遷幽州都督兼御史大夫。復為魏州。入為國子祭酒東都留守。開元二年尋拜御史大夫兼京兆尹。
貶睦州刺史。轉廣州都督。充按察經略討擊使。又兼御史大夫。特許便宜從事。前是首領桀驁。多據洞不賓。公之下車。無敢不蔇。彼之風俗。競趨苟簡。茅茨竹檐。比屋鱗次。火災歲起。煨燼無餘。公教之度材。變以陶瓦。千甍齊翼。萬堵皆興。於今賴焉。燕國公張說著為碑頌。無何。使中官楊思勖召公。公拜恩而就馬便行。在路竟不交一言。思勖以將軍貴幸。泣訴於帝。帝嗟嘆久之。拜刑部尚書。四年遷吏部兼黃門監。監修國史。五年改號侍中。明年。駕幸東都。至三崤。馳道險隘。行不得前。河南尹李朝隱知頓使中丞王怡並坐當降黜。公奏曰。必若致罪二臣。將來必受其弊。遂命公舍之。曰。陛下責之。以臣免之。是過歸於上。恩由於下。臣請使且待罪。然後俾其復職。上嘉而從之。元宗嘗命公名諸皇子及公主邑號。既而又令各定一美名。公奏稱。七子均養。鳲鳩之德。錫以名號。不宜有殊。若母寵子愛。恐非正家之道。王化所宜。元宗悅而從之。八年拜開府儀同三司。進爵廣平郡開國公。策勳上柱國。狂豎權梁山構逆長安。有司深探其獄。敕公按覆。如京兆司錄李如璧等百餘家。皆以借宅假器。悉當連坐。公以婚姻假借。天下大同。至於
京城。其例尤眾。知情即是同反。無罪不合論辜。凶渠之外。一切原免。天下欣服焉。中書令河東張公。傑出將明之材。獨運廟堂之上。鏡機朗澈。見事風生。求公規模。悉閱堂案。每至危言讜議。執正守中。未嘗不廢卷失聲。汗流浹背。其為通賢所服也如此。十三年。駕幸東都。以公為西京留守。公極言得失。無有所隱。元宗感悅。制曰。所奏之言。置之座右。出入觀省。以誡終身。因賜綵物二百匹。明年又兼吏部。十七年拜尚書右丞相。雅善戲謔。不常矜莊。與故戶部尚書王晙為莫逆之友。晚而彌篤。凡所談諧。人輒疏取。端五日蒙賜鍾乳。命醫歸鍊。或以為上藥異味。不宜委之。公曰。推誠求信。猶懼不應。猜以待人。信其可得。聞者慚退。二十一年抗疏告老。至於再三。手詔優許。遂特給全祿。賜絹五百匹。還東京。公以為大臣歸休。不宜關通人事。遂杜絕賓客。其年。駕幸洛陽。公迎拜道左。元宗親駐龍蹕。使榮王琬勞問者數四。自後中使往來。賞賚不絕。方崇乞言之典。以極師臣之敬。二十五年仲冬月十九日。寢疾薨於東都明教里第。享年七十五。天下失聲。元宗震悼。追贈太尉。諡曰文貞公。賻物米粟。常數有加。喪葬官供。仍詔河南少尹崔
釋之充監護使。夫人齊國夫人博陵崔氏。滄州長史藝之女。淑慎嚴整。高明柔克。訓諸子而慈且有威。佐丞相而德無違者。門內之理。一以見咨。躡公而歿。允終偕老。嗚呼。公有七子。復。同州司功。先公而卒。昇。尚書郎太僕少卿。尚。漢東太守。渾。職方郎中諫議大夫御史中丞東京畿採訪使太子左諭德。恕。都官郎中延原少尹。華。判入高等登封尉尉氏令。衡。右散騎常侍兼御史中丞河南節度行軍司馬。或肅或乂。或哲或謀。克篤前烈。以休令聞。以戊寅歲五月二十九日。虔奉遺約。歸葬公於沙河縣太尉鄉丞相原之先塋。夫人合而祔焉。禮也。惟公間氣降神。應期傑出。生知禮度。天縱才明。玉立殿天子之拜。介然秉大臣之節。震電憑怒。讜言而不有厥躬。鼎鑊沸前。臨事而義形於色。蠢迪檢押。難常情之所易。志深直諒。易古人之所難。外其身而富貴不離。行其道而死生勿替。非夫含一之德。格於皇天。不二之心。形於造次。則何以異是乎。允所謂振古之元龜。皇王之威寶者矣。且夫公之德烈。充塞寰㝢。公之謀猷。著明日月。大歷五年冬十二月。孫儼。懼遺盛美。不遠求蒙。以真卿天祿校文。叨太僕之下列。憲臺執簡。承諭德之深知。
雖青史傳信。實錄巳編於方冊。而豐碑勒銘。表墓願備於論譔。謹憑吏部員外郎盧僎所上行狀。略陳萬一。多恨闕遺。其辭曰。
天命元鳥。降而生商。湯孫之緒。微子分疆。詞招正則。尉翼文皇。吏部黃門。紛綸耿光。忠賢世出。信史相望。篤生丞相。祚我有唐。文明純嘏。毅烈堅剛。恒衛間氣。星辰降芒。嶷然山立。鏗爾金鏘。忠孝之盛。人倫紀綱。垂髫能文。夢鳥發祥。通夕究易。沖齡擅場。勝冠結綬。歷政洋洋。乃尉合宮。貳軺琅琅。賦嗤梅豔。篇美松長。蘇公嗟稱。才必佐王。滿歲從調。試言高驤。登聞黼扆。驟列繡裳。簉跡天官。如圭如璋。司言鳳閣。綸綍煌煌。乃作中丞。威棱莫當。志除凶狡。廷劾二張。天后愕眙。百寮震惶。公獨凜然。出身激昂。義形言色。精貫穹蒼。皇室中興。嘉謨克彰。功成牢讓。事軼屠羊。貳職選曹。諫議是匡。載清流品。屢奏封章。乃侍瑣闈。時維夕郎。悉心糾正。庶績咸康。三思睢盱。席寵干常。責之就第。慚懼靡亢。左曹攝轄。大鹵於襄。兼刺貝邱。朋辭鴈行。三思揖語。公獨循牆。處之不怍。轉旆於杭。既遷鄴城。遂尹洛陽。乃作冢宰。訏謨廟堂。俄兼宮相。亟綰銀黃。元宗登儲。鎮國是遑。潛謀
廢立。謠諑相翔。厥男撓政。累奏愆殃。聿臨楚邦。洊察冀方。總督幽薊。飜飛國庠。亞相烈烈。尹京趪趪。旋臨建德。歘蒞南荒。俚帥咸蔇。茅㮧是攘。張公頌德。雋咏甘棠。所忠來召。拜命即裝。略無交言。帝用式臧。載司刑吏。八座抑揚。兼監黃樞。鈞軸是將。匪躬蹇蹇。終始洸洸。乃拜儀同。允釐保障。河東閱故。汗洽流漿。狂豎犯闕。凶渠既戕。命公覆獄。咸脫死亡。乃涉右揆。讜論泱泱。每謔王君。豈常矜莊。懸車告老。庶保康強。方崇饋酳。孤映縑緗。天不憖遺。萎哲壞梁。一人震悼。九有淒涼。市既罷賈。舂仍絕粻。乃贈太尉。飾終禮滂。返葬沙河。羽儀央央。闔朝傾祖。河尹護喪。生榮死哀。行路感傷。令人孺慕。攀泣喤喤。高墳崔嵬。鉅鹿劇旁。森梢宰樹。繚繞連岡。吁嗟廣平。宅此不暘。孝孫翼翼。論譔靡忘。豐碑堅碣。萬古訾相。
集／總集／全唐文／全唐文／卷三百四十五／達奚珣／華山賦　并序(P.3501-2)
華山賦并序
太華之山。削成四面。方直者五千餘仞。蓋嶽之雄也。往因行邁。望之不及。今來何幸。作尉於茲。因而賦之。以歌厥美。
華山維嶽。群嶽之雄。天開厥狀。神致其功。昔與襄山。連岡不絕。河水長注。橫流曲折。神元再造。拓崖而兩分。仙掌常存。倚天而迴列。其後多歷年所。至於夏王。窮地絡。正乾綱。綠甲之功既就。元圭之業有光。定我祀典。因為舊章。同夫三事。偉哉煌煌。徒觀其倚伏而起。削成而峻。作秦塞之高標。為豫州之巨鎮。其南接楚。其北臨晉。嶔乎數都之間。豈惟直上者五千餘仞。遠疑將適。近若將騰。氤氳綠潤。霮䨴青凝。發地壁立。連天石稜。披重霄而自致。與元氣而相陵。旁望群山兮盡為幽側。猶夫南面兮用資峻極。巍巍乎掩夏雲之奇峰。蒼蒼然合秋天之正色。近壓關輔。載樞京國。此其所以為嶽者也。若乃人寰不遠。勝氣常清。石含古色。泉落秋聲。懸巖蔽虧。謂乾坤之闔闢。洞壑幽邃。汎雷雨之滿盈。怳怳乎又似龍虎潛伏。鬼神含精。伊彼崇林。望之盡目。參灝氣而森秀。侔斷山之遙矗。仙草殊品。靈花異族。不以無人而不芳。香風灑乎函谷。皆負靈造。是潤是黷。具物靈繁。故難詳鞫。蕭條世俗。髣髴神仙。玉女明祠。星壇尚在。羊公舊室。石榻常穿。霧雨迷處。雲臺巍然。則知大象所存。何有於古。列真攸萃。寧獨於先。國家南正司天。北正司地。
人神不擾。方嶽定位。森森象設之若生。憺憺威稜而可畏。宗伯制禮。巫咸視事。殺氣每登。騂剛必備。蓋所謂敬而無黷。厲夫精意。此則邦之禮物也。受命如響。依人而榮。攸歆盛德。載答嘉生。不𠌤旬時。作為雲雨。白漿既挹。黃玉斯睹。隤止如山。永康中土。此則神之叶贊也。揔被山嶽。非無壯麗。或隱峰於群嶺。或結根於荒裔。空聞象外之談。何貴人間之世。而我直兩都之大道。當三條之正中。偏近日月。高謝紛濛。通天之氣。成天之功。鑾輅常幸。聲明有融。能事無爽。揚言莫窮。舉天下而爭長。故難可而比崇。
集／總集／全唐文／全唐文／卷三百四十五／達奚珣／豐城寶劍賦(P.3503-1)
豐城寶劍賦
劍之利者。有豐城之寶鍔。夫其始也。赤山破。邪溪涸。洪鑪洞融。金景煽爍。雖發揮於人事。乃兆朕於天作。爾其為狀也。鍜霆電。明秋水。殺氣森映。光輝四起。歐冶失律。風胡愕視。豈徒決浮雲。絕地紀。若斯而已矣。爾其大運迴薄。陵谷推遷。東南地沒。不知夫數千百年。騰精動地。直上衝天。斗牛之間。夜雄雄然。異金陵之浮王氣。同寶鼎之在汾川。本知浮精粹。剛決必備。明而用晦者。君子之時義。窮而待達者。丈夫之志事。兼此數德。難乎見棄。知我者寡。大賴張公。每讀舊書。多茲感通。不覺毛髮盡樹。起雷息於胸中。迨乎發蒙泉。開祕匣。文積幽翳。上藏鱗甲。磨礪畢兮見文章。搖白日兮星煌煌。鋒稜可畏動人膽。表裏分明照眼光。黃金裝兮綠龜飾。荷提攜兮耿霜色。豈辱命於洪造。冀成能兮武力。君其試將倚天外。不日為君清絕塞。苟軍國之用在。豈能雌伏於一代。
集／總集／全唐文／全唐文／卷三百四十七／李白　一／明堂賦　并序(P.3518-2)
明堂賦并序
昔在天皇。告成岱宗。改元乾封。經始明堂。年紀總章。時締構之未輯。痛威靈之遐邁。天后繼作。中宗成之。因兆人之子來。崇萬祀之丕業。蓋天皇先天。中宗奉天。累聖纂就。鴻勳克宣。臣白美頌。恭惟述焉。其辭曰。
伊皇唐之革天創元也。我高祖乃仗大順。赫然電發以首之。於是橫八荒。漂九陽。掃叛渙。開混茫。景星耀而太階平。虹蜺滅而日月張。欽若太宗。繼明重光。廓區宇以立極。綴蒼昊之頹綱。淳風沕穆。鴻恩滂洋。武義烜赫於有截。仁聲
馺沓乎無疆。若乃高宗紹興。拓統錫羨。神休旁臻。瑞物咸薦。元符剖兮地珍見。既應天而順人。遂登封而降禪。將欲考有洛。崇明堂。惟厥功之未輯兮。乘白雲於帝鄉。天后勤勞輔政兮。中宗以欽明克昌。遵先軌以繼作兮。揚列聖之耿光。則使軒轅草圖。羲和練日。經之營之。不彩不質。因子來於四方。豈殫稅於萬室。乃準水臬。攢雲梁。罄玉石於隴坂。空瓌材於瀟湘。巧奪神鬼。高窮昊蒼。聽天語之察察。擬帝居之將將。雖暫勞而永固兮。始聖謀於我皇。觀夫明堂之宏壯也。則突兀曈曨。乍明乍蒙。象太古元氣之結空。巃嵸頹沓。若嵬若嶪。似天閫地門之開闔。爾乃劃岝𡿃以嶽立。郁穹崇而鴻紛。冠百王而垂勳。燭萬象而騰文。窙惚恍以洞豁。呼嵌嵓而傍分。又比夫崑山之天柱。矗九霄而垂雲。於是結構乎黃道。岧嶢乎紫微。絡勾陳以繚垣。闢閶闔而啟扉。崢嶸嶒嶷。粲宇宙之光輝。崔嵬赫奕。張天地之神威。夫其背泓黃河。垠漱清洛。太行卻立。通谷前廓。遠則標熊耳以作揭。豁龍門以開關。點翠彩於鴻荒。洞清陰乎群山。及乎煙雲卷舒。忽出乍沒。岌嵩噴伊。倚日薄月。雷霆之所鼓蕩。星斗之所伾仡。拏金龍之蟠蜿。挂天珠之硉矹。勢
拔五嶽。形張四維。軋地軸以盤根。摩天倪而創規。樓臺崛岉以奔赴。城闕嶔崟而蔽虧。珍樹翠草。含華揚蕤。目瑤井之熒熒。拖玉繩之離離。㨖華蓋以儻漭。仰太微之參差。擁以禁扃。橫以武庫。獻房心以開鑿。瞻少陽而舉措。採殷制。酌夏步。雜以代室重屋之名。括以辰次火木之數。壯不及奢。麗不及素。層檐屹其霞矯。廣廈鬱以雲布。掩日道。遏風路。陽烏轉影而翻飛。大鵬橫霄而側度。近則萬木森下。千宮對出。熠乎碧光之堂。炅乎瓊華之室。錦爛霞駮。星錯波泐。颯蕭寥以颼飀。窅陰鬱以綿密。含佳氣之青蔥。吐祥煙之鬱律。九室窈窕。五闈聯綿。飛楹磊砢。走栱夤緣。雲楣立岌以橫綺。綵桷攢欒而仰天。皓璧晝朗。朱甍晴鮮。赬欄各落。偃蹇霄漢。翠楹迴合。蟬聯汙漫。沓蒼穹之絕垠。跨皇居之大半。遠而望之。赫煌煌以輝輝。忽天旋而雲昏。迫而察之。粲炳煥以照爛。倏山訛而晷換。跨蓬壺之海樓。吞岱宗之日觀。猛虎失道。潛虯蟠梯。徑通天而直上。俯長河而下低。玉女攀星於網戶。金娥納月於璇題。藻井彩錯以舒蓮。天牕赩翼而銜霓。扶標川而失足。擬跟絓而罷躋。要離歘曤而外喪。精視冰背而中迷。亘以複道。通乎宮垣。坌入西
樓。實為崑崙。三事庶尹。正儀躅以出入。九夷五狄。順方面而來奔。其左右也。則丹陛崿崿。彤庭煌煌。列寶鼎。歊金光。流辟雍之滔滔。象環海之湯湯。闢青陽而啟總章。廓明臺而布元堂。儼以太廟。處乎中央。發號施令。采時順方。其閫閾也。三十六戶。七十二牖。度筵列位。南七西九。白虎列序而躨跜。青龍承隅而蚴蟉。其深沈粵密也。則赤熛掌火。招拒司金。靈威制陽。汁光權陰。坤斗主土。據乎其心。若乃熠燿五色。張皇萬殊。人物禽獸。奇形異模。勢若飛動。瞪眄睢盱。明君暗主。忠臣烈夫。威政興滅。表賢示愚。於是王正孟月。朝陽登曦。天子乃拖蒼王。轡蒼螭。臨乎青陽左个。方御瑤瑟而彈鳴絲。展乎國容。輝乎皇儀。傍瞻神臺。順觀雲之軌。俯對清廟。崇配天之規。欽若肸蠁。維清緝熙。崇牙樹羽。熒煌葳蕤。納五服之貢。受萬邦之籍。張龍旗與虹旌。攢金戟與玉戚。延五更。進百辟。奉珪瓚。獻琛帛。周旋俯僂。儼容疊跡。乃潔菹醢。修粢盛。奠三犧。薦五牲。享於神靈。太祝正辭。庶官精誠。鼓大武之隱轔。張鈞天之鏗鍧。孤竹合奏。空桑和鳴。盡六變。齊九成。群神來兮降明庭。蓋聖主之所以孝治天下。而享祀窅冥也。然後臨辟雍。宴群臣。陰陽為庖。
造化為宰。餐元氣。酌太和。千里鼓舞。百寮賡歌。於斯之時。雲油雨霈。恩鴻溶兮澤汪濊。四海歸兮八荒會。哤聒乎區㝢。駢闐乎闕外。群臣醉德。揖讓而退。而聖主猶夕惕若厲。懼人未安。乃目極於天。耳下於泉。飛聰馳明。無遠不察。考鬼神之奧。推陰陽之荒。下明詔。班舊章。振窮乏。散敖倉。毀玉沈珠。卑宮頹牆。使山澤無間。往來相望。帝躬乎天田。后親於郊桑。棄末反本。人和時康。建翠華兮萋萋。鳴玉鑾之鉠鉠。遊乎昇平之圃。憩乎穆清之堂。天欣欣兮瑞穰穰。巡陵於鶉首之野。講武於驪山之旁。封岱宗而祀后土。掩栗陸而包陶唐。遂邀崆峒之道。禮汾水之陽。吸沆瀣之精英。黜滋味之馨香。貴理國其若夢。遊華胥之故鄉。於是元元澹然。不知所在。若群雲從龍。眾水奔海。此真所謂我大君登明堂之政化也。豈比夫秦趙吳楚。爭高競奢。結阿房與叢臺。建姑蘇及章華。非享祀與嚴配。徒掩月而淩霞。由此觀之不足稱也。況瑤臺之巨麗。復安可以語哉。敢揚國美。遂作辭曰。
穹崇明堂。倚天開兮。巃嵸鴻濛。搆瓌材兮。偃蹇坱。邈崔嵬兮。周流辟雍。岌靈臺兮。赫奕日星噴風雷。宗祀肸蠁王
化恢。鎮八荒兮通九垓。四門啟兮萬國來。考休徵兮進賢才。儼皇居而作固。窮千祀兮悠哉。
集／總集／全唐文／全唐文／卷三百四十七／李白　一／大獵賦　并序(P.3521-1)
大獵賦并序
白以為賦者古詩之流。辭欲壯麗。義歸博達。不然。何以光贊盛美。感天動神。而相如子雲。競誇詞賦。歷代以為文雄。莫敢詆訏。臣請語其大略。竊或褊其用心。子虛所言。楚國不過千里。夢澤居其大半。而齊徒吞若八九。三農及禽獸無息肩之地。非諸侯禁淫述職之義也。上林云。左蒼梧。右西極。考其實地。周袤纔經數百。長揚夸胡。設網為周阹。放麋鹿其中。以搏攫充樂。羽獵於靈臺之囿。圍經百里而開殿門。當時以為窮壯極麗。迨今觀之。何齷齪之甚也。但王者以四海為家。萬姓為子。則天下之山林禽獸。豈與眾庶異之。而臣以為不能以大道匡君。示物周博。平文論苑囿之小。竊為微臣之不取也。今聖朝園池遐荒。殫窮六合。以孟冬十月。大獵於秦。亦將耀威講武。掃天蕩野。豈淫荒侈靡。非三驅之意邪。臣白作頌。折衷厥美。其辭曰。
粵若皇唐之挈天地而襲氣母兮。粲五葉之葳蕤。惟開元廓海宇而運斗極兮。總六聖之光熙。誕金德之純精兮。漱
玉露之華滋。文章森乎七曜兮。制作參乎兩儀。括眾妙而為師。明無幽而不燭兮。澤無遠而不施。慕往昔之三驅兮。順生殺於四時。若乃嚴冬慘切。寒氣凜冽。不周來風。元冥掌雪。木脫葉。草解節。土囊煙陰。火井冰閉。是月也。天子處乎元堂之中。餐八水兮休百工。考王制兮遵國風。樂農人之閒隙兮。因校獵而講戎。乃使神兵出於九闕。天仗羅於四野。徵水衡與林虞。辨土物之眾寡。千騎飆掃。萬乘雷奔。梢扶桑而拂火雲兮。刮月窟而搜寒門。赫壯觀於今古。嶪搖蕩於乾坤。此其大略也。而內以中華為天心。外以窮髮為海口。豁咽喉以洞開。吞荒裔以盡取。大章按步以來往。夸父振策而奔走。足跡乎日月之所通。囊括乎陰陽之未有。君王於是撞鴻鐘。發鑾音。出鳳闕。開宸襟。駕玉輅之飛龍。歷神州之層岑。遊五柞兮瞰三危。挾細柳兮過上林。攢高牙以總總兮。駐華蓋之森森。於是擢倚天之劍。彎落月之弓。崑崙叱兮可倒。宇宙噫兮增雄。河漢為之卻流。川嶽為之生風。羽毛揚兮九天絳。獵火燃兮千山紅。乃召蚩尤之徒。聚長戟。羅廣澤。呵雨師。走風伯。稜威耀乎雷霆。烜爀震於蠻貊。陋梁都之體制。鄙靈囿之規格。而南以衡霍作
襟。北以岱恆作袪。夾東海而為壍兮。拖西冥而流渠。麾九州之珍禽兮。迴千群以坌入。聯八荒之奇獸兮。屯萬族而來居。雲羅高張。天網密布。罝罘緜原。峭格掩路。蠛蠓過而猶礙。蟭螟飛而不度。彼層霄與翳榛。空翔鳥與伏兔。從營合技。彌巒被岡。金戈森行。洗晴野之寒霜。虹旗電掣。卷長空之飛雪。吳驂走練。宛馬蹀血。縈眾山之聯緜。隔遠水之明滅。使五丁推峰。一夫拔木。下塹高頹。深平險谷。擺椿栝。開林叢。喤喤呷呷。盡奔突於場中。而田疆古冶之疇。烏獲中黃之黨。超崢嶸。獵蒼莽。喑嗚哮㘚。風旋電往。脫文豹之皮。抵元熊之掌。批狻手猱。挾三挈兩。既徒搏以角力。又揮鋒而爭先。行甝號以鶚睨兮。氣赫火而歊煙。拳封猯。肘巨狿。梟羊應叱以斃踣。䝟貐亡精而墜巔。或碎腦以折脊。或歕髓而飛涎。窮遐荒。蕩林藪。扼土伯。殪天狗。脫角犀頂。探牙象口。掃封狐於千里。捩雄虺之九首。咋騰蛇而仰吞。拖奔兕而卻走。君王於是峨通天。靡星旃。奔雷車。揮電鞭。觀壯士之效獲。顧三軍而欣然。曰夫何神讋鬼慄之駭人也。又命建夔鼓。勵武卒。雖轥轢之已多。猶拗怒而未歇。集赤羽兮照日。張烏號兮滿月。戎車轞轞以陸離。彀騎煌煌而
奮發。鷹犬之所騰捷。飛走之所蹉蹶。攫麏麚之咆哮。蹂豺貉以挂格。膏鋒染鍔。填巖掩窟。觀殊材與逸群。尚揮霍以出沒。別有白𧳬飛駮。窮奇貙䝡。牙若錯劍。鬣如叢竿。口吞殳鋋。目極槍櫓。碎琅弧。攫玉弩。射猛彘。透奔虎。金鏃一發。旁疊四五。雖鑿齒磨牙而致伉。誰謂南山白額之足覩。總八校。搜四隅。馳專諸。走都盧。趫喬林。撇絕壁。抄獑猢。攬貊。囚鼬鼯於峻崖。頓豰貜於穹石。養由發箭。奇肱飛車。巧括更羸。妙兼蒲且。墜鸀鳿於青雲。落鴻鴈於紫虛。捎鶬鴰。漂鸕𪆂。彈地廬。空神居。斬飛鵬於日域。摧大鳳於天墟。龍伯釣其靈鼇。任公獲其巨魚。窮造化之譎詭。何神怪之有餘。所以噴血流川。飛毛灑雪。乍若乎高天雨獸。上墜於大荒。又似乎積禽為山。下崩於林穴。陽烏沮色於旭日。陰兔喪精於明月。思騰裝上獵於太清。所恨穹昊之路絕。而忽也莫不海晏天空。萬方來同。雖秦皇與漢武兮。復何足以爭雄。俄而君王茫然改容。愀若有失。居安思危。防險戒逸。斯馳騁以狂發。非至理之宏術。且夫人君以端拱為尊。元妙為寶。暴殄天物。是謂不道。乃命去三面之網。示六合之仁。已殺者皆其犯命。未傷者全其天真。雖翦毛而不獻。豈
割鮮以染輪。解鳳凰與鸑鷟兮。旋騶虞與麒麟。獲天寶於陳倉。載非熊於渭濱。於是享獵徒。封勞苦。軒行炰。騎酌酤。韜兵戈。火網罟。然後登九霄之臺。宴八紘之圃。開日月之扃。闢生靈之戶。聖人作而萬物覩。覽蒐岐與狩敖。何宣成之足數。哂穆王之荒誕。歌白雲於西母。曷若飽人以澹泊之味。醉時以醇和之觴。鼓之以雷霆。舞之以陰陽。虞乎神明。狃於道德。張無外以為罝。琢太朴以為杙。頓天網以掩之。獵賢俊以御極。若此之狩。罔有不克。使天人晏安。草木蕃殖。六宮斥其珠玉。百姓樂於耕織。寢鄭衛之聲。卻靡曼之色。天老掌圖。風后侍側。是三階砥平。而皇猷允塞。豈比夫子虛上林。長楊羽獵。計麋鹿之多少。誇苑囿之大小者哉。方將延榮光於後昆。軼元風於邃古。擁嘉瑞。臻元符。登封於太山。篆德於社首。豈不與乎七十二帝同條而共貫哉。君王於是迴蜺旌。返鑾輿。訪廣成於至道。問大隗之幽居。使罔象掇元珠於赤水。天下不知其所如也。
集／總集／全唐文／全唐文／卷三百四十八／李白　二／趙公西候新亭頌　并序(P.3526-2)
欽定全唐文卷三百四十八
李白二
趙公西候新亭頌并序
惟十有四載。皇帝以歲之驕陽。秋五不稔。乃慎擇明牧。恤南方凋枯。伊四月孟夏。自淮陰遷我天水趙公作藩於宛陵。祗明命也。惟公代秉天憲。作程南臺。洪柯大本。聿生懿德。宜乎哉。橫風霜之秀氣。鬱王霸之奇略。初以鐵冠白筆。佐我燕京。威雄振肅。虜不敢視。而後鳴琴二邦。天下取則。起草三省。朝端有聲。天子識面。宰衡動聽。殷南山之雷。剖赤縣之劇。強項不屈。三州所居大化。咸列碑頌。至於是邦也。酌古以訓俗。宣風以布和。平心理人。兵鎮唯靜。畫一千里。時無莠言。公退之暇。清眺原隰。以此郡東塹巨海。西襟長江。咽三吳。扼五嶺。輶軒錯出。無旬時而息焉。出自西郭。蒼然古道。道寡列樹。行無清陰。至有疾雷破山。狂飆震壑。炎景爍野。秋霖灌途。馬逼側於谷口。人周章於山頂。亭候靡設。逢迎闕如。自唐有天下。作牧百數。因循齷齪。罔恢永圖。及公來思。大革前弊。實相此土。陟降觀之。壯其迴岡龍盤。沓嶺波起。勝勢交至。可以有作。方農之隙。廓如是營。遂
鏟崖堙卑。驅石翦棘。削污壤。階高隅。以門以墉。乃棟乃宇。儉則不陋。麗而不奢。森沈閈閎。燥溼有庇。若鼇之湧。如鵬斯騫。縈流鏡轉。涵映池底。納遠海之餘清。瀉蓮峰之積翠。信一方雄勝之郊。五馬踟躕之地也。長史齊公光乂。人倫之師表。司馬武公幼成。衣冠之髦彥。錄事參軍吳鎮。宣城令崔欽。令德之後。良材間生。縱風教之樂地。出人倫之高格。卓絕映古。清明在躬。僉謀僝功。不日而就。總是役也。伊二公之力歟。過客沈吟以稱歎。邦人聚舞以相賀。僉曰我趙公之亭也。群寮獻議。請因謠頌以名之。則必與謝公北亭同不朽矣。白以為謝公德不及後世。亭不留要衝。無勿拜之言。鮮登高之賦。方之今日。我則過矣。敢詢耆老。而作頌曰。
耽耽高亭。趙公所營。如鼇背突兀於太清。如鵬翼開張而欲行。趙公之宇。千載有覩。必恭必敬。爰遊爰處。瞻而思之。罔敢大語。趙公來翔。有禮有章。煌煌鏘鏘。如文翁之堂。清風洋洋。永世不忘。
集／總集／全唐文／全唐文／卷三百五十四／敬括／花萼樓賦　以花萼樓賦一首并序為韻(P.3589-1)
花萼樓賦以花萼樓賦一首并序為韻
大哉神武。四三皇而作主。赫矣勳華。一六合而為家。莫不北荒於窮髮。西極於流沙。故得殊方效祥。則黃銀紫玉。禁苑呈瑞。則芝草仙花。彼成康與文景。又安足以道邪。美夫一人有作。庶品咸若。以為不壯不麗。無以彰至尊。是以上棟下宇。將以信景鑠。於是建百堵之崇墉。起九重之層閣。上鬱律兮中窈窕。靈煌煌兮神漠漠。形直舉而孤標。勢將
飛而不卻。俯蘭叢之長坂。對旗亭之延郭。鑾輿屢降。豈寫望於桂巖。金牓遄開。遂興名於花萼。懿哉鴻紛以光寵。夫何佳氣之蕭索。洎夫冰開御溝。春滿皇州。青氣始霽。旭日初浮。皇帝乃被法服。登茲樓。羅綵仗。駐鳴騶。開繡戶之銀鎖。卷珠簾之玉鉤。冠蓋穆然而仰敬。睟容端拱而倚旒。將欲居北辰而觀萬國。嚮南面而朝諸侯。豈徒爰居爰處。以遨以遊而已哉。邈邈凌雲。崇崇作固。虹梁𧍘蟉而霞赩。皓壁皛晃而月素。亘以遐路。近對東郭之門。周以繚垣。遙接上林之樹。流雲衝牖而中斷。飛鳥拂簷而斜度。賁育之捷。猶𥈭眙而不能躋。揚馬之才。斯侍從而為之賦。若乃雷雨作解。乾坤得一。澤布三春。歡逢五日。陳簪笏之濟濟。耀威儀之秩秩。皇帝乃臻夫此樓也。若其旁倚鳳城。卻瞻龍首。帟幕夥以分布。車徒紛以相輮。奉常陳百戲之樂。大官進千鍾之酒。巍巍天子。南面山壽。德洽蒼生。樂乎大有。別有失路營營。棲遲此情。時哉未遇。命也難并。參歲賦兮徒延佇。懷明君兮變芳序。思入仕以盡忠。悵良時而誰與。儻仙郎之高鑒。冀夫鵷鷺而為侶。
集／總集／全唐文／全唐文／卷三百五十六／梁洽／水彰五色賦　以渥彩彰明必資乎水為韻(P.3610-2)
水彰五色賦以渥彩彰明必資乎水為韻
善利無方。莫先乎水。蓋當潤色之際。必取務滋之旨。黑黃蒼赤。皆賴其激揚。黼黻文章。咸本而資始。德既洽於濟物。色且叶於通理。自得元之又元。何謝美之為美。於以增奕奕。於以散煌煌。浴飛翬於陳寶。浸社土於徐方。染氏繄而眾彩繁糅。繢人因而品彙咸彰。博我以文。不獨專於潤下。用而不竭。將以效其靈長。原夫被物如濡。霑顏載渥。狀暮山而翠疊。法朝景而霞駮。遠同墨氏。類素絲之屢遷。尚想蜀江。嘉貝錦之斯濯。飾衮衣而煥爛。成繡服之葳蕤。何采章之不昧。由浸潤之所資。漸以化成。能令素以為絢。期於敷衍。孰云涅而不緇。既得色斯舉矣。亦可狎而玩之。不假濯於滄浪。寧同資於碧海。凝瑞霞之炫燿。發慶雲之光彩。寫補天之績。鍊石之資必該。圖應聖之祥。威鳳之儀咸在。佐益丹而惟其深矣。當後素而不曰白乎。流濕之光允若。受采之時是須。且比成人之美。實同因物有孚。助其妍而
載隨。炳其用而無必。乍成藻火之文。幾變素紈之匹。榮光可愛。初謂出河之符。備色咸宣。更入夢江之筆。先王所以因而立旨。喻以相成。含章而其輝未著。發澤而其道彌精。儻不苟於體用。庶可致於文明。
集／總集／全唐文／全唐文／卷三百七十三／李玭／太平官九天使者廟碑(P.3792-2)
太平官九天使者廟碑
伏稽諸大易曰。一陰一陽之謂道。陰陽不測之謂神。惟道也。生三混成。洞微於變化。惟神也。得一而妙。蓄祕於恬冥。欽若太元。遐徵妙有。運陶甄之極。不獨尊歟。后唐累聖光華。大明終始。陟曦陽之午。廓照瑤京。操元命之符。銘昌鼎算。白雲孤峙。時望嵩邱。紫炁千齡。日飛函谷。我開元神武
皇帝圓靈受睠。方輿寵祕。握元珠之妙。捐可寶之珍。演至道於希𡰥。刊雜法之凝滯。乃聖一也。於穆祀典。清廟皦皦。孝友光明。天地冥洽。乃神二也。劍戟之器。返於三農。弧矢之威。神斷六合。乃武三也。察時變者。觀乎天文。人習凡庸。無階測聖。乃文四也。故沖精象外。高視鴻名。昴薦河圖。靈朝海若。堯心攝照。顧言筌於几蘧。軒目司明。屈旌乘於茨隗。所以虞環益地。夏玉從天。納殊賮於西王。展告成於東后。五龍推紀。邁梁甫之高曾。八駿巡遊。陋崑墟之轍跡。昭回上轉。山嶽下騰。列聖攸居。通仙福會。文皇質義。武帝佩圖。至道之興。其來尚矣。自華封獻壽。聖德祈年。金格傳書。珠鎏味液。公主以天慈入道。挹化芙蓉。祕監以王子出家。調芳芝朮。北方著列仙之籍。南州希至學之因。聖緒無為。斯其有作。乃睠群嶽。真君道府。光啟祠室。幽贊神宗。青城廬嶽二山者。佐命群峰之望也。丈人仙籙。祕諦真君。使者靈司。孔昭冥察。名書五法。舉亞三魔。滀洩崇巒。冀弗騫於物阜。寒暑穹谷。將必順於人時。開元十九年八月二十一日。降明旨曰。青城山丈人廟。廬山使者廟。宜準五嶽真君廟例。抽德行道士五人。焚修供養。仍委所管揀擇灼然道
行者安置。具年名申所由。敕置廟使內供奉將使者真圖。建立祠廟。并章醮行道。設齋使大宏道觀法師張平公。粵自秦京。宣猷江服。煥丹青之節。賜元牡之儀。驛傳光臨。雲巖皎色。使持節江州諸軍事守江州刺史獨孤禎。重鎮柴桑。孚謠枳棘。時觀武庫。代服文雄。經始干城。全摹益厲。崇規逸麗。壯思逾分。朝散大夫行長史楊楚玉行司馬皇甫楚玉潯陽縣令魏昌等。恭惟聖善。式議靈場。道俗虔精。冥休推異。爰初築土。則雨霾煙嶂。俄頃佇立。而色霽霞標。寶龜奠臬之辰。金虬驛程之際。陰濛洊密。黮晦遄交。注想元空。肅思皇道。芬芳載潔。章醮翹襟。六虛窈冥。一夕融朗。半空之上。忽吐神輝。綴灼九徼。熲揚千仞。寮寀率抃。人吏並觀。昔天靈降周。以雲門舞奏。神光燭漢。以太乙登禋。然北陸氣交。南州燠變。物委霜霰。人嗟沍寒。使法師恬懇仙庭。憑威國命。故元冬易煖。朱景敷暉。暢於幽明。優乎力役。並利攸往。咸欣子來。使茲勝郊。遂臻靈域。騰赬桂嶺。鬱翠松巖。召斲郢門。僝材荊岫。疏峻墄。繚長垣。紅壁列錢。丹楹繡礎。三閒四表。炳繪文𣗽。八維九隅。懸鎪鏤檻。虹梁亘欂。風牖承楣。冽井蕖鮮。芳壇竹埽。銀鋪月曉。瑤簴霜開。至若聖
理全幽。真容罕測。夫其祕狀。遠降使司。蓋考三仙之圖。不於九牧之鼎。皦姿粉堊。備質光妍。符彩冥標。侔靈瑞表。工徒罄想。殊思感通。齋室盟祠。既優如在。霓旌霞旆。時颺羽儀。列冠名山。禮均行潦。覃薰紫極。供養黃冠。玉釜常煎。金罏永爇。牲牷革享。鸞鳳于飛。露挹神翁。星臨婺女。清吹洞唱。天注匏瓜之津。匹水仙宮。海曲蓬萊之島。龍驤鳳翥。飄𦒜淨戒之庭。師子辟邪。趯躍精思之地。珠幡衛筤。瓊蓋擁輿。法供大廚。六時朝念。真經雲帙。萬劫精修。弗翦茅茨。明代久彰於克儉。經營梓匠。神理邈尊於寵光。聖渥堂闈。靈棲窟宅。朅來禔福。不亦宜乎。冬十有二月。司存式命。畢鉤繩也。元門道士章沖寂等。挹教五千。齊懽億兆。歷仙階而仰止。攀睿算以驤誠。天使願奉於雕鐫。心存魏闕。法眾希憑於苕琬。道在吳岑。春水桃花。迷源遂遠。幽林杏塢。勝地非遙。伏荷天休。敢述頌曰。
道祕重冥。神幽福庭。三景運極。五嶽棲靈。其真有物。厥妙無形。理則怳惚。功惟泰寧。於赫皇極。昭融亭造。睿握元珠。祥丕大寶。蒼垠集貺。紫雲宗道。致享百神。探因五老。乃睠崇山。嶽靈之祕。三象浮精。十華仙使。威畜雲雨。神存天地。
法象昭凝。真圖炳粹。幸明德之嘉運。降幽祠之寵章。扈仙儀兮肅肅。煜瑞彩兮煌煌。爍琳宮之夕照。拂琪木之神光。雕輝兮翠輦。玉釜兮調香。擷五芝於秀崿。搴八桂於飛梁。龍吟鳳舞天路長。青雲衣兮白霓裳。節空歌於瑤磬。臻羽旆於瓊漿。冥激兮福宇。飄眇兮神極。牽匹水之布流。睨香鑪之綺色。留鶴語於千載。翥鸞裝兮一息。絳河真母將易逢。碧海仙姑淼難測。恭至道兮三五。奉休符兮萬億。紀貞石於名山。壯洪規於帝力。
集／總集／全唐文／全唐文／卷三百七十六／任華／明堂賦(P.3816-2)
明堂賦
粵若稽古巨唐。千靈累聖。二葉重光。思文烈以宗祀。象天地之圓方。考遺訓。建明堂。俯南端之赫赫。㨖北極之鏘鏘。盤螭黝糾。捧神珠而高翥。遊鵾翕習。仰層檻以迴翔。星辰出納於疏牖。虹蜺縈帶於軒廊。遠而望之。若扶桑吐日生高岡。近而察之。若叢雲轉蓋陵昊蒼。屹崢嶸以岑立。漫披離而翼張。其奧祕也。懿濞退概。靈仙髣髴。肅枚枚以實實。窅眇清爽。日月來往。赫昈昈以煌煌。階陛嶙峋而分據。欒櫨磊落以相望。實造化之難測。非翰墨之所詳。吾君正冠冕。垂衣裳。佩玉璽。腰干將。猛簴列。崇牙張。百揆時序。萬國來王。敦行尚年。既在南而近夏。貴仁親族。乃居東而曰陽。中主尊於太室。西導德於總章。務兢兢之孝理。匪晏晏之樂康。然後知嚮明之位正。隨時之教盛。因方備色。乘五運以順行。選士養賢。崇四學而敷令。豈直若斯而已哉。其宮十二以象辰。行水四周而為海。堂筵楣徑。可以見乾坤之
籌策。暑往寒來。可以知六九之變改。室也州之數。牕也卦之在。高得黃鍾之實。柱懸列星之彩。畢千古之能事。終一人之不宰。至有虞之總期。夏后之太室。殷重屋以五。周太廟以七。伊數君之餘制。各殊途而並逸。雖信美於當年。是無取於今日。別有清河絆鳥。長沙求贄。討論公玉之圖。錯綜伯喈之議。儻繡桷之有漸。庶青雲之可致。
集／總集／全唐文／全唐文／卷三百八十四／獨孤及　一／代文武百官賀芝草表(P.3907-2)
代文武百官賀芝草表
臣某言。臣等伏見開府儀同三司魚朝恩奏。含暉殿及白華亭院內并芝草生者。臣等謹披圖按牒。竊考前志。蓋王者以道蒞天下。而德及庶物。則有神木靈草。儲祥效異。陛下賢聖恭儉。慈仁愛人。開闡學校。尊教勸德。將以五經。根本庶政。風化斯浹。神人以和。和氣旁感。蒸而為瑞。不然。豈
靈芝菌蠢。異處同植。不產他宇。必於宸居。輝輝九葩之蓋。煌煌三秀之質。蓋表陛下之欽明光宅。以人文成化。靈根碩茂。萬葉無疆。神應炳然。天意如答。臣等獲忝朝列。幸覩禎祥。臣無任喜慶之至。
集／總集／全唐文／全唐文／卷三百八十七／獨孤及　四／晚秋陪盧侍御遊石橋序(P.3940-1)
晚秋陪盧侍御遊石橋序
以公責左遷於茲。迨一周星矣。首疾心痗。繼日經懷。實由南冠尚簪。憂所未忘。是以幽求人境之外。將蕩滌煩慮。得諸石橋久之。豈無他人。不如我志。願言卒獲者亦久之。殿中御史范陽盧子至。監理下國。未浹辰而居簡乘暇。行鑣載勒致為客。數公方駕。儐從如林。煌煌焉奔走乎虛落。延屬乎禪宮矣。三登彌高。累息以進。而後偕集於橋下。徒觀夫挂長虹以飛來。凌半霄而勢去。下空如豁。纖蘿不生。上頂平衍。惟佳木藂秀。不可得而總載也。以為本於融結。庸可自然。資於造化。力役不及明矣。東極大水。北走長安。羅郭雉堞。如示諸掌。大田多稼。宜乎有秋。群山積翠以回合。好鳥追飛而下上。有是勝賞。以是開懷。盍賦新詩。以紀一時之事也。侍御以嘗忝鵷沼。潤色鴻業。以文司錄。俾序良游。敢復畢辭。多慚老敗。
集／總集／全唐文／全唐文／卷三百八十九／獨孤及　六／鹿泉本願寺銅鐘銘　并序(P.3960-1)
鹿泉本願寺銅鐘銘并序
八音之列數者。金為長。金聲之動物者。鐘為大。相彼創制。本乎無心。隨輕重之所考。遇洪纖而必應。其體妙乎。其幾神乎。故帝庭用之以和樂。梵宇作之而助道。其有旨哉。伊本願道場。昔鬼土所卜。即輪王建塔之地。有隋氏因而緝焉。皇唐統天。增壯厥構。雖臺殿有赫。而鐘簴未雄。曰都維那某等。顯允令德。鬱為紀綱。洞三學之奧府。張二嚴之巨翼。以為是聲聞則有以敷眾美。不則無以徧十方。乃同寅叶恭。倡議改作。我心匪石。彼應如雲。緇流輔仁。而或勤或懋。清信委施。而為岡為陵。於是乎遠貿金精。博召良冶。鳧氏宰。陶人翼。鎔範修。林樸植。火正叱咤以啟號。風師鬩怒而陳力。巨扇咆哮。洪鑪赫曦。焮奪清夜。光連紫微。旁通竇以決注。下潛成於數圍。察夫陰未凝。陽為烈。爙爆泉沸。氣
憤雲洩。既旬而後實。既堅而後發。轉於隧。漸於堂。混乎其輪圓。洞然而博暢。仙獸勒於下。驪龍踏於上。蓄精誠。含寥亮。乃神工之既濟。而寶器之大壯也。且夫作有度而體有經。侈弇均。厚薄中。則不播不石。不鬱不柞。雖鴻音未揚。識者已知其妙矣。故緇眾咸躍。善願克充。而縣之衣冠。里之髦彥。聚捨珍翫。翕營層臺。崚嶒百常。沆瀣一色。然後插雲柱。倚天梯。駢轆轤。綰修索。攢㔣力以下拔。軋豐容而上昇。雄以筍鱗。顛以交扛。猛以簴權。作以離立。大器斯屬。洪椎乃鏗。威音潼溶而一吼。虓響岌嶪乎三界。上極有頂。下彌空輪。飛行天仙。海陸神識。莫不警革塵滯。褰開冥蒙。滌曠劫之瑕。滅長夜之苦。使浩福潛潤。冥機坐融。其諸佛神通之用乎。不然者。千鈞之聲。一杵之播。則曷以臻於是矣。允釐僧務。本三勢而克終。式遏劍輪。後四爰而長擊。故初起細而促。漸登鍠以舒。既銳而入微。又增而復壯。於是壯也。乃而畢為。八字有誤若是者何。皆皇覺啟導抑揚之深思也。實欲普其念。周乎仁。張皇慈音。引曳悲韻。使萬物咸若。六時登聞。不惕不惶。以安以樂。或謂霆鬭雷裂。山傾河洩。靈祇殲走。猛毅僵蹷。皆恐怖殺傷之事。我大雄氏慈制。又悲乎
然哉。五字有誤若乃禺禺聖賢。翼翼龍象。以之懺薩。以之引宣。微妙其心。精進厥德。有秩有序。不差不忒。住持我象教。洋溢我元風。洞達我幽明。清寧我邦國。神之不可以已。其在茲乎。皇唐十有八年春仲月八日。是鐘也既成。即其秋孟月上弦。茲臺也復構。他方聖眾。咸飛來而讚揚。地中菩薩。咸踊出而瞻仰。於是陳巨會以落之。張梵樂以考之。煌煌乎休哉。越寶庭之能事畢矣。而宏範莫紀。又八稔於斯。河南史凜然。文林之秀也。尉於右邑。攝茲銅章。惠化一清於灌壇。希聲重美於洪器。命我昭述。式副群心之望焉。而主簿宏農楊量新尉楊光朝等。并高幹才敏。力懋於道。勉奉天秩。允恭仁祠。輔營樂石。贊就厥美。雖默者。果得不言乎。銘曰。
靈鐘上空儀法天。體道內虛含至圓。雄威蓄毓時乃宣。震擊鏗鍠流大千。十萬調御及聖賢。應我真聲開梵筵。一切苦輪悲熾然。聞我真聲咸息肩。虛空有盡福無邊。神用廣大莫與先。
集／總集／全唐文／全唐文／卷三百九十四／暢璀／良玉比君子賦　以精光滋色矩絕寶圖為韻(P.4005-2)
良玉比君子賦以精光滋色矩絕寶圖為韻
白虹為氣。太陽為精。堅其質。孕其明。卞子識之。而曰至寶。他山之石。攻而挺英。融雪華於潛潤。洞冰彩而凝清。彼其良玉。焜焜煌煌。瑩若既兼縝密。燦乎其有文章。積千金而比價。掩十城以騰光。將以配君子。比皇王。豈徒潤林薄。蘊巒岡而已哉。伊何配之。溫潤含滋。瑕穢不匿。貞心固持。性自然也。灼而不變。質有餘也。涅而不緇。溫以作德。成我邦式。天子展四時之儀。庶官修五等之職。珪以為瑞。佩以比德。上下有軌。尊卑有翼。既山水節其文。元蒼差其色。四者爰備。勞逸是主。民也事也。右叶於角徵。君也物也。左諧於宮羽。反而規。旋而矩。其志不散。其容斯取。況居則設。朝則結。進退鏘鳴。抑揚磬折。禮樂之儀著。非僻之心絕。是則維身允固。惟玉不撤。且駭雞之珍。驪龍之寶。雖赩其豔。煥其藻。但侈於庶心。何補於王道。豈若玉之義也。深乎博乎。詩人以生芻取喻。賢則高矣。孔氏以佩環讓德。謙莫比夫。故藏之瑞府。偶之河圖。奉之者生敬。執之者不趨。幸無棄於照廡。得一獻而論都。
集／總集／全唐文／全唐文／卷三百九十六／常允之／重修臨高寺碑　并序(P.4045-1)
重修臨高寺碑并序
聞夫謂天蓋高。敬授羲和之職。謂地蓋廣。俯窮章亥之步。元珪降瑞。故別於九州。玉衡正時。迺分於七曜。伊恍惚其尚爾。況泡幻之為言。豈若世雄湛然。不生不滅。在有為而是空。入無閒而非假。豪光發照。徧近遠而咸燭。法雨散霑。普大小而同潤。運其自在。海變成酥。現以威神。移山闕三字輕舟於彼岸。濟以浮生。儼高駕於長衢。誘其愚子。示方便力。說最上乘。難可以聲求。難可以色見。智慧具足。功德巍巍者歟。臨高寺者。西魏闕一字書闕一字劉謙之宅。捨充寺焉。處高臨下。茲以建號。杏壇竹徑。舞闕二字樓。孰為列戟之門。俄成布金之地。溉白石之澗。斜帶逶迤。枕黃軒之原。傍連邐迤。闕二字更興替代易侯王。川嶽多沸騰。征戌匪遑。晏祿去公室。政行私門。天網於是不恢。法輪由其暫息。樂崩禮壞。寧復云乎。遂令象教凋殘。梵宇淪落。歇滅之望。雖異歎於蕪城。慞惶之遊。未殊悲於火宅。若行若坐。每是思惟。於
戲我唐。德淳仁洽。歲無荒札。邊盡封守。鴻儒碩秀。繼踵於闕一字臺。赤烏朱鴈。接翼於祥府。仍精想道意。銳念真寂。昇乾用尊於九五。世界載廣於三千。有若大比邱上座釋法震。俗閻氏也。寺主智琬。俗楊氏也。德祖踵美於魏公。續伯見賢於太傅。行祛五濁。心清六塵。登於仁壽之路。超以閻浮之境。都維那曇一。俗賈氏也。朝廷獲寵。恃外戚而相國。洛陽馳聲。勞文章而佐郡。濟拔貪著。汲引津梁。搖玉柄而開談。鴈聽不去。坐銀牀而入定。鳥乳何驚。眾比邱釋惠琬彥莊嘉闕法琇法會法海道林闕超談論曇晞希逸惠靜等。竝庇影禪林。凝情定水。已除疑網。其振頹綱。彌天掞天之才。詞光麗藻。東山北山之部。義了精微。力役將候於子來。制作共符於造化。闕一字是或杖錫。或乘杯。踰嶮槎木以攸往。泳淙編桴而利涉。途窮理迫。便作是念。言順志柔。而為譬諭。喜檀施之眾。以大伽藍。罄衣鉢之餘。以崇輪奐。事惟靡盬。誠無怠遑。諦聽則被物如雲。降伏則偃人猶草。資供霧濩。轠轤霆砰。然後詳共工之度費。審班匠之施巧。經之營之。不盈不縮。珠貝之寶。非獨漢皐。松石之材。寧專岱甽。再加剞劂。重肆彫礲。勢戢孴以攢倚。狀支離而分赴。造
宮觀於天路。日月出入於其閒。浮梁柱於星躔。煙霞棲泊於其表。千櫨競糾。大鵬垂而欲飛。百栱爭高。翔闕仰而何逮。松搖塵尾。直對香鑪。巖聳鷲頭。下臨禪窟。長廊䆗窱。曲榭周流。叢階珠草而未名。倒井瑞蓮而幾色。璀璀粲粲。金碧炯晃而燐亂。煒煒煌煌。丹青炳煥而昭彰。映以甘泉之玉樹。隱以崑崙之銀闕。北據竹箭。激波浪以成池。南距荊衡。峙峰巒以層閣。塵飛劫石。似拂雲衣。風觸鳴琴。乍傳天樂。故知功高由志。業廣由勤。功成而其頌可宣。業就而其名可著。將持聖勣。在勒豐碑。陵谷可遷。相好常住。敢憑此義。不朽斯文。銘曰。
皇矣能仁。空即是真。青蓮曜目。丹果開脣。恒沙世界。累劫微塵。作禮圍遶。誰之與鄰。其一曰若比邱。仁精行修。究竟微妙。洞達元幽。言驚黑鼠。先乘白牛。欲設方便。思伏其柔。其二聲高道安。業尊惠遠。禪林永邁。寂路忘返。德洽雲搖。信行風偃。將植龍樹。先經鹿苑。其三爰始結構。廣茲闕宇。鐸迥風吟。闕一字危雲聚。叢倚闕一字立。杈牙邪豎。璧露銀泥。繩交金縷。其四遠瞻迢遰。迴望崔嵬。文以粟玉。藻以玫瑰。彫甍鳳翥。畫壁龍來。自然風角。何必天台。其五雲蔚霞爍。赫奕彰灼。下
極窅冥。上肆寥廓。瑤林瓊樹。蕙樓芸閣。海變成田。此其如昨。其六
集／總集／全唐文／全唐文／卷四百／閻隨侯／西嶽望幸賦(P.4084-1)
西嶽望幸賦
壯哉太華兮為金方之鎮。削成四面。壁立千仞。勢阨河關兮橫地以傑出。氣雄宇宙兮極天而增峻。疏鑿則禹。封崇則舜。歷選列辟。咸五載而一巡。於昭有唐。曷不登以肆覲。我聖君之開元一十八載。威靈限乎無外。至德與日月齊明。寶位與乾坤比大。鴻澤洋溢。湛恩滂沛。萬國同於文軌。百蠻襲於冠帶。河海清夷。風雲昭泰。鬼神奔走而奉職。玉
帛梯航而入會。蕩蕩乎巍巍乎。誠聖人之神用也。美不可得而稱載。至若祖武宗文之業。觀風問俗之勤。舉由禮兮動為仁。禔百福兮延群神。無文之典咸秩。中和之政惟醇。邦國之鴻徽克播。帝王之盛事畢陳。若乃詩書禮義之府。禮樂典章之則。設金馬石渠之署。修成均崇文之職。坐公卿以論道。養更老而崇德。詢善而當宁委裘。禮賢而日旰忘食。振木鐸而施令。正銅儀而御極。歌舞盡盛德之容。聲明彰具物之飾。此聖人之文教也。先王剡木為矢。弦木為弧。所以修戎器。戒不虞。於是簡車徒。誓將帥。百官象物而動。軍政不戒而備。重之以三令五申。示之以戎昭果毅。正卒伍。駢部位。鵝鸛魚麗兮鴈行鱗次。鳴笳疊鼓兮隱天動地。自朝及野兮千乘萬騎。谷轉山移兮天旋雲被。赫赫震震。耀武中原兮。將除害以興利。因農隙而講武事。羌夷覩之以奪魄。蠻狄閒之以挫氣。雖商湯有景亳之命。方此以知慚。周成有岐陽之蒐。比茲而多媿。然後班師旅。行慶賜。穆穆煌煌焉。舍爵策勳而飲至。此聖人之武功也。太原啟聖。誕受駿命。傳萬代兮本枝盛。上黨興王。休有烈光。應大橫兮天業昌。漢高不忘於豐沛。光武本起於南陽。故踰孟
門。越太行。鏟危磴。夷高岡。馬無泛駕兮鑾佩鏘鏘。車靡摧輪兮和鈴鉠鉠。紛曶霍以電邁。震隱轔以軍裝。坌入乎舊宮之皇皇。思祖宗之艱難。詠潛龍於沂康。出德教兮修國章。問老病兮勸農桑。豈徒率子弟以佐酒。歌大風而還鄉。此聖人之巡狩也。古者為高必因邱陵。為下必因川澤。去舂陵之天邸。望臺駘之星陌。黃軒訪道。乃逍遙於廣成。丹陵出遊。還悵望於姑射。踐唐人之舊壤。遵漢家之餘跡。祠后土於汾陰。盛禮容於瑤席。既而泰折啟。方壇闢。有潔在盛。有牲在滌。奏咸池兮羅金石。欽瘞繒兮埋玉璧。幽髣髴兮地祇格。電輝輝兮神光赫。時展豫兮群瑞臻。紛景福兮隨吾君。黃龍降兮應景運。寶鼎見兮寫龍文。整樓船兮濟橫汾。縱歡樂兮歌白雲。此聖人之報地也。禮行於郊。百神受職焉。禮行於社。百貨可極焉。既即陰以報地。遂就陽而禮天。因吉土。歷廣廛。跨周服。掩秦田。萬乘星陳。出直城之郊外。八方雲會。就京兆之天邊。騎雜沓。車駢闐。赫赫奕奕而燭川。以屆乎圜丘之前。於是牲用特。酒尚元。樂以雲門是重。禮以蒼玉為先。推高祖以作配。五精率而來旋。達上下。合腥膻。設柴燎。致高煙。上帝降監兮享明德。子子孫孫
兮萬億年。此聖人之禮天也。王者受命。必升中以因名山。告成功而紀厥美。四時以春方首事。五嶽以岱宗為始。無懷以降。七十有餘。管仲所詳。十二而已。我皇承先王正統。繼列聖遐軌。幽明協同。靈物蕃祉。故天不愛其寶。地不愛其珍。卿雲爛漫而動色。醴泉湧溢而流津。莫赤匪狐。九尾而自擾。莫黑匪烏。三趾而來馴。況復西鶼比翼。東鰈呈鱗。秬黍生於鄗沚。苞茅出於江濱。一莖九穗之禾。備粢盛而競發。雙骼共觝之獸。供犧牲而自臻。可不謂然乎。我皇雖以地平天清。時和歲貞。欲行封禪之事。猶執謙撝之情。則有冠冕列辟。搢紳諸生。互陳嘉頌。爭獻懇誠。候屬車之塵者。率土皆是。請闕庭之下者。靡日不盈。於是備法駕。順卜征。襲時服。肅天行。河洛之人。尚觀於後乘。鄒魯之地。已識其前旌。水湛千年之色。山呼萬歲之聲。常龍之峰。帝鄉之白雲遙接。金雞之岫。長安之曉日再明。所以登封降禪。所以騰鴻飛英。既刻石以頌美。亦泥金而告成。信四三皇而六五帝。曾何周漢之足名。然後審度量。正權衡。咨岳牧。問黎甿。人荷復除之惠。家蒙牛酒之榮。此聖人之東封也。宗廟所以本仁。祭祀所以尊祖。馨香寧止於黍稷。備物必該
於水土。故醴醆在堂。粢醍在戶。歌采茨肆夏之節。奏文始五行之舞。有來斯雍。助我明主。祝嘏祠說。豈云虛取。宜其時和人豐。而神降之祐也。故所以靈芝秀。祥飆興。月毳下。膏露凝。奉先帝而追孝。遂加敬於園陵。此聖人之致孝也。倬彼靈嶽。傑出秦畿。豁為巨防。壯我皇威。雖國家盛德之無限。固先王設險而可依。雄天府以岌岌。符聖壽而巍巍。萬物生華。稟少陰之精粹。五星分緯。融太白之光輝。俯壓黃壤。上干翠微。況靈異之所蓄。乃神仙之所歸。實五鎮之為首。諒群山之所稀。且夫西嶽之為鎮也大焉。西方之為義也多矣。其色也白。白為五色之質。其音也商。商為五音之紀。其味也辛。辛為五味之和。其行也金。金為五行之始。帝則少皞居神。位則蓐收在祀。歲時有揫斂之功。瓌寶多金石之美。然所以能協我大君之明命。永作固而配天高峙也。徒觀其交錯糾紛之勢。盤礴峻秀之形。巖崿巘嶬。停停熒熒。紛刻峭其若削。洞峆岈以杳冥。樹色凝黛。天光結青。暗谷𡷸嵺而藏胚渾之氣。幽巖晱暘而化神仙之靈。中融寒暑。下聞雷霆。南澗載陽而北澗停雪。西峰見日而東峰見星。偉哉靈造。上峨穹昊。憑之者永安。陟之者難老。疊
嶂重巒互稠沓。千巖萬壑相縈抱。其虛谷也。數行發地緣茂松。其峻壁也。百仞懸崖不生草。夫崑閬峙於方外。蓬瀛傑於海島。皆元聖之所遊。非化人之可保。豈若茲嶽。俯臨京鎬。上有明星玉女峰。下有長安洛陽道。作鎮并崇於雍豫。靈祠化傳於灑掃。雖則祀典遠更於百王。都未若祚我唐之壽考矣。然則神其聰明。正直而一。既德則斯輔。知信不可失。往歲垂天文。運宸筆。勒苕琬。崇望秩。云待余安民治國。然後徐思其事。懿夫俗阜時康。今也正惟其日。故可揚鴻徽而騰茂實。奚不指河潼而嚴警蹕也。又欲大康兆人兮嶽翼。化淳四海兮嶽布。有沖和無疵癘兮嶽獎。定禮樂諧神人兮嶽聽。今萬邦胥悅。四海肅清。禮交樂舉。人和政平。豈猶茲嶽之所致。實維我后之明明。又曰斯嶽降神。生此多士。則庶績咸若。百工允釐。河東地近。領袖既得乎裴公。圮上神人。帷幄復歸於張氏。況業固磐石。城維宗子。以為肺腑之親。更任股肱之理。惟邦是翰。諒在乎此。生甫及申。豈惟於彼。況乎聖德幽運。通天至精。山靈附化而開石。磎路非人而自成。舊日隘途。將帝道而俱泰。從來絕險。與太階而共平。非我后至聖之所感。豈能使造化之力再
呈。至乃紫闕東臨。黃河北注。嘉氣通於郊野。休光被於草樹。桃林之野。佇天馬而來遊。蓮花之峰。翼華蓋而高度。昔禹禪吳會。穆幸崑邱。既江山勞止。徒轍跡空留。豈如是嶽。不遠皇州。何云歲時展狩。信亦朝夕可遊。今左馮郡縣。萬方黎獻。僉曰吾王不遊。吾何以休。吾王不豫。吾何以助。咸傾想於班瑞之辰。屬望幸於肆朝之處。國家頻成大禮。天下大和。豐穰歲積。符瑞日多。聖人雖欲行謙光遜讓之禮。其如天意人欲何。其如鬼神符命何。誠可備西封之盛儀。採東巡之舊制。順三秋之仲月。升二華而展祭。巨靈贔屭。願高掌以扶輪。仙廟虛佇。欲睟容而警衛。尋可封十狀之美。盡遙陟七梯之勢。命茲毛女。執左纛而先驅。策彼茅龍。隨六馬而高逝。坐金機於雲表。題玉冊於巖際。象榻與瑤壇共華。石鼓將天聲俱厲。如是則鴻猷振於萬古。盛烈光於千帝。然後臨大河而沈璧。更秩於百靈。睠東洛以迴鑾。永延於億歲。已而歸格藝祖。道洽華胥。更崇太室之事。復率東岱之初。遂就恒山而展禮。望衡嶠而移車。聖主功成。永穆羲皇之化。小臣多幸。敢獻登封之書。
集／總集／全唐文／全唐文／卷四百一／趙子卿／出師賦　并序(P.4099-2)
出師賦并序
古之王者出師。有征無戰。然則兵革之事。聖人是興。蓋所以威不軌而昭文德也。帝乃欽若堯禹。承天運行。鮮卑在圖。夜郎無外。而旄頭賊醜。忘道弄邊。河侵海寒。障路幽朔。皇赫斯怒。親師用征。搖星纛神。召募雄合。白羽森月。朱旗
爛空。俾夫翕東海之焱波。掃北荒之沙雪。國用長策。人忘暫勞。聊勝詠歌。取思而賦。賦曰。
莫高匪天兮。生我聖人。聰明運用兮。不測惟神。恩澤洪融。覆幬彌淳。噴窮陸。霈無垠。珍怪煙委而波屬。蠻夷鳥狎而蟲馴。粵若鬼方兮。玁狁孔狡。固陰沍寒兮。陵我河津。於是按玉劍而憑怒。耀金戈而雷震。禡蚩尤。誓勾陳。會白帝。騎蒼鱗。天動地應。羅羽衛而煌煌。風咆雷鬭。作笳鼓之殷殷。別有哮悍之旅。毅勇之賓。爰自幽并而投召。走巴楚而來臻。鐵馬金甲。虹旌電輪。鳴弦者飛鴈由其殞越。揮戈者白日所以逡巡。國體兵勢。殊容其身。既出師於鄠杜。亦獵虜於新秦。野氣蒼茫而助殺。軍聲慷慨以含仁。奮威則鯨鯢忉釁。流詠則梟獍懷親。大荒搖落。知單于之魄死。層冰泮渙。感天子之情春。昆彙雜種。於何不臣。寧直跨胡而北省。亦當撫柔於叢榛。海岱攸類。匪兵是遵。固將歷三五而高視。豈與夫費百萬於同勤。
集／總集／全唐文／全唐文／卷四百七／房寬／泰階六符賦　以元亨利貞為韻(P.4165-2)
泰階六符賦以元亨利貞為韻
天垂象。其徒實繁。聖作則。克叶元元。故六符之效祉。同五星之可言。匪侵名於傅說。不奪彩於軒轅。有道則見。熲然以明。示萬物之咸若。表三階之砥平。歷歷珠貫。煌煌弁橫。高以視卑。八荒仰其不忒。低而能觸。四海悅其光榮。昔昧者謂前王之淫縱。今明者彰我后之元亨。既歸仁於垂拱。亦叶政於阿衡。寧不以燮理詣極。耿耿莫京。麴糱以之作醴。鹽梅於是調羹。近取諸身。長乎庶類。率土雖廣。至德遐備。救旱則霖雨為先。濟川則舟楫是利。不然者。奚得與南極而齊出。拱北辰而為次。跂彼無報。既織女之多慚。晥爾服箱。知牽牛之增愧。繼東井之應福。何潁川之足懿。事契其誠。萬邦以貞。亦既啟瑞。終然永清。且逢時而不隱。猶牧謙而作程。每避日以照曜。孰與月而爭晶。順秋冬以迴斡。隨河漢以低傾。寧直降龍駟之特稟。應仙郎之美名。信可久而可大。等無臭而無聲。謬管窺以體物。幸芻蕘之見并。
集／總集／全唐文／全唐文／卷四百十六／常袞　七／中書門下賀芝草表(P.4257-1)
中書門下賀芝草表
臣某言。今日中使吳承倩至。宣示宋汴節度使御史大夫田神功所獻芝草一株。紫蓋黃莖叢生者。天生神物。王者嘉瑞。奇秀之狀。靈篇未書。伏惟陛下孝通神明。德至草木。
和氣所感。禎祥屢彰。煌煌靈芝。郡國來獻。垂以金蓋。發其瓊葩。爛然紫雲之色。灼然紅蕖之秀。土德斯應。皇家永昌。固可寫狀圖牒。薦于郊廟。祗奉天意。贊揚鴻休。臣等獲覩殊祥。喜倍恒品。無任慶抃之至。
集／總集／全唐文／全唐文／卷四百二十一／楊炎　一／河西節度使廳壁記(P.4302-1)
河西節度使廳壁記
皇帝肇建節制之任。位以上將。主四方之兵。濟河而西。五侯四將。十有六縣。大海磅礴乎終始。山河迴流其左右。旄頭虎力之勁。劍服穹廬之長。煌煌乎長轂千乘。橫合萬里。皆主乎是邦。故秦已上為戎都。漢已下為巨防。有城府襟帶焉。有良將大勳焉。有五都污雜焉。其風悍。其國險。鮮車龍服。囂然相蕩。非古之戰守。曷以成其業而樹其風者哉。昔在武德之初。上用雄武大才。則我隴西李王肅明乎神化。大冢宰宇文公駙馬喬公出將我前軍。中興之後。循吏繼作。則館陶侯郭公爽鳩氏司馬公相國韋公蕭公庶績
交修。以被昇平之化。當今王室多故。雲海沸騰。則僕射哥舒公以縱橫之奇。判總軍國。其意者將復用雄武大才乎。君子曰。武德之官。神以略。其化成。中興之政。儉以行。其俗阜。當今之理。動以闔。其人安。宜乎盡天下之才。隨質文之變。以永來裔。大康乎斯。時天寶十二年夏六月記。
集／總集／全唐文／全唐文／卷四百二十一／楊炎　一／大唐燕支山神寧濟公祠堂碑(P.4303-1)
大唐燕支山神寧濟公祠堂碑
西北之巨鎮曰燕支。本匈奴王庭。昔漢武納渾邪。開右地。置武威張掖。而山界二郡之閒。連峰委會。雲蔚岱起。積高之勢。四面千里。陽崖有栝栢之材備幹革。陰壑有堅剛之
璞化五兵。維人氣雄。其畜多馬。虜得之以制陰國。主天街。周以之興。秦以之霸。漢得之以斷右臂。卻南牧。西距於海。北瀦於河。自外而望上也。熊熊乎一氣。旁蔭朔鹵。前衡塞門。與積石來朝。崑崙相長。洎陟蒼蒼。臨峻極。則形變六合。空同大荒。青冥在混元之中。絕壁揭宇宙之外。舊史云。封祀之山八。中國之外三。自夏缺壤奠。漢疆土宇。時更百王。莫能配天。其意者將纘禹之業。以俟聖人乎。維唐百有十載。賁元化之紀。息金革之虞。茫蠢蒸然。萃於聖澤。於是左丹穴。右崆峒。古所未賓。咸頓首於路門之外。天子登神宮。勒金版。將復義於群岳。告成於昊蒼。議夫此山。天合氣以正秋方。地與神以主西國。俾虯螭者為師為旅。貔虎者為妾為臣。不在於巨靈乎。其封神為寧濟公。錫之鞶帶。備厥禮物。詔邦牧太子少保哥舒公。卜吉日築祠於高麓之陽。每歲盛秋。以笙鏞之器。錡釜之品。率封內以望之。索群神以會之。亞旅師氏。旄頭弩牙。金鼓七校。車徒十萬。從饗於廟庭。大閱於山外。所以因天界以崇聖功。乘地險而恢遠略也。觀夫叢巖懸抱。煙雨屑窣。宮庭晃其閑暮。林石古而幽陰。神其居之。可以禱安靜矣。拊空桑。變鍾石。神其聽之。
可以感和樂矣。大玉通帛。熊蹯桂漿。粲其傾筐。采章煌煌。神其歆之。可以祚有年矣。維石巖巖。日月不老。維靈是與。生此熊羆。神其薦之。可以奉吾君矣。於戲。陳信克享。正詞幽感。宜乎有祈而降。有祭而歆。龍也無風雨之愆。虵也無氣焰之作。此神之職。又何羞焉。乃作頌曰。
揭靈山兮天地界。勢奔突兮風雲駭。峰蹲龍兮入天門。氣變蛇兮煙嵐昏。祐自天兮得終古。被華蟲兮駕朱虎。
集／總集／全唐文／全唐文／卷四百二十二／楊炎　二／雲麾將軍李府君神道碑(P.4308-2)
雲麾將軍李府君神道碑
斗極之下曰幽都。其氣骨立。其風精悍。常山之下曰涿野。其鎮碣石。其神蚩尤。海岳迴抱。府君出焉。雲龍感召。府君感焉。惟天永保唐運。故府君來朝。克生保臣。輔寧大業。坐中台者二子。銘鼎鼐者六朝。當國宣九合之勳。昇堂有八元之族。府君諱楷洛。先族漢校尉之裔也。世居其北。遂食堅昆之地。實主崆峒之人。大為王公。小為侯伯。其精薄日月。其動破山川。厥後東遷。復為鮮卑之右。府君英明淳渾。神踴天飛。威嚴生介冑之容。魁岸本山河之狀。雙舞長劍。左盤琱戈。虎嘯于窮溟。雲從于大澤。有沈謀以忠中國。有
長技以服諸戎。天子聞而思之。密命奇士。要之信誓。君子曰。井谷不可以遊龜龍。蟻垤不可以栽松柏。淮陰去楚。百里絕虞。尚父從周。樂生歸燕。此必精合於王霸。魄見於祥符。宜乎萬方而趨。一言而感矣。是年冬。府君與帳下騎士言曰。吾乃祖本漢將。辱于單于之庭。而今千年大恥。壯士當建功大國。上駕真龍。曷有遇風雨而泥蟠。無卷舒以蜿變。由是奮躍遼海。翻飛上京。其來也戎羯生憂。其至也幽燕罷警。上御前殿。庭列千官。鍾石畢陳。君臣相賀。始問其姓。因賜以家族。特拜玉鈐衛將軍。先賜以大弓文馬。又拜左奉宸內供奉。升玉堂。飡沆瀣矣。帝曰。余欲成幽都。殪死市。乃命府君為朔方討擊大總管。於是雲麾鐵騎。川動地踊。左飲青海。北登狼山。帝曰。余欲宅嵎夷。破鴨綠。擊靺鞨。俘林胡。乃命府君兼幽州經略使。於是間榆關。橫障塞。三以奇伏。五以勝歸。帝曰。余欲軍北方之野。乃命府君為清軍。於是敵也無氣燄之作。士也無踴躍之勞。帝曰。余欲護坰牧之使。於是憑列走隊。法掩亭院。神螭水瑞。孔阜充碩。帝曰。余欲書日月之常。教熊羆之旅。咨爾職典彼朔方。復命府君為節度副使。於是鎮之以德。宣之以威。師和年豐。
罔或不若。帝曰。余欲配勾陳之位。養死事之孤。乃命府君為左羽林將軍。於是蓬頭射聲。上貫牛斗。帝曰。余欲屠石堡。疇其代謀。僉曰府君。乃命佐中權。發大號。於是元黃灑血。玉石俱摧。載初中。兩蕃不庭。有詔府君尋盟舊國。單車從漢。二憾來同。戎狄變心懼我為患。乘主客之勢。合豺狼之兇。甲興于門。車結其外。府君復為死地。甘為國羞。仰而騰駒。若與神遇。橫跳出於虎口。伏念歎於龍顏。的盧之師。惡可喻也。吐蕃之寇河源。衝下憑突。矢石交作。府君以精騎一旅。濟河之南。萬火燎于他山。三軍出其閒道。驚寇四潰。重圍自解。加竈之奇。孰云多也。初府君將赴征西。謂所親曰。余往必克敵。殆不能歸。及班師獻捷。歿於中路。明達人之委。順君子之終。鄧公之勇。曷其智也。至若秉季布之然諾。法穰苴之政教。動於軍誌。舉合吏能。奇謀絕於揣摩。故事留於風俗。神對歷象。精合晦明。勤道不形。進而人莫見也。為政以德。寵而久彌尊也。始自天后之末。至於聖皇之朝。前後錄功凡二十四命。食邑二千七百戶。封薊郡開國公。又加雲麾將軍。參定國者兩朝。拖侯服者四紀。會兵車者百勝。出帳下者千人。國有事。未嘗不勤勞。無私可謂
知禮。故得大命三錫。重侯累封。輅車山元。藏於太室。壯圖未極。沉疾生勞。臨合浦之秋。伏波將老。望河源之道。征虜不歸。其年某月日。薨于靈州懷定縣之師次。享年六十有七。追贈營州都督。賻物三百疋。米粟三百石。以明年某月日。詔葬於富平縣檀山原。禮也。夫人某郡都鴻臚卿某之女。異氣祥合。高門鬱興。卜鄰也鍾鼎再懸。受祿也夔龍在席。元子太尉臨淮郡王兼侍中光弼。河圖鉤合。上感神精。磅礴於陰陽之和。同符於元命之紀。次子將作監光彥。氣含精勁。仁服孝慈。列侯於千石之家。從事於四方之志。少子太保光進。命世忠義。縱橫知略。天之辰象。物之粹靈。乾元中。太尉以東諸侯三會于河。再以駹髳濟於淮海。天子美齊桓之志。系凡蔣之盟。以府君炳德丕赫。積流仁慶。追考功績。發於簡書。諡曰忠。累有褒贈。號韓國夫人。於是建廟堂。命宗祝。室有山龍之服。饗有金石之和。昭宣令圖。煥然銘篆。以炎掌史之官也。奉命為詞。徘徊大名。頌耿弇有終有慶。慷慨觀德。美張仲為子為臣。銘曰。
茫茫上天。下降狼星。崆峒之野。焜燿其形。於赫巨唐。風雨是經。矧伊本邦。曷不來庭。煌煌府君。為國之翰。從順干戎。
威讎勦亂。陰剛萃靈。渤碣精悍。闕四字志不可翫。綿綿塞草。天地之下。北拒狼山。野無胡馬。殊勳大績。玉劍元社。天空武庫。海折崑崙。在昔遺慶。魯之臧孫。曰聖在天。勤於至道。既命太尉。亦崇太保。一門四龍。三作元老。赫赫元老。氣合清貞。白髮垂冕。高堂有親。帝命韓國。胙於夫人。亦詔薊邱。下寵明神。左鑿貞石。垂於將來。矧我洪勳。上懸雲臺。彼邱之頹。此澤之堆。悠悠令悳。萬古不回。
集／總集／全唐文／全唐文／卷四百二十六／于卲　四／晚秋陪盧侍御遊石橋序(P.4346-1)
晚秋陪盧侍御遊石橋序
以公責左遷於茲。迨一周星矣。首疾心痗。繼日經懷。實由南冠尚簪。憂所未忘。是以幽求人境之外。將蕩滌煩慮。得諸石橋久之。豈無他人。不如我志。願言卒獲者亦久之。殿中侍御史范陽盧子至。監理下國。未浹辰而居簡乘暇。行鑣載勒致為客。數公方駕。儐從如林。煌煌焉奔走乎墟落。延屬乎禪宮矣。三登彌高。累息以進。而後偕集於橋下。徒觀夫掛長虹以飛來。陵半霄而勢去。下空如豁。纖蘿不生。上頂為帷。佳木藂秀。不可得而總載也。以為本於融結。庸可自然。資於造化。力役不及明矣。東極大水。北走長安。羅郭雉堞。如示諸掌。大田多稼。宜乎有秋。群山積翠以回合。好鳥追飛而下上。有是勝賞。以是開懷。盍賦新詩。以紀一時之事也。侍御以嘗忝鵷沼。潤色鴻業。以文司錄。俾序良游。敢復畢辭。多慚老敗。
集／總集／全唐文／全唐文／卷四百二十七／于卲　五／送尹判官之江陵序(P.4355-2)
送尹判官之江陵序
文者人之華。行者人之實。不華無以見本。匪實無以要終。是以致知在格物。物格則知至。及夫至也。何所不集焉。尹十五官其集之矣。故忠信寶於家。貞幹珍於國。前年度支刱平糴之法。典斯南海。今春轉運即均輸之便。導彼西江。豈止度四方經費之用。蓋在佐副相尹丞之秩。先是太夫人在堂。指途於涔陽。原隰煌煌。潔爾壽觴。由此告歸。孰不稱慶。況高門傳綸詔之榮。相宅主公台之兆。光啟前列。我有憑焉。孟夏吉朔。雲陰四合。風雨如晦。江濤若崩。南飆未迴。好是行邁。老夫沐普恩之宥。承近地之遷。鶉之首尾。可以交歡。言且貺別。私其則那。
集／總集／全唐文／全唐文／卷四百二十七／于卲　五／送房判官巡南海序(P.4356-2)
送房判官巡南海序
兩河稽誅。為日久矣。固是迷悖。腥聞於天。法將汙瀦。罪爾無赦。是用調發。集于東郊。瞻上將于五道。興王師之十萬。千金之費。實資經度之中。別有鹽府。既博之用。不勤於人。豈與夫漢武事邊窮兵。蜀主以小謀大。而較其損益哉。則天下怙亂。不得不除。宇內稱兵。不得不滅。總是任者。惟我國楨。兼御史中丞包公專其事。佐衛倉曹房公分其巡。公英姿秀發。相門流慶。以公忠為已任。以學行為身文。蹈和以全真。修睦以合義。長途逸翮。則未可涯。冬十月。桂林務要。畨禺利往。輕楫既具。高帆欲張。煌煌元公。作鎮南海。在公為外舅。在國為屏臣。潘楊佳姻。冰玉相映。式瞻之地。其誰不懷。桂管經略觀察使范陽盧公。惜雲雨為別。悵江山暫閒。置酒高會。徵詩寵行。南天不寒。四氣爭暑。黃柑未摘。
盧橘又花。請因眾芳。以動佳興。將我府公之厚意也。
集／總集／全唐文／全唐文／卷四百三十三／張志和／鸑鷟(P.4414-2)
鸑鷟
造化之初。九天相競。風之飄䬑然曰。䬌䬌乎之飍飍乎而。颼颼乎之飂飂乎而。扇鴻濛而么飉㕭嘐。鼓𧯌䜮而悲咤䬘。蹶石拔木。蹙浪奔濤。其孰能大乎吾之大乎而。雲之氣騰然曰。翕乎忽乎之滅沒乎者。漨浡煙熅之蓊鬱乎者。蒙乎昧乎之昏晦乎者。靉靆黭黮之䨢䨴乎者。翳海吞山。遏日漫天。其孰能大乎吾之大乎者。雷之聲填然曰。諜轟轟乎轢轢。忽犖犖乎虩虩。磤輪奔乎轂乎些。欻電烻列缺砉霆驚劈歷乎些。若獨不聞乎洪濤震鼓。猛獸唬怒。彼碌碌者莫吾之與巨。其孰能大乎吾之大乎些。海之濤奔然曰。浩乎汗乎之澶漫乎且。澎乎湃乎之滂沛乎且。何鯤鵬頒鰓臭翼之聲邪乎且。翻鼇盪鯨。崩壺倒瀛。其孰能大乎吾之大乎且。火之熛烈然曰。烘乎炵乎之煥爛乎焉。翕乎
煜乎之煽炫乎焉。㶼灼爍。烜爀燏𤐰。涸澤燋山。熾日薰天。其孰能大乎吾之大乎焉。日之燿照然曰。煌煌乎陽陽乎歟。晶晶乎熒熒乎歟。杲杲曈曈。炎炎赫赫。光天照地。流金礫石。其孰能大乎吾之大乎歟。地之震殷然曰。坤乎崙乎之坱圠磅礴之乎之。崔乎嵬乎之坳墝确䃗之乎之。浸海流河而有常。奔山走陵而無疆。其孰能大乎吾之大乎之。天之鳴𥥈然曰。乾乎圓乎之愨乎只。穹乎崇乎之廓乎只。昊恢恢之顛顛。旻蒼蒼之元元。包水旋風。蓋地環空。其孰能大乎吾之大乎只。空之寥𣪯然曰。豁乎泬乎之曠宕乎哉。虛乎無乎之漭浪乎哉。濛洞茫唐。青冥蒼茫。廓兮而㝩㝗。包天裹地。誕陰育陽。其孰能大乎吾之大乎哉。既而九天各自競能。風之飄曰。孰有大乎吾曹之大矣。空應之曰。吾聞太上之言。道名之大。可詣而問焉。於是雲停其氣。風息其飄。日罷其耀。海弭其濤。地復其震。火滅其熛。天靜其鳴。空喪其寥。於是乎俾雷之迸。入道之境。聲者讓響。形者讓影。不有不無。不動不靜。九大觀之。各慚而還。遂相讓為無為之邑。相與成無為之域。以終乎塵劫之極而已焉欹。道之形也虛。道之影也無。道之聲也初。道之響也如。昔
之為狀乎。廓然其虛者空也。莫然其無者滅也。永然其初者遠也。靜然其如者定也。字之曰遺遐明默。愨博元圓者。何也。遺以盡其失。遐以邈其遙。明以照其光。默以湛其寂。愨以堅其固。博以大其廣。元以神其妙。圓以規其周。故曰德者得也。得乎不得。不得乎得。斯之謂乎。得其德者何也。文宣得之而無我。老氏得之而未孩。南華得之。獨與天地精神往來。而不敖睨於萬物。噫沖虛得之。泠然御風。顏回得之。同於大通。然則大寥得之無終始。已矣夫。延吾思之不能竟也。將何以窮有物之既乎。燿夜者燭腹也。橐體者篋軀也。戴芥者負垢也。苗蜩者根蟬也。晴星者昡華也。燭腹之蟲循乎墻。篋軀之蟲出乎隙。負垢之蟲遊乎業。根蟬之蟲植乎土。篋軀哂乎燭腹曰。子之自謂養生之固者也。燭乎腹。燿乎夜。見乎險阻。審乎取舍。然而世人相有炫明之患。怪乎物。亡乎身。未若吾之晦跡之逍遙也。負垢哂乎篋軀曰。子之自謂養生之固者也。橐乎體。篋乎軀。進則外乎首而行。恐則內乎元而靜。然而出入有首鼠之患。怪乎物。亡乎身。未若吾之蓋形之逍遙也。根蟬哂於負垢曰。子之自謂養生之固者也。蓁然芥。孽然垢。徐然步。物之不疑
子之動也。糞然形。物之不疑子之生也。然而慮風火有驚恐之患。未若吾之瘞體之逍遙也。之數蟲者。各以能之相哂也。於是眩華聞之。哂乎根蟬曰。子之自謂養生之固者也。藏乎口。匿乎目。虛乎心。實乎腹。根乎足。潤水土於外而不行。苗乎脊。受風日於外而屢長。無羈䧿之嫌者矣。然而累乎質。礙乎有。苟遇掘鑿之患。怪乎物。亡乎身。未若吾之瞥然之逍遙也。根蟬曰。吾稟乎造化之奇。妙乎古今之名。藏口匿目。虛心實腹。之數蟲者。其於衛生。莫吾如也。向吾聞子之聲。昧子之形。狀子之有。自何而生。眩華曰。吾生乎目之眩。長乎視之亂。其徐也。聯若星之貫。其疾也。紛若華之散。取之而不得。捨之而不克。謂無而有。謂有而無。其來也。儵見乎造化。其去也。寂歸乎太虛。能遊乎不物之域者。方覩乎吾之逍遙墟域。同乎於圓也方也。於方也圓也。故曰至圓無圓而能方。至方無方而能圓。孰能圓乎方者曰太圓。孰能方乎圓者曰太方。故太方有言曰。昔吾方子之圓。而子弗知吾之方。太圓曰。曩吾圓爾之方。而爾不知吾之圓。若然者何也。其有以哉。是故規乎虛者。虛之不知其圓也。矩乎空者。空之不知其方也。然則遊心乎太寂之
鄉。令規矩無措其巧者。其惟太圓之與太方乎。
集／總集／全唐文／全唐文／卷四百三十八／趙宗儒／順宗至德大聖大安孝皇帝哀冊文(P.4465-1)
順宗至德大聖大安孝皇帝哀冊文
維元和元年歲次丙戌正月一日丙寅朔十九日甲申。大行太上皇崩於興慶宮之咸寧殿。旋殯於大內太極殿之西階。粵以其年七月壬申朔十一日壬午。將遷座於豐陵。禮也。龍轀將進。魚帷已拂。庭引廞儀。衢陳備物。哀子嗣皇帝諱。孝思罔極。昭感人神。痛天儀之永閟。攀德音而靡聞。盡哀誠於祖奠。徹永慕於顥旻。欽惟宸範。宜光典冊。乃詔魯臣。纘揚聖績。其詞曰。
太陽麗天。朗曜清懸。元后統位。至化光被。洪惟我唐。紹興哲王。德宣風土。法化乾綱。為政本仁。寶系攸長。積習和氣。變為禎祥。矩範相纘。巍巍煌煌。十葉丕慶。膺茲駿命。稟乎聰明。生知孝敬。秉文成訓。惟睿作聖。祚歷攸歸。天保斯定。厥初錫壤。啟彼維城。及升上嗣。萬邦以貞。道邁儲訓。業茂繼明。總於至妙。御乎至精。天休廣運。播茲清問。緯武經文。
金鏗玉振。不絕馳道。有過茲慎。莫見于微。曷窺其朕。六律諧度。四時齊信。庠筵齒冑。望苑招賢。學閫奧海。詞峰峻天。深工八體。尤洞三元。秉志樂善。銳思討研。敬老尊道。優游文囿。至賾必精。微言咸究。不習而知。莫非天授。建中季祀。邦都盜起。皇輿出狩。幸於郊壘。逆祲晝霾。衝發如燬。扈蹕之辰。從曰撫軍。每躬誓眾。能感師人。竟掃兇孽。於昭大勳。惟謀靜難。惟孝安親。出震御圖。如運璿樞。慮宏拯物。情窮泣辜。深仁降感。至澤旁敷。洋溢汪濊。格于天區。寬刑恤隱。省賦蠲逋。斥絕奇貢。歸還戎俘。出中宮之音妓。愍戎塞之勤夫。有命焚鴆。永光典謨。元風大扇。庶類忻愉。疾瘵皆愈。荑蕤發枯。理臻至道。我得元珠。垂裳負扆。懷茲寅畏。美利天下。雲行雨施。人自遷善。時稱不諱。覆育之恩。無不茂遂。含靈逢幸。澡濯聖政。泰元降祉。媼神薦慶。猛獸皆仁。翾昆遂性。憬夷慕化。向風翹聽。八表無塵。一時之盛。方播金石。流于舞詠。爰降沖志。稱于倦勤。褰裳釋位。思保怡神。惟聖禪聖。光于君臨。傳萬葉之丕構。浹四海之歡心。付託之際。人祗感深。棄代昌期。興運本枝。遇乾坤之交泰。見堯舜之同時。尊名崇於聖壽。至道體於希夷。嗣皇帝闕三字德。永裔
垂則。資敬問安。乾乾翼翼。一人事親。化行邦國。沖舉何早。栖靈物表。聖慕極於充窮。人悲集於荼蓼。嗚呼哀哉。葆翿儼陳。招搖初轉。背紫禁而歸壽陵。出青門而臨下苑。金鼓聲兮二儀震。煙雲慘而百里遠。寶馬局步於逶遲。縞士揚音於楚挽。嗚呼哀哉。瞻彼重峰。中起靈宮。眾山朝衛。鬱鬱崇崇。積凝巖之崇靄。聚浩野之悲風。睇長天而怨不極。指流水而恨無窮。嗚呼哀哉。萬方臣子。心崩以摧。會七月之畢至。望九疑而增哀。攀龍髯而何及。泣鸞輅之空迴。嗚呼哀哉。崇茲嚴寢。邈矣終天。獸方護闕。鳥亦耘田。閉虛儀於宸宇。響夜漏於青川。嗚呼哀哉。五雲之上。六龍以飛。難攀真駕。空覩游衣。寥廓一往。曷其有歸。惟英謨與睿範。傳萬代之洪徽。嗚呼哀哉。
集／總集／全唐文／全唐文／卷四百三十九／韋肇／金劍出匣賦　以金劍開匣光射霄漢為韻(P.4476-1)
金劍出匣賦以金劍開匣光射霄漢為韻
劍者主生殺之氣。匣者同隱見之心。鳴於其中。或幽閒以為恨。出乎其外。信利用以則深。豈徒飾以琱玉。比之兼金。剉雄鋩而不舉。緘異氣而嘗沈者哉。故劍利於人。匣因於劍。蓋所以為重。俾神物而不褻。亦所以表能。將瑞光而亦騐。其始也。若耶之溪涸。赤堇之山開。良金既選。歐冶爰來。合純精而鑄鍊。召太一與風雷。厥功既勤。曠歲月而方就。厥狀斯見。法陰陽之所裁。於是工技之儔。金鏤為匣。制其
象也。錯玳瑁與瓊瑰。韜而藏諸。秘龍鱗與龜甲。故楚王之未識。我含其章。風胡之將鑒。我耀其光。發匣而覩。爛然非常。環啟蜯以吐月。刃披雲而降霜。若金隄始開。橫秋水之漫漫。如青天欲倚。散陽彩之煌煌。夫惟義也。動而必吉。夫惟神也。行而無跡。號龍泉而其善可珍。指斗牛而其光可射。用晦之際。思顧盻而無遺。出幽之時。思佩服之無斁。伊昔三劍。氣凌九霄。臨敵高揮而血流千里。復讎虛擊而疾不崇朝。苟蒙蔽而未發。雖晏陰之莫昭。且劍之在匣。蓄銳而誰玩。劍之出匣。器利而能斷。亦將試銛鍔於鯨鯢。決浮雲於天漢。或提攜之未及。尚埋淪而可歎。願進用於張華。如見知於雷煥。
集／總集／全唐文／全唐文／卷四百四十一／許登／潤州上元縣福興寺碑(P.4496-1)
潤州上元縣福興寺碑
維闕四字兩儀。維聖人首于萬物。物本於道。道行於人。人資於教。物本於道者。姑肯務德乎。人資於教者。闕肯崇德乎。夫教始於儒。中於道。終於釋。釋之時義大矣哉。空寂為體。慈悲為用。生死為苦。涅槃為樂。闕二字詢夫異兆。漢后夢夫真儀。越自西天。傳諸東夏。所以九圍之內。六服之外。像法流衍。元風振揚。四千二百甲子于茲矣。我天寶之季。乾柱䆮折。坤維䆮裂。有為兇渠。奸亂河朔。有生逆節。乘釁江淮。乾元中。暴兵至于金陵。蹂踖閭閻。殘其寺觀。鞠為瓦礫者。福興首之。福興寺。梁大同二年之俶建也。本於塘蒲之東。
遷於銀湖之北。中更一徙。以襲其初。傳記缺遺。莫詳歲月。嗟夫。昔穢國盡燒。我淨土弗毀。慧眼之覩矣。今精廬斯壞。我法侶無歸。凡目之取矣。有禪師德號道融。本姓樓。東陽義烏人也。肅宗皇帝龍飛朔方。大赦天下。改元為至德。每寺度人。以蕃王室。時潤州刺史兼御史大夫江南東道節度處置使京兆韋公陟。俾屬城大德。咸舉所知。禪師行業精修。法門之中。裒然為首。遂正名僧籍。而闕一字於福興焉。初入牛頭山。謁第六闕一字忠大師。遽受密印而為正座。大師三昧之主。四支之尊。攝心無涯。定力無等。首施錢三十萬。謂禪師曰。可闕二字招提。闕一字其安樂。禪師跪以奉命。乃初請之邑。再請之州。州伯邑長。僉諧懇願。以大唐上元二年龍集辛丑季秋月旬有九日。遂移氒舊額。肇氒新居於天竺之山。為真寶地也。天竺在故寺東南七里。名符佛國。山則我鄉。此蓋有開必先。陰騭靈鷲。禪師嘗讀經典。至千二百五十人俱。闕一字之而言曰。豈直多徒。亦堪集事。遂據此數。以裒其人。人錢三緡。共成法相。行檀如水。品物如山。未盈旬時。我望充塞闕一字是邑也。建業舊都。有齊梁遺風。乃聚沙為塔。於然燈求記者。家不無之。易用受化。是故棟
梁之才。闕一字里而來。如陵如堆。班倕之伍。千里而聚。如雲如雨。乩之以日。懋之以功。栞山陊崖。敜阱夷坎。芟蒙蘢為顯地。剗崱闕一字為康衢。其平如磨。其細如砥。禪師以心居中度殿。以背居後度宇。以首居高度臺。以足居下度室。以臂居北度廊。以手居南度門戶。授闕三字皆約我身。規圓之。矩方之。縱度之。橫闕一字之。上協於天。下協於地。明協於人。幽協於神。然後斯之以斧斤。督之以繩墨。審之以面勢。較之以方隅。使人無所惑也。闕一字之以闕三字之以榱桷。闕一字之以軒牖。墄之以堦墀。使人知大壯也。先之以粉繪。後之以丹雘。雕之以金璧。鏤之以闕二字使人觀巨麗也。春爍瀛海。花敷蓬萊。如鵬斯飛。如虹斯飲。色空相射。晶光相廞。煌煌炎炎。闕二字爛爛。迴翔日月。吐納陰陽。弗可得而名也。白蕩之山。以闕一字其左。滄江之水。以浟其右。斗辰之闕一字以爓其上。盤龍之鎮。以抉其後。望夫南上以啟行。慈姥東向而奔走。勝勢交闕三字放紛。蓄靈孕奇。闕一字嵐泄霧。彩章屢變。濃淡更鮮。又弗可得而名也。多羅之樹。鬱以青蔥。功德之水。湛而清淨。涌塔浮於倒景。香剎彗於行雲。貴色有薝蔔之花。龢鳴有迦陵之鳥。大雄據師子之座。賁然當陽。太
子垂瓔珞之衣。嫣然列侍。相好闕二字變化無窮。罔得智而知。罔得億而測。巍巍光大。不可稱量。四天赫臨。八部周護。持殳秉矟。一何稜闕四字頤一何拗怒。精靈肸蠁。如在虛空。乎誘掖群生。虔修六度。撞鐘鳴磬。以破昏疑。擊鼓吹螺。以施號令。聞者開般若之智。見者發菩提之心。或謂寶生之國。極樂之土。頗黎為地。黃金為繩。流泉浴池。珠交霧幔。以此為念。吾無靦焉。惟禪師之經營茲寺也。禎符景瑞。匪朝伊夕。五翬掊地。神之定矣。三虎禦寇。神之命矣。二木不奪。神之正矣。一泉息濁。神之淨矣。靈芝三秀。嬔谷嬔山。祥蓮合房。于沼于沚。造門之女。呴而不宿。遊方之人。投而弗禁。祅災起念而自殄。危懼歸心而必釋。禪師之道。惡可倪也。禪師之德。惡可測也。演慈悲之化。降淫慝之神。皆建廟立祠。血食不絕。近云百祀。遠謂千齡。大則犧牛之建。小則特豚之禱。以月以日。以時以節。弗敢矯誣。不闕五字墉屹然。灌木捎天。但得而遵。何繇而殛。禪師以為修道之本。在於利人。從人之欲。可謂除患。迺詣其闕三字視諦觀。以日繫月。身心靜一。或呈醜相。未覩睟容。或闕三字無何稽首。悉與受菩薩淨戒。而度脫之。斬陰斬陽。以為梵宇。取彼居室。寘之
金仙。寂寥而無事矣。城邑聚落。數百里閒。巫風遂消。佛道增長。闕　字主之教歟。繄禪師之力歟。二相交修。一體互用。不然者。何以元通妙感而若是乎。予耳聆嘉聲。目覽懿跡。迺知闕一字聖道者誰能慮始。刱僧坊者闕四字王公大人。豪富長者。國當全盛。家有貨財。然以更之存亡。積之年紀。人則盡瘁。事或藂殘。未有闕二字乎禪門。獨行世界。時遭多難。道弗屢空。闕二字而闕一字福自開。晏坐而萬緣斯湊。不七八稔。指顧皆成。輪才乎而。奐才乎而。若夫經始之善人。屋宇之闕一字數。紀於碑陰之上。庶千劫炳然而可闕一字其辭曰。觀空匪易。闕一字相良難。既觀又闕一字揚波導瀾。淵淵我師。體闕一字行端。經之精舍。粲以林巒。其宇伊何。維𣒰與檀。其飾伊何。維琅與玕。燿燿華影。峨峨鬱盤。閟陰迪陽。從暑閱寒。世界非廣。渤澥非寬。景於是萃。思於是殫。甘露之門。淨口以飡。般若之闕二字心以安。右浹大江。左馳長干。靄如山青。赩若霞丹。硉矹豐碑。闕二字不刊。追琢斯文。億載是觀。
集／總集／全唐文／全唐文／卷四百四十二／潘炎／黃龍見賦　有序(P.4509-1)
黃龍見賦有序
景龍二年秋九月五日。黃龍見於上黨伏牛山之南岡。遲留久之。表彰聖人之德也。賦曰。
龍之來兮乘其陽。躍於泉兮臨高岡。龍之至兮歸有德。符於黃兮土之色。精曜曜。光雄雄。上不在天兮接於物。下不在田兮蟠於空。列四靈智稱其首。居五位色表其中。將衒甲以無比。與負舟而不同。明皇家之王氣。符歷數於聖躬。飛煙噴霧。若動若顧。聲雖虩虩。非同三尺之劍。色乃煌煌。下映五花之樹。誠帝王之嘉兆。寧朝夕之可遇。何虵螾之足言。諒騰黃之匪喻。同翠龜之薦綠圖。彰大人兮告元符。覽史墨之言。未之聞也。驗登殷之祀。不其然乎。
集／總集／全唐文／全唐文／卷四百四十八／王涯／瑤臺月賦　以仙家帝室皎潔清光為韻(P.4577-2)
瑤臺月賦以仙家帝室皎潔清光為韻
素月宵凝。寒空迥徹。照瓊樹以增麗。煥瑤臺而共潔。遠而望也。浮皎皛之精光。近而察焉。帶巍峨之積雪。美其清熒互映。絢練相鮮。洞玉砌以周設。對金波而正圓。層構參差。迥出林巒之表。光輝照燭。還同崑閬之前。覩重璧以發地。瞻百常之造天。乍動乍搖。難審詳於眾目。若明若滅。疑陟降於群仙。顧兔淒涼。崇臺䆗窱。惵爾意駭。倐然魂悄。駢階級以雲矗。粲瓊瑛之霄皎。徒引耀之可觀。豈懷材之足表。若見仙闕。如游玉京。月映臺而九天共霽。臺照月而萬里俱明。含冰霰而逾潔。軼氛埃而更清。斯可以滌鄙夫之幽
抱。暢達士之高情。皎皎寒光。悠悠清質。凝精以降。委照而出。玩浮光而神竦。炫微輝而皆溢。視乎外。美清瑩乎瑤華。鑒乎中。致齋莊於虛室。由斯可保。亦既有光。始激射以內照。忽飛騰而外揚。璧彩遙分。奪冰壺以的的。桂華中映。同日觀之煌煌。於是天地朗然。纖埃不翳。九成由其直上。八表可以旁睨。將以象清都。朝玉帝。豈徒恣遐想。窮遠睇。徘徊於臺榭之間。悵望於蟾蜍之際而已哉。吟玩既久。規圓已斜。嘆將傾於桂魄。思復搴於瓊華。庶竭精於冊府。寧遠慕於仙家。
集／總集／全唐文／全唐文／卷四百五十七／孫頠／春儺賦(P.4666-2)
春儺賦
是月也。見斗於辰。日交長至。有司方陳大禮。展時事。達九門以磔攘。協四靈而滌器。匪歲之卒。乃春之季。令陰氣以下降。使陽和而上利。順三時而不忒。協萬福而必萃。命方相氏。出儺百神。丹首纆裳。辮髮文身。摐金鼓以騰躍。執戈矛以逡巡。驅赤役於四裔。保皇家於萬人。斯乃卒歲之儺也。豈比夫抑陰而畢春。於是休徵允備。有典有則。洗滌氛癘。祚我邦國。其弓乃桃。其矢乃棘。野仲無以施其計。遊光曷足逞其特。然而禮法肅設。干旌駢羅。祠青帝以邀福。抑金方以與儺。將以窒陰氣。發陽和。已矣哉。斯欲陳儺之儀。述儺之飾。盛可以仰。功可以抑。騰金耀於四目。被熊皮於五色。乍煒煒以煌煌。或昈昈而赩赩。既秉戈而揚盾。率百隸而是職。及乎出未央。經上林。芳菲發越。瑕穢漂沉。時令既畢。嘉貺是尋。黃龍白鳳。大輅南金。聚高冠之岌岌。會長劍之森森。我皇堯舜比德。夔龍是扶。春儺高門。載馳載驅。
玉以制容。金以飾途。流聲教以布濩。乃洋溢於天衢。既而陰陽交和。庶物時育。氛氤將掃。祥光可掬。綏我眉壽。介尒景福。客有書劍三朝。苦心簡牘。荏苒青衿。蹉跎白屋。儻不棄於芻蕘。將刷羽於喬木。
集／總集／全唐文／全唐文／卷四百五十七／盧士開／五色土賦　以皇子畢封依色建社為韻(P.4671-2)
五色土賦以皇子畢封依色建社為韻
尊彼國常。乃立人極。依大社以封土。命諸侯以方色。木官復位。東極於焉必書。火正是司。南方由之可識。西同白帝之象。北察元武之職。配中黃而立名。覆四方而作式。於是
端扆穆穆。授策皇皇。賢戚封建。君臣樂康。既載人之爾厚。亦植物而惟良。可以載八紘。包大荒。豈離逷於我邑。盡東南於我疆。昔神黷無厭。聞革故於有魏。天祚明德。遂惟新於聖唐。總祝融與蓐收。臣元冥與勾芒。知合之以濟代。故貢之以來王。守於爾位。亦有寵子。思翦桐而是立。故分茅以共理。所以維城。所以撫封。爰作稼穡。錫之附庸。立五色以相備。和八音以相從。色能惟正。音乃叶雅。將察之以報功。故封之以立社。惟人是恤。選賢以建。仰夏正之攸敦。法周官之大憲。胙之而氏可命。相之而宅可依。五德聿修。萬方知歸。即之也真彩煌煌。望之也靈壇巍巍。足以表正方夏。發揚德輝。等乎珪瑞。叶以元吉。建樹侯家。藩屏王室。分之惟五。行之惟一。實邦家之永固。與天壤而齊畢。
集／總集／全唐文／全唐文／卷四百七十八／楊憑／唐廬州刺史本州團練使羅珦德政碑(P.4884-2)
唐廬州刺史本州團練使羅珦德政碑
王者法天地之治。贊其化育者。其惟循吏乎。羅公牧廬江七年。政洽化淳。遷領壽陽。州之耋老韋挺等。永惟州尊鞠我覆我之德。若非搢紳先生之言。刊他山之石。令一郡之人。入則瞻之。出則望之。則何以塞戀慕之思邪。於是同心上請。遂降中詔。謂憑嘗載筆右史。請述徽烈。公珪璋秀特。奕葉蟬冕。曾祖彥榮。皇朝同州長史。王父思崇。韶睦常三州刺史。烈考懷操。桂州興安縣令。世以文學政事。揚歷清貫。淮海之郡。廬為大。封略闊而土田瘠。人產寒薄。井賦尤重。公由奉先令而牧是邦。性嚴而不殘。和而不流。仁可以育物得眾。智可以豐財成務。勇可以蕩邪去暴。寢處冉季之政。馳騁游夏之藝。廬江之俗。不好學而酷信淫祀。豪家廣占田而不耕。人稀而病於吏眾。藝桑鮮而布帛疏濫。有札瘥夭傷。則損敗生業。捨藥物而乞靈於鬼神。公則禁其聽神。頒以良藥。為求十全之術以救活之。令春無瘧寒。夏
無痟首之疾。又命鄉塾黨庠。緝其牆室。鄉先生總童冠子弟。以淹中之禮。田何之易。上代帝王遺書。與魯春秋及百王之言以教之。圓冠方屨者不補吏。不及數歲。俊造之秀升於宗伯者僅四十人。又命有不耕之田。有能興耒耜者聽耕之。所耕之田。因為之主。墾田滋多。歲以大穰。每里置里胥一人而止。餘悉罷之。至定賦之際。集人正坐。眾議其重輕。里胥書于籍。而無得措一辭焉。是以賦均而無銖兩之差。勸之藝桑。以行賞罰。數年之後。環廬映陌。如雲翳日。易其機杼。教令縝密。精麄中數。廣狹中量。鬻之闤闠而得善價。人以不困。郡至每歲四時。呈課屬邑之聯事。定其遲速美惡而殿最之。務繁勞。人無寧止。權寵之黨。因而強丐。公命縣大夫守清靜之化。四時無得離邑。唯歲終一至郡計事。人樂易簡之理。咸思自言。澤國沮洳。水澇不時。郡城崩剝。勞於版築。百堵興役。則竭作齊人。公命州兵食公之糗糧者。度其力役多少。加給僦功緡錢。尋尺摧闕。隨補隙壞。不聞鼛鼓。而百雉常峻。三代盛王。曾不遺年。聖朝立制。高年者給侍丁。以遵前古養老之道。長吏不能遵行。令典以垂空文。公因班春行部。宣明詔旨。當侍白髮者。捨其百
役。齯齒知感。荷其生成。軍興以來。賦役差重。錢貴貨賤。罷甿不堪。悉輸緡帛。黔首重困。公命一郡所出之貨。人皆得而輸之。其上者貢于王府。其中者入于方帥。其下者以充郡守群吏之稍食焉。人人自便。吏無侵害。其厚風俗。去疵癘。勤力愛人。興利除害。不至於嚴。而人從化。故有生說於其下。和氣應於其上。則有靈芝瑞雀。無情而產。重葩三秀。煌煌可愛。丹喙皓質。其儀可喜。宜其超賜金增秩之寵。以備公卿之闕。所以擢階品第五。書考課第一。徽章命服之美。恩錫叢至。天子以壽春右郡。淮海內屏。地雄人富。東南樞轄。有介馬數百。徒兵萬人。詔公為壽州刺史本州團練使。轅門洞開。貔虎洸洸。朱綅貝冑。金龜紫艾。銀鐺寵荷。恩視方伯。壽春抵廬江三百里。公嘗牧茲郡。壽人望而愛之。赤幃即露。壽人自理。俄有詔曰。壽州刺史羅珦。前為廬江。政事居最。惠養贍助。一邦阜安。中司執法。外督州部。可兼御史中丞。其宰奉先也。封畿千里。斯邑為大。墾田之數二萬頃。每歲引芻粟之車九千兩。公布政有條。事皆肅給。邑有園寢。多充奉之勞。中貴人率常旁午。有怙勢憑寵之吏。侮慢公法。公箠殺之。強家惡子。散落他邑。政成四稔。去而
見思。邑人姚芝等相與詣闕。請刊金石。公之佐嗣曹王臯也。荊門漢上之理。和門之政。軍司馬馬彝主之。郡邑之政。而公主之。征南日登峴首。命賓友。有成瑨坐嘯之逸。言理行者。甲于他邦。其後屬帥歿兵亂。人胥大恐。公從容指揮。熸其同惡。軍壘和靜。不知有兵。在奉先日。天子聞公樊漢丕績。理邑殊化。召入明廷。咫尺慰勉。其任理官吏京縣尉甸服也。咸有勤績。稱於官司。可謂終始不回。宜享榮號者矣。頌曰。
公未至止。郡無典刑。賦集役煩。人豈樂生。有里不居。有田不畊。法禁廢弛。游人縱橫。鄉有疾癘。乞靈捨藥。邑有黨庠。不學將落。貧人稅重。豪家賦薄。田稀翳桑。猛虎為虐。自公來思。經教大開。墾彼荊榛。化為莓苔。隘關溢廛。萬商俱來。罷吏息人。老安少懷。提封之內。邑無曠土。游手滅跡。藝桑𤱶畝。青衿圓冠。宛若鄒魯。貧均富斂。祛其疾苦。時或札瘥。害及于人。頒以良藥。絕其聽神。網寬禁疏。有制有倫。出入阡陌。心勞體勤。有獸不搏。由公服馴。皇奪良牧。彼肥之曲。遷臨壽春。朱英暢轂。撫我何儉。舍我何速。願公壽考。享有百祿。瞻是豐碑。慰彼惸獨。
集／總集／全唐文／全唐文／卷四百九十五／權德輿　十三／繡阿彌陀佛讚　并序(P.5048-1)
繡阿彌陀佛讚并序
十二因緣之中。生死循環。憂悲蘊聚。非天人大聖以利刃斷之。慈航濟之。則淪胥顛覆之不給矣。惟阿彌陀佛化行
西方。其號極樂。有生之乘念。感化之由。一作則由於斯今茲功德者。清信女士隴西李氏為亡夫襄陵尉滎陽鄭君再期之為也。女士歸鄭。一周星而孀。凡事舅姑以孝。從娣姒以敬。佐夫以義。拊下以仁。隱約終窶。至於晝哭。衛風碩人柏舟之詩。實兼痛焉。初鄭君旅人於晉。因以筮仕。成命甫行。祿未及而大病。女士方侍姑於吳。承訃加痛。宏誓徼福。薦於冥冥。紉鍼綴縷。叶用五采。青蓮白毫。髣髴嚬呻。彼二大士。列侍左右。晬容交光。炳耀煌煌。發於心。成於手。阿鞞跋致。其遠乎哉。鄭固善士。妻又吾伯舅之女子子也。得周知之。因以讚曰。
西方大聖。乘念則至。寫彼相好。導茲志氣。冥助無方。以成鄭志。
集／總集／全唐文／全唐文／卷四百九十五／權德輿　十三／歲星居心讚　并序(P.5048-2)
歲星居心讚并序
興元紀號。皇上宅位六祀。七政貞明於上。七教敷聞於下。其有不迪不吉不庭不若之徒。皆欣然而和。晻然而化。春三月。司天氏奏歲星居心宿五度。其色黃明潤大。光祥帝位。積五十餘日。詔下有司。頒示中外。故臣得而言之。以形歌頌。臣謹按歲星。五帝為蒼。五行為木。五常為仁。五事為
貌。天意若曰。時以至仁為理。覆露萬人。洽浹生類。協夫五行。五事之用。則發於星緯。形於占應。陰騭大化。昭報成功。元符幽贊。其昭昭如是。禮運之論聖人曰。以日星為紀。以四時為柄。洪範之敘皇極曰。斂時五福用敷。錫厥庶人。發於人。格於天。天人交感。合若符節。其年秋。平河中之寇。葬其遺骸。復其世祀。班淮右之師。用宏文告。用去武備。此二帝三代所以恢令名也。於是一統類以昭德。明法制以塞違。薦禮百神。賓懷獷俗。嘉瑞美祥。紛委狎至。置之而不有。哲人端士。連茹播職。求之如已失。然後端拱於穆清。怡神於靜冥。驅一代為純誠。接萬靈於明庭。斯又登邁邃古。光昭聞見。巍乎紹天統物之盛者也。微臣伏於草茅之下。沐浴仁聖。敢獻歲星居心讚一章。以備周詩由庚由儀之闕。讚曰。
皇矣上帝。降鑒下人。后王承之。制作禮文。乂用清明。家尚孝仁。人無癘疵。俗以阜蕃。敷佑四方。發為天祥。重華煌煌。乃居明堂。下煦仁澤。上為祥光。肸蠁感通。天人攸同。乃發五事。乃建大中。君君臣臣。德輝昭融。保佑命之。自天無窮。微臣作歌。敢備唐風。
集／總集／全唐文／全唐文／卷四百九十六／權德輿　十四／唐故義武軍節度使營田易定等州觀察處置使開府儀同三司檢校司空同中書門下平章事范陽郡王贈太師貞武張公遺愛
唐故義武軍節度使營田易定等州觀察處置使開府儀同三司檢校司空同中書門下平章事范陽郡王贈太師貞武張公遺愛碑銘并序
維唐十二葉。皇帝纂大統。建大中。始初清明。敷佑下土。稽四征六服之理。閱先正宗臣之籍。流慶斯復。遺風可懷。繇是博陵上谷列侯二千石元僚司武從事亞旅。上其故府太師貞武公功德。請銘於碑。以示厥後。乃詔小司徒臣德輿。因地域之名物。酌軍師之憲令。舉而敘之云。公諱孝忠。字孝忠。其先燕人。八代祖奇。北齊右北平太守。封右北平王。齊季喪亂。寔開邊隙。代有長技。軼於外區。曾王父靖。乙失活部落節度使。王父遜。部落刺史。父謐。早襲先職。來朝上京。星環北極。輸君長之贄幣。鵬變南溟。發邊關之導譯。拜開府儀同三司。他日以公之勤。累贈至戶部尚書。公雄姿正志。沈毅英達。傳兵符於百勝。襲王爵於九代。年未弱冠。入侍明庭。才為異倫。射必命中。以日磾之信愛。受秦仲之車服。自他有耀。至是來歸。時元宗御天下四十餘載。習
文事而去武備。人不知戰。恬於已然。幽陵首禍。穀洛恇駭。公跡染汙俗。心堅本朝。豈求生以害仁。將蹈難以明義。史羯繼亂。猶居劫中。質其所恃。無路自奮。閒道旁午。密陳嘉猷。俄而成德軍節度李寶臣錫姓撫封。同信臣之任。就義若渴。推心於公。綜其都軍。以壯支郡。乃策崇勳。累居大官。凡軍師之禁令。攻守之奇正。成德之重。必咨於公。鄰帥猖蹷。皇赫問罪。公出自上谷。覘於貝邱。冠徒六萬。將犯中冀。乘轅外嚮。方陣而前。公以駟介千數。飆馳急擊。冞入其阻。夾攻其堅。敵人力屈。昏夜引去。遷御史中丞。封范陽郡王。尋拜易州刺史。加太子賓客。以軍之輯睦移於郡。以郡之班制叶於軍。文理武毅。交修四暢。師貞人龢。為列郡表儀。初公與寶臣。感慨於少年之場。周旋於多難之際。迎導善氣。切劘良規。若驂有靳。如熱斯濯。異時自代。前定於公。且曰。輿師之心。勳力之冠也。俄而寢疾。瘖不能言。猶以手指北。瞠然注目。既而惡子阻命。陰交匪人。因喪以干紀。專地而圖禍。公驟諫不入。飛章上陳。請以州兵。首遏亂略。優詔拜工部尚書兼御史大夫恒州刺史成德軍節度使。一人注意。四履專征。糾合諸侯。連收城縣。敗之於束鹿。走之於
常山。以至斬首。且無遺策。轉兵部尚書易州刺史易定滄等州節度觀察使。錫軍號曰義武。時三分恒陽之地。錄功有差。而群帥侈心。或懷觖望。太行而東。疆埸日駭。且有從約。皆為假王。公居其腹心。守正持重。玉立於磷緇之際。雞鳴於風雨之中。靜柯勁草。在我而已。彼朱滔者。以燕啗公。夸大煽結。譸張指斥。公乃出和門以蒞眾。援皦日以誓心。義利之閒。死生不惑。且曰。縣官之所以賦軍宿兵。下尺一之詔者。在排難捍患而已。吾徒之所以乘堅驅良。佩丈二之組者。在畢力致命而已。碎首塗地。吾無悔焉。一心事君。四面受敵。俄屬京師急變。鑾輅時巡。時太師西平王以禁兵自魏來援於我。於是與公決策。赴行在所。公素約以伯仲。又申之婚姻。分銳師。選良將。授以赴蹈。使居顏行。斷金之契。匪石不轉。定山東為已任。坐制群疑。清轂下為前籌。行戡大憝。赤誠相照。血涕交頤。西平繇是建大勳。立大烈。而公亦靜深以制動。貞厲以代謀。使其徒散約。而無亡矢遺鏃之費者。公之功也。前此拜尚書左僕射。至是同中書門下平章事。貞元元年就加司空。凡受律行師。十有一歲。承寧諸侯。減黜不端。動有節制。人斯愛戴。贍助其供養。賻
補其禮喪。拊循接禮。勞徠安輯。輔以正德。而不怵於邪。濟以守忠。而不回於利。章灼卓異。有初有終。其居涼國太夫人憂也。手植松檟。倚廬於墓。感致瑞祉。詔旌其門。終身之哀。加人一等。不遺故舊。皆以器使。戲下多善吏。庭中無留事。雖古人之威懷。無以過焉。春秋六十二。以七年三月。感疾薨於位。德宗皇帝不視朝三日。冊贈太傅。詔郎吏弔祠。禮賻有加。其後累贈太師。易曰貞武。追封上谷郡王。易之大有曰。信以發志。禮之中庸曰。誠之不可揜。惟公推本於是。闇然而彰。德宇宏大。色容厲肅。長才經武。奇表出倫。喬枝戛雲。以直上雄。劍發匣而耀穎。始以天寶十載。受詔即戎。授范陽郡洪源府右果毅。破九姓突厥。改上黨郡漳源府折衝。乾元初轉左領軍衛翊府左郎將。實鎮飛狐之地。寶應中拜左武衛大將軍。加金印紫綬。歷左金吾大將軍兼太僕卿殿中監。以至於專席賓護。剖符建牙。載居六官。乃進左揆。燮和鼎餁。平理水土。真食大封。異姓而王。積功伐以崇厚。履信順而光大。壯武之後。遠繼公台。富平之門。時推德器。豈徒然哉。嗣子今司空同中書門下平章事延德郡王茂昭。以全才休績。保大宣力。戴翼天子。撫征諸侯。
常以工部尚書建旟博陵。以刑部尚書循方伯之職。特詔所理郡為大都督府。經歷右僕射司空。丞居代官。南北軍衛。爪牙上將。同氣分職。寵冒一時。侯王則銀黃相映。子弟乃金埒對起。流光貽訓。其信矣乎。二十年。延德王以介圭四牡。來朝京師。德宗沃心嘉歎。燕喜蕃錫。如韓侯申伯故事。順宗繼明。崇德報功。及居台宰。進掌邦教。敦喻還鎮。涕洟就塗。今皇帝以道御天下。燭明理本。間歲再入覲。為守臣龜龍。乞留京師。以奉朝請。堅若金石。激以肺肝。服勤王家。丕赫宸睠。感念勳節。顧懷義方。直以鄭武公桓公漢韋平父子。古先懿鑠。舉集公門。二邦幼艾千夫長百夫長。沐浴風烈。怵惕慕思。是儀古式。以永光耀。斯不朽之事也。拜君命之辱。而傳信焉。銘曰。
天秉日星。亦有風霆。君用文德。亦資武力。太師矯矯。生我王國。時或艱屯。師惟壯直。大蹇朋來。其心不回。好謀而成。義路乃開。博陵上谷。地直析木。既夷狡童。則理長轂。威謀抗勵。命賜渥縟。回回盜泉。皦皦嘉玊。凡我所履。與之豐福。士皆賈餘。人以仰足。琱戈衮章。裕此一方。追錫弔祠。禮優職喪。司徒襲慶。道叶仁聖。三朝戴君。皆受四命。覲禮煌煌。
嘉猷洋洋。湛露彤弓。威儀有光。甘棠蔽芾。邵伯所憩。緇衣改為。鄭國之詩。仍代洪烈。邦人戴之。永言寘懷。乃刻斯碑。
集／總集／全唐文／全唐文／卷四百九十八／權德輿　十六／故正議大夫守門下侍郎同中書門下平章事成紀縣開國男賜紫金魚袋贈太子太傅貞憲趙公神道碑銘　并序(P.5077-2)
故正議大夫守門下侍郎同中書門下平章事成紀縣開國男賜紫金魚袋贈太子太傅貞憲趙公神道碑銘并序
在漢孝宣。厲精理道。則有魏相通故事。丙吉知大體。百職修明。中興有聲。惟皇帝在位十四祀。得賢相成紀公趙氏。受天清淳。佐時緝熙。本洪範之正直。躬大雅之明哲。左輔右弼。調和鼎味。降祥而生。盡瘁而終。時貞元十三年。年六
十一歲。上震悼不視朝三日。詔奉常具儀法。冊贈太子太傅。又俾百執事為位。哭於其庭。弔祠禮賻。率有加等。二府之屬。或銘其德於壽堂。或狀其行於考功。有司稽實。諡曰貞憲。公之盛業。斯謂不朽。又舉其始中終之略。識於神道。公諱憬。字退翁。天水隴西人。其先成子之文。宣子之忠。文子之知人。左邱明太史公實書之。曾王父仁本。皇司列少常伯同東西臺三品。以忠清勵翼。多所發明。乾封總章之際。號為稱職。王父贈趙州都督誼。歷右司郎中乾封縣令司僕少卿。烈考贈鄭州刺史道先。仕至洪州錄事參軍。惟祖禰含章。故慶延追錫。崇構丕矩。復大於公。公保抱之歲。生知色養。羈貫之年。則無幼志。及夫被儒服。踐法言。敬直而文。肅莊而溫。端誠博物。錯綜古今。非大中至正。不接於心術。寶應中。元宗崩。肅宗幸梓宮。有司議方中復土之制。時西鄙日聳。歲饑人流。公以王者追孝。恤禮宜儉。褐衣上疏。詞指約明。君子曰。此劉更生諫昌陵之言也。息偃江介。名聲籍甚。始佐州司。乃辟戎車。自試守江夏尉。三遷至監察御史。其後翹車繼轍。賢侯虛左。大凡難理之府。皆待公為重。歷殿中侍御史太子舍人。丁太夫人憂。柴毀孺慕。殆
將死孝。感導善氣。降為嘉生。有芝煌煌。秀於壤樹之側。公默而去之。人莫知者。既免喪。徵拜水部員外郎。未幾。檢校工部郎中副湘中七州軍事。居一年。詔領留府。尋踐方伯。以中執法錫金印紫綬。罷職家居。拜給事中執法。懷和北狄。有下嫁冊命之禮。復兼憲丞。以副皇華。旋軫未至。遷尚書左丞。俊乂用彰。皆以貞勝。其初撫封。上狩於漢中。守臣之任。憂寄愈切。公恤隱布和。仁而愛人。輿師知訓。善吏樂職。行之三年。教化明備。厎貢有藝。賦政不煩。絜矩以杜奇衺。露章而無吐茹。飛語雷動。明誠山立。受代踰年。事實敷聞。故有左曹之命。講貫舊章。惟直是視。刑或失入。議將必還。公望日盛。其勤靡盬。故有和戎之役。致賜諭旨。協寧殊鄰。疆場之言。專對而不跲。紀綱之僕。承事而不征。保就安利。北方感悅。故有在塗之拜。整南宮之紀律。起郎吏之功緒。風望素重。法制尢精。常歲終舉吏可以長人者。或以其細故深詆。將以病公。公乃移書自訟。請下其考。有博大之度。無怨欲之私。一臺承式。六轡在手。持剛體要。善否有章。故積公輔之望。貞元八年夏四月。拜中書侍郎平章事。明年五月。轉門下侍郎。以厚德載物。以全才宣化。舉直盡忠。
敷納詳明。正百度之本。去一朝之便。事有統紀。心無面從。嘉猷讜言。鎮定宏大。謙厚而不伐。持平而居易。闢邪塞違。貞厲而不校。陟恪始終。帝載用和。嚱夫。先正常伯歷左肅機東臺侍郎。充著休功。再參大政。公皆踐之。是以似之。嘗以為漢庭諸公。罕備其用。以石慶之醇謹。而不能關決。薛宣之方略。而失於煩碎。翟方進之通明。而固其位。公孫宏之節儉。而近於名。公備有其長。彼實多缺。唯丙魏所履。我無愧焉。嚮使天與之年。盡行其道。則公之所化。可勝既乎。故其登庸也。士之仁者相賀。而不仁者相弔。其全歸也。士之仁者相弔。而不仁者相賀。斯可知已。至若睦中外之姻。而均其祿賜。嚴宗廟之祀。而不理第室。啟手足之日。家無餘財。奉終即遠。待恩禮而後備。難矣哉。嗣子宣亮全亮元亮承亮等。伯季以門子為宏文生。叔仲始解巾受祿。皆稟德風。幼而孝謹。以十一月景午。時得吉卜。奉公之喪。祔窆於河南緱氏縣景山之原。禮也。以德輿叨居宰士。嘗辱深知。職奉贊書。備詳盛烈。俾刻金石。聞於無窮。銘曰。
晉有成宣。代稱忠勳。先正常伯。匪躬事君。纘復於公。為時獻臣。德不踰閑。心不違仁。貞其所履。以翼天子。大猷是經。
中立不倚。乃賦明命。宜躋遐紀。吾道方伸。修塗遽已。緱原蒼蒼。宰樹成行。令名章章。樂石在旁。噫嘻太傅之風。永代不忘。
集／總集／全唐文／全唐文／卷五百／權德輿　十八／故中散大夫殿中侍御史潤州司馬贈吏部尚書沛國武公神道碑銘　并序(P.5096-2)
故中散大夫殿中侍御史潤州司馬贈吏部尚書沛國武公神道碑銘并序
種德考祥。賢人積厚之業。尊仁安義。君子揚名之孝。其敬養也。諭之於道。其貽慶也。教之以忠。宏保乂於元臣。集寵靈於追命。見之於尚書武公矣。公諱就。字廣成。沛國人。周室之興。本於忠厚。趙王之裔。厥有勳賢。元魏步兵尚書鴈門朔方雲中馬邑四郡太守洽。啟封晉陽。田祿益大。生國子祭酒受陽公諱神龜。受陽四葉至太原王諱華。太原生酇國節公諱士逸。節公生河閒郡王諱仁範。河閒生潁川武烈王諱載德。代以文武上才。為將軍二千石。識芒碭之氣。密贊皇圖。承沙麓之祥。分封戚里。潁川生考功員外郎修文殿學士諱甄。字平一。以字行於時。未弱冠有重名。閎覽博學。為人文龜玉。在天后朝。累徵不起。以公族好爵為懼。常晦其明。與桑門大士修無生法。中宗復辟。甫踐周行。載筆論思。特盛淵雲之選。賦詩感激。必以昌霍為誡。雖位有陟降。而道無磷緇。叢滋後昆。纂服遺烈。公即考功府君第三子也。肅而清。簡而廉。忠方伉直。信厚強固。博洽文誼。周通憲法。始以方聞之士。對詔策。佐宮衛。李梁公峴之守右扶風也。表為兵曹掾。宣皇在岐。供㣥有勞。改永樂令。歷河中府戶曹。轂下求吏。轉萬年丞。建陵復土。推擇充奉。拜
醴泉令。朝廷嘉其才。擢為殿中侍御史。修起矩度。堅明不回。時朝廷戎車方駕。泉貨力屈。皇華載馳。董荊衡漢沔之賦。以嚴見憚。為吏議所侵。貶郴縣尉句容丞。二地有南嶽三茅。靈仙遺跡。於是浩然自得。以道為徒。方解纓紱。以暢天理。且曰。窮與通。在吾靈龜耳。外物其如予何。本道觀察使挹其風聲。薦授祕書郎潤州團練使。入為京兆法曹。加中散大夫。忽忽不樂。求為潤州司馬。滿歲徙家嵩洛。愈尚夷曠。中朝名卿大夫。四方賢侯通人。多與公為道義之交。賈太傅魏公用清靜理東郡。以蓋公待公。亦既戾止。俄然化性。時貞元六年冬十一月。享年七十八。理命終制視道門儀法。以明月之晦。降體魄於邙山北原。有靈鶴百數。徊翔嘹唳。其休徵歟。其元契歟。惟公以文學政事。蒞官十二次。冠神羊。駕四牡。剛腸正詞。臨事風生。君子之方。有迕有合。或忌公之直。或愛公之才。行藏牽乎時而道不屈。得喪宜乎已而神益王。嘗與張禮部謂元容州結歌詩唱和。著文集五卷。自有塗中之適。異乎澤畔之詞。前夫人隴西李氏。生長子譚而歿。譚為金壇令。士行清修。官屈其志。繼夫人汝南縣君周氏。中書舍人思鈞之孫。單父令瑛之女。專
柔淑慎。以正家道。有子曰元衡。文行宏懿。靜深周密。遵道而行。有儀可象。代天工以熙帝載。賦明命以贊皇極。元和三年春正月。由戶部侍郎拜門下侍郎同中書平章事。秋八月。兼領戶部侍郎事。冬十月。又以門下侍郎檢校吏部尚書成都尹劍南西川節度觀察西川八國瀘南安撫等使。自文水縣男徙封至臨淮郡公。上以井絡之下。新去湯火。亦既震耀。是圖生殖。於是輟台宰之重。為慈惠之師。黃樞金鉉。鏚鉞秬鬯。旬歲閒三錫命。烜赫嘉會。綢繆樞極。信賞禮賜。冠於群倫。豈非公之道阨不申。而昌大於後。抑義方家法。固有類乎。公捐館四年而夫人歿。其明年。臨淮公乃舉公之窆與夫人之喪。改葬緱氏潁川王之兆。從先封以敘昭穆。禮也。初臨淮王至監察御史而孤。其後再為中執法。朝典覃恩。贈公杭州刺史。其司大政也。再贈公吏部尚書。夫人始追封文水縣太君。益封汝陰郡太夫人。顧復罔極之報。哀榮歸厚之禮。成於德器。名教稱之。臨淮公考功府君之謫掾於吳也。與德輿王考府君有僑札之歡。油素斯在。清徽未泯。德輿獲與相君交。代為地官小司徒。陪外廷之末議。承宰府之寬政。有命論譔。忘其菲薄。刻茲樂
石。以表鮮原。銘曰。
君子之道。剛方絜矩。或消或長。或默或語。於惟尚書。執憲天朝。密侍殿內。肅清群寮。鋒鋩肯綮。湖海飄颻。以恬養智。無落吾事。脗合虛元。脫遺聲利。題劍告第。寵靈斯備。元衮介圭。流光所自。煌煌台司。天子是毗。廕庥岷峨。灑濯癘疵。視此忠力。無非孝思。緱氏峻原兮。幽宅悠久。崔嵬介石兮。夭矯螭首。鏤嘉聞兮。以示厥後。
集／總集／全唐文／全唐文／卷五百一／權德輿　十九／唐故通議大夫守戶部尚書兼御史大夫持節充朔方鎮西北庭興平陳鄭等州行營兵馬及河中節度都統處置使兼管內觀察
欽定全唐文卷五百一
權德輿十九
唐故通議大夫守戶部尚書兼御史大夫持節充朔方鎮西北庭興平陳鄭等州行營兵馬及河中節度都統處置使兼管內觀察使權知絳州刺史賜紫金魚袋贈揚州大都督府李公神道碑銘并序
周道親親。夾輔王室。分唐叔以懷姓九宗。職官五正。故其後文侯受秬鬯之命。文公受大輅之錫。祿勳推恩。惇敘昌大。理道之所繇也。國家憲章文武。選建明德。元功侯籍。延耀本枝。初祖景皇帝之支曰鄭王亮。實生淮安王神通。用親賢功德左右休運。淄川郡王孝同。淮安之昭也。左衛一作右衛將軍燧。淄川之穆也。劍州長史贈太僕少卿廣業。承祖禰積厚之慶。而生尚書。尹三王都。總六師帥。八命四履。投艱難。服勤勞。有猷有守。以至歿代。禮賁於追命。澤流於代官。有由然也。尚書諱國貞。字南華。天資風采。為宗室儀矩。洌如寒泉。嶷若崇山。修身筮仕。動有休裕。開元十三年。明皇帝肆覲東后。柴於岱宗。以公族侍祠。調補綿州參軍事。
暴雨忽至。江流泛溢。公自下位。能禦其災。既堅舊防。仍復故道。累遷岐州錄事參軍。太師苗公太尉房公繼為二千石。皆所引重。御史大夫張倚採訪關中。表為支使。天寶末。林胡覆三川。犯秦關。詔除殿中侍御史。為襄陽郡司馬。且分戎政。公以侍板輿。辭革車。換房陵太守。表課尤異。徵拜長安縣令。風政肅清。改秦州刺史。成命中止。復為長安令。尋遷汴州刺史。未及行。復輟為京兆少尹。天子以公積有誠效。可居大官。累命為河南京兆成都尹劍南西川節度使。其撫周郊。猰㺄方熾。公與太尉臨淮王議曰。河洛為天下衝。且無車賦。比屋安堵。寇將甘心焉。不若虛其邑居。挈以西去。贏糧善地。可俟師期。繇是太尉壁河陽。公次於陜。伐謀銷患。君子推其智。其在京轂。兵火之餘。大命將泛。物力亦屈。而百役煩苦。出於傷痍。公曰。元元愁歎。受命惠養。儻不能曠然丕變。豈副明天子鬱悼之心耶。列上蠲除。悉蒙可報。凡調於人者。去其十九。清靜愷悌。百姓稱之。其鎮岷峨。裔人樂禍。殺嘉榮二州刺史。以開邊隙。公命將疾攻。舉無遺類。明年。昆戎圍我三城。分遣銳師。據便城壁。戒嚴持重。徼其極而擊之。賈餘無前。酣載盡殪。悉獻虜獲。軍無
私焉。鄰壤不靖。偏師叛換。將盜兵符。已據城寺。出車壓境。指顧而平。凡三整武經。而巴蜀軌道。拊循安置。四封畏其威。柄用者沮公勳猷。徵為殿中監。命書既下。不俟駕行。囊被單車。無道里費。取倍稱之息五萬。甫達京師。上嘉而賜之。俾折其券。寇有段子章者。恣睢就戮。方帥以告。語聞。詔公宴見。前席嘉獎。且曰。利兵積穀。皆卿之素也。其無駭庈父之謂乎。朝野嘉其首功。而服其潔已。臨淮王移鎮海岱。長轂在郊。西邊北朔。合淮陽圻父五諸侯之旅。主盟中權。盡護諸將。於是拜戶部尚書河中節度都統使。又以職顓戎重。則風俗不阜。加管內觀察使。權知絳州刺史。公外總方略。內修班制。當強弩之末。無半菽之糧。不忍加賦。飛章未下。猶以憲度為已任。椎剽者斃之。行師諸校。譸張觖望。至是夜暮變起。或以跳驅諭公。公曰。吾之不敏。當死節官下。安敢貳偷。以煩刑吏。亂之剡也。公竟及焉。議者尚其絜矩而哀其不淑。時上元三年建卯月。春秋四十八。是歲改元寶應。至夏五月。寧神於三原縣之北原。詔以揚州大都督府印綬告第。憫其勞也。公本諱若幽。上元中。天子以特立之操。為宗工表率。錫嘉名以更焉。公忠儉誠厚。方嚴密
靜。用儒行憲令。修明事功。大玉不劌。楚金必割。凡歷官二十四。自解巾至握節。勤職十七。其以內庭持書中執法亞丞相。佩兩印以雄外服者。又七命焉。刺房陵之後。五六年閒。車不輟鞅。賦職任功。名聲章明。及公以司徒總輿師。令弟若水。以內府司贊謁。而太夫人福履所介。日陳壽觴。懷黃佩玉。左右溫凊。極魯侯之燕喜。邁張仲之孝友。宜錫壽寵。為人倫龜龍。曾未中身。遭罹凶害。前史稱霍去病亦有天幸。然則命之所賦。有幸焉。有不幸焉。斯不可問已。夫人扶風郡君竇氏。鴻臚丞光之女。揚府長史御史大夫覦之妹也。淑明柔順。克叶公志。家肥族睦。抑有助焉。公薨若干年而夫人歿。有子四人。長曰錡。材器碩茂。潔廉忠肅。遵修訓則。復大其門。入作卿士。出為侯伯。貞元十五年以御史中丞剖符潤州。宣風以宏禮俗。成賦以殖財用。大績茂焉。中邦賴焉。明年就加御史大夫。十八年進禮部尚書。撫封題劍。如公渥命。次曰鑑。蘄州刺史。次曰豐士。鄠縣令。幼曰豐器。長安縣尉。皆有幹裕而屈於年位。今尚書永惟先公丕矩。未刻金石。以德輿嘗叨史職。久掌贊書。知王族大僚之事業。見託論譔。故不敢沒其美。亦不敢溢其言。銘曰。
堯睦九族。漢封同姓。烈烈淮安。乘時佐命。淄川而下。三葉儲慶。乃生我公。紹續先正。時惟宗英。忠智廉清。所至風行。所居理平。山元朱組。既靖蜀京。鏚鉞琱戈。乃主夏盟。交修藩衛。纂服宏大。陟降左右。勤勞翼戴。隱微之閒。乃與禍會。夷途始半。白晝中晦。桓楹羽葆。久閟鮮原。煌煌密章。肅肅絲言。盛德復祉。藂茲後昆。列郡是式。价人維藩。大江南服。考禮修職。五曹十聯。克嗣先德。董是經費。陳之藝極。本於教忠。懋此宣力。伊昔祭器。實銘烝彝。禮則有變。魂遊在茲。連岡陂陀。宰樹參差。悠悠終古。永錫斯碑。
集／總集／全唐文／全唐文／卷五百四／權德輿　二十二／唐故相國右庶子崔公夫人河東縣君柳氏祔葬墓誌銘　并序(P.5128-1)
唐故相國右庶子崔公夫人河東縣君柳氏祔葬墓誌銘并序
貞元十有一年歲在乙亥三月丁丑。故相國安平公夫人河東縣君。考終命於京師安仁里。蓋春秋若干。其孤曰懿伯。號侍輤裧。以十月庚午。返祔於河南某原安平公之舊封。禮也。夫人姓柳氏。代為河汾右族。齊周之際。中書孝公虬。司會景公慶。以匪躬厚行。為北朝名臣。孝公生止戈。後周洛州刺史。洛州孫皇海州長史憬。憬生皇伊陽縣丞璿。夫人之祖禰也。夫人憑積厚之祉。體柔嘉之姿。既笄。歸於安平公。公始以處士納采。至於佩相印。三十年閒。內則彰聞。嘗以命婦宜家。疏封於本郡。又以中宮恤禮。為位於內
朝。齊明以助祭。慈惠以厚下。褕翟五采。副笄六珈。幽閒必聞於法度。侈泰不萌於心術。盛德發於身。而被於族姻。不可詳已。始用和樂。安於隱約。終以淑均。居於顯尊。大君子之家肥道光。其助宏矣。既嬰未亡之痛。深惟出世之法。受微言於順禪師。以蓮華普門。為方寸津筏。宜其永錫眉壽。而為大家。今則已矣。予壹不知夫命也。懿伯為左千牛備身。純孝好學。居喪得禮。長女適宏農楊宏徵。纔半歲。有共姜柏舟之誓。明識令行。倫於古人。幼女以衿褵來歸。共承宗事。故於夫人之道。得周知之。懿伯以陵谷之不可以不識。哀請論撰。大凡以乾元元年合姓。貞元二年受封。安平公薨八年而夫人捐館。其銘曰。
於穆夫人。徽柔淑溫。儀於德門。蹈履內則。六姻是式。藹然慈仁。魚軒煌煌。佩玉鏘鏘。威儀申申。居貧且樂。處貴逾約。其道可尊。不享天年。奄歸下泉。孰司陶鈞。哀此孝嗣。煢然無恃。訴於蒼旻。東周故園。宰樹鮮原。裳帷翻翻。祔於幽穸。刻是貞石。厥聲長存。
集／總集／全唐文／全唐文／卷五百二十二／梁肅　六／為杜尚書祭侍御史文(P.5307-2)
為杜尚書祭侍御史文
惟公天挺貞淳。肅恭溫仁。以禮立志。以道藩身。惟靜惟動。克儉克勤。正直自立。邦家必聞。久侍禁闈。嘉名益振。上曰爾才。監戎於閩。身許九重。禮達三軍。軍中協睦。罔或不親。朱紱煌煌。映於銀章。方期奏報。歸侍天王。外迫炎瘴。內纏膏肓。不永斯年。今也則亡。浮江涉淮。遠窀舊疆。丹旐翩翩。言過維揚。某早接公遊。乃弔公喪。追懷宿昔。感涕沾裳。秋
日淒淒。浮雲無光。敬陳薄奠。悲塞中腸。嗚呼哀哉。伏惟尚饗。
集／總集／全唐文／全唐文／卷五百二十二／梁肅　六／祭李處州文(P.5308-1)
祭李處州文
年月日。淮南節度掌書記殿中侍御史內供奉梁肅。謹以清酌庶羞之奠。敬祭於故處州刺史隴西李公之靈。和氣訢合。乃生靈芝。乃流醴泉。降於人倫。是為俊賢。猗歟李公。有德有言。煌煌九葩。澹澹一源。弱歲含章。典教宏文。聞喜太邱。遺愛斯存。於越於宣。先在西藩。名高蘭臺。風動輶軒。濯纓歸朝。再踐郎官。鴻鵠入冥。白雲在天。或謂盛才。宜管絲綸。潤色謨訓。以垂後昆。官無中人。吾道不興。留滯周南。退守恭陵。剖符於處。美化斯宏。雲油露濡。山靜江澄。解印歸來。考槃是卜。龍沙遊衍。餘干耕鑿。與道為徒。以農代祿。河洛讖緯。桓譚不學。草元法言。揚雄有作。志一窮通。身安淡薄。遇酒便醉。工文且博。脫遺形骸。奄就冥漠。士友殄瘁。翰林凋落。嚶鳴既合。久要乃申。四海兄弟。如公幾人。公去南州。角巾衡門。予集艱棘。哀惸苦辛。眷恤何深。弔問慇懃。江湖𦕈然。書札相因。方期歲暮。以德為鄰。今也則亡。吾誰與親。鄧攸無嗣。桑扈反真。天道茫昧。誰云與仁。嗚呼哀哉。
我圖其室。得公之出。相維茂族。于以納吉。眷彼三星。成之不日。魂而不亡。知此親昵。嗚呼哀哉。季奉裳帷。九原是歸。葬於洛表。路出淮夷。平生歡愛。一慟申悲。已矣夫子。忽乎何之。旨酒盈樽。幽明此辭。尚饗。
集／總集／全唐文／全唐文／卷五百二十五／可頻瑜／德星聚賦　以賢人下會德星上聚為韻(P.5336-2)
德星聚賦以賢人下會德星上聚為韻
惟德星兮。聚于中天。伊賢人兮。集于潁川。人以文而會也。星不言而信焉。彼星惟德。彼人惟賢。不然。安得萃于中夜。格于上元。猗歟陳氏。德必有鄰。展矣乾象。應亦如神。繄伊人之所感。諒皇天之無親。蓋以彰矣星辰。旌乎逸人。人也維何。賢之眾也。星也維何。靈之大者。人之有感。故昭昭而
應上。星之不諂。亦煌煌而臨下。于是太史既奏。潁川斯會。賢之生兮。五百年中。賢之聚兮。五千里內。星見而粲粲爛爛。人集而無小無大。至若雲開天碧。迥然可覿。接青漢之皎皎。含白榆之歷歷。參差其貌。炳煥其色。九霄列而再揚光芒。萬里視而不違咫尺。既含曜而應物。亦昭賢而表德。觀夫天經。嘒彼德星。稟物高遠。垂象青冥。五緯不能亂其色。七紀不能雜其形。明麗乎天。則高而可仰。光燦于夜。亦爛而有靈。且其賢者人之所重。星者人之所仰。伊賢之契星。猶影之與響者也。是故星垂天際。應彼潁上。克明克信。不忒不爽。拂皓月而火微。點晴空而珠朗。借如三星現而在戶。五緯聚而表祚。氣沖斗而劍出。客犯斗而槎度。少微興處士之憂。熒惑感景公之懼。曷若乎名實可久。古今是慕也。則那抑賢人之聚。
集／總集／全唐文／全唐文／卷五百三十一／常仲儒／河中府新修文宣王廟碑(P.5394-1)
河中府新修文宣王廟碑
立於水。成於氣。以位天地。勇於震。奮於乙。是生萬物。天地
之大。萬物之多。若無聖人。誰與準繩。故能範而不過。類而不遺者也。然則乘時設教。必生大聖以首之。庖羲氏甄才煥文。君人子天。神農以之。首於皇而體至道也。軒轅氏推筴命官。度方順紀。顓頊奉之。首於帝而法元德也。夏后氏奠山通川。因地制賦。殷湯繼之。首於王而明大化也。理亂相資。質文代變。洎有周而衰焉。平桓以還。鴻流蕩然。非聖人之述易。羲農之道消矣。非聖人之辯問。軒轅之帝衰矣。非聖人之刪書。夏殷之王微矣。非聖人之作春秋。周室卑而諸侯僭矣。故夫子彰皇繫帝。敘王尊周。首於儒而開大教也。是知前聖之遺風將絕。夫子不得不生。中古之彝訓將興。夫子不得不作。故禮云。百代以俟聖人而不惑也。有天下者。遵其易簡。遡其元命。可以致於清靜。遵其廣大。宏其覆載。可以致於雍熙。遵其禮讓。蹈其夷曠。可以致於和平。苟或失常。滔滔淫源。德滋非而霸功作矣。代易於上。教尊於下。運否於既往。位崇於將來。形於國而達於家。萬樂和而百禮成。郁郁洋洋。與日月而終矣。巨唐教本六經。德懷三古。拯大道於既溺。復醇源於已醨。追諡文宣。顯用王禮。太學之制。形於四方。貞元五年。秋仲上丁。元帥司空侍
中咸寧王渾公。有獻於先師。退而言曰。斯廟也。左廛右署。前軍後府。晨暮之閒。諠闐四起。非肅雍致敬之地。爰命略址於城。得南端安焉。出退食之中財。任閑人之餘力。屬役如素。十旬而成。祠庭有閑。薦設有嚴。衅落之禮行。饗獻之儀具。是則賈之囂薄。師之閱習。吏之譏訶。寂寥於茲矣。噫。我公以身柱國。竭力戴君。齊心孔門。稟奉如在。易曰。化而裁之。默而成之。公氣和陰陽。德會幾義。又曰。其靜也專。其動也直。公志尚純一。行必中正。語曰。文武之道。未墜於地。公有全社稷之勳。合經緯之用。又曰。學之無倦。行之以忠。公有遵理化之勤。及人民之信。古訓是式。新廟奕奕。尊異顯赫。舉集其門也。至哉。小子明朝退飛。幕府獲祐。歎息徘徊。敢揚頌聲。其辭曰。
昭昭五星。元文之經。浩浩五行。元氣之形。維上紀下。災昏祥明。聖人居中。百化適成。五星九元。醇朴不曜。降及堯舜。存乎典誥。文王既沒。孔子乃紹。質文異時。日月代照。肇自開闢。澒洞無跡。考於六籍。窮古盡昔。微禹之功。水土共融。微儒之風。華夷濛濛。大聖同德。垂訓作則。山川九州。禮樂萬國。羲軒之道。夫子明之。百王纘焉。仰而營之。夫子之教。
巨唐興之。皇帝奉焉。式而宏之。皇帝之化。藩翰揚之。司空行焉。敬而將之。肅肅新祠。煌煌盛儀。祀享不失。弦誦以時。儒風載揚。天地同期。
集／總集／全唐文／全唐文／卷五百三十三／李觀　二／貽先輩孟簡書(P.5413-2)
貽先輩孟簡書
僕聞孔宣父云。如有周公之才之美。使驕且吝。其餘不足觀也矣。足下德非古人。何遽相淺。如一及第僕保之久矣。
但與足下論其先後耳。僕長於江表。今未弱冠。自謂來者。晚遭知音。比見吳中人。談足下美不容口。僕外氏河南行軍司馬。舊與足下遊揚善聲。僕每懷殊節。不履常跡。立名委運。求友勝已。是以昨晝徒步。奉尋所居。將拜足下先丈人之靈。問足下不滅之戚。如何稱倦哭泣。輒安牀褥。辭以有疾。坐而誣我。人子喪禮。豈其然乎。僕躊躇愀然。頃乃能去。敬料足下雅度。必以所報之人。云僕貌不瓌傑。衣不鮮麗。前無高車。後無蒼頭。量僕為區區進次之人。而默相遣。若使有一俗士。煌煌輕肥。足下必投袂而起。何疾之稱爾。大丈夫當立天下。何取辱於足下之門。嗟乎李生。斯過也矣。且僕相造重足下。足下非禮見辱。予以深貧交數公。咍僕不已。足下知無所曰疑乖攝夜來計減。請垂加食。罔至毀性。雖未執手。惜虧前意。謹封名紙。以抒末分。書用直敘。拙而不文。月日。某再拜。
集／總集／全唐文／全唐文／卷五百四十八／韓愈　二／進撰平淮西碑文表(P.5550-2)
進撰平淮西碑文表
臣某言。伏奉正月十四日敕牒。以收復淮西。群臣請刻石紀功。明示天下。為將來法式。陛下推勞臣下。允其志願。使臣撰平淮西碑文者。聞命震駭。心識顛倒。非其所任。為愧為恐。經涉旬月。不敢措手。竊惟自古神聖之君。既立殊功異德卓絕之跡。必有奇能博辯之士。為時而生。持簡操筆。從而寫之。各有品章條貫。然後帝王之美。巍巍煌煌。充滿
天地。其載於書。則堯舜二典。夏之禹貢。殷之盤庚。周之五誥。於詩則元鳥長發。歸美殷宗。清廟臣工。小大二雅。周王是歌。辭事相稱。善并美具。號以為經。列之學官。置師弟子。讀而講之。從始至今。莫敢指斥。嚮使撰次不得其人。文字曖昧。雖有美實。其誰觀之。辭跡俱亡。善惡惟一。然則茲事至大。不可輕以屬人。伏惟唐至陛下。再登太平。剗刮群姦。埽灑疆土。天之所覆。莫不賓順。然而淮西之功。尤為俊偉。碑石所刻。動流億年。必得作者。然後可盡能事。今詞學之英。所在森列。儒宗文師。磊落相望。外之則宰相公卿郎官博士。內之則翰林禁密游談侍從之臣。不可一二遽數。召而使之。無有不可。至於臣者。自知最為淺陋。顧貪恩待。趨以就事。叢雜乖戾。律呂失次。乾坤之容。日月之光。知其不可繪畫。強顏為之。以塞詔旨。罪當誅死。其碑文今已撰成。謹錄封進。無任慚羞戰怖之至。
集／總集／全唐文／全唐文／卷五百七十／柳宗元　二／禮部賀嘉禾及芝草表(P.5767-1)
禮部賀嘉禾及芝草表
臣某等言。伏見今月某日內出劍南所進嘉禾圖及陜州所進紫芝草示百寮者。珍圖煥開。瑞彩交映。遐邇偕至。福
應攸同。臣某等誠慶誠賀頓首頓首。伏惟皇帝陛下緝熙至道。保合太和。天惟發祥。地不愛寶。嘉禾擢質。靈草抽英。獻於王庭。唐叔慚同穎之異。薦諸郊廟。班史謝連葉之奇。既呈薿薿之祥。更覩煌煌之秀。豐年斯著。聖壽用彰。飲和之人。歡忭無極。臣某等優游至化。披翫殊姿。慶忭之誠。倍百恆品。
集／總集／全唐文／全唐文／卷五百八十六／柳宗元　十八／晉問(P.5916-2)
先生曰。晉國多馬。屈焉是產。土寒氣勁。崖拆谷裂。草木短縮。鳥獸墜匿。而馬蕃焉。師師兟兟。溶溶沄沄。轠轠轔轔。或
赤或黃。或元或蒼。或醇或䮾。黭然而陰。炳然而陽。若旌旃旂幟之煌煌。乍進乍止。乍伏乍起。乍奔乍躓。若江漢之水。疾風驅濤。擊山盪壑。雲沸而不止。群飲源槁。迴食野赭。浴川蹙浪。噴震播灑。潰潰焉若海神駕雪而來下。觀其四散惝怳。開合萬狀。喜者鵲厲。怒者人搏。決然坌躍。千里相角。風騣霧鬣。斸山抉壑。耳搖層雲。腹捎眾木。寂寥遠遊。不久而復。攫地跳梁。堅骨蘭筋。交頸互齧。鬭目相馴。聚溲更噓。昂首張齗。其小者則連牽繳繞。仰乳俯齕。蟻雜螽集。啾啾潗潗。旅走叢立。其材之可者。收斂攻教。掉手飛縻。指毛命物。百步就羈。牽以荀息。御以王良。超以范鞅。軒以欒鍼。以佃以戎。獸獲敵摧。若是何如。吳子曰。恃險與馬者。子不聞乎。故曰冀之北土。馬之所生。是不一姓。請置此而新其說。
集／總集／全唐文／全唐文／卷五百八十九／柳宗元　二十一／唐故邕管經略招討等使朝散大夫持節都督邕州諸軍事守邕州刺史兼御史中丞賜紫金魚袋李公墓誌銘　并序(P.5955-2)
唐故邕管經略招討等使朝散大夫持節都督邕州諸軍事守邕州刺史兼御史中丞賜紫金魚袋李公墓誌銘并序
公諱某。字某。實惟文皇帝之元孫。別子曰承乾。為皇太子。以藩愛逼奪。危慄致禍。後封恆山為愍王。贈荊州大都督。繼別曰象。蘄春郡太守。贈越州大都督。封郇國公。大宗曰玭。太子詹事。贈秘書監。生廙。尚書左丞。凡四代有土田。居貴仕。公丕承之。以率南服。克荷天庥。繼有功德。公始以通經入崇文館。登有司第。選同州參軍。入佐金吾衛。進太僕主簿。參引大駕。府移為左右神策行營兵馬節度。以為推官。拜監察御史。賜緋魚袋。凡二使。其率皆范司空希朝。進殿中侍御史湖南都團練判官。以寬通簡大。輔治得中道。
府遷主後事。師人愛慕。欲以貞元故事為請。公恐懼抑留。復從浙東為都團練副使。轉侍御史。又徙浙西。如其職。加著作郎。凡三使。其率皆薛大夫苹。刺岳信二州。得劉向秘書。以能卒化黃白。日召徒試術。為仇家上變。就鞫無事。敕笞殺告者。猶降建州司馬。陟刺泉州。會烏𤡈夷刺殺郡吏。毆縛農民。詔以公都督邕州。兼御史中丞。賜紫金魚袋。為經略招討使。既至。則弢弓橐甲。去斥候。禁部內無敢以賊名。使得自澣濯。諸酋長咸頓首送款。放虜獲輸稅奉貢。願比內郡人。遣子吏都督所。人復耕稼。無有威刑。居五月頃。有黑螭鼓江流。壞北岸直城南門。覆船殺人然後去。父老泣曰。吾公其殆矣。嘗合汞流黃丹砂為紫丹。能入火不動。以為神。服之且十年。然卒以是病。暴下赤黑。數日薨。實元和十三年六月十五日。年五十七。僚宰庀事。有緹五兩。無金銀泉貝。幾不克斂。夷人號呼致幣。歸以明年月日葬。祔其穆長安西南高陽原上。夫人陳氏。先公十五年歿。父曇。亦都督邕州終。孤孟輿。愿且文。亞曰仲權。次曰季謀。年自九歲以下。有兩壻。博陵崔行儉。勁峭有立志。滎陽鄭師貞。敏捷能群。皆聞名。銘曰。
文濬維祥。實亘實延。冢讒不嗣。宗以支傳。郇公克庸。詹事繼賢。湜湜左丞。惟道之宣。公寬且惠。以教則順。五參戎政。二佩郡印。師歡民愛。克懷以信。詖辭告訕。卒白其訊。烏𤡈猖狂。盜海剽山。帝命平南。逖彼群蠻。虎龍煌煌。英蕩是將。舟之金玉。以為公服。公既蒞止。告以文理。推義赴仁。弢弓服矢。闢是垣壘。完其父子。復我邦賦。弛予卒士。貌不功矜。情不伐喜。蠻人涕懷。投刃以俟。方底成績。蟲孽告妖。悍石構災。升屋而號。椎䯰卉裳。來賻來觀。膴膴鱗原。祔之顯魂。松柏芊芊。封域安安。代有高墳。堯文之孫。
集／總集／全唐文／全唐文／卷五百九十四／陶拱／五色比象賦　以車服有制示不徒設為韻(P.6008-1)
五色比象賦以車服有制示不徒設為韻
聖人以王命之施。官秩之設。貴有品類。賤有等列。望之可辨。非旌表而焉知。出而自殊。宜車服之有別。於是招繪素之黨。召彩筆之徒。程亂目之眾色。寫外物於百夫。以侯伯子男之服為飾。以山龍華蟲之象為殊。莫不煌煌熒熒。奕奕煜煜。青為山兮嶢嶷而爭峻。赤為火兮赩熾而含燠。粉米以純白而璀璨。宗彝以太元而黝儵。綷一作翬而為羽。則振迅而對飛。暈而為龍。則跨騰而相逐。蓋上古之禮制。亦當今之法服。必謂美妙無盡。精微有餘。侔桂月之規。縱麗天而莫勝。擬海藻之質。雖摛文而不如。實逞巧之無比。信取象而靡虛。豈徒用別於涖職。蓋亦或施於乘車。懿其創自於心。成之在手。或大之者不遺其美惡。小之者不失其妍醜。此實權等於真宰。功齊於妙有。所以作國家之程式。辨王臣之印綬。歷萬代之恆規。經百王而共守。不然者。法
實紛糾。制有允休。何必假其彩色之炳煥於君子之衣裘。合九章之物者則寫。非五等之服者則不。故往代垂模。明君立制。一則爵命之易辨。一則制容之昭麗。宜乎嘉其義。重其事。佐盛禮而罔易。垂後代以永示。信哉表德之為良。亦美作者之深意。
集／總集／全唐文／全唐文／卷五百九十四／張復元／太清宮觀紫極舞賦　以大樂與天地同和為韻(P.6009-1)
太清宮觀紫極舞賦以大樂與天地同和為韻
樂者所以諧萬國。舞者所以節八風。故元宗致紫極之舞。朝太清之宮。俾觀舞以知德。德以容備。省風以作樂。樂以文同。吾君纘道紀。修祖功。將有事以朝獻。必斯舞之是崇。方其一人在庭。群后列位。奉常執禮以恭命。太樂陳儀而蕆事。望聖主以龍升。見舞童而麏至。舞之作矣。應其度而展其容。樂乃徧焉。動於天而蟠於地。其始也。顧步齊進。蹁躚有序。既乍抑而復揚。遂將墜而還舉。始躡跡以盼睞。每動容於取與。陳器用之煌煌。曳衣裳之楚楚。觀乎俯仰迴旋。乍離乍聯。輕風颯然。杳兮俯虹霓而觀列仙。飄颻遷延。或卻或前。清宮肅然。儼兮若披雲霧而覩青天。惟紫也。取紫宮之清。惟極也。明太極之先。用之則邦國之光備。施之
則中和之氣宣。徐而匪濁。比上帝鈞天之樂。靜而不過。小圜丘雲門之和。亦何必持彼羽旌。方聞乎得禮。執其干戚。然後為止戈。彼延陵空歎於象箾。宋玉徒美其陽阿。詎能合天地之大德。調陰陽之大訛者乎。洪惟我后。遵祖為大。道其樂使萬物無不宣。飾其容使兆人無不賴。客有觀而作頌。願播之於九域之外。
集／總集／全唐文／全唐文／卷六百五／劉禹錫　七／唐故衡州刺史呂君集序(P.6111-2)
唐故衡州刺史呂君集序
五行秀氣。得之居多者為雋人。其色瀲灩於顏間。其聲發而為文章。天之所與。有物來相。彼由學而致者。如工人染夏以視羽畎。有生死之殊矣。初貞元中。天子之文章。煥乎
垂光。慶霄在上。萬物五色。天下文人。為氣所召。其生乃蕃。靈芝萐莆。與百果齊圻。然煌煌翹翹。出乎其類。終為偉人者幾希矣。東平呂和叔。實生是時。而絕人甚遠。始以文章振三川。三川守以為貢士之冠。名聲四馳。速如羽檄。長安中諸生。咸避其鋒。兩科連中。鋩刃愈出。德宗聞其名。自集賢殿校書郎擢為左拾遺。明年。犬戎請和。上問能使絕域者。君以奇表有專對材膺選。轉殿內史。錫之銀章。還拜尚書戶部員外郎。轉司封。遷刑部郎中兼侍御史。副治書之職。會中執法左遷。緣坐出為道州刺史。以善政聞。改衡州。年四十而歿。後十年。其子安衡。泣奉遺草來謁。咨余敘之。成一家言。凡二百篇。勒成十卷。和叔名溫。別字化光。祖考皆以文章至大官。早聞詩禮於先侍郎。又師吳郡陸贄。通春秋。從安定梁肅學文章。勇於藝能。咸有所祖。年益壯。志益大。遂撥去文章。與雋賢交。重氣概。覈名實。歆然以致君及物為大欲。每與其徒講疑考要皇王富強之術。臣子忠孝之道。出入上下百千年間。詆訶角逐。疊發連中。得一善輒盱衡擊節。揚袂頓足。信容得色。舞於眉端。以為桉是言。循是理。合乎心而氣將之。昭昭然若揭日月而行。孰能閼
其勢而爭夫光者乎。嗚呼。言可信而時異。道甚長而命窄。精氣為物。其有所歸乎。古之為書者。先立言而後體物。賈生之書首過秦。而荀卿亦後其賦。和叔年少遇君。而卒以謫似賈生。能明王道似荀卿。故余所先後視二書。斷自人文化成論至諸葛武侯廟記為上篇。其他咸有為而為之。始學左氏書。故其文微為富豔。夫羿之關弓。惟巴蛇九日乃能盡其彀。而迴注鷃爵。亦要失中於尋常之間。非羿之手弓有能有不能。所遇然也。後之達解者推而廣之。知余之素交。不相索於文字之內而已。
集／總集／全唐文／全唐文／卷六百十二／崔群／元和聖文神武法天應道皇帝冊文(P.6182-1)
元和聖文神武法天應道皇帝冊文
維元和十四年歲次己亥七月丁丑朔十三日己丑。攝太尉金紫光祿大夫檢校司空兼太子少保上柱國鄭國公食邑三千戶臣綬及文武官五千七百一十八人等。臣聞惟天惠人。惟元后作人父母。大寶曰位。至公者名。帝皇尊稱。肇自三五。其義尚矣。堯舜禹湯。文武成康。垂於典籍。為萬代法。非名歟。殷有天下。武丁大其業。周有天下。宣王嗣其訓。在漢七葉。亦稱盛強。中興之美。與我不類。皇唐統天二百有二載。祖宗重光。四海一家。禮文憲矩。章卓大備。元符昌歷。畀付有在。洎我后之握圖也。齊心於穆清。垂意於大寧。文昭武烈。冠今邁古。始負固不若者。莫匪顛踣。輸忠來附者。克保蕃祉。天寶之季。孽臣干紀。靈誅亟掃。餘氛未
弭。兵不得戢。六十五年於茲矣。元和致理。思櫜弓矢。睿謀前定。所向風靡。兩河既清。泰階砥平。戴白之老。欣感出涕。不其盛歟。伏惟睿聖文武皇帝陛下德配天地。明並日月。嚴薦於宗廟。盡敬於郊禮。孝通於神祗。仁浹於動植。內睦於九族。外懷於四夷。乙夜觀書。日昃聽政。恤刑懋賞。劭農勸學。歷選列辟。英聲茂實。其何以加焉。日者顓不龔。告讓罔悛。疑任下推誠。出師徂征。玉壘金陵之遐阻。懸匏營邱之險闕或肆於都市。或懸於藁街。其餘瑣細。蓋不足紀。上以攄列聖之憤。下以叶千齡之慶。然後闢四門。貞百度。會㝢縣之玉帛。旅梯航之貢篚。咸曰。不圖貞觀開元之化。復睹於今日矣。陛下勞謙祗畏。不自暇逸。讓德於上天。推功於群臣。訪闕政。修墜典。不以龜龍為瑞。以賢俊為瑞。不以珠玉為寶。以慈儉為寶。卓哉煌煌。信可假元穹而蟠厚載者已。是宜尊徽名。膺顯號。以光於典冊。以順於人心。以答於天意。不可辭也。臣又聞之。居安思危。納諫盡下。遠讒慝。旌讜直。愛養黎庶。敦尚樸素。斯皆高祖太宗順宗之遺訓也。而陛下躬行之。造次必於是。寤寐必於是。實萬姓之福。無疆之休。僉曰。功成而禮不崇。德廣而名未稱。臣子之罪
也。於是百辟卿士。藩衛耆耄。稽首上言。至於四三。陛下深秉謙沖。詔諭往復。不得已而從之。伏以紀年之盛。冠於大號。厥有舊典。書不云乎。乃聖乃神。乃武乃文。傳曰。惟天為大。惟堯則之。則法也。王者昭事上帝。取法於天。道德經曰。天法道。道生一。唯上聖至德。兼則利物。行清淨自然之道。為能應之。臣等不勝大慶。謹奉玉冊玉寶。上尊號曰元和聖文神武法天應道皇帝。伏惟陛下景福是膺。如日之升。雖休勿休。翼翼兢兢。對越鴻名。丕赫成能。萬壽百祥。罔不豐登。天祚聖唐。惟聖丕承。臣綬等誠歡誠躍頓首頓首謹上。
集／總集／全唐文／全唐文／卷六百十四／鄭澣／敕修應聖公祠堂碑(P.6195-1)
敕修應聖公祠堂碑
伊昔隋氏不綱。海水群飛。必有真人。乘弊而起。我高祖太宗。提劍義動。謐寧亂略。釐天緯。紐地維。叱咤而日月貞。風雲動。壹戎而帝道光。將材出。神祇奔讋。不復後符命。謳歌盼響。所以叶嗜欲。元合岐陽之蒐。高捐盟津之會。墜塗炭者戡定。塞壺漿者勞徠。煌煌乎天人之表。以蘇品彙。或哲而謀。或幽而明。陶埏陰騭。用啟眷佑。矧草昧之中。睿作已張。化而為大猷。而布後嗣。意者廓天統。扶土德。神功不能戢其貺。靈鑒不得遁其形。理可明徵。道邁先覺。時則霖沴方作。饋餫不給。曠若彗掃。霅然鏡開。華髮逶迤。告語濟師。佳里社鳴。濁河清。秦星聚。素靈出。擬諸斯瑞。不是過也。噫。桀有昏德。三苗亂常。逮於逐蚩尤。掃攙搶。幽贊不違。咸是
物也。故能吉蠲之明祀。視諸侯之徽數。赫赫天寶。於以報功。澣曩時官謬紫微郎。將命大鹵。霍鎮之下。壽宮不騫。敢鏤菲詞。以恢王業。其銘曰。
崇山巖巖。晉分所瞻。唐風泱泱。景祚悠長。俯僂白衣。契幽洞微。揭日無私。我建義旗。昔告趙符。今導六龍。干戈之兆。脫劍之幾。勒諸崢嶸。以永光輝。
集／總集／全唐文／全唐文／卷六百十五／庾承宣／無垢淨光塔銘　并序(P.6210-1)
無垢淨光塔銘并序
昔如來以善惡無所勸。為之說因果。修因果者無所從。為之存像教。像教設而功德爰立。因果著而報應彰明。至於
聚沙。亦獲多福。矧闕二字縱廣之高大。其功德曷可思量哉。惟唐貞元己卯歲孟夏四月旬有九日。聖君降誕之辰也。煌煌乎溥天之大慶。率土之盛事。窮祥絕瑞。略而不談。人神幽贊。品類歡樂。闕一字自京邑。達於海隅。各獻珍寶。以賀昌運。先是觀察使柳公監軍闕一字魚公相與言曰。聞夫西方之聖者闕一字崇福之本。至仁之教。故報君莫大於崇福。崇福莫大於樹善。樹善莫大於佛教。教之本。其在浮圖闕三字今皇帝道邁往初。澤漸無垠。天下之人登壽域樂太平者。二十有一年於茲矣。含氣之類。尚猶知感。矧臣子之心。當於茲辰焉。於是會釋徒。謀建置。作為浮圖。以塔名之。夫塔者。上闕一字諸天。下鎮三界。影之所蔭。如日月之照。破昏為明。鈴之所響。如金石之奏。聞聲生善。如是諸福。盡歸闕二字謀之既臧。相顧踊躍。願力闕一字果。事無不諧。齋心至諴。三卜皆吉。相地面勢。依山憑高。標勝概於南方。跨上游於福地。食王祿者樂於檀施。荷帝力者悅而獻工。役無告勞。功用斯畢。皇帝嘉焉。御扎題額。錫名貞元無垢淨光之塔。屹然峻然。高立雲外。露盤而星象可接。金牓而鸞鳳交馳。從何處生。如踊諸地。侔金剛而難壞。與劫石而齊堅。取舍
利以置其中。闕三字以表其外。俾夫觀覽者名號斯識。瞻禮者利益居多。異夫經營之初。墾鑿之始。周其基址。下現盤石。五色闕六字意將靈祇先有所待。盤石之上。又生異表。瑩澈冰淨。淋漓玉顏。如物之牙。粲然攢植。訊諸博識。得未曾有。非闕一字孝之感動。神祇之協贊。則何以有斯靈異乎。況河東公以仁德鎮撫。海隅厎安。魚公以忠闕五字輯睦。二臣協心。一方康寧。建彼崇塔。赫然丕績。上以資大君無疆之福。下以遂眾生闕九字亦至矣。盍刊諸貞石。以示於將來。小子備從事之末。奉銘敘之命。豈知竺乾之道。空為闕二字之闕三字
瞻彼靈塔。巍巍崇崇。疑自地踊。若將天通。作鎮海隅。高標閩中。影護下界。形儀太空。金盤闕十字贊茲盛功。侯其建之。臣子之忠。闕二字福之聖壽無窮。
集／總集／全唐文／全唐文／卷六百十五／邱絳／常山郡王田緒神道碑(P.6215-2)
常山郡王田緒神道碑
維天以五星辨經紀。維人以五常垂教化。奉天者皇王。牧民者侯伯。故五星失次舍而天綱乖。五常悖倫理而人紀壞。非夫人神厭禍。天地合德。俾降英傑。以靜邦家。則無以正綱紀。成教化矣。皇唐九葉。今上馭歷之五載。得佐命戡難之臣。曰田公諱緒字某。北平盧龍人也。系自唐虞。盛德載世。祚於全齊。醇仁酣和。衰周鼎遷。暴嬴璧返。劉項角逐。正者得之。則齊王橫去國隕身。與義終始。議郎疇立功逃賞。興讓澆薄。十數世家於北邊。議郎即公之十五代祖也。至皇鄭州別駕璟。生公大王父安東合都護贈戶部尚書。有遮虜護塞之勳。而生不登貴位。加之以齊王之秉節。議郎之遺榮。濬源茂本。故尚書克生太尉承嗣。歷檢校戶部尚書兼御史大夫魏博貝相滄德州節度度支營田觀察處置等使尚書左僕射司空同中書門下平章事兼魏州大都督府長史。封鴈門郡王。歿贈太保。累贈太傅復魏州
大都督。公太傅第六子也。乘博厚之慶。得堅剛之氣。君臣之大節。理亂之形兆。實天賦不言而知。侯王之姿。見於童孺。太傅朗識。異而器焉。以諸侯之嫡拜京兆府參軍兼五領騎士。深得將略。鳴弓上馬。雄稜挺然。無何。太尉寢疾。或以措置故事。不歸於公。聖朝載懷輯綏。永顧勳績。爰命從子。俾侯於蕃。既履四封。乃遷六官。付畀於天。威惠在已。主恩寵章。赫赫煌煌。孝未昭而忠隳。正不悟而邪及。志惟悖德。動則無名。是以河朔塵飛。隴右霧塞。青兗既叶。幽冀未同。見多壘於魏郊。發天兵於隴坻。曠日持久。連年不平。履危者若安。處禍者皆樂。囂然相視。孰辨其非。公斷天下之疑。達天下之務。以為君親可報也。世德不可墜也。犯是二者。生將何為。於是欷歔流涕。冀其感寤。靡有虛日。而無正言。及京師變生。翠華順動。人望愈惑。堅不可離。星辰之間。戎帥薨謝。師人將士。退迫公理軍。公清望威名。眾所欣戴。且曰吾先公太傅之冢子也。仁而能斷。嚴不至殘。當去禍就福。化危使安。敢以死請。期乎息肩。公雖懇辤。人實誠奉。於是三軍之裨將。列城之守宰。及士吏卒伍。大和會於旌門之外。而聽命焉。公乃陳其逆順。曉其利病。西嚮稽顙。如
對天顏。萬人歡呼。式抃且舞。受公相誓。如履夷途。曾不崇朝。而獻狀行在。於時黃屋南巡於巴濮。元兇僭盜於鎬京。握兵者鱗差。失節者踵武。公挺身禍敗。拔跡危難。掃氛祲之未開。定危疑於已變。乃分遣寮屬。結約諸侯。迴成德向闕之心。合昭義勤王之志。雖漁陽之勁悍。北虜之猖狂。公精誠籲天。銳氣蟠地。能走馬實於魏壤。覆朱滔於貝邱。希烈勢孤。賊泚援絕。訖於收復。經啟自公。巍巍碩勳。孰與公比。由是捷書上聞。未幾而降優詔。拜魏博節度管內支度營田觀察處置等使銀青光祿大夫魏州大都督長史兼御史大夫。君臣之契運。昭泰之元符。千載一時。灼見茲日。及六龍駕返。九有風清。然後議刑賞。頒慶賜。則公之茂績。結於宸衷。即日加工部尚書。節度等使如故。上復以麾幢之任。賢賢也。腹心是託。親親也。親賢之選。簡於帝心。賜公姻戚。尚嘉誠長公主。公主肅宗文明武德皇帝之孫。代宗睿文孝武皇帝之子。今上之妹。玉潤貞質。蘭芳粹容。德配元臣。道光卿族。降自九天。歸於列藩。獎納忠之誠。重匡戴之績。由此見公之寵畀群后也。昔漢張敖曹窋。皆因緣戚屬。稱榮主第。若公之分茅胙土。樹牙推轂。上自振古。迄於
聖朝。一人而已。尋遷尚書右僕射。特封常山郡王。食邑三千戶。明德也。改封鴈門。真食五百戶。襲慶也。公惠訓封圻。桉部師律。恢皇威以勉群師。敷渥澤以潤蒸人。禮讓興行。廩積斯實。修整人紀。統和天常。夷難戴君。每為己任。朝廷褒是休烈。爰咨弼諧。以本官就拜同中書門下平章事。公既參廟謀。又統兵柄。方將刳胎禍之未兆。措理本於永貞。張三光之明。調六氣之府。致君堯舜。身作夔益。豈獨鎖結燕趙。連衡齊魯。嘉言有聞。而遽嬰寢疾。以貞元十有二年四月十日。薨於戎府。享年六十有三。天子震悼。不臨朝者三日。列辟相弔。邦人大慘。即日詔遣尚書職方員外郎房挺。申賻襚之恩。備君臣之分。追是勳伐。冊贈司空。詔書褒寵。禮加常典。不踰時而命公令子節度副使兼都知兵馬朝散大夫試光祿少卿兼御史大夫季安。纂厥戎政。式光茂烈。雖哀過乎禮。而義貴從權。寧息魏人。藩翰王國。稟君之命。移孝作忠。生而顯榮。歿有遺祉。薰灼今昔。在公一門。越以其年十月四日。葬我公於魏州貴鄉縣金堤鄉吳河原。邇先太傅之塋。禮也。嗚呼。公精彩朗徹。志氣雄厲。性通事表。心達化權。二十總戎。三十作相。俾魏博為順本。功以
之高。奉家國於正初。孝以之大。忠孝斯立。福壽攸歸。何蒼生失望。國棟斯折。古今之恨。可勝言哉。公有子三人。長曰孝和。朝散大夫使持節澶州諸軍事澶州刺史兼御史中丞充本州防禦使。少曰季直。朝議郎殿中侍御史內供奉銀青光祿大夫檢校工部尚書兼魏州大都督府長史御史大夫充魏博相貝澶衛等六州節度管內支度營田觀察處置等使。季安。公之次子也。十五授鉞。為唐名臣。固河山葉奕之封。奉貴主慈嚴之命。光闡前烈。其不朽與。公左右王家。厎靜藩閫。功勳大略。書於惇史。若乃垂休聲於開國之地。申罔極於元侯之恩。刊勒豐碑。光顯舊壤。門人之事也。追慕恩顧。直而不文。其辭曰。
三光昏霾。兩儀否閉。爰資英傑。用贊開濟。天人合符。斯人命世。其一塞直盧龍。山橫紫蒙。元精委輸。慶發於公。其勳惟茂。其德惟崇。其二建中季年。兩河難作。淮圻怙亂。燕趙濟惡。洶洶鯨奔。狺狺獸搏。其三翠華順動。關右塵飛。戎輅載駕。苞茅不歸。且懷疑顧。孰就是非。其四時惟我公。拔跡艱阻。率彼叛徒。悉為王旅。白日精貫。丹誠自許。其五婪婪燕寇。嗇禍稱兵。動搖東夏。應援咸京。旌旗蔽野。獯虜連營。其六公仗天威。
修鄰叶志。忠見於時。泰生於否。十萬姦兇。一敗塗地。其七帝嘉殊績。乃授藩維。輯寧有土。惠訓成師。威令自肅。仁風載馳。其八乃作官師。真食茅土。窮寵極貴。封王尚主。恩光顯融。獨映今古。其九既司右揆。爰作上台。皇猷允穆。俗阜爰來。人望匡弼。天胡降災。其十冊贈司空。念深宸扆。道則致君。人而知子。帝命元侯。傳封四履。其十一高墳峨峨。先隴之旁。河掃通氣。沙麓連岡。歿而可作。公其不亡。其十二
集／總集／全唐文／全唐文／卷六百二十一／林益／五星同色賦　以天下偃兵無為而理為韻(P.6272-1)
五星同色賦以天下偃兵無為而理為韻
惟聖御極兮。惟德動天。神超象表兮。功軼帝先。和氣鬱以交暢。休風裕乎上元。耀貞明於日月。紛輕靄於雲煙。九星不改而仰止。五緯相次而燦然。若乃歲位在木。辰見於水。熒惑表火正之中。太白應金方之紀。鎮實土德。黃為中美。惟我皇之至聖。信體元以合理。萬國同風。三光叶晷。巖廊有謐。垂衣之化炳焉。蠻夷自清。戢戈之日久矣。帝有孚而昭應。天何言而效祉。登觀臺以書於宣夜。徵瑞典載叶於聖期。仰三辰之焜燿。表六合之雍熙。惟皇王之同德。彰福應之允滋。可以對越郊廟。紛被歌詩。瞻彼景瑞。侯其褘而。
昭回於天。垂象於下。迴列躔次。遙通分野。或表異於歲登。乃呈休於王者。觀五行之秀氣。與一月而齊明。同色已傳於堯歷。聚井更弭於漢兵。足使皇圖有耀。史牒增榮。天凝兮瑞彩。聖稟兮休符。映天津乍疑於流火。寫漢浦更類於沈珠。煌煌則耀衡碧落。歷歷則光含白榆。惟列宿之自拱。倬前古之所無。夜何時兮其未返。天之迴兮光已遠。隨斜漢而影移。落堯城之更晚。星兮懸倚蓋而垂休。伯也知靈臺之已偃。聖上事無事。為無為。精流緯象。繇入熊羆。猶下弓旌之詔。俾收巖穴之奇。夫或不敏。備謳歌於聖代。與帝力之何知。
集／總集／全唐文／全唐文／卷六百二十三／熊執易／武陵郡王馬公神道碑(P.6289-2)
武陵郡王馬公神道碑
大唐將軍能扶贊神武斬艾不王者。曰太尉扶風王。薨二十二年。而長子蔚州牧御史大夫武陵王鉞。自朔易歸葬於萬年銅人原。貞元戊寅歲五月六日克窆焉。禮也。嗚呼。自代宗末洎今上貞元。二紀之間。所求乎高明昌盛之家。伯仲肯構之力。而能保勳烈於上。繼事業於下。包前慶以滋大。食舊德而日新者。蔚州有焉。公諱某。字某。其先茂陵人。在堯舜揖讓之盛。則庭堅作士。而五刑五流克明。伯益作虞。而草木鳥獸咸若。在殷周質文之際。則造父啟封而
秦始大。宣孟作忠而晉蕃衍。此其泉源之奧焉。洎炎靈反動。伏波為漢室天柱。文教中興。南郡為孔門木鐸。此其祖宗之表焉。在皇朝松安嶲鄯四府都督隴右節度加郿鄜三州刺史右武左武二衛大將軍扶風公食邑千戶贈光祿卿府君諱正會。公之曾祖也。左司禦率府兵曹參軍贈太子少保府君諱晟。公之皇祖也。四鎮北庭涇原鄭潁等節度使開府儀同三司尚書左僕射知省事兼御史大夫扶風郡王贈司徒太尉府君諱璘。公之烈考也。於戲。在元宗時。太尉仗劍萬里。建績二庭。實獵邊陲。振揚公閫。七戎六狄。莫敢內侮。蓋神貺靈慶。公生伊西。實忠精是感也。在肅宗時。太尉乃唱大義以踰絕域。提一旅以應王師。既清西夏。乃定有洛。功蓋郡帥。勳在二京。公與母弟績。戀於大荒。來寧上國。覩茲盛業。實勳烈有嗣也。在代宗時。太尉乃總大兵。居上將。載雲旗。控朔陲。旄頭銷於舁穀。蟻聚遁於虎落。業揮而載。氣讋戎旃。火烈其威。金聲方革。羶腥不敢邇邊者十年。公實耳目旌門。手足閨壺。萬鍾之賦。自我以財成。七校之雄。多予以暢遂。實父蠱裕而天寵浹。內行積而公議歸也。故公自初命四遷至太子左贊善大夫。歷光
祿少卿左驍衛將軍。從祖司徒節制太原。奏統中軍兵馬。拜左衛將軍武陵王。尋加御史丞。丁內艱。起復右衛將軍兼雲州刺史大同軍使。遷代州刺史石嶺鎮北兵馬使代北軍使。為本道所請。復將中軍兼御史大夫。遷蔚州刺史橫野軍使代北都知兵馬使。嗚呼。公之致身也。以言乎天性。則挺奇表於勁俗。叶嘉慶於神州。徇國可以彰忠。克家可以明孝。以言乎朝容。則階貴冑以統環衛。著通籍以履周行。仍朱戶可稱。赫翼宸居。是謂嚴重。以言乎邦政。則本慈惠以撫三郡。導滋殖以厚萬人。乘塞寢柝。智也。告終罷市。仁也。以言乎戎律。則盡瘁以被乎戰陣。戮力以承其師帥。書功在代郊。可不曰勇哉。啟手足歸全。可不曰果哉。總眾美而可覆。恤平昔其如在。藹有茂實。念無媿辭。夫人南陽郡樊氏。故侍御史衢州別駕晁之女。之死之歎。母天莫移。嗣子前汾州平遙尉澹。次泳湘漸汭深。免喪之哀。心目皆瞿。長女歸濮陽吳會。次服沙門之教。次歸汝南周邕。洎幼女三人。婉稚年以室處。公之令弟皓。右神武軍將兼御史中丞。稟天策以警紫垣。統禁旅而環黃屋。貞忠一德。同力帝家。存沒永違。茹哀天壤。次晞。前太常寺奉禮郎。次煜。
前揚州參軍。並擢宏文館明經。盛矣夫。光祿之威憺西陲。少保之道高齊俗。太尉之神扶聖祚。君侯之惠敷朔郊。將軍之忠衛宸極。君子曰。田宗三王。彼可全矣。石氏萬石。我何謝焉。嗚呼。非夫人明柔慈愛。孰撫吾室。非愛弟仁厚忠肅。孰昌吾族。而諸孤能承佐先軌。懼隕厥問。周爰叔父之仁旨。載揚景行之遺烈。敢稽代緒。以表道周。銘曰。
將星有耀。燭天煌煌。武庫多材。我宗最良。在昔光祿。登壇保疆。乃擁節旄。以扼河湟。左袵畏慕。右地雄張。降及司徒。其道大彰。遭德孔艱。致命一匡。既復區夏。乃軌豺狼。彤弓專征。元戎啟行。實倡九牧。以定四方。賢哉長嗣。居焉廟堂。庸勳是承。父子皆王。再秉龍韜。中軍以揚。出授魚符。北地周康。古人有言。遏逸前光。令子罔愆。繼序不忘。精騰魄復。天望地藏。高墳揭然。豐碑在旁。雨露既濡。松柏蒼蒼。獨有代功。著於縑緗。
集／總集／全唐文／全唐文／卷六百二十三／韋渠牟／商山四皓畫圖贊　并序(P.6292-2)
商山四皓畫圖贊并序
故人清河房茂長刺商山。成簡靜之化。曰。隱居之類也。畫茲圖以貽予。緬乎沈吟。想似之不足。故為文以懿之。詞曰。
煥煥煌煌。為圭為璋。孰光乎不耀之光。幽幽深深。為山為林。孰繫乎不繫之心。足知乎虛室生白。元門不關。流水去住。清風往還。豈比夫稷契在世。巢由在山。一物有累。兩心不閑者哉。閑之謂何。簪裾薜蘿。本不干我。豈云其他。熙熙忻忻。與時為春。匡漢避秦。惟茲四人。於德之鄰。不孤其身。於澗之濱。不迷其津。繪事後素。孰知其故。想像儀形。念茲丹青。煜煜紫芝。深谷逶迤。俛仰今古。空林住時。鳳豈無德。鸞皆有群。出處語默。商山白雲。
集／總集／全唐文／全唐文／卷六百二十四／馮宿／星回於天賦　以數將紀終歲且更始為韻(P.6299-2)
星回於天賦以數將紀終歲且更始為韻
天其運乎。歲聿云莫。彼星回而斗建。實維新而去故。攝提克正。無聞黍累之差。懸象著明。不忒陰陽之數。仰觀蒼蒼。悠久且長。一十二分終而復始。二十八宿巡而有常。各安其位。各正其方。每披雲而見質。恒耿漢而流光。淩霜晣晣。燭夜煌煌。瞻彼星之回復。知改歲之方將。豈不以式遵晷度。無失綱紀。縱橫其狀。逐青陽而左旋。璀璨其容。候招搖而東指。匝四氣而為度。臨萬戶而可視。聖人所以參象於躬。考正極中。天蓋高而道遠。星且回於歲終。悠悠積氣。奕奕長空。潛應歷以相授。若循環之不窮。且運故無窮。時亦有替。三光垂其極。四序成其歲。必當觀大象以立規。驗周星而取制。方今時惟行夏。令無苟且。帝感於天。而克保休祥。星回於天。而不乖次舍。故得律應時貞。昭回上清。星歸其本。歲亦將更。遵舊紀而無謬。反初元而作程。則有博古之士。學於太史。觀歲杪而星窮。知有卒而有始。於是徵月
令以揮翰。談天經而賦美。
集／總集／全唐文／全唐文／卷六百二十四／馮宿／大唐昇元劉先生碑銘(P.6304-2)
大唐昇元劉先生碑銘
維皇王能自得師。以臻至理。維道德克輔於代。且非常名。
天啟聖唐。運興我李。於赫肇祖。實惟元元。高宗振其風於前。明皇張其教於後。十有三葉天子曰敬宗文武大聖廣孝皇帝。宏清靜之旨。以浸天下。闡無為之宗。以凝海內。寶歷二紀秋八月甲子。躬法服。御內殿。北面執弟子之禮。受道於昇元先生。大矣哉。斯所以貫三才。籠八極。澤及中外。仁加動植。播中和。贊恭默。昌聖緒。垂帝則而已。翌日。下明詔加先生之號檢校光祿少卿。自內道場送歸於元真之觀居。命兩街之緇黃。前馬夾路。以引以翼。萬眾榮觀。以為崆峒之請。瑤池之宴。曾莫我若。先生姓劉氏。諱從政。生於河南緱氏。家世奉道。彰於前朝。而先生超然韙如。角立秀出。志學之歲。辤親就師。視冠冕如桎梏。顧聲名猶涕唾。夫其洞達元解。知來藏往。體於虛而觀其妙。守其樸而反於機。由是采氣於三清。吸精於兩曜。和光於萬有。委蛻於重元。始事河內張君通元。次師中嶽邢君歸一。二君之傳授。真筌祕訣。色授神與。而上至於東晉楊君。凡十四世。其實皆關鍵之固。鉤鎖之密。莫得而窺。至是而悉歸我焉。宜其當元門之尊。以師道自處。先生棲於王屋。不啻一紀。其後受請遷居都下。又承詔至於京師。化隨躬行。名出心隱。故
傳法紫宸之後。竟遂東還。今上端穆清之居。緬汾水之想。將召舊德。而咨要道。吾師知之。私於門人韓貞漼曰。吾將解去。先告之期。蓋大和四年某月林鍾其日癸亥。其春秋七十有八焉。嗚呼。蘭薰膏明以自迫。鶴駕霓旌而難駐。貞漼與東夏弟子若干人。及關中弟子葉守中等若干人。以為吾師之不可攀援者。真氣粹容。至如章施紀述。追琢翠琬。使將來瞻之仰之而不怠。宜在乎文。憑文以導心。因心以成志。謂宿嘗奉几杖。熟遊牆藩。俾為銘而揭焉。且慰夫飡霞遁俗者之懷。煌煌二都。各樹其一。其辭曰。
內天外人。保和嗇神。道之宗兮。乘飆駕欻。無象有物。元之功兮。我后敬皇。灼其耿光。慕崆峒兮。吾師昇元。法於自然。繫橋松兮。洪惟武文。懿此正真。紹光風兮。金關玉堂。靈符寶章。闢中宮兮。出自幽谷。賓於黃屋。翊九重兮。開陽闔陰。忘形守心。沃宸聰兮。出日入月。騰淩滅沒。靡不通兮。脫俗遁代。并包覆載。皆可容兮。控鶴轡龍。倘佯高空。躡前蹤兮。捐巧棄智。挈誠去偽。順至公兮。戴君奉親。後巳先人。福乃鍾兮。洛都應召。京邑承詔。隨西東兮。泊然泉渟。油然雲行。恣所從兮。從之在勤。道將自親。滋益恭兮。為而不殆。績用
斯倍。吉以逢兮。法施經流。通明達幽。播無窮兮。功滿行圓解形默然。示有終兮。谷神不死。蟬脫而巳。何哀恫兮。鳩血誠而圖石刻者。伊貞漼與守中兮。
集／總集／全唐文／全唐文／卷六百二十九／呂溫　五／凌煙閣勳臣頌　并序／許譙公紹(P.6348-2)
許譙公紹
群動相食。血流中原。譙公夷陵。豺虎為鄰。列境連城。火炎煙昏。皎其一邦。如玉不焚。三光忽開。萬象皆新。誰有天下。平生故人。公與高祖有舊引忠歸誠。豹變蠖伸。金石之契。移為君臣。奕奕煌煌。為龍為光。元戎啟行。大旆央央。式遏大江。奄征南方。恩斯勤斯。兩不可忘。
集／總集／全唐文／全唐文／卷六百三十二／李程／眾星拱北賦　其二　以人歸政德如彼眾星為韻(P.6381-1)
眾星拱北賦其二　以人歸政德如彼眾星為韻
邈矣辰極。凝光於北。以迢迢之遠狀。出蒼蒼之正色。蔭華蓋作上帝之居。擁神休為下土之式。厥高可仰。其儀不忒。觀眾星之附麗。如小邦之懷德。至於遐瞻五緯。迴眺九圍。湛河漢之秋景。滅煙霞之夕霏。此則信無大而無小。諒知章而知微。粲以低昂。嗟在空而錯置。煥而旋復。訝共貫而知歸。環紫極而未散。流素月而方稀。瞻夫攝提引翼。鈎陳邐迤。或重輝而玉集。乍浮爍而波委。儲精定位。叶天步之廓然。有耀遠方。振旄頭而嘒彼。且沖漠之外。或盈或虛。宵則觀夫成列。晝焉測其所如。是知惟辰得中。同睿作聖。合真宰之至理。稟昊天之成命。陰滋玉燭。徒見冥其六符。洞契璇樞。惟悟齊其七政。當其重城未啟。永夜向晨。想清防於嚴密。披元霄而得真。俱熠熠以晶朗。乍煌煌而彩新。類珠連之可媚。儼天行而自陳。拱之立言。孔氏巳傳乎舊史。犯而成象。漢帝曾容其友人。洎乎晷度環合。躔次律中。輻輳轂纔可比其稠。水會瀛未足方其眾。蓋所以明上德之攸擬。宣下情而通諷。客有托身白社。翹思青冥。當天地交
泰。山川永寧。敢屬辭而體物。照庶士之從星。
集／總集／全唐文／全唐文／卷六百三十三／許堯佐／五經閣賦　以禮傳詩書易成教為韻(P.6393-1)
五經閣賦以禮傳詩書易成教為韻
王者為邦。實先學校。不有載籍。何以垂教。必由乎文字。使知乎忠孝。東序西序。取乎游焉息焉。八索九邱。俾其是則是傚。粵我后矣。聖哲者歟。命儒官兮。至公以居。所崇惟學。所寶惟書。搜群言而斯在。立重閣以藏諸。觀其結構孤高。軒扉對啟。飾不及侈。儉而中禮。刮楹之上。標銀牓之煌煌。峻宇之前。閱子衿之濟濟。於是六籍咸萃。百代無遺。恭儉
之教。比事之詞。虞夏商周之五典。國風雅頌之四詩。既精微之與廣博。莫不森羅而在茲。文移科斗之質。字別魚魯之疑。軸星攢而花散。帶蜺舒而草滋。櫺檻風來。動芸香之苾苾。綺疏日映。見鉛槧之纍纍。覽彼縑緗。請披記傳。或崇其臺。以邀非望之福。或邃其榭。以逞荒怠之讌。未若事惟師古。政以化成。斲樸之勤。毋弛怠於儒學。黼藻之飾。不加賁於檐楹。由是事美德風。人歌懿績。校則同於天祿。藏乃異於魯壁。左平右墄。雖有陋於明堂。上棟下宇。乃不踰於大易。別有名繫庠序。身衣縫掖。覩茲閣之岧嶢。諒吾道之宏益。
集／總集／全唐文／全唐文／卷六百四十一／王起　一／振木鐸賦　以孟春之月遒人徇路為韻(P.6472-1)
振木鐸賦以孟春之月遒人徇路為韻
國家敷文教。布時令。爰振鐸於九衢。將採詩於萬姓。上立其典。將興詠之必聞。下聽其音。知從諫而則聖。事且彰於歲首。禮無虧於春孟。所以夏訓是崇。周官克敬。亦既戒止。居然可珍。赫赫奕奕。爛爛燐燐。以金為鈴。且嘗巧於懿匠。剡木為舌。將託音於下人。及夫拂拭光生。提攜彩發。順一人之施令。採四海之箴闕。鐬鐬於遐邇之路。杳若和鑾。煌煌於前後之車。爛如明月。於以闡幽。於以冥搜。知政教之茲始。表申嚴之所由。動素手而知音愈出。注清耳而其義可求。色耀皇衢。映遲遲而日麗。聲搖紫陌。隨獵獵而風遒。
昭彰有儀。掌握成韻。因木德之將盛。懷金聲而載振。或聆之而胥悅。或抑之而旅進。豈比夫鼓有節而斯通。雷發聲而先徇。可以展六義。可以陳四詩。在道途而無壅。致朝廷之允釐。驚百眾以泠泠。昭其聲也。沃九重於翼翼。失則革之。鐸之為義也深。鐸之為用也固。虛其中而不屈。圓其外而合度。可以揚天之聲。可以遵王之路。令出不返。知遒人之是司。道之將行。幸夫子之可喻。故其鎔鑄式珍。錯磨永新。舊典斯考。英聲克振。既有符於元化。斯永保夫青春。
集／總集／全唐文／全唐文／卷六百四十一／王起　一／取榆火賦　以方春改火用榆鑽燧為韻(P.6472-2)
取榆火賦以方春改火用榆鑽燧為韻
國家布和令。稽舊章。候葭灰之所應。取榆火之有常。鑽之彌堅。初若切磋之響。動而愈出。俄生煒煜之光。火則循利。人惟嚮方。豈徒宣明於四海。固將貽範於百王。時也遲遲日昇。習習風至。太蔟中律。勾芒整轡。擇木之宜。順天之利。歷歷初種。常散莢而如錢。煌煌是求。必鑽木而成燧。曲直有倫。尋尺為珍。啟炎上之氣。當發生之辰。佐暄妍於獻歲。助煦嫗於陽春。比皇明之燭幽。既自邇而及遠。叶時令而委照。爰舍舊而謀新。始青林兮見採。終洪鑪兮有待。鬱攸之氣方騰。枯槁之容不改。其執熱也。殊金燧之感。其攻堅
也。非水石之鑽。佩之或雜於刀礪。用之以代其槐檀。運手而綠煙乍起。屬目而朱燄可觀。餘燼收之而有耀。死灰然之而孰難。束縕是繁。抱焦眾夥。何鎔鑄而不賴。何燔炙而不可。紅星忽迸。不異乎種天之星。朱火既飛。詎同夫敲石之火。則知調其玉燭。取彼白榆。誠國之美利。亦君之遠圖。始韜光而無朕。卒既燥而有孚。所以微成於著。有生於無。豈徒嚴凝之鄉。樹於北塞。晼晚之景。失於東隅。宜乎大化不爽。餘光必共。莫不愛一人之火化。為百姓之日用。
集／總集／全唐文／全唐文／卷六百四十一／王起　一／履霜堅冰至賦　以君子之道闇然而日章為韻(P.6483-2)
履霜堅冰至賦以君子之道闇然而日章為韻
霜之履兮白商應。冰之堅兮元律分。其履也結之寒露。其堅也矗若長雲。當萬物始挫之時。降於青女。及六尺凝寒之日。可薦明君。信履微而知著。宜布象於前聞。乃若歲如
何其。夜亦秋止。稜稜稍結。兢兢未履。漸皚皚於葛屨之下。將皎皎於玉壺之裏。雖嚴凝作氣。必納於輿人。而愴淒動容。先感於君子。此謂履霜之始。暨夫變化無朕。堅剛有期。律移緹幕之候。辰當黑帝之司。由是璀璨無積。清明自持。則豐山古鐘。不舂容而鳴矣。鄴臺舊井。可皎潔而藏之。此所謂堅冰之時也。霜之飛兮至微。冰之潔兮自保。所以通變其德。所以馴致其道。畜峨峨之色。且寒於長河。改𩅀𩅀之光。寧留於勁草。凝冷兮漸滋。積素兮斯瞰。始落金波之上。有助其明。終藏陰室之中。不欺於闇。冰因乎厚地。霜本乎高天。何質變而增勵。何節窮而更妍。亦由洪因纖起。高以下先。投一跡而千里路極。覆一簣而九仞功宣。則求已者知霜冰之言理有漸。周身者知霜冰之防於未然。固宜研精屑屑。覃思乾乾。豈翫蒹葭蒼蒼之色。鑿山谷沖沖之堅哉。士有錯綜文房。琢磨儒術。以修辭為履霜也。不同於豺祭之辰。以干祿為堅冰也。不同於狐聽之日。願察言而觀行。儻循名而責實。況乃良牧煌煌。近天子光。引凝陰之義。為勸學之方。則因卑致崇。匪一朝一夕。為大於細。在日就月將。然後知作者之微旨。嘉言孔彰。
集／總集／全唐文／全唐文／卷六百四十二／王起　二／庭燎賦　以早設王庭輝映群辟為韻(P.6488-2)
庭燎賦以早設王庭輝映群辟為韻
王者崇北辰之位。正南面之威。赫朱燎以具舉。列彤庭而有輝。助彼皇明。可燭於夜色。叶茲睿哲。引曜於宵衣。信乎令典有作。舊章不違。當其冠劍鏗鏘。環珮昭晰。峨峨爭赴。肅肅就列。聽玉漏而未央。仰紫宸而初爇。珠旒將出。方熠熠以星懸。綵仗徐來。巳煌煌而電設。九儀稍布。六樂爰分。代星光之照曜。雜佳氣之絪縕。騰輝於鴛鷺之行。若離若合。委照於熊羆之旅。或友或群。昭昭彰彰。紫氣紅光。聲明煜煒。百物熒煌。覩炎上之有赫。知臨下之無荒。遠而瞻之。謂焚裘之煙昭儉於晉帝。迫而察之。似流屋之火呈瑞於周王。金釭莫齊。銀燭非競。長風乍拂。高燄彌盛。華衮燦爛以相鮮。猛虡攫拏而交映。其容烈烈。其明杲杲。附寒者覺其春深。假寐者疑其曙早。則知統四海。朝百辟。勵夙興。勤夕惕。佐盛儀而有待。惜流光而無斁。昭其明也。叶天鑒之穆清。望而畏之。契天威之咫尺。彼爟火秦舉。神光漢覿。何足示來儀之容。呈入覲之績。則知我皇立人之程。為國之經。旂淠淠而咸造。鸞鏘鏘而可聆。萬宇乂。多士寧。豈徒美君子之至。在宣王之庭。
集／總集／全唐文／全唐文／卷六百四十二／王起　二／漢武帝遊昆明池見魚銜珠賦　以題為韻(P.6489-2)
漢武帝遊昆明池見魚銜珠賦以題為韻
漢武帝出咸京。遊昆明。覿潛魚之躍。吐靈珠之英。珍不藏川。是獲媚川之色。仁苟及物。必能動物之誠。先是撥刺巨鱗。傍畔水裔。或詹何所中。或任公所制。利鈎貫鰓而錯落。長絲縈岸而掣曳。殘瘁不振。沉浮未濟。是用脫其鋒。解其綴。索於枯肆。初同患於波臣。銜以圖書。終乃小於軒帝。他日擇良辰。鏡清流。舍鑾輅。登龍舟。不徐不疾。以遨以遊。於是傍臨桂棹。遠映珠旒。或銜或戲。似驪龍之頷將吐。若明若滅。比瓊蚌之胎未收。光芒稍逼。輝赫難儔。實有意於豐報。固無情於暗投。含幽育明。轉煌煌於畫鷁。振鬐掉尾。時熠熠於牽牛。既而千官動色。百辟咸覩。且曰修其文。耀其武。澤之廣。恩之溥。雖彼池中之物。亦懷天下之主。報德而入於隋掌。此類蛇銜。感音而失於晉庭。彼慚鶴舞。況乎燭龍奪艷。石鯨獨吐。泣鮫人之目。固不可倫。綴神女之軀。曾何足數。由是儼天儀。俯洪池。映噞喁而未出。炫的皪而方施。然後得廉寸之彩。失圓折之規。則皎皎駒來。自掩白狼
之美。翩翩鵻至。徒稱赤雀之奇。是知人能博施。物亦幽贊。無煩罔象之索。詎假闌干之貫。向若安其忍。棄其難。俾頒首長逝。劫灰未散。安得此樂於江湖。見託於河漢。則玉殿之側。誰綴其玲瓏。金輿之傍。莫矜其照爛。以言於魚也。厥道斯存。以言於人也。如何勿敦。則受嘉惠。蒙渥恩。得不效節於當代。而垂名於後昆。
集／總集／全唐文／全唐文／卷六百四十二／王起　二／延陵季子掛劍賦　以冥會心許暗無我欺為韻(P.6494-2)
延陵季子掛劍賦以冥會心許暗無我欺為韻
循修隴樹兮。掛劍於茲。所以表徐君之所欲。明季子之不欺。予取予求。昔藏心而可測。一生一死。終棄寶而如遺。蓋烈士孤標之節。而神明幽感之時。當其昔結歡娛。從容不阻。孤鋒乍拔。密坐之所。彼眷眷於目擊。此默默而心許。諒他日而來思。非伊人而誰與。及夫歷聘上國。言旋東吳。訪
舊友。遵舊途。亦當開寶匣。獻鹿盧。何閱水兮不待。弔荒埏兮巳蕪。由是執龍泉而慷慨。望馬鬣而踟躕。想間歲之披雲。忽然而在。撫今辰之切玉。視之若無。且曰器可謀新。室寧欺暗。解腰間之善結。仰樹杪而延瞰。乃脫白刃。推赤心。耀宿草之煌煌。懸拱木之森森。錯落金鐶。疑夜月而生隴。晶瑩霜鍔。謂春冰之在林。龍形蜿蜿而未化。蛟枝亭亭而欲尋。解佩義廣。脫驂感深。英聲遂騰於萬國。善價不顧其千金。嗚呼。劍之擲也無前。人之行也必果。誠去彼而取此。非祈君之祐我。無宿諾匹之以庸庸。不食言方之以璅璅。向若蔑元壤。恡青萍。重提攜於掌握。輕耿介於心靈。則三尺之中。空騰雲而漫漫。重泉之下。將愧色於冥冥。無言者道之宏。不約者信之大。峻節卓以特立。義風紛而繁會。盛矣哉掛劍之名。將萬古而不昧。
集／總集／全唐文／全唐文／卷六百四十二／王起　二／斗間見劍氣賦　以神物下潛精光上射為韻(P.6495-1)
斗間見劍氣賦以神物下潛精光上射為韻
彼玉斗兮。列乎太清。此寶劍兮。埋於豐城。遙天式瞻。諒闌干以成象。厚地斯秘。遂熠爚而騰精。若非五山錯秀。六合含英。則何以下藏鋒於穎脫。上作氣於貞明。昔伊雷氏未占。張公莫訪。秘龍淵之奇彩。射斗牛之異狀。或雄雄於曲
柄之末。或冉冉於斗杓之上。金陵之王氣莫齊。函谷之紫氣應讓。可大可久。乃聖乃神。嗟日月之逾邁。怨土石之湮淪。劍也氤氳。連白榆與紫貝。星焉昭晰。應龜甲與龍鱗。下埋照以煌煌。上和光於歷歷。何寶鍔兮斯隱。在璇璣而必覿。鋒惟切玉。處玉匣以逾深。氣則決雲。每雲路而相射。匪舍之則藏。實闇然而章。仰九霄而遊目。知百鍊之雄鋩。乍滅乍明。有扶於佳氣。若離若合。更類於神光。靈氣則浮。利用猶鬱。當繚繞而熒斗。自表至珍。儻陸離而佩身。寧逢異物。可以察三尺之滯淹。可以見七星之沈潛。石韞玉而騰輝。未專其美。鼎居汾而見氣。徒有其占。固宜仰層穹。求外野。延瞰於寰城之裏。冥搜於古獄之下。則可以論國都。驅駿馬。是知劍氣之在斗間。所以求伸於知者。
集／總集／全唐文／全唐文／卷六百四十三／王起　三／萬年縣試金馬式賦　以漢朝鑄金為名馬式為韻(P.6502-2)
萬年縣試金馬式賦以漢朝鑄金為名馬式為韻
先賢鑄金之英。為馬之形。馬無疆而致用。金不朽而垂名。瞻之在前。則至寶山立。寂然不動。則異體峰平。固將六龍
可驗。八駿斯營。遐追絕足。遠契長鳴。豈徒翫熒煌之彩。眄熠爚之情哉。始其模既全。體將具。思求絕塵之貌。是假在鎔之鑄。踴躍其液。渥洼之形未出。撲滅其煙。浮雲之姿已露。方中矩兮圓中規。勢倜儻兮精權奇。誠可傳而可繼。每不驅而不馳。其巧既畢。安貞莫移。豈貪夫而是徇。諒工者之所為。若乃大閱群騶。旁搜萬國。獻絳闕而咸萃。充華廄而尚惑。乃審厥象。俾臻其極。仰從革之輝光。知代勞之軌則。駑駘沓至。自乖百鍊之形。駔駿俱來。允叶萬邦之式。其狀惟肖。其義孔昭。仰沛艾以龍翥。若驂驔而鹿超。摧秣勿施。異乘黃之伏皁。縶維罔及。殊赭白之來朝。翼翼雄姿。煌煌壯觀。恒引耀以錯落。每騰精而泮渙。牛以石兮多慚。駞以銅兮非翫。是知武皇之制博。伏波之旨深。用之則行。昔飛聲於東道。確乎不拔。終成象於南金。高門洞闢。秘殿旁臨。將萬古以駭目。俾四方而宅心。豈作賂大宛。其形見棄。為神蜀郡。厥祀方歆者哉。固宜無逃於眾寡。不昧於取舍。永作鏡於域中。比懸衡於天下。則稱驥德頌駉牧者。未若似是而非。常以馬而喻馬。
集／總集／全唐文／全唐文／卷六百四十四／張仲素／玉鈎賦　以常協正經故無朓朒為韻(P.6515-2)
玉鈎賦以常協正經故無朓朒為韻
月以陰德。玉聞夜光。伊在天而成象。杳如鈎而可望。每映樓而皎皎。類照廡之煌煌。隱見以時兮不愆其候。虧全有節兮此惟其常。當其霽景方晚。晴飆既涼。瑩迢遞之初魄。
出西南之一方。韜皎皎之輝。尚潛元兔。呈纖纖之狀。詎假白狼。矧乃就盈之姿。曲成是愜。從三讓而載吐。表四序之克協。侔雕瓊之異象。契舒蓂之數葉。臨洞房之內。猶隔瑣窗。隱遙城之隅。乍明粉堞。觀夫媚霜煙。挂遼敻。悟如珪之有始。知合璧之將聖。既麗天而作則。亦順辰而為政。彎環而素彩未流。蕭散而丹霞始淨。所以增思婦之獨愁。發詩人之興咏。豈止生彼海澨。煥乎天經。況於玉以比德。復如鈎而效靈。落魚浦之間。偏宜泛影。垂朱簾之側。宛似分形。思其迥出隴陰。漸登雲路。每因躔而進晷。若就新而去故。沉泬寥之空碧。麗柔明之微素。曷蛾眉之足儔。豈玉璜之能喻。然而合其道也。則圓景不渝。順其化也。而盈缺或殊。當未光之時。所明若昧。自哉生之外。其有如無。且色依微於林表。晦見西方之謂朓。光掩映於暘谷。朔出東隅以為朒。今異此而守度。諒君明而臣肅。故其賦玉鈎之輝輝。誠可增金波之穆穆。
集／總集／全唐文／全唐文／卷六百四十七／元稹　一／郊天日五色祥雲賦　以題為韻(P.6548-2)
郊天日五色祥雲賦以題為韻
臣奉某日詔書曰。惟元祀月正之三日。將有事於南郊。直端門而未出。天錫予以靈瑞。是何祥而何吉。臣拜稽首。敢言其實。陛下乘五位而出震。迎五帝而郊天。五方騰其粹氣。故雲五色以相宣。控壇乍直。捧日初圓。獸蹲而龍鱗熠熠。鳥跂而鳳翼翩翩。羽蓋凝而軒皇暫駐。風馬駕而王母欲前。影帶旂常。疑錯繡之遙動。昭章文物。比摛錦之相連。觀之者無小無大。謂之曰若煙非煙。昔者卿雲作歌於虞舜。白雲著詞於漢武。皆跂望而為言。非仰觀而遂覩。今陛下德至天地。恩覃草莽。當翠輦黃屋之方行。見金枝玉葉之可數。陋泰山之觸石方出。鄙高唐之舉袂如舞。昭布於
公侯卿士。莫不稱萬歲者三。並美於麟鳳龜龍。可以與四靈而五。於是載筆氏書百辟之詞曰。郁郁紛紛。慶霄之雲。古有堯舜。幸得以為君。象胥氏譯四夷之歌曰。煒煒煌煌。天子之祥。唐有神聖。莫敢不來王。帝用愀然曰。予何力。澤未周於四海。雲胡為而五色。來爾群后。舉爾眾職。因五行以修五事。由五常以厚五德。正五刑以去五虐。繁五稼以除五賊。苟順夫人理之父子君臣。安知夫雲物之赤黃蒼黑。進我輦路。就我陶匏。雖有光華之萬狀。不若豐穰於四郊。凡百庶寮。相趨而顧。稍疑江上之綺。果異封中之素。補天者雖欲抑之而不出。吞筆者安可寢之而無賦。越明日。臣稹詠霈澤於雞竿之前。覩斯雲散之為五采之湛露。
集／總集／全唐文／全唐文／卷六百五十三／元稹　七／上門下裴相公書(P.6639-1)
上門下裴相公書
通州司馬元稹謹再拜獻書相公閣下。昔者相公之掾洛也。稹獲陪侍道途。不以妄庸。諮及章啟。則固竊聞閣下以文皇敕起居郎書居安思危四字於笏上為至戒矣。今陛下當晉武平吳之後。閣下即周公東征而還。安孰甚焉。思豈可廢。況今四邸並開。掃門之賓競至。碣石餘沴。束身之款未堅。則閣下推食握髮之意。何遽移之於高枕擊鐘之逸乎。且夫得人則理之談。實老生之常語。至於切近。猶飢者欲食。不可惡熟俗而不言也。若稹之末學淺見。又安敢引喻古昔於閣下。獨憶得近日故裴兵部之為人也。甄辨清淨。號為名流。及其為相也。構致群材。棟梁榱桷。咸適其用。人頗隘之。至於激濁揚清。亦無所愛吝。是以秉政不累月。閣下自外僚為起居郎。韋相自巴州知制誥。張河南自邕幕為御史。李西川自饒州為雜端。密勿津梁之地。半得
其人。如故韋簡州勳及稹等。拔於疑礙置之朝行者又十數。然後排異已之巨敵。引協心之至交。當時一二年間。幾至於姦無蹊隧。而政有根本矣。及山東沴作。上以兵事咨之。則對以禁暴息人之外。不能有以佐震耀。是以樽俎之謀。不專於廊廟。蓋廉善精微之士。素熟於心胸。而泛駕乘桴之才。未嘗校量於左右也。比於閣下今日之雄材大略為短矣。然而即世之後。雖無李嚴廖立之思。而十載之內。備將相號名卿者。多其引拔。嗚呼。方鮑叔之功。斯不細矣。昨者閣下方事淮蔡。獨當鑪錘。內蘊深謀。外排群議。始以追韓信拔呂蒙為急務。固非叔孫通薦儒之日也。今殊勳既建。王化方行。亦常念魏鄭公守成之難。而三復文皇帝思危之詔乎。以愚揆之。欲人之不怨。莫若遷授之有常。欲人之竭誠。莫若援拯於焚溺。何謂有常而不怨。以省言之。由後行為前行。以臺言之。自察院轉殿院。苟不如是則怨矣。苟能如是何怨哉。何謂援拯而竭誠。某又不敢移之於他人。借如小生之庸且昧也。固不及班行之中輩。又敢自讓於郎吏之末者乎。向使元和中一年為拾遺。二年為補闕。不三四年為員外。又三四年為正郎。則宰物者雖朝許
之以綸誥。暮許之以專席。厚則厚矣。遽責其隳肝瀝膽。同廝養之用力。亦難哉。及夫為計不良。困於溝瀆者十年矣。苟有舒其胝攣置之趨走者。又安敢愛氣力吝心髓於和扁耶。是猶龜鼉之有泉。烏鳥之有林。何嘗媿於水木。苟或縶而籠之。鏁而檻之。其或放之投之者。則必啁啾顧慕以報之。報其免於難也。今天下病溝瀆困籠檻。思閣下藥之養之投之放之者。豈特小生而已哉。且曩時之窒閣下及小生者。豈不以閣下疏有居安思危之字為抵忌。對上以河南縣尉非貶官為說乎。向非裴兵部一二明之。則某終老於窮賤。固其宜也。儻閣下復三二年遲迴於外任。則少陽邀望之際。固未得奉煌煌之命。以周知其巢穴矣。當元濟討除之始。又安能定已成之策於上前。排未亡之疑於眾口哉。今天下能不有萬一於閣下之才略。而猶跼足帖脅。私自憐愛其志力哉。況當今陛下在宥四海。與人為天。特降含垢棄瑕之書。且授隨才任能之柄於閣下。閣下若能蕩滌痕累。洞開嫌疑。棄仇如振塵。愛士如救餒。使恃才薄行者自贖於煩辱。以能見忌者騁力於通衢。上以副陛下咸與惟新之懷。次以廣閣下好善救人之道。使千百年
外。謂閣下與裴兵部為交相短長。亦足為賢相矣。未盡善也。且夫當陛下肇臨宇宙之初。與得天久照之後。愈光明矣。安有裴兵部拔群才於前。則盡行。閣下拔群才於後。則盡廢。以閣下沐浴恩波之始。與徽猷克壯之秋。愈汪洋矣。又安有救裴寰之罪。換禹錫之官。則盡易。振天下之窮滯。行渙汗之條目。則盡難。某雖至愚。未敢然也。某自十年遭罹多故。每欲發書朋舊。尚不敢盡陳其情。豈不知干宰相有不測之罪耶。熟自計之。與其瘴死蠻夷。自題不遇之牓。比夫塵穢尊重。伏危言之。刑無異也。聊因所善。緘獻鄙誠。翹企刑書。不敢逃讓。不宣。稹頓首。
集／總集／全唐文／全唐文／卷六百五十五／元稹　九／祭亡友文(P.6672-1)
祭亡友文
嗚呼。英英君子。汲汲仁義。壽則道亨。夭亦德熾。滔滔眾人。沒沒名利。材不稱官。老不識事。紫綬榮身。黃髮垂穗。徒擲
天年。竊耀名器。石頑慧明。亦有何貴。君雖促齡。實大其志。呼吸風雲。擺落塵膩。泥濜珠玉。糞土名位。瞪目凡流。傾心俊異。譽如不聞。毀亦不忌。不求近效。直詣殊致。圈檻豺狼。籠御鵬驥。壍山堙海。吞河噴渭。嶽立英髦。粉碎庸媚。德我者煌煌。虐我者惴惴。赫赫其門。揚揚其氣。念昔日之盡言。此唯君之大意。夭不降年。志亦沒地。我輩猶在。尚可希冀。故曰交本乎道。道通乎類。身沒類存。道則不墜。信後圖之未忘。奈目前之歔欷。昔江濆之送君。每重宵而疊醉。曾不易其津涯。忽莫陳於喪次。孀婦號呼。哀徹提稚。拜我者曩日之舊童。示我者絕時之遺字。埋萬恨於深心。洒終天之別淚。嗚呼哀哉。尚饗。
集／總集／全唐文／全唐文／卷六百五十六／白居易　一／漢高祖斬白蛇賦　以漢高皇帝親斬長蛇為韻(P.6677-1)
漢高祖斬白蛇賦以漢高皇帝親斬長蛇為韻
高皇帝將欲戡時難。撥禍亂。乃耀聖武。奮英斷。提神劍於手中。斬靈蛇於澤畔。何精誠之潛發。信天地之幽贊。卒能滅強楚。降暴秦。創王業於炎漢。於時瓜剖區宇。蜂起英豪。以堅甲利兵相視。以壯圖銳氣相高。皆欲定四海之洶洶。救萬姓之嗷嗷。帝既心闚咸陽。氣王芒碭。率卒晨發。縱徒夜亡。有大蛇兮。出山穴。亘路傍。凝白虹之精彩。被素龍之文章。鱗甲皚以雪色。睛眸赩其電光。聳其身。形蜿蜿而莫犯。舉其首。勢矯矯而靡亢。勇夫聞之而挫銳。壯士覩之而摧剛。於是從者。告於高皇。高皇乃奮布衣。挺干將。攘臂直進。瞋目高驤。一呼而猛氣咆哮。再叱而雄姿抑揚。觀其將
斬未斬之際。蛇方欲縱毒螫。肆猛噬。我則審其計。度其勢。口譟雷霆。手操鋒銳。凜龍顏而色作。振虎威而聲厲。荷天之靈。啟神之契。舉刃一揮。溘然而斃。不知我者謂我斬白蛇。知我者謂我斬白帝。於是灑雨血。摧霜鱗。塗野草。濺路塵。嗟乎。神化將窮。不能保其命。首尾雖在。不能衛其身。盛矣哉。聖人之草昧經綸。應乎天。順乎人。制勍敵必示以乃武乃文。靜災禍不可以弗躬弗親。若夫龍泉黯黯。秋水湛湛。苟非斯劍。蛇不可斬。天威煌煌。神武洸洸。苟非我王。蛇不可當。是知人在威不在眾。我王也萬夫之防。器在利不在大。斯劍也三尺之長。於以讋萬物。於以威八方。歷數既終。聞素靈之夜哭。嗜欲將至。知赤帝之道昌。由是氣吞豪傑。威震幽遐。素車降而三秦歸德。朱旗建而六合為家。彼戮鯨鯢與截犀兕。未若我提青蛇而斬白蛇。
集／總集／全唐文／全唐文／卷六百五十六／白居易　一／叔孫通定朝儀賦　以制定朝儀上尊下肅為韻(P.6681-2)
叔孫通定朝儀賦以制定朝儀上尊下肅為韻
稷嗣君上稽天命。下察人聽。以為作樂者存乎功成。制禮者本乎理定。故易尚隨時。禮貴從宜。於以致理。何莫由斯。允矣君子。休哉令規。採三代之帝典。起兩漢之朝儀。於斯時也。秦吞六雄之後。漢承百王之弊。禮壞樂崩。上陵下替。將欲創洪業。尊皇帝。馴致王道。丕革季世。莫先乎正位以經邦。體元而立制者也。夫其將用於國。先習於野。辨度數於聲名文物。審等威於君臣上下。儒生肅以濟濟。物有其容。國典煥其煌煌。禮無違者。然後闢雙闕。會百僚。動必嚴恪。進無諠囂。長幼之序不忒。貴賤之儀孔昭。鏘鏘兮若萬國赴塗山而會。秩秩兮如百官仰太一而朝。歲十月。天地澄爽。宮殿清曠。風傳警蹕。日麗天仗。於是右陳列辟。左立丞相。東西分而則別。文武儼以相向。簪裾奕奕。頌鵷鷺之
具寮。劍戟森森。列熊羆之名將。帝容式展。皇威克壯。莫不上恭己以臨下。下竭誠而奉上。觀其威儀允淑。容止具篤。天子負鳳扆以皇皇。正龍顏而穆穆。百辟欣戴。九賓悅服。拔劍者懲懼而慄慄。飲酒者敬慎而肅肅。故知君有威故能守其邦。臣有儀所以保其祿。帝謂叔孫。舊章斯存。可以發揮我洪德。啟迪我後昆。方將守而經國。豈止煥而盈門。不然。何以表一人之貴。知萬乘之尊。
集／總集／全唐文／全唐文／卷六百五十六／白居易　一／中和節頌　并序(P.6682-1)
中和節頌并序
乾清而四時行。坤寧而萬物生。聖人則之。無為而無不為。神唐御宇之九葉。皇帝握符之五載。夷夏咸寧。君臣交欣。有詔始以二月上巳日為中和節。自上而下。雷解風動。翌日而頒乎四嶽。浹辰而達乎八荒。於戲。中和之時義遠矣哉。惟唐之興。我神堯子兆人而基皇德。太宗家六合而開帝功。元宗執象而薰仁壽之風。代宗垂拱而阜富庶之俗。舄弈乎。赫赫煌煌。八聖重光。以至於我皇。我皇運元樞。陶淳精。治定而化成。嗣皇極於穆清。納黔首於升平。於時數惟上元。歲惟仲春。皇帝穆然居青陽太廟。命有司考時令。以為安萌芽。養幼少。緩刑獄。布慶賜。蓋百王常行之道。未
足以啟迪天地之化。發揮祖宗之德。乃命初吉。肇為中和。中者揆三陽之中。和者酌二氣之和。其為稱也大矣。非至聖疇能建之。於是謀始要終。循義討源。於以九八節而七六氣。排重陽而拉上巳。煦元氣於厚壞。則幽蟄蘇而勾萌達。噫和風於窮荒。則桀驁化而獷俗淳。垂萬祀以攄無窮。被四表以示大同。於時兩儀三辰。貞明絪縕。千品萬彙。熙熙忻忻。繇是文武百辟。僉拜手稽首而颺言曰。大哉睿德。合於元造。又曰。昔在唐堯。敬授人時。垂於典謨。降及周文。在鎬飲酒。列於雅頌。斯蓋欽若四序。愷樂一方而已。未若肇建令節。混同天下。澤鋪動植。慶浹華夷。若斯之盛歟。蓋聖人之作事。必導達交泰。幽贊亭毒。與元化合其運。與真宰同其功。丕休哉。其至矣。賤臣易忝濡文明之化。就賓貢之列。輒敢美盛德。頌成功。獻中和頌一章。附於唐雅之末。頌曰。
權輿胚渾。元黃既分。煦嫗絪縕。肇生蒸民。天命聖神。是為大人。大人淳淳。為天下君。巍巍我唐。穆穆我皇。纂承九葉。照臨八方。四維載張。兩曜重光。齷齪唐虞。趢趗羲皇。乘時有作。煥乎文章。乃建貞元。以正乾坤。乃紀吉辰。以殷仲春。
吉辰伊何。號為中和。和維大和。中維大中。以暢中氣。以播和風。萌芽昆蟲。昭蘇有融。如斡元化。如運神功。於戲。德洽道豐。萬邦來同。微臣作頌。垂裕無窮。
集／總集／全唐文／全唐文／卷六百七十六／白居易　二十一／畫西方幀記(P.6903-2)
畫西方幀記
我本師釋迦如來說。言從是西方。過十萬億佛土。有世界號極樂。以無八苦四惡道故也。其國號淨土。以無三毒五濁業故也。其佛號阿彌陁。以壽無量願無量功德相好光明無量故也。諦觀此婆娑世界。微塵眾生。無賢愚。無貴賤。無幼艾。有起心歸佛者。舉手合掌。必先嚮西方。有怖厄苦惱者。開口發聲。必先念阿彌陀佛。又笵金合土。刻石織文。乃至印水聚沙。童子戲者。莫不率以阿彌陀佛為上首。不知其然而然。由是而觀。是彼如來有大誓願於此眾生。此眾生有大因緣於彼國土明矣。不然者。東南北方。過去現在未來佛多矣。何獨如是哉。唐中大夫太子少傅上柱國馮翊縣開國侯賜紫金魚袋白居易。當衰暮之歲。中風痺之疾。乃捨俸錢三萬。命工人杜宗敬按阿彌陀無量壽二經。畫西方世界一部。高九尺。廣丈有三尺。阿彌陀佛坐中央。觀音勢至二大士侍左右。天人瞻仰。眷屬圍繞。樓臺妓樂。水樹花鳥。七寶嚴飾。五彩彰施。爛爛煌煌。功德成就。弟子居易焚香稽首。跪於佛前。起慈悲心。發宏誓願。願此功
德迴施一切眾生。一切眾生有如我老者。如我病者。願皆離苦得樂。斷惡修善。不越南部。便覩西方。白毫大光。應念來感。青蓮上品。隨願往生。從見在身。盡未來際。常得親近而供養也。欲重宣此願。而偈讚云。
極樂世界清淨土。無諸惡道及諸苦。願如我身老病者。同生無量壽佛所。
集／總集／全唐文／全唐文／卷六百九十一／符載　四／為楊廷評祭何大夫文(P.7088-2)
為楊廷評祭何大夫文
伏惟尊靈涵清明之氣。秉中庸之德。事業存乎教化。忠厚形於家國。文章根風雅之奧。議論探元聖之域。虎視犀額。山立玉色。惟公昔年。聲譽赫然。拾遺補闕。丹陛之前。天子思理。垂意藩外。聿來沔鄂。十五餘載。浩浩茲邑。民繁境大。通至信於豚魚。被深仁於幼艾。秋霜可畏。春日可愛。卷風波於夏水。失險阻於西塞。嗚呼。地有四海。候公而清。天有三階。望公而平。昊穹謂何。殲我賢明。小人君子。號呼震驚。嗚呼。賓主之道。人倫之義。情禮所加。殺身有地。如朗小子。孱愚下位。無絕俗之姿。寡卓然之異。猥辱提引。叨居賢次。顧侶之榮。撫心多愧。頃將重命。驅車遠使。不憚山川。敢告顦顇。昔我往矣。寵節煌煌。今我來思。丹旐悠揚。慟哭江干。若摧肺腸。儻神靈之昭鑒。殊辛酸之未央。
集／總集／全唐文／全唐文／卷六百九十一／符載　四／祭外舅房州李使君文(P.7089-2)
祭外舅房州李使君文
波澗濬廣。根柢深長。沃日淮海。捎雲豫章。氣韻孤高。鴛鴻翱翔。高行端簡。秉心直方。在天寶中。族大且光。一門六姻。鳴玉琅琅。作宰藍田。政聳民康。棲遲半刺。亦振芬芳。才盛位卑。屈聲昭彰。遂登侯牧。答時之望。雨洩雲蒸。虬螭騰驤。浩路方騁。羽鱗摧傷。嗚呼。昔公典郡。歸江之涘。小子旋蜀。道途舍此。扁舟旋泊。弱植殘鄙。公辱車馬。晤言則喜。與能獎善。感慨知己。意敵周親。禮成半子。迫切寧覲。不遑留止。爰方浹旬。遽征千里。縈紆巖嶂。浩蕩雲水。惠愛纏綿。簡書填委。食貧多故。淹歷周祀。遠侍板輿。敬符深旨。嗚呼哀哉。歲暮朐䏰。積雪皚皚。旅館蕭條。凶訃亦來。望風一號。使人甚哀。心腸結塞。彌旬不開。公嘗好古。服膺儒藝。擅美素琴。騰芳草隸。洎拜靈座。清塵四蔽。札蠹徽銷。空知灑涕。嗚呼。公用中孚。納人於誠。人負長者。薄塵頌聲。道孤無鄰。怨抑不平。逝景潛晦。崇山忽傾。孀稚冤號。自硤徂荊。霜降露濡。毒漬中情。今則虔恭。歸厝先塋。靈有安宅。道無弛程。泬寥之晨。萬象悽清。野曠鴻斷。天色光明。煌煌素車。翩翩銘旌。出祖荒逵。惋慟交并。聞諸格言。黍稷非馨。意有所欽。生芻豈輕。湛彼罇罍。冀降明靈。儻精爽之如在。庶哀詞之是聽。
集／總集／全唐文／全唐文／卷六百九十二／白行簡／斗為帝車賦　以運乎中央臨制四海為韻(P.7099-1)
斗為帝車賦以運乎中央臨制四海為韻
帷斗之列。在天之中。象其車之為用。明乎運而不窮。爛然有光。隨月建而不忒。循環靡定。轉天道而潛通。爾其自彼元功。彰乎真宰。輻輳而眾星有次。環回而周天可待。將臨無極。同樂御之在君。隨轉無窮。異月輪之生海。故得四時式序。九有皆臨。順乎軌而克陰陽之分。比於轂而正天地之心。宛轉潛移。循環微至。周行不失於紀綱。順動罔差於躔次。何有象而著天。何無跡而行地。是使星辰日月之度。光不失三。春夏秋冬之期。時不愆四。懿夫拱極昭彰。垂精耀芒。將侔功於引重。在載德以知方。莫測車行。式瞻其上象。遙觀帝座。宛在彼中央。是動不過位。止無其常。作解疑夫轞轞。有耀想乎煌煌。然則七星所臨。下土之分。度數必循於厚載。經行用昭其廣運。是以義將德比。動與化俱。廣覆之恩既博。致遠之道斯殊。輪不推兮。展雲鋒而罔懼。駕非馬也。歷天險而無虞。所以取轅轂。喻璿樞。見維北之運矣。豈指南而已乎。猶一人之在上。而萬國之是制。規圓而輪轉罔差。鱗次而運行無替。遵不已之道。豈念窮塗。駕自然之車。寧愁輿曳。是則天衢可陟。雲路有勢。幸見殊於輪扁之徒。不可使其功而效藝。
集／總集／全唐文／全唐文／卷七百十六／陳仲師／土風賦　有序(P.7357-1)
土風賦有序
班固曰。人含五常。貴於萬彙。剛柔緩急。音聲不同。繫水土之風氣。則謂之風。其好惡取舍。動靜不恒。隨君上之情欲。聖唐四三王而六五帝。一六合而光宅。覽職方圖。山川盡見。歲七月。木鐸徇于路。命州里舉賢良。於我睢陽。古之大郡也。惟君子能通天下之志也。其辭曰。
吳季札挻生江國。自南徂北。聽群樂之存亡。觀諸夏之臧慝。乃言夫大雅小雅。周南召南。陳俗夸而奢。其國無主。韓地薄而險。其人不堪。燕都渤碣。秦負汧隴。俠客憑陵。世家淫勇。顓頊之居衛也。桑間濮上。務躭聲色。太公之存齊也。冠帶衣履。唯勤組織。洙泗之間。既富財力。觜畢之下。彌重獵弋。冀州則紂之餘烈。易為讐寇。合浦則蠻之獷俗。相尚戰鬭。吳南有豫章之基。燒銅山而煮鹽海。楚東有雲夢之區。鞭火耕而驅水耨。豈若睢陽。城臨氐房。其地平促。其人溫良。昔者舜漁雷澤。堯作平陽。天乙都亳。沛公潛梁。故地多君子。而風有先王。富禮樂。盛文章。魚鹽委積。士馬精彊。
亦有顏邑野人。居宋而生孔子。漆園傲吏。隱周而號蒙莊。韋氏以占星著族。楚宮以揆日居方。宓子賤聽訟築臺。坐空囹圄。巫馬期勸農作宰。克正封疆。亦有高辛故郡。下邑軍場。蔡走定陶之國。晉入沙隨之鄉。與夷出盟於瓦屋。郤缺來會於承筐。聊采綴而為賦。敘菁華而未央。言其國之始祖。微子封於斯土。先膺宗周之錫命。招納暴殷之餘戶。宅陶唐火正之監。就彭城鐵官之估。於是孟諸為澤。芒山為圃。日尋干戈。雲列群伍。起臺十仞。作室百堵。按弓甲。飛樓櫓。橫釣臺。伐金鼓。討曹滅衛。侵鄫掠魯。會盟於鴻口之亭。繳射於龍遊之浦。及其楚國圍急。澤門役苦。外則睅目而歌。內則析骸而哺。妖星去國。所移者三。怪石隕空。視之則五。其後漢分元弟。出食於梁。文帝則錫茅而建社。景帝則肅桂而稱觴。由是綵艇畫樓。鋪鴈池以千里。蘭軒竹閣。澄猿巖而四起。徵廄馬於邊徼。選宮人於街市。千乘出車。百金練士。煌煌煒煒。而軍容備矣。南面稱霸。而朝天子。若乃秦名碭郡。禹作豫州。城池競於春色。車騎溢於川流。惠連則詠南山以作賦。長卿則背西蜀而來遊。入瓜亭而避暑。臨穀熟而迎秋。弔仙人於蒙邑。祠閼伯於商邱。想華門
之瘈狗。歎梁野之妖牛。並忘歸於此地。充近侍而淹留。別有忠臣壯士。貞夫孝子。五侯競立。三王俱死。英靈遞見。商搉未已。雖埋骨於黃塵。俱列名於青史。當今奄有萬國。承平百年。化被則如春露之霑草。文同則若夜星之拱天。惟茲都之宏壯。比列土而居先。屬城有師。何代無賢。伊昔全盛。莫之與競。食客駢闐。諸侯聘命。旌旆互出。臺殿交映。忽瓜剖而豆分。若煙收而雨竟。已矣哉。中則傾兮滿則缺。陰靈起兮陽精滅。始看春樹歇芳菲。已見秋源漲沙雪。自昔雄材與壯氣。莫不埋恨而吞咽。七十里之城郭仍在。一千年之綺羅都絕。京兆杜公。久遊關東。臨少昊之秋月。過梁王之舊宮。食水土。問人風。執官曹而正直。抱身鏡而清通。識寶者不遺於草澤。懷材者喜遇於良工。但能任土而作貢。則我梁國之不空。
集／總集／全唐文／全唐文／卷七百十九／蔣防／獸炭賦　以朱火清耀昇為韻(P.7394-1)
獸炭賦以朱火清耀昇為韻
彼好奇者。巧與之俱。揉煨燼兮。是謀是度。象猛獸兮。為虎
為貙。將以輝爍殊觀。熠燿洪爐。腹翕赩以凝電。口喊呀而奪朱。曳尾垂頭。似無心而暴物。噓煙吐燄。若有齒而焚軀。寓形兮必果。徒搏兮莫可。鋸牙鉤爪。乍騰倚於寒灰。隅目高眶。載光芒於烈火。所以暖虛室。娛密坐。稽其狀也。成鷙獸之雄雄。求其類焉。笑形鹽之瑣瑣。其靜兮無營。其動兮匪驚。稍頓足以狼顧。時迸裂以豺聲。煜爚交光。孰辨犬羊之鞹。䫜顤欲步。似懷林野之情。因炎上以委質。殊檻中而狥生。輝兮赫兮。美其容之有焯。不貪不暴。嘉其身之中清。無野心以見誚。非內熱以自照。恒虩虩而畜勇。復煌煌而引耀。威而不猛。謂馴擾於中堂。攫而莫前。疑踡跼於餘燎。襲狐貉者。對之而不驚。被絺綌者。向之而伏膺。佐南薰之煦嫗。卻北陸之嚴凝。金釭近之而發彩。玉壺鄰之而散冰。髬髵枕藉。爌晃依馮。類火鼠兮炎邱是託。比燭龍兮崑閬斯昇。此制也。不唯資於玩好。抑亦彰夫伎能。
集／總集／全唐文／全唐文／卷七百十九／蔣防／夢捧日賦　以神遇輝燭兆發嘉祥為韻(P.7399-1)
夢捧日賦以神遇輝燭兆發嘉祥為韻
靈降嘉夢。天垂至陽。誠發身之兆朕。符翊聖之禎祥。所謂神而遇。闇而章。息沖澹之居。于于而自得。見貞明之質。曖
曖而彌光。倏爾疑升。瞰兮下燭。曈曨甘寢之所。恍惚曾泉之曲。撫金烏之翼。匪隔雲霄。駐羲和之車。乍迴昏旭。想夫卑高莫鄰。授受何因。忽煌煌而委照。值默默而凝神。寂其神。乃無間而通碧落。上其手。自有昊而得紅輪。縹緲魂交。光芒景附。肘腋輝爍。襟懷煦嫗。類銜規於遠山。同抱璧於中路。在忘形之際。用示無私。當向晦之時。將袪未寤。豈不以精誠可託。光陰可駐。從九霄之降祉。表千載之嘉遇者也。故曰道契幽微。天且不違。肸蠻陰騭。指掌陽輝。載營魄而虛無默住。荷靈貺而照燭潛依。至若冥蒙上越。埃𡏖中歇。始悠悠以神契。俄赫赫而明發。驗扶桑之際。其往阻修。偶支枕之時。其來倏忽。是知天無親。降靈而非遐。神不昧。燭幽而不賖。不然。何虛徐袵席。承奉光華。高眠而不驚不悚。見瑞而可仰可嘉。然則荀令之談足徵。程昱之榮有兆。常眷眷於天路。每拳拳於雲表。周旋寤寐。偃仰昏曉。庶照臨之理感通。知葵藿之誠不小。
集／總集／全唐文／全唐文／卷七百二十二／趙蕃／眾星環北極賦　以辰極鎮居眾星拱北為韻(P.7431-1)
眾星環北極賦以辰極鎮居眾星拱北為韻
惟極天之樞。惟星日之餘。日散精而外布。天樞要以高居。的然守中。昭上元之道著。爛兮繁會。助下濟以光舒。況乎有條不紊。既明且疏。雖貫珠而奚擬。縱編貝而豈如。周流無窮。隨五緯之軌道。運行有度。參兩曜之居諸。疑徐而速。若動而息。不騫不崩。匪差匪忒。俱遞遷而序別。各有位而分職。瞻言粲粲。何三五之在東。嘒彼纍纍。亦四七而朝北。是知統太一而為眾。處天心而稱極。故能總懸象之綱。作垂光之則。不然。何以探天之賾。何以表天之闢。必得一以含默。乃聚黃以修繹。明夫據會者靜而處。輔相者動而順。靜乃常德不離。動惟適道無吝。然後眾星熠熠。外辨方而不迷。一極煌煌。中居所而作鎮。是以仲尼譬為政之德。羲和時敬授之信。則天道恒象。人事或遵。北極足以比聖。眾
星足以喻臣。惟臣不矜德。合星之夕惕。惟聖不伐道。配極之日新。故得肅清黃道。利貞紫宸。豈惟大邦是控。臨朝御眾而已。實將先天稽極。後極立經。仰觀其動靜。旁暢其儀形。然後為政同乎北極。來方類乎眾星。斯乃先哲之臣。是崇是奉。臯陶所以邁德。虞舜所以垂拱。不然。彼眾星之環北。又奚足以為重。
集／總集／全唐文／全唐文／卷七百二十三／賈謨／人鏡賦　以主聖臣忠道光貞觀為韻(P.7441-2)
人鏡賦以主聖臣忠道光貞觀為韻
金為鏡兮。其鑑則明。人為鏡兮。其象則精。彼有取其照燭。我方致乎和平。廣霽而磨礱既至。酌獻而邦家以貞。懸於心則四聽一作聰常朗。寘於握而萬方不傾。惟賢任賢。自聖傳聖。守之則通幽洞冥。執之乃窮理盡性。致和樂。功逾止水之平。徵古今。道光仁壽之鏡。比璿樞以潛運。挂靈臺而韜映。是委照以無疲。每含光而不競。無鑒於水。自視於人。曷容華之自飾。惟道德之所親。功匪勤於鎔範。義將協於君臣。斯乃至寶。載光皇道。辨物數之紛紛。洞晦冥之杲杲。
放之可包乎海嶽。卷之可盈乎懷抱。煥乎發蒙。皎若晴空。光甚鑑兮。塵不能翳。德若容兮。物莫能充。以是為臣。則獻可替否。以是為鏡。則進思盡忠。斯為理兮化洽。斯為鏡兮照窮。惟賢聖之光贊。含英華而不散。執一法而不回。仰干齡而殊觀。貞明而翹楚角逐。皎潔而群邪冰泮。茲鏡也。克念則聖。罔念則荒。播無疆以垂範。披六幽而散光。燭明明而洞洞。歷久久而煌煌。聖作物覩。鏡清寰宇。驗成敗之原。知榮辱之主。我鏡在德。曾無盤龍之雕。我鏡在心。自有山雞之舞。若然。則皇唐邁德於陶唐。吾君齊聖於文祖。
集／總集／全唐文／全唐文／卷七百二十三／滕邁／慶雲抱日賦　以雲日輝映精彩相耀為韻(P.7443-2)
慶雲抱日賦以雲日輝映精彩相耀為韻
太陽之昇兮。鑠景氣而澄氤氳。聖人之德兮。上蔚結而生慶雲。外浮相煥。中映成文。郁郁昱昱。繽繽紛紛。粲兮若組繡之縈寶鏡。翊兮若申甫之相明君。無心而生。應德而出。不曜青以干呂。能叶慶以扶日。縹緲蜿蜒。游龍相逐而不
如。斐亹葳蕤。彩蜺舒狀而難匹。始流形於孤嶽。終垂象於九圍。麗碧霄以增媚。捧金烏而徐飛。感覆幬之仁。效靈表瑞。憑元黃之氣。耀影含輝。夫天道無言。以物應聖。聖功不宰。物自效命。故有非煙非雲。為祥為慶。付我元吉。彰我元盛。豈徒眾彩錯出。重輪交映者哉。且日者實也。象君而貞明。雲者運也。應時而發生。就日而浮。若就君之朝聘。五色成象。告五方之和平。騰乎天假其陰騭。見乎晝資厥炎精。懿乎煌煌燭空。煜煜呈彩。域中之目。無不仰觀。天下之心。若有所待。何必蒼梧稱美。橫汾是載者乎。夫變化翕忽。希夷混茫。理至則無幽不感。德盛則化妖為祥。煥厥霄極。亘於天光。彼丹甑玉燭。蓂莢芝房。孰若此感化而見。五彩其相者焉。是知聖與冥通。理由感召。故我后之盛德。不求彰而自耀。
集／總集／全唐文／全唐文／卷七百五十七／康僚／日中烏賦　以輝光映出棲跡中在為韻(P.7861-1)
日中烏賦以輝光映出棲跡中在為韻
相彼烏矣。超然莫同。不振羽於域上。自呈形於日中。儀鳳肯慚。信五色而都混。高天已及。豈三年之始沖。懿此生成。貫乎今昔。東西必隨於運動。昇降寧離於赫奕。俯黃人而更助金光。映王字而偏疑鳥跡。既乃騰陵霄漢。披拂雲霓。那楚幕而堪處。匪霜臺之足棲。分明而不似籠中。固非仙鶴。髣髴而還如鏡裏。豈是山雞。曷九雛之莫對。乃三足而長在。黑羽雖同於不黔。白頭詎得而終待。始來何地。誰見入於重輪。爰止何年。孰可問於真宰。徒訝其煒煒煌煌。形標翼張。縱橫弄色。宛轉和光。風起而遙疑飛動。煙含而杳若潛藏。足令人子閑窺。因寄情於反哺。日官頻測。空懷望
於殊祥。嘉其靄爾無匹。裒然斯出。鳴琴安得寫其啼。流火焉能變其質。復不知見也何期。隱也奚歸。有咸池兮飲不飲。有蟠桃兮依不依。誰使梯航景象。沐浴光輝。炫晃乎清晝。優游乎翠微。靡願稻糧。志士留之而莫得。無猜彈射。夸父驚之而不飛。客有指寥廓之儀形。訪前時之歌詠。且彼素姿神異。赤羽輝映。下為陰騭之符。蓋本陽精之命。今仁風已扇。孝理方盛。烏之靈兮。得不降休而瑞聖。
集／總集／全唐文／全唐文／卷七百五十八／謝觀／招李夫人魂賦　以所思逝魂傷春榮落為韻(P.7871-1)
招李夫人魂賦以所思逝魂傷春榮落為韻
李夫人月墜香焚。花沉九原。繁華委地。零落何言。有少翁兮術通神鬼。為漢帝兮夜致精魂。於是詔未央之宮。備通靈之所。五位之壇離立。九奏之音克序。珠籠翠幰。龍師虎旅。銀燭之煌煌次列。金管之愔愔慢舉。帝乃坐中寢。御纖幃。森羽衛。儼天師。佩符籙以威重。拂香花而步遲。左止簫韶之奏。右啟甲乙之旗。搢霜珪而歛色。執紅旌而盡思。立北斗星文之下。當中壇月午之時。萬籟寂寥。發清音於漢殿。九天空闊。寫招魂於楚詞。詞曰。白玉潔兮紅蘭芳。忽玉折兮蘭已傷。魂兮勿復遊他方。盍歸來兮慰我皇。又曰。彩雲裾兮流霞袂。倐而來兮忽而逝。魂兮勿復遊四裔。歸來
兮膺萬歲。已而愴悢沾巾。淒涼侍臣。窸窣而房櫳變色。熒煌而戶牖生春。如扇如花。開覩恍惚之中事。非煙非霧。卷見希夷之外人。珠璫瓊珮。鬢髮絳脣。髣髴平生之貌。依稀歌舞之身。顧步嬋娟。迴翔綽約。似發言而尚默。若將前而復卻。於是斜漢將傾。繁奏爰作。琳瑯璀璨。綺羅迴薄。風淒雨切。忽消散於杳冥。鳳去鸞歸。空珠翠之寥落。自是妖妄日恣。虛無念作。侮萬乘為脫屣。陋百載之浮榮。幸河海之無事。賴干戈之暫平。不然少翁此夕。豈宜一拜於文成。
集／總集／全唐文／全唐文／卷七百五十九／楊發／慶雲抱日賦　以雲日暉映精彩相耀為韻(P.7886-2)
慶雲抱日賦以雲日暉映精彩相耀為韻
太陽之昇兮。鑠景氣而澄氤氳。聖人之德兮。上蔚結而生慶雲。外浮相煥。中映成文。郁郁昱昱。繽繽紛紛。粲兮若組繡之縈寶鏡。翊兮若申甫之相明君。無心而生。應德而出。
不曜青以干呂。能叶慶以扶日。縹緲蜿蜒。遊龍相逐而不如。斐亹葳蕤。彩蜺舒狀而難匹。始流形於孤嶽。終垂象於九圍。麗碧霄以增媚。捧金烏而徐飛。感覆燾之仁。效靈表瑞。憑元黃之氣。耀影含暉。夫天道無言。以物應聖。聖功不宰。物自效命。故有非煙非雲。為祥為慶。附我元吉。彰我元盛。豈徒眾彩錯出。重輪交映者哉。且日者實也。象君而貞明。雲者運也。應時而發生。就日而浮。若就君之朝聘。五色成象。告五方之和平。騰乎天假其陰騭。見於晝資厥炎精。懿乎煌煌燭空。煜煜呈彩。域中之目。無不仰觀。天下之心。若有所待。何必蒼梧稱美。橫汾是載者乎。夫變化倏忽。希夷混茫。理至則無幽不感。德盛則化妖為祥。煥厥霄極。亘於天光。彼丹甑玉燭。蓂莢芝房。孰若此感化而見。五彩其相者焉。是知聖與冥通。理由感召。故我后之盛德。不求彰而自耀。
集／總集／全唐文／全唐文／卷七百六十四／裴素／重修漢未央宮記(P.7947-1)
重修漢未央宮記
皇帝嗣位之年。眾靈悅附。日月所照。莫不砥屬。是以遠夷慕義。琛賮鼎來。用文明以為理。洞風露之所啟。草木暢茂。山川景清。擊壤鼓腹。莫識由乎帝力矣。嘗因勝日。聖思閒遠。倦大廈之講習。想鮮原之遊衍。乃命法駕。備宮馭。細草
迎輦。神飆引衣。超然肆行。造適自得。視往昔之遺館。獲漢京之餘址。邈風光以遐矚。眇思古以論都。襟靈洋洋。周視若感者久之。於是召左護軍中尉志宏指示之曰。此漢遺宮也。其金馬石渠。神池龍闕。往往而在。朕常以古事況今。亦欲順考古道。訓齊天下也。至是遐歷。恍然深念。且欲存列漢事。悠揚古風耳。昔人有思其人。猶愛其樹。況悅其風。登其址乎。吾欲崇其頹基。建斯餘構。勿使華麗。爰舉舊規而已。庶得認其風煙。時有以凝神於此也。於是命工度材。審曲面勢。裁成法度。以就斯宮。攢櫨栱。密玉石。碧瓦龍錯。層軒鳥跂。崇墉粉靜。璇題月照。舒廊四注以雲委。隆臺分據而山屹。蟠虬蜿蜒。鱗動梠桷。蹲獸卻騁。姿雄欄檻。宏袤乎豁達。跨臨乎涇渭。綠竹凝遠。繁松藹深。奇樹流光。丹墀迴遶。於是闢戲馬之廣場。開遠目之閒館。天地景新。山川勢重。迴太華之秀氣。列終南之翠屏。九嵕𡽱𡾲而固護。八水分流以縈帶。而又揚太液之波。繚周帝之垣。原隰成文。丹素含華。翼樓杳以分張。雄虹直而中峙。神機一發。廓若懸寓。祥煙瑞彩。鬱鬱蔥蔥。瞻迴途以下濟。撫璇璣而高視。見秦川風物。漢原邐迤。感前王興廢。知稼穡艱難。吾君用
此鏡是非。闡思慮。豈獨資耳目。縱遊玩也。凡殿宇成構。總三百四十九間。工徒役指萬計。武夫奮力。將校呈規。然而材匪藻梲。塗惟儉靜。經之營之。不日而成也。按漢史。高祖初定天下。悅卜洛之邑。為天地之中。有周室遺風。將都之。婁敬諫曰。陛下取天下。與周室異。不可居也。夫洛陽四戰之地。豈若秦川天府之國。山河形勝。真百二之勢乎。高祖是日駕如長安。其後七年。北擊韓王信。相國蕭何居守而營未央宮。因龍首山。作前後殿。建觀闕街道。周迴七十里。臺殿四十所。帝還見之。怒曰。何治宮室之過度也。何曰。天子以四海為家。非壯麗無以重威德。帝悅而就居焉。自漢元年乙未歲至聖唐會昌元年之辛酉。凡一千四十有七年矣。其傾頹毀圮。悠然邈然。竟無有存之者。我后緬慕古昔之興時。即其舊而新是圖。築摧基而繩脩木。不侈不約。巍然嶷然。時以通覽無方。周視有截。則有若志宏奉聖君之旨也。志宏姓魚氏。代宗皇帝之功臣朝恩之孫也。以績效而封國公。由忠義而位上將。自總右廣。貞心冠古。陛下龍昇大寶。光啟帝運。左右同德。東西一心。變生人之耳目。煥大明之徽懿。武力忠壯。元機天啟。式是萬旅。吾唐有人。
由是委以腹心。寄之環列。上曰。忠為令德。有若士良志宏。為吾左右矣。明年。上親見祖考。郊天神。雪灑川原。塵清城闕。陽和風扇。綠野煙澹。是月也。三辰承初。以表無事。上乃顧新宮。迴玉輦。列騎雲動。彩仗天旋。乃出金風。由是乎造於未央。俯仰周視。肅威神而煌煌。遊焉息焉。容與悅懌。晴山屏開以四遶。故城巉然而隱嶙。鮮風美景。薰然入座。上從容言曰。吾今建是殿。且錫之以嘉名。其殿曰通光。其東曰韶芳亭。其西曰凝思亭。乃立臯門曰端門。其應門題曰未央宮。所以志大臣之忠力。且不忘吾好古也。乃命侍臣曰。爾為我記之。刻以貞石。傳示乎不朽。臣素任當承旨。不敢固讓。惶恐拜舞而文之。時會昌元祀濡大澤之明月也。謹記。
集／總集／全唐文／全唐文／卷七百九十二／路巖／義昌軍節度使渾公神道碑(P.8296-2)
義昌軍節度使渾公神道碑
敘曰。天業光昭。寶臣間出。雲臺重沓。旂常紛綸。吾巨唐乎。鎮寧社稷。纘揚忠烈。勳居第一。代代不絕。其渾氏乎。能遵祖法。不失家聲。立朝守土。所居可紀。其康公乎。公諱偘。字復貴。其先姜姓之後。漢郡渾邪王之裔。始居於崤北。後遷於河南。今為代人。為山西右族。七代祖潭。仕隋玉鈐衛大將軍。生迴貴。以兵從我高祖神堯皇帝。佐平暴亂。拜豹韜衛大將軍。生元慶。為右玉鈐將軍靈邱伯。生大壽。為太子僕。贈廣府大都督。生釋之。為開府儀同三司太常卿寧朔郡王。廣德中拒扞西戎。身歿王事。贈司空。公大父諱瑊。朔方副元帥河中節度檢校司空中書令咸寧王。贈太師。有大勳績。其秩錄封賞。埒汾陽西平。皇家中興。此三人力也。
父諱鎬。義武軍節度易定觀察使檢校工部尚書。贈太子少保。取隴西李氏女。實生公。公為兒時則柔敬敦厚。篤志於學。九歲由宏文生擢孝廉第。釋褐參同州軍事。既冠。益以通敏密靜稱於人。因從先少師於藩方。不忍去庭闈。諸侯有以幣以馬取者。一無所就。元和十二年。先少師奉詔以中山兵伐叛。而卒與寇遇。以數千當數萬。力戰而歸。坐黜循州。公憂蹙內結。晨夜在側。從容道否泰之理以解。發於至誠。少師為之洒然。少師薨。屏勺飲。壞容貌。幾不全者數矣。嚴護踰大江。長號動神明。親友見者。莫不悽惻。憂其困絕。往往罷弔。既而外除。大戚不衰。遂退不肯仕。居處飲食。若執喪者。是時朝廷詢勳臣後。或言曰。咸寧功累代不可及。其子身當聖朝。以譴終未復。無以示天下。執政立言之。天子感其事。趣詔盡還少師爵土。由是勳閥之家皆喜。長慶中。又有言公之材行不宜在閭巷者。上亦以追顯咸寧功德未足。遂授公右龍武軍倉曹參軍。歷太常寺主簿太府寺丞。由是以吏事自喜。明習文法。咸寧王股肱王室。卑體下士。召置幕府。得一時之人。少師仕官早成。不廢法度。有譽於士大夫間。公又脩潔謙遜。辭禮閑雅。由是仁人
與之遊。長者訪其廬矣。稱述日甚。聞於廷中。擢為左贊善大夫。轉太子僕。能勤其官。改太府少卿。始用利器。貨泉事聚。不頓鋒鋩。益為試可。一日。昭獻皇帝讀國史至咸寧王卒。嘆渾氏時無大官者。欲用公未有緣。即日以銀魚朱袍賜之。俄拜金吾衛將軍。寵以金紫。公愈益小心。俯僂不暇。武宗時至太僕卿。以謹良選。宣宗即位。改少府監。以繕理稱。又拜左金吾衛大將軍。肅環衛。明年遷司農卿。練經制。每以處逸樂。悖勤勞。非忠也。求出補吏。不憚劇郡。久之。壽陽歲數饑。有盜賊。上選能理者。丞相舉公可用。公至。則猛糾緩化。曉告慰養。先是有貨茶盜鬭變難制。至是皆解散走匿。又勺陂之水。溉田數百頃。為力勢者幸其肥美。決去其流以耕。公隄防約束。水復盛溢。沃野之利。歲歲增多。徵為殿中監。服用如法。頃之為昭王傅。多稱惜之。再為少府監。遷檢校工部尚書金吾大將軍。日在彤庭。宣宗器其能。遂賜高牙暢轂。鎮於回中。公門有將帥風。習知四夷事。以故綏邊之績。不日而成。西戎別種王蒙。數為邊害。公曰。胡夷剽刦亦常事。不煩兵鏖。可以信取。諭以咫尺之書。果相率遁去。居無何。又遣其舍人董英粲歸誠。且貪錦繡物。公
必其善意。乃許互市。竟不敢負約反覆。初有戌卒子。為族長所掠。奴畜之。至是董英粲輒搆而歸之。曰用報德。關城無警。早開晏閉矣。邊兵之衣。輦自京師。吏緣為奸。纊帛悉濫。公始周察變法。犯必收按。至乎聚給。親往觀之。舊調軍食。倉廩庾回遠。不克往取。率為空名。又度其途以便之。自是寒無皸瘃。戌益伉健。既衣又食之。撫士至矣。萃戰馬凡五百二十疋。牛騾稱是。脩革器五萬具。備丁壯卒三千人。聚新粟五萬斛。邊備完富。戎心震悚。天子使使者齎詔。即軍中加公檢校刑部尚書以報之。居歲餘。復召為大金吾。升三品階。三領緹騎。日益親貴。今天子即位。謀滄海帥。視公曰。無以易爾。咸通二年遂授義昌軍節度使。其理如在涇。始至則表蠲水旱逋甚眾。先是井為海染。人不可飲。遂閼河以汲。舟行則決。決又輒塞。公視而計之。派鑿扃蓄。舟來不留。緶垂不息。厥功亟就。於今賴之。有田千頃。遊惰者不顧。公乃勸闢。悉為膏腴。既飲之。又食之。養人至矣。窮民有鬻子者。為之贖歸。故校有孤女者。時其配偶。喪不辦葬。骨暴於野。皆為調棺柩。具粟帛。郵亭相遠。道里患苦。作室其間。以庇來往。歲比不稔。給軍未贍。峙糧十六萬石。以為
儲蓄。大抵能推誠於下。辛苦率先。民愁未解。公費未足。孜孜為之。雖人之求去已疾。謀致家溫。不如也。以故感神貺。來瑞鷙。百姓洎文武吏。謳謌借留。護戎者奏其狀。天子嘉焉。詔曰。幸卒教化之。許留旬歲。五年秋受代。朝廷方圖其功。會其冬以疾聞。明年三月二日。薨於大寧里私第。享年六十九。其年十二月某日。葬於京兆府萬年縣洪固鄉冑貴里。於戲。豹韜以義兵顯。寧朔以邊患死。咸寧以殊勳著。少師以威名用。洎公以材能選。陳力無曠廢。渾氏之風類是。自穆宗後。天下少事。由是公未嘗有鬭戰功。始則以至行好學。恂恂若儒者。中則以精力辨疑。為循吏。終則以和眾靜邊。名之良帥。不矜輿馬之飾。不嗜梁肉之味。家產稍贍。則以振昆弟賓客。士有賢者。雖貧賤必與之均敵。名以脩飭光。位以功效進。自解褐數十年。歷九卿為二千石。繼父位臨方面。榮當代焉。保身守道。一無塗汙。於戲。渾氏陰德代封之慶。則大於于公虞詡。戰勳忘家之跡。則優於平陽去病。子孫支屬之榮。則高於萬石耿氏。然若公之材。未大施設。不繼乎台鼎。不邇於期頤。斯慊慊於五福也。薨之日。天子軫悼不朝。贈大司馬。葬之日。給太常儀仗。博士定
謚曰康。斯可以自見於後代矣。長子曰術。詹事府司直。早終。次子徵特徽普卓。皆幼。父病篤。召從父弟右威衛上將軍佶泣告曰。先少師以後事託吾季父。爾必繼之。佶涕泗遵用。禮儀備具。他日持故吏行狀託余斯文。是以敘而銘之曰。
命氏自姜。有後于唐。咸寧達人。實護玉璜。功德愈甚。其緒乃昌。少師宜之。龍節煌煌。尚書有繼。卓然丱歲。執喪之日。厥生幾逝。渾氏有子。天子下制。擢為大官。如翼高戾。帝前謹恭。俾牧於東。盜走年豐。後為元戎。篲煙息波。兩有顯庸。厥庸惟富。施之無窮。宜久饗樂。神報何薄。厥德有本。頌之靡涸。實銘於斯。不銷不落。
集／總集／全唐文／全唐文／卷七百九十八／皮日休　三／悼賈　并序(P.8374-2)
悼賈并序
余嘗讀賈誼新書。見其經濟之學。大矣哉。真命世王佐之才也。自漢氏革嬴。高祖得於矢石。不暇延儒生。及為天子。制缺度弛。處華而夷。是時獨有叔孫生能定朝儀。其制未
悉。唯生草其書。欲以制屈諸侯。推定正朔。調革輿服。通流貨幣。天不佑漢。絳灌興謗。竟枉其道。出傅湘沅。生自以不得志。哀屈平之放逐。及渡沅湘。沈文以弔之。故其辭曰。𣉽九州而相君兮。何必懷此故都。噫。余釋生之意矣。當戰國時。屈平不用於荊。則有齊趙秦魏矣。何不捨荊而相他國乎。余謂平雖遭靳尚子蘭之讒。不忍捨同姓之邦。為他國之相。宜矣。然則生之見棄。又甚於平。當漢時。捨乎帝則為諸侯矣。如適諸侯。則新書之文。抑諸侯而尊天子。捨諸侯則胡越矣。則新書之文。滅胡越而崇中夏也。是以其心切。其憤深。其詞隱而麗。其藻傷而雅。余悲生哀平之見棄。又生不能自用其道。嗚乎。聖賢之文與道也。求知與用。苟不在一時。而在百世之後者乎。其生之哀平歟。余之悲生歟。吾之道也。廢與用幸未可知。但不知百世之後。得其文而存之者。復何人也。咸通癸未中。南浮至沅湘。復沈文以悼之。其辭曰。
粵炎緒之嫣綿兮。其國度之未彰。天錫生以命理兮。冀其道之益光。偉吳公之知賢兮。道其名於文皇。既𨌈敐以召之兮。遂位之於上庠。愍耋儒之惷愚兮。對天問之不臧。既
群愚之讓俊兮。馳其譽之煌煌。嗟大漢之丕緒兮。蚪其賢於汙潢。上下溷而不分兮。議制削於驕王。殺僇棼而不制兮。斷捽胡其寇攘。羌虜坌以侵華兮。曾不能以抑強。餌其嗜之延延兮。實三代之計良。念五德之更承兮。論尵結而不綱。乃秉臆以興說兮。數用五而色尚黃。又諸侯以開國兮。輸其租於咸陽。曾不得以撫民兮。俾其君兮可忘。請紆𦂕以乘印兮。各馳化於所疆。上既悅而欲大用兮。遭絳灌於東陽。道既擯兮何明。乃出傅於沅湘。侼沅波之滃洫兮。或漾棹以夷猶。望靈均之沒所兮。顧其心之怊怊。臨汨羅之浩漾兮。想懷沙之幽憂。森樛蘿以蓊鬱兮。時𤝴狖以相號。霧雨暗乎北渚。𧍪䗤毒乎芳洲。景黯沮以不明兮。若夫悼乎離騷。香依依兮杜若。韻淒淒兮篻簩。山隱隱以掃空兮。煙微微而淡秋。嗟吾不知所惑兮。淚懭恨以橫流。當抱憤於渺藩兮。曾無足以少休。既菼薍以傷思兮。又鵂鶹以動愁。嗚呼哀哉。世既不平領吾道以為非兮。吾復何依。蘋蘭憔悴兮稂莠繁滋。麟鳳匿跡兮梟獍騰威。哲匠罷斧兮拙者搆之。離婁閉目兮瞽者揚眉。子都蒙袂兮敦洽騁姿。嗚呼哀哉。亦先生之尢也。眙其世之不可兮。何不解而去
位。又垂萬世之名兮。取捨在此。奚自謗於童羖兮。乃憪然而為累。蓋伊尹三就五就之心兮。冀其民之可治。奈惽惽以不悟兮。又被之以非議。幸一人之再覺兮。答受釐之奧義。既孱王以墮駕兮。乃冤慟而已矣。訊曰。君不明矣莫我知。幽都寂兮和涕歸。文懸日月兮俟後聖用之。大故忽兮其何足悲。
集／總集／全唐文／全唐文／卷八百三十／徐寅／五王宅賦(P.8744-2)
五王宅賦
明皇帝以孝悌為家。此地宅而宸遊未賖。淒涼而一景空鏁。悵望而諸王已遐。鳳去鸞歸。秋葉落梧桐之樹。年來歲改。春風遺棠棣之華。當其龍虎俱來。蚪螭並轡。觀風而玉輦停駕。選勝而金鼇負地。天師魯匠。新土木以宏規。月殿雲樓。破荊榛之積翠。既而甲第煌煌。維城道傍。雍然而帝子天子。肅睦而寧王薛王。綵霧彤霞。從仙都之八面。風臺水榭。引蓬島於中央。不類遷都。平分于宅。為星之渚同數。疑比奕之龍並跡。聖主之千聲羯鼓。洛水風清。岐山之數調胡琴。嵩山月白。瑞氣飄空。蘭深麝濃。連雲之飛閣鏁鳳。象海之清池蟄龍。解慍當風。帝舜之琴雅奏。興歌立德。太康之弟相從。莫不以嘉樹濛煙。崇墉硋日。金聲玉韻以總綺。夏萼春藂而剪出。紅梁綺棟。晐天地以量功。舞態歌容。掌神仙而比質。一旦衮冕參差。外遐內微。華堂之帳幄蟲
蠹。深院之欒櫨燕飛。時移而玉笛誰吹。清商泯滅。事往而金牌尚在。御墨依稀。徒令攀詠皇恩。追思聖德。傷晏御以綿延。遶周垣而嘆息。王侯之地宅雖存。未若開元之有國。
集／總集／全唐文／全唐文／卷八百五十八／楊凝式／大唐故天下兵馬都元帥尚父吳越國王諡武肅神道碑銘　并序(P.8995-1)
大唐故天下兵馬都元帥尚父吳越國王諡武肅神道碑銘并序
聖朝神武文德恭孝皇帝御極之七載。歲在執徐三月二十八日。天慘東南。星昏牛斗。惟靈臺之觀祲。慮吳鄉之薄祐。還九夏之生魄。覽萬里之飛奏。當青帝之迴時。果真王之歸壽。何國不幸。而殄瘁於此辰。謂天無私。乃殲奪於茲晝。聖上投袂震駭。當宁惻怛。雪泣盈於重瞳。視朝廢於丹禁。以為鋒摧倚天劍。柱折不周山。愴宸衷於既往。增寵章於未備。司禮以之考儀。執事其無安位。或贈襚以軫悼。或易名以昭賁。將作監李鍇銜吊祭之命。有加於賵賻。太常博士段禺等議始終之蹟。定諡為武肅。贈既絕於人爵。葬乃錫其王禮。睿思聖感。星繁波委。煌煌焉冠今古而無儔。穆穆焉充區宇而何已。尚慊為王稱霸之雄。命世誕生之德。簡冊雖著。金石未刊。豈使太邱延陵。翻存不朽之跡。沂山峴首。獨彰可久之文。非好辭無以敘元勳。非貞珉無以輝億載。廢而不舉。闕孰甚焉。遂詔工部侍郎楊凝式曰。爾以儒素簪裾。嘗為我左右侍從。譔論之稱。人謂爾宜。匡合之功。爾為予誌。俾披文仰止。等高大於崑邱。垂裕無窮。掩緜長於淮水。臣凝式百拜稽首。仲宣體弱。馬卿思遲。寅奉絲言。俯伏金戺。徬徨憂畏。凌兢周章。荷明天子旨。當大手
筆。挾泰山而越滄海。猶或云易。染柔翰以勒丹碑。孰敢無愧。僶俛述作。採摭幽祕。訪小說於稗官。徵實錄於史氏。謹肅然奉詔。斐然抽思。蓋聞雷雨方作。天機發而龍蛇起。象緯騰秀。星精降而賢哲生。百六草昧之時。九三經綸之際。海縣則雲蒸霧湧。雄傑則虎變鷹揚。日月為之昏霾。山河由其分裂。或力侔八柱。或敵號萬人。或水灌晉陽。或泥封函谷。召兵車之會。上落欃槍。啟國社之崇。旁開分野。鬼神叶力。河岳同功。攝干將而佩烏號。瞰扶桑而瞵濛汜。望高於周召。業盛於桓文。越前代以成家。冠群后而為德者。吳越國王蓋其人也。王姓錢氏。諱鏐。字具美。杭州安國人。其先出自黃帝。武德中陪葬功臣潭州大都督巢國九隴之八代孫。由軒后而疏宗。本枝已茂。因彭祖而受姓。祚允彌興。或仕宦移家。烏城成其舊地。或精神滿腹。晉室重其英聲。騰實家牒。傳芳肉譜。乃江南之大姓。固海內之強族。大王父沛。宣州旌德縣令。累贈吏部尚書。王父宙。累贈太尉。烈考寬。威勝軍節度推官職方郎中。遷禮部尚書。賜紫金魚袋。累贈開府儀同三司太師。皆代有馴行。世濟偉人。宣慈惠和。溫良恭儉。垂芳餌以釣國。偶乏良時。積陰德以貽
孫。遂開洪緒。王則太師之長子也。五行鍾秀。四氣均和。白雲起於封中。丹霞呈於日側。地不愛寶。賢惟間生。吉夢先來。既享鈞天之樂。壯心未遂。常為梁甫之吟。識者多奇。眾皆暗許。乃人中之瑞。實天下之雄。虎踞龍盤。江山為之作氣。鷹瞵鳳喙。英傑以之成形。由是元悟神姝。應期靈叟。罔久事於筆硯。思在屬於櫜鞬。遂罷計偕。言參戎律。鵝鸛鳥雲之勢。堪輿風角之術。洞若生知。宛如神授。雖陳相出奇祕。風后善孤虛。與之同年。雅有慚德。屬時艱已甚。天隟方開。值庚子之亂離。同戊辰之俶擾。入夜則日高三丈。當參則暈結七重。見蚩尤之張旗。逢王良之策馬。人煙斷絕。原野有厭肉之謠。山嶽沸騰。黎庶無息肩之地。兵興之苦。江東尤深。王以出眾之才。膺冠軍之號。八都倡義。張正正之旌旗。一呼連衡。結堂堂之行陣。深明去就。多識變通。或開君子營。或坐將軍樹。斬嚴殺厲。孰為貞律之師。靖亂平妖。獨有勤王之志。時彭城漢宏。亂常干紀。負濬憑嶚。刻孫述之偽文。采齊巫之狂說。晝伏夜動。豕突鯨吞。為患滋多。尋戈未己。王刑牲釁鼓。按劍陳師。若李廣之飛來。效賈復之深入。長風破浪。得艅艎於水中。利刃摏喉。取蝥弧於城上。
士怒未泄。賊壘俄平。有壯戎容。遂光霸業。不久仙芝竊發。黃巢暴興。心恣豺狼。牙磨猰㺄。盜淮南之郡邑。為世上之瘡痍。人苦倒懸。力疲奔命。王英謀電發。銳氣星馳。應高駢之羽書。舉臨安之組甲。舳艫所至。烈火之燎鴻毛。旌旃所及。太華之壓鳥卵。國家方虞多壘。克賴藎臣。併錄奇功。遐頒好爵。乃命為杭州刺史。尋移潤州。鎮海軍額。授節制焉。名登王府。位列侯藩。雨露方濃。聖主願觀其畫像。鄉閭不改。故人皆羨於晝行。昔王與董氏。爰在初服。同興義旅。定神交於擾攘。陳大節於匡扶。酒染血鍉。共結忠貞之誓。心明河水。長存慷慨之詞。對壘握兵。夾江為郡。言猶在耳。董己渝盟。幸乘輿順動之時。假圖讖不經之語。嬰城自固。竊號稔奸。王執銳披堅。瞋目張膽。令如時雨。勢若疾雷。橫金鼓以指妖巢。揮羽扇而蕩強寇。眉皆見軾。大陵為之無光。首盡奔闕一字京觀由是特起。時三精上黷。萬乘西巡。王報國推心。誓江立志。獻戎捷而自遠。問官守以無虧。多難識忠臣。疾風知勁草。昭宗聞名早歎。見節彌嘉。得竇融於西河。既寧天保。倚安國於東界。尋輟宵衣。遂命兼領越州。仍頒鐵契。丹青示信。帶礪言盟。列在世家。藏於宗廟。慶天門
之奇士。纔督八州。畫雲臺之功臣。不過四縣。論德則彼或無取。較寵則斯實居多。自此外繕甲兵。內修耕織。好賢寶穀。親仁善鄰。張管子之四維。樹周書之八枳。開拓疆宇。延任英豪。謀無不臧。人思盡力。五虵為輔。遂隆霸主之基。九武訓戎。屢喪敵人之膽。廢興由其指顧。遠近憚其威聲。況俯接閩川。遐通楚塞。瑯琊則時稱賢帥。扶風則世號寵王。皆戰艦凌空。征旗蔽野。據東甌而保大。處南海以稱雄。莫不欣接犬牙。請徵於盟會。願為龍虎。以詫於輔車。而乃楊氏阻兵。據廣陵作梗。繼渝鄰好。屢警邊烽。頃常全率車徒。擅侵封部。王妙陳三覆。宏肆七擒。纔揮善戰之師。遽見數奔之眾。示武經而戡定。取戎首以凱旋。尋乃玉磬請和。銅盤受制。初聞釋憾。還君子之鍾儀。無復當鋒。見人傑之韓信。疆場自謐。方略特高。精貫元穹。義形霜雪。總中權而作翰。陳左袒以輸誠。許國致君。不渝於金石。獻琛奉贄。罔限於高深。固得三鎮節旄。千里疆土。令僕調鼎之重。師保論道之尊。生祠列康衢。畫戟羅私第。備隆徽數。仍啟全吳。輶軒旁午於道途。綸誥葳蕤於藩屏。名垂信史。功在景鐘。近世以來。求之未得。及梁園興僭。皇運中微。前在列藩。敦魯
衛之兄弟。洎當新室。修秦晉之婚姻。殊禮洊加。積功是仰。王以為時有否泰。道屬汙隆。明且未傷。義無或爽。乃受其尚父守尚書令之命。尋加天下兵馬元帥。莊宗皇帝參墟振翼。牧野成功。應黃星以御宏圖。仗白旗而行大戮。九江既導。江漢於是朝宗。七曜重新。天地以之貞觀。乃眷星紀。時惟國楨。定傾之碩略遐彰。蓋世之宏勳斯在。再造之始。大典將融。唐堯之光宅未遑。周武之下車興會。超於徽數。簡自聖心。遂命有司。擇日備禮。冊為吳越國王。賜金印玉冊。臨軒遣吏部侍郎李德休往行冊命。尚父守尚書令天下兵馬元帥如故。大矣哉若是之禮也。昔武王問師尚父曰。三皇五帝之道存乎。師尚父曰在丹書。乃齋戒端冕西面。道丹書之言。武王拜而受之。此尚父之事也。周禮王者以六轡御天下。又李固有言曰。北斗為天之喉舌。尚書亦天子之喉舌。令也者。總是六官。納於百揆。為大化之本。居會府之宗。此尚書令之職也。昔太公賜履。五侯九伯。實得征之。又授晉文大輅戎輅之服。彤弓玈弓之數。命之曰。以綏四方。糾逖王慝。此元帥之謂也。成王以周公為有勳勞於天下。封於曲阜。地方七百里。革車千乘。命之以禮樂旌
旂。言廣魯於天下。此立國之道也。高皇漢法。無尺土之封。故大封同姓。又刑白馬為盟。有非漢世而王。天下共擊之。此重王之義也。有一人於此。人猶貴之。而五事在躬。四方拭目。名器莫之大也。功業莫之高也。人臣莫之比也。豈不謂非常之人。而有非常之事者乎。皇帝西京立議。北極居尊。執大象以臨人。宅中州而撫運。重熙累洽。端拱垂衣。恨七聖之迷途。未還淳朴。樂三王之無事。高謝干戈。而內注宸襟。遐思列土。坐明堂而布政。稱伯舅以圖勳。特下天書。遐頒驛騎。顯舉不名之典。愈宏敬老之文。王戴舜彌堅。尊周益至。苞茅縮酒。恒共於閟宮。葵藿向陽。不違於黃道。屬天禍吳越。疾在膏盲。未及浣腸之醫。遽聞含玉之賜。桑田忽變。悲夫橫海之鱗。霜露俄高。已失蟠桃之樹。嗚呼哀哉。薨於正寢之日。享年八十有一。理命諸子曰。吾遭乾綱隳地之時。為雄豪所推服。奮臂起義。為國朝除暴亂。屢蒙以功進律。賜壤賜圭。天寵所臨。辭不獲命。至於憂愧在位。尊獎王室。不敢以貴驕人。不敢以功自伐。爾曹亦見之矣。且知足不辱。道宗明誡。吾謝之後。慎勿踵吾之跡。惟忠為令德。可以長有富貴。諸車服府舍有過制者。悉命撤去之。無
存王庭之儀。當可奉而行也。天子聞而歎悼之。以長興五年歲次甲午正月壬申朔十一日壬午。葬於吳越國杭州都督府安國縣衣錦鄉勳貴里。禮也。公室豐碑。既遵遠日。珠襦玉匣。永閉佳城。臨水流闕之祥。邢山高顯之勢。風急雲愁。自昏闕整題湊以將歸。揭素旗而先遠。湮波闕一字暮。田橫之薤露淒涼。闕一字氣歸天。周勃之闕一字簫嗚咽。王闕二字紹闕二字叔王侯。代歷累朝。時更五紀。處至崇之位。著不賞之功。必得其祿。必得其壽。子孫保之。祠廟享之。其福德也如此。保大定功。建邦啟土。四海膏腴之地。六朝文物之鄉。握貔貅以主諸侯。控江山以尊天子。昔泰伯斷髮端委以開吳。句踐嘗膽辛勤而霸越。舉一羽之策。兼三國之雄。其霸王也又如此。洗兵海島。振旅江城。戈船蔽於長洲。戎輅盈於欈李。盛氣而風雲迴合。援枹而山岳動搖。以此摧敵。何敵不陷。以此守土。何土不興。其強大也又如此。闕四字地利天時。章郡積於青銅。海陵厭於紅粟。決渠降雨。鄭國不足語其豐。連袵成帷。臨淄不足論其眾。其富庶也又如此。麟趾公子。不下百人。鳳穴羽儀。皆居五等。或對昇鼎鉉。或俱列土茅。比屋未蘇。則任棠水薤。鄰兵尚熾。則鍾會戈
矛。所以生在謝庭。闕四字遊於豐市。但見公侯。其允緒也又如此。八千子弟。昔且散亡。五百功臣。今稱闕二字成及奮爪牙之力。建徽獻腹心之謀。故得帳下偏裨。皆持瑞節。幕中賓客。盡陟齋壇。其將佐也又如此。廣明之後。大亂相仍。朝廷有失鹿之虞。鑾輅見逐螢之窘。蜂飛蝟起。幸殷室之邱墟。霧集飆馳。問周鼎之輕重。義士猶或失節。奸雄俱已搖心。王能運機籌。不迷風雨。偕程昱之捧日。兼以梯航。類袁安之憂時。形於涕泗。其忠藎也又如此。以寡敵眾。背水囊沙。說禮樂而敦詩書。擊東南而備西北。取薛朗如摧朽。敗徐約若建瓴。臨變生機。圖難於易。張子房之帷幄。頓覺空虛。謝安石之棋枰。不為悤遽。其韜略也又如此。愛如父母。政若神明。雖左右咸見於得人。而大小多聞於躬決。棄申韓為末造。實黃老為上科。法簡秋荼。威收夏日。遂使吳中子弟。羞論磔鼠之才。浙右封陲。杜絕成牛之氣。其善改也又如此。虛心應物。屈己臨人。船問闕四字齊闕三字郊碣石之宮。纔聽商歌。即吐麒麟之哺。未加楚醴。不張瑇瑁之筵。其待士也又如此。律呂笑談。文章草隸。縱橫自得。冠絕時人。雖復觀周樂之知音。卻衛軍之大辨。顏延之雕繢滿目。張
伯英筋肉俱全。闕一字不罷聽而吞聲。面牆而閣筆。闕二字屢闕一字篇迦葉闕一字監多存真跡。其才藝也又如此。雅洞真筌。居為外護。慕佛乘之妙道。割天性之深慈。法相太師子。妙雲太師女也。既脫屣軒裳。拂衣羅綺。謝有為而宴坐。悟闕一字利以出家。於是對櫂慈舟。雙興闕一字殿。山陰都講。時間出於空門。剡縣相闕一字飛闕二字於貝葉。其崇信也又如此。浪起海門。潮衝羅剎。若天綱之彫瘵。震地軸以連軒。雷公翻然其憑凌。犀炬莫窮其怪異。王激拔山之志。踵立埭之規。百萬為徒。晝夜交作。塞洪波而為大陸。排巨浸而廣名區。輕塵不飛。失闕一字胥之憤氣。長川罷沷。雪精衛之冤心。其神闕一字也又如此。丕變荊榛。廓開衝要。既冠山而構臺閣。又亘野以啟郊郛。飛甍上拂於招搖。赬壤旁吞於坱圠。率由心匠。似匪人功。歷九土之繁華。闕一字方巨麗。覽八都之詞賦。不遠宏規。其創業也又如此。五十年之生聚。一千載之井田。德澤仁風。家至戶到。方安福地。遽失藏舟。莫不走群望以無階。萎哲人而有慟。興謠輟想。悲深子產之亡。罷市冰鬚。痛極羊公之謝。其遺愛也又如此。今復起雲麾鎮海鎮東等軍節度使新授守中書令元瓘。紀地四溟。
麗天闕二字應龍得水。雕虎生風。闕一字引可大之年。聞詩聞禮。荀羨中書之歲。且公且侯。知機元悟於寶花。好德早承於良冶。雅通金匱。屢坐寅車。振妙算於中堅。遏驚飆於四面。英華外散。和順內凝。中嶽稱其降神。左氏書其有後。皇帝得之巨屏。既若長城。聞觸地以無容。念分閫而何寄。難闕三字制書。墨晉侯之斬縗。從魯公之金革。疇庸疏爵。仍正位於黃樞。移孝資忠。又增華於蒨旆。自天降命。延賞推恩。九霄之寵詔星飛。一境之歡聲雷動。今復起中吳建武等軍節度使檢校太尉兼中書令元璙。久臨闕一字部。克著嘉猷。雖情厚闕五字拘金阜。今起復靖海軍節度使檢校太傅元瓚。早秉圭符。遙分節鉞。方藉求瘼。難避奪情。並奕世勳名。同時將相。雖元成繼美。襲鳳詔以持衡。紀騭承家。賜雲屏而隔坐。未足多也。又何加焉。其紹續也又如此。至於立德立言。允文允武。宏五霸之略。垂萬世之闕五字遂道全經緯。英概必舉。振古莫儔。自列國以來。未有如吳越國王者矣。夫如是。則隘燕然之石。未可殫書。罄嶰谷之筠。不能盡紀。臣凝式胸中學淺。日下名輕。敘事多謝於子長。待詔有慚於徐樂。恭承睿旨。從事斯文。每懷響而必彈。庶為陵而
更顯。雖五藏在地。終非吐鳳之詞。而百代可知。請俟獲麟之筆。謹為銘曰。
茫茫宇宙。悠悠帝先。成形在地。成象在天。有精有粹。為英為賢。復振勳烈。出正危顛。三辰不軌。四郊多壘。運否時屯。風飛雲起。鏌鏌耀耀。英豪自喜。始學龍韜。終惟虎視。時乃真王。出自軒皇。金玉蘊器。融結殊祥。奮臂有勇。其鋒莫當。知機應變。取亂侮亡。八都義舉。群兇膏斧。俾爾除殘。推我作主。失律斯凶。止戈為武。是曰壯師。信如是兩。漢宏興偽。董氏憑妖。徐約屭贔。薛朗咆虓。披攘蕩拂。果毅戎昭。魚爛於鼎。鳥焚其巢。明明天子。念動闕一字古。命為諸侯。分茅胙土。忠作唐臣。尊稱仲父。有赫旂常。無忝宗祖。累清多難。屢播奇功。既開赤社。亦賜彤弓。吳越全壤。齊晉舊風。千雲比峻。負海稱雄。年過八十。勢高二伯。乃子乃孫。羅旃設戟。惟天所相。不索而獲。亮此霸圖。光乎史冊。一寒一暑。如水斯傾。適來適去。孰肯忘情。香銷玉釜。露盡金莖。還茲厚穸。非復長生。縿幕晨張。塗車永去。劍履空存。杯盤不御。今日豐碑。昔時棠樹。萬古千秋。凝陰宿露。
集／總集／全唐文／全唐文／卷八百八十八／徐鍇／先聖廟記(P.9280-1)
先聖廟記
昔夫子稟天地之靈。膺期運之數。體山岳之成形。合堯禹之宏度。跨三五以傑出。邈千載而高步。豈惟民哉。泰山之於邱垤。鳳凰之於飛鳥也。然而日月有薄蝕之運。生民有淪胥之期。老耼已逝。蹈流沙而不返。文王既沒。顧天下而誰宗。是以則天以化民。屈已以濟物。使夫子志在於為君也。則當假道百里。因基一成。受祿以有民。逆取而順守。然後革命創物。錫土苴茅。布子姓於九州。班正朔於四裔。因王法以行禮。假號令以濟人。然而不屑意者。以為堯湯既遠。武有慚德。樂則有司失其傳。禮則孟孫病其儀。風俗崩
弛。皇綱解散。是以周流天下。遑遑列國。一車二豎。疑訪萇宏而觀周廟。四科十哲。昭日月而播微言。假陪臣以尊周公。修春秋而正王室。匡輔元精。陶冶情性。因國風而正樂。順人情而定禮。萬物既治。我無位焉。此則夫子所受老子之元言。老子所以釋負而去之之義也。至夫載贄諸境。濡足當時。止璠璵而救季孫。斬侏儒而存魯國。故令君臣懸解。井樹不刊。而地靡立錐。權輕飛羽。諭醯雞於道室。譬喪狗於東門。野餫弗糝。門徒菜色。坐席不煖。炊突不黔。其利物也甚豐。其為巳也至約。是以子貢有言。夫子賢於堯舜遠矣。豈不謂然乎。夫近道者道亦近之。遠道者道亦遠之。是以七國冰解。嬴秦灰滅。所以夫子欲見於衛妃。諸生發憤於陳涉。有由然矣。漢高甚武。心涵帝度。為舊君而袒哭。望魯國而輟攻。受天明命。將半周室。其遺言祠祀也。則自闕里而徧寰區。出壁中而寶東序。蓋帝王之崛起。大數之中興焉。夫子非求祀於人。而人皆祀之。非衒書於人。而人爭售之。自非大庇生民。其孰能至於此。聖歷中否。群雄大馳。衣冠禮樂。不絕如線。聖皇紹祚。文思累洽。掃大學之煨燼。編羽陵之蠹簡。濟濟焉。煌煌焉。民德歸厚矣。猶慮隈隅
未潤。蓬艾未光。慎彼觀風。敬茲有土。保大壬子歲。以樞密院副使兼尚書吏部郎中李君徵古有幃幄之效。克定之謀。俾守於袁。下車視事。解甲息兵。巡省農功。周行廬室。以為導化有本。振葉由枝。而孔廟頹替。誦堂風雨。顧禮器而赩恧。振儒衣而凄泫。於是攷圖牒。徵碑版。蓋天寶中太守房公琯始立廟於州城北門之外五十步。乾元中太守鄭公審始移之。會昌中又遷於州東。大中中復於房公之卜。不常厥所。於今四遷。乃永奠陔次。大興力役。糞牆俱墁。非宰我之難杇。壞屋可炊。知顏生之不惑。迴廊月照。接武雲征。洞戶靜深。重簷奄靄。徵兩楹而正坐。儼四科而列侍。如嘗不寢。似欲無言。植以美材。綷以藻泳。靈衣兮披披。華蘂兮蘘蘘。黍稷令芳。籩豆普淖。解危冠於季路。見繪事於卜商。足以目擊而道存。不言而心喻矣。昔魯恭壞宅於舊國。廬陵伐木於孔門。金石為鳴。父老歎息。然則夫子之道。得其人而後行。文翁之風。感於心而自化。是以袁江之上。袁山之阿。朝為崆峒。夕成洙泗。用此道也。若夫敷孔業而無祠宇。是猶棄筌蹄而待貌。叩寂寞而求音。盛趨翔而無至心。是猶依猨狙為周公。假詩禮而發冢也。是以李君炳筠
川之靈。錫鍾陵之秀。行出鄉里。名聞京師。題橋以起途。懷綬而返國。昔之去國而衣錦者。蘇秦無守土之實。終軍無表里之名。君之兼總。其稽古之謂。故分符之際。敕改君筠州萬載縣所居高侯鄉高城里曰懷舊鄉孕秀里。君又以私財百萬。代其鄉輸稅。增閭里之氣。為儒者之華。功成不居。無待刊紀。而庠序之作。所以聳善懲惡。託予敘述吾師也。故為之記。至其遏寇虐。浚溝湟。則有底績之司。書勳之府焉。唐保大癸丑歲正月二十日廟成之日也。
集／總集／全唐文／全唐文／卷九百／李惲／大漢英武皇帝新建天龍寺千佛樓碑銘　并序(P.9394-1)
大漢英武皇帝新建天龍寺千佛樓碑銘并序
帝宅之西。五里而遠。群山邃谷。延袤縈擁。北自乾坎。南距申酉。蒼崖峭壁。怪石靈泉。薜蘿蔭乳竇以夏寒。藂桂嚮晴暘而冬綠。澗溜清泚。自激輕音。蔓草芃茸。本無毒螫。洞穴窈窕。煙嵐閉虧。隔雲聞雞犬之聲。度嶺接樵蘇之徑。大哉。氣通斗極。崆峒帶多武之鄉。地劃參墟。晉野樂深思之俗。況乎刑政之經不紊。霸王之器具存。紀都邑即天下之浩穰。養士馬即域中之精勇。往者北齊啟國。後魏興邦。雖未臻偃伯之稱。且咸正事天之位。時或倦重城之晏處。選面勝之良遊。各營避暑之宮。用憩鳴鑾之駕。亦猶秦之阿房。晉之虒祁。楚之章華。漢之未央。古基摧搆。往往存焉。年歷寖遠。率多改作。蓋以翼翼都會。豪右富民。因舊圖新。增制惟錯。於是乎金人塔廟。老氏宮觀。星布於巖石矣。懿哉坤維之上。一舍之遙。群木陰翳。奇峰崷崒。上有平址。東西僅五十步。北倚石壁。有彌勒閣。內設石像。侍立對峙。容旨溫
闕一字其鐫磨之巧。代不能及。昔睿宗皇帝再加添設。功用宛然。次東有池水甚潔。澄湛凝碧。覩之恐聳。國人儼其堂宇。偶以神位。每角亢方中。雷雨未施。即雩禱咸萃矣。馴嶺西下闕二字約三百步。有高寺榜曰天龍。故易義云。夫龍者。潛即勿用。飛即在上。天龍之名。固其宜矣。今英武皇帝應千齡之運。居九重之尊。比自舞象執經。齒冑學優於庠序。問安侍膳。闕四字於庭闈。動叶咨詢。行符典則。負對日之辯。似不能言。闕一字秤象之智。果而勿伐。肅肅煌煌然。偉量知幾。深不可測。立德在間平之右。承家繼文武之基。自非道濟艱危。孝安宗社。孰能與於此乎。天會中。睿宗皇帝以道闕十一字出閣授檢校司徒歸義府都督。時年尚幼沖。躬親官次。寡辭敏德。務簡刑清。吏不敢欺。府無留事。嘗以公退休暇。與叔季諸王。方駕接軫。禮謁精藍。一歲之中。闕三字數上獨於東序愬觀音像一堂。其內幡花鬘蓋供飾之用。靡不嚴潔。於茲日新。每具齋禱。罔不乾乾惕惕。潛發明誠。所志者。延鴻祚於邦家。弭烖氛於區宇。因心愛敬。不忘斯須。闕二字甚嘉群論歸美。攸是罷解公府。特恩加檢校太保。授右金吾衛大將軍。充大內都點檢。貞幹服勤。中外嚴敕。宣威
敬事。動叶聖謨。及皇帝踐阼。加闕二字太師行太原尹。階勳爵邑。悉稱公台。尋領侍衛親軍事。未幾。值倉卒之變。震駭非常。上獨執雄斷。入平內難。時戊辰秋九月。嗣昇宸極。立定傾危。赫然大闕一字垂裕終古。自是闕二字潔念。恒切歸依。每屆良辰。必親行幸。至壬申年十二月二十二日。詔有司於大殿後正面造重樓五間。尋遣良冶鑄賢劫自拘留孫如來已降鐵佛千尊。闕一字範金審像闕二字容光相圓明等無差別。如是勻分龕室。各安上級。時詔宣徽北院使永清軍節度使檢校太保范超自始監修。應期成就。基砌柱礎。廣檻飛甍。丹彩相望。闕四字巍乎窗扉下瞰於雲端。棟宇勃興於地表。金爐曉炷。惟聞薝蔔之香。玉磬晨鳴。不假蓮花之漏。議者曰。樹超世之果。圖不朽之功。必依惟睿之謀。宜享終天之祿。豈比夫望祭闕五字禱之宮。駕騁瑤池。徒縱盤遊之樂者哉。上御宇之八年乙亥歲。天贊皇帝。義敦天性。禮叶彝章。洎春末夏初。累飛詔示。必以備物典冊。將加徽號洪名。闕二字君親之恩。敬修迎受之禮。至夏六月十六日。果降貴近昭宣闕一字容尋於正殿闕二字英武皇帝兼頒龍衣玉帶。駟馬雕鞍。別賜神旗鼓吹。殊私異將闕五字眾心悅
隨。群后稱慶。寶函金簡。揚命舜命禹之書。馭朽持盈。盡為子為臣之敬。禮之大者。帝載無窮。先是英武皇帝以今歲攝提建月青風闕五字昇寒氣將退。嚴整儀衛。親率公卿。駕蒼虬之騤騤。衣赭袍之熠熠。雲韶寅導和樂闕五字曲之居悞屆初禪之境。臣幸陪天仗。親奉德音。既成闕一字福闕六字之佑遽茲承詔。俾誌勝緣。將紀洪猷。潛思祕祝。所冀龍華會上。側聆善囑之言。星宿劫中。徧覩青蓮之相。歡心有待。謹作銘云。
覺皇遞興。大教垂世。成位有期。壞空相繼。大哉賢劫。千佛重光。六度萬行。軌躅相望。浩劫迢遙。一念可攝。勿謂難逢。聲塵相接。惟彼陶唐。上列參墟。莓莓沃野。煌煌帝居。天啟亨會。神輸瑞圖。英武定難。后來其蘇。聖人有作。撫寧邦域。治民事天。允釐庶績。金像玉樓。伊帝之力。普濟蒼生。永尊皇極。
集／總集／全唐文／全唐文／卷九百二十六／吳筠　二／心目論(P.9654-1)
心目論
人之所生者神。所託者形。方寸之中。實曰靈府。靜則神生而形和。躁則神勞而形斃。深根寧極。可以修其性情哉。然動神者心。亂心者目。失真離本。莫甚於茲。故假心目而發論。庶幾於遣滯清神而已。且曰。心希無為。而目亂之。乃讓目曰。予欲忘情而隱逸。率性而希夷。偃乎太和之宇。行乎四達之逵。出乎生死之域。入乎神明之極。乘混沌以遐逝。與汗漫而無際。何為吾方止。若且視。吾方清。若且營。覽萬象以汨予之正。悅美色以淪予之精。底我邈邈於無見。熙熙於流眄。搖蕩於春臺。悲涼於秋甸。凝燕壤以情竦。望吳門而髮變。瞻楚國以永懷。俯齊郊而泣戀。繄庶念之為感。皆寸眸之所眩。雖身躭美飾。口欲厚味。耳歡好音。鼻悅芳氣。動予之甚。皆爾之謂。故為我之尢。職爾之由。非爾之懟。而誰之仇乎。目乃忿然而應之曰。子不聞一人御域。九有承式。理由上正。亂非下忒。故堯俗可封。桀眾可殛。彼殊方
而異類。猶咸順乎帝則。統形之主。心為靈府。逆則予捨。順則予取。嘉祥以之招。悔吝以之聚。故君人者制理於未亂。存道者克念於未散。安有四海分崩。而後伐叛。五情播越。而能貞觀者乎。曷不息爾之機。全爾之微。而乃辨之以物我。照之以是非。欣其榮。慼其辱。暢於有餘。悲於不足。風舉雲逝。星奔電倏。紛綸鼓舞。以激所欲。既汨其真而混其神。乖天心而悖天均。焉得不溺於造物之景。迷於自然之律哉。故俾予于役。應爾之適。既嬰斯垢。反以我為咎。嗟乎嗟乎。何弊之有。心乃愀然久焉。復謂目曰。顧予與爾。誰明其旨。何隱見之隔。而元同若此。既庶物之為患。今將擇其所履。相與超塵煩之疆。陟清寂之鄉。餐顥氣。吸晨光。咀瑤華。漱瓊漿。斯將期靈化於羽翼。出雲霞而翱翔。上昇三清。下絕八荒。託松喬以結友。偕天地以為常。何毀譽之能及。何取捨之足忘。諒予圖以若茲。其告爾以否臧。目曰。近之矣。猶未為至。若然者。所謂欲靜而躁隨。辭埃而滓襲。闇乎反本之用。方邈然而獨立。夫希夷之體也。卷之無內。舒之無外。寥廓無涯。杳冥無對。獨捐茲而取彼。故得小而遺大。忘息陰以滅影。亦何逃於利害。伊虛室之生白。方道德之所
載。絕人謀於未兆。乃天理之自會。故元元挫銳以觀妙。文宣廢心而用形。軒帝得之於罔象。廣成契之於杳冥。顏回坐忘以大通。莊生相天而能精。歷眾聖以稽德。非智謀之是營。蓋水息瀾而映澈。塵不止而鑒明。未違世以高舉。亦方寸之所寧。故能泊然而常處。感通而斯出。不光而曜。不祕而密。冥始終而誰異。與萬物其為一。因而靡得。是以罔失。誠踵武於坦塗。可常保於元吉。若棄中而務表。乃微往而不窒。其故何哉。水積而龍蟠。林豐而獸居。神棲於空洞。道集於元虛。苟不刳其所有。焉能契其所無。非夫忘形靜寂。瑕滓鏡滌。元關自朗。幽鍵已闢。曷可度於無累焉。不然。安得駕八景。昇九霄。覩金闕之煌煌。步紫庭之寥寥。同浩劫之罔極。以萬椿為一朝。予心於是釋然於眾慮。凝澹於前豫。澄之而徐清。用之而不遽。致謝於目曰。幸我以善道。宏我以至言。覺我以大夢。啟我以重元。昇我以真階。納我以妙門。縱我於廣漠之野。遊我於無窮之源。既匪群而匪獨。亦奚靜而奚喧。協至樂之恒適。抱真精而永存。遣之而無遣。深之而又深。通乎造化之祖。達乎乾坤之心。使我空欲視於目盲之外。塞將見於元黃之林。覩有而如見空寂。
聞韶而若聽谷音。與自然。而作侶。將無欲以為朋。免驅馳於帝主。保後天之所能。窒欲於未兆。解紛於未擾。忘天壤之為大。忽秋毫之為小。處寂寞而聞和。潛混溟而見曉。應物於循環。含光而閉關。飄風震海。迅雷破山。滔天焚澤。而我自閒。彼行止與語默。曾何庸思於其間哉。
集／總集／全唐文／全唐文／卷九百四十七／于沼／明堂賦(P.9834-2)
于沼
明堂賦
天子朝諸侯於明堂。惟古之制。始以講信修睦。終以布憲施惠。含至德之休光。旌中國之巨麗。下之象地也。以列五位之神。上之法天也。以配五方之帝。稟太一之威靈。順陰陽之開閉。左个右个。分以寒暑之宜。以筵以几。度以堂室之際。觀乎萬國來朝。威儀濟濟。聖人負斧扆而南向以布政。百僚端冕弁而北面以陳禮。是知人以君為心。君以人為體。宴會之節。以明於尊卑。慶賜之儀。以旌於孝弟。原夫宅中而起。繼天而作。遙眡嵩少。俯枕伊洛。巍巍煌煌。厥高不可乎彌度。拏龍櫼以蚴蟉。亘虹梁而各落。綷以綺藻。施以丹雘。四闥以四氣而開。八牕以八風斯廓。祥風布影。對寶檻以交輝。皎日懸光。曜金牀而璀錯。於是陳三獻之禮。臻九成之樂。申儀於辟雍。崇業於太學。甄古今之至理。議沿襲之踳駮。既而順斗極。運天關。皇恩普矣。貴賤以頒。東門之外。以朝乎九國。南門之下。將享於八蠻。正德是宏。惠風斯布。禁淫慝。節制度。重三台之任。乃申命於中階。寵五霸之功。遂授鉞於東戶。夫明堂者。明帝之德。體天為狀。必
資闡化以準程。豈獨宏規而取壯。出庶物而咸仰。包宇宙而為量。惟先聖之是則。信百代之可尚。
集／總集／全唐文／全唐文／卷九百五十／何據／鏡花賦(P.9867-1)
鏡花賦
金鏡精寶兮珠秀華。臺插珊瑚之樹。鈎垂菡萏之花。暎若無質。循則有體。洞碧空其何際。湛清潭其絕底。鸞舞翮於曈曨。龍怒鱗於清泚。淮南王懸而玩之。東方朔見而稱曰。此瑾瑜之榮。碝磩之英。負陰而內景冰澈。面陽而外景花明。惚兮怳。其中有象。杳兮冥。其中有精。爾乃遇妖閒之佚女。陶清爽之芳時。爭捧鴛匣。臨乎鳳墀。既翻輪而隱。耀又飛花以生姿。如玉之明。如雪之皎。度翠壁以星落。薄承塵而霜皛。拂高淩深。緣隙入奧。乍滅沒而在空。遂迷失其所造。徒美夫不根不蒂。扈扈煌煌。若漢皋靈媛解仙佩。洛川神女獻明璫。似珠水之皎皎。日月之相望。芒角璀錯。罔兩搖揚。至用在無兮。摶之不得。極虛為有兮。應而不藏。淮南王曰。旨哉大夫之體物也。
集／總集／全唐文／全唐文／卷九百五十一／張餘慶／竹宮望拜神光賦　以親饗虔潔靈報光燭為韻(P.9883-1)
張餘慶
竹宮望拜神光賦以親饗虔潔靈報光燭為韻
洪惟漢后。有事郊禋。感流光之委照。爰拜賜於上神。初自竹宮。覩殊祥之溢目。俄低玉佩。方致敬而俯身。有以見感而必應。孰謂其尊而不親。徒想夫寰宇肅清。齋庭夜敞。辛日惟吉。明神是饗。德馨而祀事精愨。福降而禎祥歸往。彼靈輝之自天。若有答於吉蠲。下雲路而瞥爾。照祠壇而炯然。冥感而來。狀如虹之炳耀。齋莊前致。配明火以昭宣。武皇自以為備物展禮。儲精告虔。苟降鑒之不昧。宜受賜於上元。仰而望之。初奪目以爛爛。俯而見也。且鞠躬以拳拳。若然者。豈不以蒼璧儼陳。圜丘宿設。帝心精一。祀物豐潔。
天瑞聖而為光。委靈壇而不滅。不然。則可以煌煌熒熒。發自杳冥。於以表異。於焉效靈。臨爟火以助耀。照俎豆而分形者乎。跡彼光臨。實惟冥報。宜望拜以俯僂。表至精而懇到。是知君德允臧。天道孔彰。崇嚴祀而神降之吉。潔齋心而物效其祥。初電烻以散色。忽星流以耀芒。降自彼天。豈慚於紫氣。不資於水。且異於榮光。國家德邁炎靈。時稱玉燭。擁神光而先敬。修祀禮而將續。有客觀光。歎美不足。何待時而就列。庶餘光之可矚。
集／總集／全唐文／全唐文／卷九百五十一／張公乂／竹宮望拜神光賦　以親饗虔潔靈報光燭為韻(P.9884-2)
張公乂
竹宮望拜神光賦以親饗虔潔靈報光燭為韻
祀之嚴者饗帝。德之盛者降神。不勵精孰謂福之自己。非表異曷知天實無親。武皇卜郊以元吉。祈靈於上辛。密命始傳。光則絪縕未感。齋宮爰拜。神其肸蠁有因。蓋以穆爾精勤。凝然存想。屬屬乎蒼璧既奠。煌煌乎太壇攸仰。委佩盡飾。庶無譁以端莊。秉圭展儀。闕二十字彼電破乎祥煙逮闇
之時。熉燭而明爛矣。遙望之處。拜起而容肅然。豈不以配合崇高。昭陳宿設。圜丘之上。將候其耿光。竹宮之中。以備其齋潔。既恍惚而有見。竟超遙而未絕。或左或右。通幽洞冥。照灼兮疑分輝於畫燭。焜煌兮乍聯影於低星。所以彰有德。赫炳靈。實見祠祈。周流福庭。望神之休。惟一人有慶。主日之際。必上帝是聽。故天降德祥。人窺其奧。至德而感。豈元邈之不臻。至誠而祈。豈昭彰之不報。首茲祀事。實在陽方。望拜雖同乎手拜。神光且異乎蕭光。人皆見之。孰不仰而祇慄。夜則艾矣。諒惟遠之馨香。殷雉雊而稱異。魯郊牛而用傷。皆祈報之瑣細。非昊穹之降康。豈比夫神祠太乙之靈。樂飲歌童之曲。雖望之而如在。懼敬之而不足。漢后之虔恭也如此。故景光而下燭。
集／總集／全唐文／全唐文／卷九百五十二／張彥勝／露賦(P.9886-2)
張彥勝
露賦
夫露者。陰陽之精氣。天地之靈液也。秋冬濁而春夏清。晞
於朝而生於夕。隨時應變。不凝不積。遇物受彩。因象而光。滴滴瀝瀝。熒熒煌煌。爾其為大也。澄九天而淨六合。爾其為廣也。清四極而灑八荒。故能消歇氛埃。生成草木。羃䍥千品。霑濡萬族。其澤厚矣。其潤深矣。願聞其始。試言厥初。兆自元氣。生於太虛。巨人飲之而不死。上古吮之而穴居。天無雲兮珠的皪。野有草兮玉扶疏。寫蟲鳥兮為篆。懷蛟龍兮著書。河洛建都兮氣均風雨。甘泉築館兮名亞儲胥。或泛灩池臺。或葳蕤竹柏。鶬鶊鳴兮色紫。鴻雁來兮光白。露之為德也。天乙所以為王侯。露之為文也。詩人所以歌召伯。既因甘而作頌。稱未晞而留客。是時鷙鳥初擊。鳴蟬向晚。悲九節之相催。恨三危之路遠。或乃幽閨織婦。初下鳴機。徘徊空院。悵望秋暉。洞房月入。羅帳螢飛。看鴻雁之將度。怨良人兮不歸。灑交頤之玉筯。苦寒露之沾衣。至如關山氣寒。瀚海風急。胡侵隴塞。兵屯馬邑。征人此時。思歸下泣。不覺漣如。沾我衣溼。別有洛陽才子。人間秀士。遠自巖曲。來遊學市。有恨驚心。無人知巳。聞墜葉而歎息。對浮雲而愁起。悽悽兮怳若有亡。覩蒹葭之蒼蒼。惜白露而為霜。宋大夫聞而歎曰。歲乎不我與。一寒一暑。昔時春晚。拂
楊柳於南津。今日秋深。落芙蓉於北渚。古人未達。平生羇旅。君何為而絕絃。感知音而相許。重曰。白日黯黯兮秋風多。綠川蕭蕭兮空水波。聞郢中之有曲。試調露而為歌。歌曰。天降氣兮地凝精。皇德茂兮芝蓋平。金盤漬兮玉杯清。葉有露兮落有聲。遼東之鶴中夜驚。日南之雞淩晨鳴。華山柏兮多珠露。松子服之得長生。
集／總集／全唐文／全唐文／卷九百五十三／康子玉／瓜賦(P.9900-1)
康子玉
瓜賦
巫山之岡。秦川之陽。垂條引蔓。布綠敷黃。彌皋被野。含芬吐芳。轉晨風之穆穆。湛宵露之瀼瀼。花葉則煜煜煒煒。文
彩則焜焜煌煌。錦繡為之失色。霞日為之奪光。遠而望之粲兮爛。繁星列兮曜長漢。光色連延遙相煖。迫而察之瓞兮緜。明璣盈蚌媚重泉。大鱗巨介近相連。細雨流風。每飄颻兮葉上。遊蜂戲蝶。時歷亂於花前。爾其大則三尺二升。美則金漿玉實。貍頭羊骹之字。黃㼐白摶之質。感仙貴於孫鍾。避世資於步騭。異蔕表於前代。同心彰於曩日。既而橫綺席。會嘉賓。琴罇逸賞。海陸具陳。香分四座。氣雜八珍。既取類於母子。亦取辨於君臣。欽哉彼美。流玩不巳。何以剖之金錯刀。何以澆之玉英水。邵平因植以著業。阮籍託詞而興已。非但留怨於戍夫。抑亦取誡於君子。
集／總集／全唐文／全唐文／卷九百五十六／呂指南／太常觀樂器賦(P.9921-2)
呂指南
太常觀樂器賦
客有遊於太常者。叔夜才貌。長卿文雅。歷階戺之間。目簷楹之下。彼美聲奏。諒先得而聞焉。繽紛器物。復可令而觀也。絲竹畢備。匏土俱陳。混季氏之八佾。擬鳧人之六鈞。瑟既稱趙。箏還號秦。伐修竹於嶰谷。來浮磬於泗濱。羽蟲畫之也。可以成鳳翮。鱗蟲刻之也。可以作龍脣。物以古兮不可識。代雖殊兮亦可珍。豈直有斯而已哉。徒觀其廣廈駢闐。修廊逼側。蘊今古之殊號。被丹青之異色。賁路鼗鼓。干戚羽旄。斑彬翕赩。巨萬盈億。文墨者莫之而記。言談者罕
之而識。嘉夫貴賤攸重。華夷是欽。舜湯一舉而進韶濩。荒隅一奏而成𠇱任。君徒見雕瓊鏤玉之餘彩。殊不聞宮商徵角之奇音。及夫金皋氣變。珠樓春始。煌煌帝庭。濟濟卿士。五樂具奏。八音俱起。惟斯器之有作。備無為之燕樂。紛綺靡之容裔。混魚龍之交錯。金木羅張。厥用匪常。施之於國。則政其攸敘。饗之於廟。乃神其降祥。舞青田之唳鶴。儀丹穴之鳳凰。諒鄙人之罄思。固難得而備詳。
集／總集／全唐文／全唐文／卷九百六十／闕名　一／景星見賦　以垂象含輝有道則見為韻(P.9970-2)
景星見賦以垂象含輝有道則見為韻
皇天有知。明命不疑。既何言而守默。亦懸象而高垂。彼星之見者。下符睿哲。上麗圓規。將旌德之治亂。必審時而推移。故行藏克協乎道。盈縮不失其宜。於是稽其義。觀其象。色煥炳。光炯晃。挂青漢粲粲其輝。連白榆歷歷其狀。天以祚聖。垂元精而臨下。聖以應天。憑至誠而感上。覩其貌。美天文之昭昭。原其本。知王道之蕩蕩。蓋以瑞本斯表。祥光是含。五緯知讓。七紀懷慚。與時俱明兮皇化齊美。將聖共出兮元德相參。豈同夫入蜀而使臣應其二。在戶而詩人詠其三。徒觀其象高而遠。質明而微。如曙燈之欲滅。若秋螢之不飛。夜則出焉。麗乾元以發彩。晝而隱也。讓太陽而藏輝。不然。則安知國家無為無事。垂拱垂衣乎。我唐至德可久。立功不朽。澤及四海。化被九有。緊彼景星。契我元首。俾千品萬類。仰而知其太平。四夷八蠻。瞻而慕乎聖后。若然。則其驗可徵。其事可考。伊星之叶聖。如風之偃草。其靈也。在乎或出或處。其應也。彰乎有道無道。彼漢祖之聚五星。唐堯之感五老。未若帝命是錫。生靈載造。天祿無疆。鴻業永保者也。原夫莫大匪天。莫明匪德。天也惟德是輔。德
也惟天是則。是以垂一星而呈萬國。其明孔彰。其儀不忒。至若雲開天碧。昭然可覿。炳如金粟。粲若銀礫。煌煌其明。爛爛其色。九霄靜而載揚光芒。千里望而不違咫尺。客有觀天文。察時變。惟景星之所在。信有道而則見。美盛德之形容。懷斯文而願薦。
集／總集／全唐文／全唐文／卷九百七十五／闕名　十六／憲宗聖神章武孝皇帝諡議　元和十五年五月(P.10107-2)
憲宗聖神章武孝皇帝諡議元和十五年五月
王者崇高以配天。廣大以法地。章明以象日月。誠信以合四時。謂之令王。諡以全德。所以名盛烈。昭至公。堯舜禹湯文武成康是也。伏惟大行皇帝由疏封以繼明。自前星而受命。以四海為養。以萬乘問安。稽古古法天。自家刑國。穆穆峻德。煌煌大明。煥乎人神。塞乎天地。國家天寶之季。宿兵中原。強侯專地。往往而有。號令不一。朝廷包羞。元和燀威。霆擊篲掃。戡夏翦蜀。擒潞殄吳。夷蔡取齊。朝滄納定。開千載之期運。平六葉之梗俗。動也用軒轅之干戈。靜也戢武王之弓矢。聖神之道。其至矣乎。以無方之能。行不宰之用。濟天下之務。施天下之仁。夷狄之情偽。遐邇之虛實。揣其變化。權其後先。屈指前算。若合符契。多士濟濟。任其器略。文武俊傑。畢力致用。綱目張而萬化具。斟酌明而百事宜。委庶務於廟堂之上。壽百姓於循良之府。開直言之路。庶無蔽聽。闕廣大之恩。物無違性。宥恕刑獄。哀惠困窮。省薄徭賦。尊禮耉老。約已恭儉。推心平明。公卿大夫。任德終耆。近狎貴寵。畏忌守法。採納群正。聽斷精慎。忠直樹立。讒邪不行。巍巍成功。赫赫在上。春秋左氏傳曰。武有七德。禁暴戢兵保大定功安人和眾豐財之謂也。殲夷姦宄。災害訖
息。禁暴也。淮河底定。大赦疵人。戢兵也。歸馬於汝南漢南。散卒於齊梁淮楚。保大也。封有勞。爵有德。定功也。寬天下之蠶絲。舉域中之方正。安人也。赦生致之寇虜。爵拒命之戎將。和眾也。乘輿服御。儉而有制。賜與供給。惠而中節。豐財也。神武不殺之德。其若是焉。不登軒年。不享舜壽。百姓思慕。如喪考妣。同軌畢至。昭庭有時。敢奉官常。尊名稱德。謹按諡法。兵禁殘暴曰聖。應變無方曰神。洪度大明曰章。為人除害曰武。慈惠愛親曰孝。戮鯨鯢而清四海。不曰聖乎。裁造作而刑一德。不曰神乎。洞明哲而貞百度。不曰章乎。推仁義而服萬物。不曰武乎。戴尊親而諧五典。不曰孝乎。書曰。惟天聰明。惟聖時憲。法也敏也。謹酌之諡法。質諸六經。謹上尊諡曰聖神章武孝皇帝。廟號憲宗。謹議。
集／總集／全唐文／全唐文／卷九百九十／闕名　三十一／大唐宣州刺史薛公去思碑(P.10253-2)
大唐宣州刺史薛公去思碑
金陵之南惟宣州。其地吳楚。其星分牛宿。繚以群山。帶以洪流。薛公光華使臣。藩屏諸侯。揚君之美。分帝之憂。日往月來。於茲九秋。大歷十有四年。今上纂先聖。敷新命。任賢為政。得人尤盛。帝曰汝邕。秉心不回。予嘉厥才。擢汝委汝。糾正於仙臺。秋七月。拜命迺發。於是官僚緇黃之倫。介冑市井之人。如霧斯集。如山斯立。或捧觴而進。或瞻途而泣。豈非惠加於物。物感於惠者乎。公字沖味。殷相仲虺之洪族。唐相元超之曾孫。陳留太守兼採訪使江童之仲子。地列鐘鼎。門傳冠蓋。文藻暐煜於一時。名聲震動乎千載。穆考之位。公能嗣焉。列祖之職。公當陟焉。傳所謂公侯之子孫。必復其始者。此也。且岑君為魏郡。輿人歌之。則薛公為
宣城。吏人頌之。不亦宜乎。其詞云。
星之煌煌。山之崇崇。茲惟宣城。實賴薛公。拔賢任能。如鵷如鴻。整師訓兵。如羆如熊。勸農殖穀。百穀年豐。通商鬻貨。萬貨雲叢。闡道都會。敦儒泮宮。遏絕寇賊。賑卹孤窮。乃新廨署。肅然清風。乃復津橋。赫然長虹。乃立水門。川路其通。乃建林亭。賓筵其充。日緝庶務。歲成眾功。況我薛公。清襟湜湜。雅操翼翼。支郡承式。鄰邦取則。明明天子。降鑒群方。詔謂薛公。茂學雕章。孝悌忠良。累踐柱史。累登臺郎。司言中書。掌禮太常。四典歲舉。擷其眾芳。三執邦憲。振其宏綱。銓綜九流。九流既臧。鎮撫三州。三州既康。遷爾管轄。於此文昌。公拜稽首。歸於咸陽。邦人有言。大川茫茫。福浸我疆。我願薛公。公階翱翔。我思薛公。永世滂洋。爰來作歌。以配甘棠。
集／總集／全唐文／唐文拾遺／卷二十九／趙博齊／大唐故朝議郎河南府登封縣令上柱國賜緋魚袋崔公墓誌銘　并序(P.10705-1)
大唐故朝議郎河南府登封縣令上柱國賜緋魚袋崔公墓誌銘并序
忠信篤敬。天爵也。淵默誠愨者有之。卿相祿位。人爵也。運機□□者得之。至於志意脩而驕富貴。道義重則輕王侯。由是論之。人與天一何遠哉。今見之於崔公矣。公諱蕃。字師陳。魏郡博陵人也。自食菜受氏。世有明哲。子玉以座右顯。季珪由屏風著。或以春秋筆削自任。或以嫉惡鷹隼興謠。後魏定姓。氏族為第一。風流熾焰。以至公大王父元隱。皇朝比部員外郎。王父誧。華州司法參軍。父澣。少府監。贈散騎常侍。皆以清重稱美。首冠士流。於戲。侯王不繫其本根。鳳鶵必生於丹穴。公即右貂之仲子也。早以門蔭補□文館
學生。試經高第。授華州參軍。歷攝諸曹。若素更練方。辯才之適用也。次授鄭縣主簿。未上遘內艱。色慘神傷。泣飲而哀。衣裳外除。猶杖而起。久之。方調授鄭縣尉。不樂煩劇。辝疾就選。授左金吾衛錄事參軍。蘭錡□清。聯獲殊最。以政治脩舉。為樓煩陳公所辟。為監牧使判官。奏大理評事。公勤績著。群牧孳息。轉大理司直兼殿中侍御史。陳公改遷。又為後使郭公邀留。奏殿中侍御史。遷監牧副使。驊騮駔駿。服御稱旨。特加章服。以報勳勞。朱紱煌煌。益光寵命。郭公以稱望彌重。非外□所堪。上表薦聞。除河南府倉曹參軍。秩滿調集天官。又以才出九流。記名宰府。眾謂此時必居廊署。執政失鑒。除登封縣令。咸共冤歎。公獨欣然。之官二旬。遂至顛殞。大和癸丑歲閏七月三日。啟手足焉。享年五十有九。夫仁者必得其名。必得其壽。宰輔不至。耆傳尚遙。稽驗前志。一何爽也。公率性閑暇。襟抱澄曠。弱不好弄。樂道遺榮。自幼至長。不易其操。德宗韋賢妃。公之從母也。恩榮重沓。缺四字竟以沖退。不受其榮。家貧位卑。斷可識矣。娶河南于氏。有子二人。長曰□約挽郎出身。次曰閻。六歲與名齊。戲罷輒啼。傷心何極。有女□人。長適太原王氏。餘未及笄。皆
泣血呼天。行路哀歎。季弟著。檢校太僕少卿□州別駕。手足情重。灑淚盈襟。撫孤奉櫬。以其年十一月八日。歸葬于京兆□□縣寧安鄉曲。祔先塋也。博齊與公少相狎。長相愛。芝焚蕙歎。吾□□□用感生平。泣而銘曰。
孔周之劍。不能煞人。光含冰雪。閉匣生塵。上稽徃古。藝絕無鄰。缺六字今辰岳岳登封。深懷至仁垂髫啟手。不喪其真。道非偶運。不執□□身為帝戚。且復居貧。沖謙抑退。安此沉淪。緒傳萬祀。孰不書紳。少陵原畔。萬木無春。唯餘令德。終天不泯。石刻
集／總集／全唐文／唐文拾遺／卷六十七／闕名　十五／唐故右內率府兵曹參軍朱府君夫人南陽樊氏誌銘　并序(P.11117-2)
唐故右內率府兵曹參軍朱府君夫人南陽樊氏誌銘并序
序曰。南陽之後。軒冕閒世。最為國內所稱。曾祖釗。皇明經出身。泗州連水縣令。夫人連水嫡女。有兄一人。早逝。唯獨孑立。未登笄歲。歸於吳郡朱氏。二紀輔佐。不幸居孀。志在掬育。悉知禮義。皇天不祐。大中四年七月廿日。薨建業鍾浦之舊第。春秋八十有一。以其年歲次庚午十月乙巳朔十日甲寅。合祔兵曹於鍾山之南善□里原。禮也。夫人遺息二人。女二人。長圓郎。將仕郎前守淄州□水平縣尉。次散郎。拔眾敏利迥戰史□□曰先仰廿一娘適□□衛兵曹參軍琅邪王鎰。廿二娘適前太常寺奉禮郎潁川陳□。嗣子等泣血號叩。感而為銘。勒于貞石行焉。銘曰。
煒煒煌煌。洎漢貽唐。磊落軒冕。連綿琳瑯。令則和睦。于何居孀。提挈撫育。歷饉經荒。馮以積慶。福壽無疆。天不惠垂。玉潤迴藏。金爐歇艷。寶鏡休光。嗣子泣血。孝女絕漿。卜吉遷窆。鐘領之陽。楨柏森森。永剋嘉祥。古刻叢鈔
集／總集／全唐文／唐文續拾／卷十二／闕名　三／大悲龕讚銘　并序(P.11308-1)
大悲龕讚銘并序
缺者無□崇信者則救。三光不昧。篤敬者必□洎迺缺大悲菩薩則釋迦如來之□身也。教齊化異缺三途轉輪四諦發弘誓冊亡願心祈者則缺啟真如八万四千門。歸依者則何門而不入。缺有大千應物現形。隨機引導。或叱吒為大輪之像。□毗那於劫石之中。或呼吸為烏翥之形。伏夜迦於金剛之際。大矣哉。莫究其源者也。爰有社錄及軍將判官居士等。並屺岵儁缺莫靈包廓落之才。抱顒昂之體。主驍騎鎮押坤維缺戎幕□□貞而蘊金石之信。或慕讓懷缺今開□□俗並迺宿植善本。早培苦空。缺道識□□如幻如化。知正法可□可歸缺割資□□建此龕□所赫赫奕奕。如朗月缺煌煌□□燈而彰暗室彩雲垂九天楎缺閒舒揆□□崖立上時歲在缺彩繪□亡終□□讚曰。
缺十九缺刻雕貞石。圖寫如真。千眼缺清缺三轉法輪。有祈必應。缺無端閒發霞光身倚缺斯福無彊。石刻
集／總集／全上古三代秦漢三國六朝文／全上古三代文　凡十六卷　／卷十／三代　十　／宋玉／高唐賦(P.73-1)
高唐賦
昔者楚襄王與宋玉遊於雲夢之臺。望高唐之觀。其上獨有雲氣。崪兮直上。忽兮改容。須臾之間。變化無窮。王問玉曰。此何氣也。玉對曰。所謂朝雲者也。王曰。何謂朝雲。玉曰。昔者先王嘗遊高唐。怠而晝寢。夢見一婦人曰。妾巫山之女也。為高唐之客。聞君遊高唐。願薦枕席。王因幸之。去而辭曰。妾在巫山之陽。高丘之阻。旦為朝雲。暮為行雨。朝朝暮暮。陽臺之下。旦朝視之。如言。故為立廟。號曰朝雲。王曰。朝雲始出。狀若何也。玉對曰。其始出也。㬣兮若松榯。其少進也。晰兮若姣姬揚袂。鄣日而望所思。忽兮改容。偈兮若駕駟馬。建羽旗。湫兮如風。淒兮如雨。風止雨霽。雲無處所。王曰。寡人方今可以遊乎。玉曰。可。王曰。其何如矣。玉曰。高矣顯矣。臨望遠矣。廣矣普矣。萬物祖矣。上屬於天。下見於淵。珍怪奇偉。不可稱論。王曰。試為寡人賦之。玉曰。唯唯。惟高唐之大體兮。殊無物類之可儀比。
巫山赫其無疇兮。道互折而層累。登巉巖而下望兮。臨大阺之稸水。遇天雨之新霽兮。觀百谷之俱集。濞洶洶其無聲兮。潰淡淡而竝入。滂洋洋而四施兮。蓊湛湛而弗止。長風至而波起兮。若麗山之孤畝。勢薄岸而相擊兮。隘交引而卻會。崪中怒而特高兮。若浮海而望碣石。礫磥磥而相摩兮。巆震天之礚礚。巨石溺溺之瀺灂兮。沫潼潼而高厲。水澹澹而盤紆兮。洪波淫淫之溶㵝。奔揚踊而相擊兮。雲興聲之霈霈。猛獸驚而跳駭兮。妄奔走而馳邁。虎豹豺兕。失氣恐喙。鵰鶚鷹鷂。飛揚伏竄。股戰脅息。安敢妄摯。於是水蟲盡暴。乘渚之陽。黿鼉鮪。交積縱橫。振鱗奮翼。蜲蜲蜿蜿。中阪遙望。玄木冬榮。煌煌熒熒。奪人目精。爛兮若列星。曾不可殫形。榛林鬱盛。葩華覆葢。雙椅垂房。糾枝還會。徒靡澹淡。隨波闇藹。東西施翼。猗狔豐沛。綠葉紫裹。丹莖白蔕。纖條悲鳴。聲似竽籟。清濁相和。五變四會。感心動耳。迴腸傷氣。孤子寡婦。寒心酸鼻。長吏隳官。賢士失志。愁思無已。歎息垂淚。登高遠望。使人心瘁。盤岸巑蚖。桭陳磑磑。盤石險峻。傾崎崖隤。巖嶇參差。從橫相追。陬互橫啎。背穴偃蹠。交加累積。重曡增益。狀若砥柱。在巫山下。仰視山巔。肅何芊芊。炫耀虹蜺。俯視崝嶸。窐寥窈冥。不見其底。虛聞松聲。傾岸洋洋。立而熊經。久而不去。足盡汗出。悠悠忽忽。怊悵自失。使人心動。無故自恐。賁育之斷。不能為勇。卒愕異物。不知所出。縰縰莘莘。若生於鬼。若出於神。狀似走獸。或象飛禽。譎詭奇偉。不可究陳。上至觀側。地葢底平。箕踵漫衍。芳草羅生。秋蘭茝蕙。江離載菁。青荃射干。揭車苞幷。薄草靡靡。聯廷廷當作延夭夭。越香掩掩。眾雀嗷嗷。雌雄相失。哀鳴相號。王雎鸝黃。正冥楚鳩。姊歸思婦。垂雞高巢。其鳴喈喈。當年遨遊。更唱迭和。赴曲隨流。有方之士。羨門高谿。上成鬱林。公樂聚穀。進純犧。禱琁室。醮諸神。禮太一。傳祝已具。言辭已畢。王乃乘玉輿。駟倉螭。垂旒旌。旆合諧。紬大絃而雅聲流。洌風過而增悲哀。於是
調謳。令人惏悷憯悽。脅息增欷。於是乃縱獵者。基址如星。傳言羽獵。銜枚無聲。弓弩不發。罘䍐不傾。涉漭漭。馳苹苹。飛鳥未及起。走獸未及發。何節奄忽。蹏足灑血。舉功先得。獲車已實。王將欲往見之。必先齋戒。差時擇日。𥳑輿玄服。建雲旆。蜺為旌。翠為葢。風起雨止。千里而逝。葢發蒙。往自會。思萬方。憂國害。開賢聖。輔不逮。九竅通鬱。精神察滯。延年期壽千萬歲。文選。
集／總集／全上古三代秦漢三國六朝文／全上古三代文　凡十六卷　／卷十二／三代　十二　／闕名　一　／銘　一　／希有鳥銘(P.90-2)
希有鳥銘
有鳥希有。綠赤煌煌。不鳴不食。東覆東王公。西覆西王母。王母欲東。登之自通。陰陽相須。惟會益工。水經河水注一引張華敘東方朔神異經曰。其鳥銘曰云云。今本神異經無。希有。鳥名。
集／總集／全上古三代秦漢三國六朝文／全漢文　凡六十三卷　／卷二十一／司馬相如　一　／子虛賦(P.241-1)
子虛賦
楚使子虛使于齊。齊王悉發境內之士。僃車騎之眾。與使者出田。田罷。子虛過詫烏有先生。而無是公在焉。坐定。烏有先生問曰。今日田。樂乎。子虛曰。樂。獲多乎。曰少。然則何樂。對曰。僕樂齊王之欲夸僕㠯車騎之眾。而僕對㠯雲夢之事也。曰。可得聞乎。子虛曰。可。王車駕千乘。選徒萬騎。田于海濱。列卒滿澤。罘網彌山。掩兔轔鹿。射麋腳麟。騖于鹽浦。割鮮染輪。射中獲多。矜而自功。顧謂僕曰。楚亦有平原廣澤游獵之地。饒樂若此者乎。楚王之獵。何與寡人。僕下車對曰。臣楚國之鄙人也。幸得宿衞。十有餘年。時從出游。游于後園。覽于有無。然猶未能徧覩也。又惡足㠯言其外澤者乎。齊王曰。雖然。略㠯子之所聞見而言之。僕對曰。唯唯。臣聞楚有七澤。嘗見其一。未覩其餘也。臣之所見。蓋特其小小者耳。名曰雲夢。雲夢者。方九百里。其中有山焉。其山則盤紆岪鬱。隆崇峍崒。岑崟參差。日月蔽虧。交錯糾紛。上干青雲。罷池陂陀。下屬江河。其土則丹青赭堊。雌黃白坿。錫碧金銀。眾色炫耀。照爛龍鱗。其石則赤玉玫瑰。琳瑉昆吾。瑊玏玄厲。碝石碔砆。其東則有蕙圃衡蘭。芷若射干。𦲄藭菖蒲。茳蘺蘪蕪。諸柘猼且。其南則有平原廣澤。登降陁靡。案衍壇曼。緣㠯大江。限㠯巫山。其高燥則生葴䔮苞荔。辥莎青薠。其埤溼則生藏莨蒹葭。東牆彫胡。蓮藕菰蘆。菴閭軒芋。眾物居之。不可勝圖。其西則有湧泉清池。激水推移。外發芙蓉菱華。內隱鉅石白
沙。其中則有神龜蛟鼉。瑇瑁鼈黿。其北則有陰林巨樹。楩枬豫章。桂椒木蘭。檗離朱楊。樝梨梬栗。橘柚芬芳。其上則有赤猿蠷蝚。鵷雛孔鸞。騰遠射干。其下則有白虎玄豹。蟃蜒貙豻。兕象野犀。窮奇獌狿。于是乎乃使專諸之倫。手格此獸。楚王乃駕馴駮之駟。乘彫玉之輿。靡魚須之橈旃。曳明月之珠旗。建干將之雄戟。左烏號之雕弓。右夏服之勁箭。陽子驂乘。孅阿為御。案節未舒。即陵狡獸。轔蛩蛩。蹵距虛。軼野馬而𨎥陶駼。乘遺風而射游騏。鯈眒淒浰。雷動熛至。星流霆擊。弓不虛發。中必決眦。洞胸達掖。絕乎心繫。獲若雨獸。揜草蔽地。于是楚王乃弭節徘徊。翱翔容與。覽乎陰林。觀壯士之暴怒。與猛獸之恐懼。徼受詘。殫覩眾物之變態。于是鄭女曼姬。被阿緆。揄紵縞。雜纖羅。垂霧縠。襞積褰縐。紆徐委曲。鬱橈谿谷。衯衯裶裶。揚袘卹削。蜚襳垂髾。扶輿猗靡。翕呷萃蔡。下靡蘭蕙。上拂羽蓋。錯翡翠之威蕤。繆繞玉綏。縹乎忽忽。若神仙之仿佛。于是乃相與獠于蕙圃。媻姍㪍窣。上金隄。揜翡翠。射鵔鸃。微矰出。孅繳施。弋白鵠。連駕駕當作鴐鵝。雙鶬下。玄鶴加。怠而後發。游于清池。浮文鷁。揚旌抴。張翠帷。建羽蓋。罔瑇瑁。鉤紫貝。摐金鼓。吹鳴籟。榜人歌。聲流喝。水蟲駭。波鴻沸。湧泉起。奔揚會。礧石相擊。硠硠礚礚。若雷霆之聲。聞乎數百里之外。將息獠者。擊靈鼓。起烽燧。車案行。騎就隊。纚乎淫淫。般乎裔裔。于是楚王乃登雲陽之臺。泊乎無為。澹乎自持。勺藥之和。具而後御之。不若大王終日馳騁。曾不下輿。脟割輪焠。自㠯為娛。臣竊觀之。齊殆不如。于是齊王默然無㠯應僕也。烏有先生曰。是何言之過也。足下不遠千里。來況齊國。王悉發境內之士。而僃車騎之眾與出田。乃欲戮力致獲㠯娛左右也。何名為夸哉。問楚地之有無者。願聞大國之風烈。先生之餘論也。今足下不稱楚王之德厚。而盛推雲夢㠯為高。奢言淫樂而顯侈靡。竊為足下不取也。必若所言。固非楚國之美也。有而言之。是章君之惡。無
而言之。是害足下之信也。章君惡。傷私義。二者無一可。而先生行之。必且輕于齊而累于楚矣。且齊。東有鉅海。南有琅邪。觀乎成山。射乎之罘。浮渤澥。游孟諸。邪與肅慎為鄰。右㠯湯谷為界。秋田乎青丘。仿偟乎海外。吞若雲夢者八九。于其胸中。曾不蔕芥。若乃俶儻瑰偉。異方殊類。珍怪鳥獸。萬端鱗萃。充牣其中者。不可勝記。禹不能名。契不能計。然在諸矦之位。不敢言游戲之樂。苑囿之大。先生又見客。是㠯王辭而不能復。何為無用應哉。案。文選㠯此下為上林賦。無是公听然而笑曰。楚則失矣。齊亦未為得也。夫使諸矦納貢者。非為財幣。所㠯述職也。封疆畫界者。非為守禦。所㠯禁淫也。今齊列為東藩。而外私肅慎。捐國踰限。越海而田。其于義故未可也。且二君之論。不務明君臣之義。而正諸矦之禮。徒事爭游戲之樂。苑囿之大。欲㠯奢侈相勝。荒淫相越。此不可㠯揚名發譽。而適足㠯貶君自損也。且夫齊楚之事。又焉足道邪。君未覩夫巨麗也。獨不聞天子之上林乎。左蒼梧。右西極。丹水更其南。紫淵徑其北。終始灞滻。出入涇渭。酆鎬潦潏。紆餘委蛇。經營乎其內。蕩蕩兮八川分流。相背而異態。東西南北。馳騖往來。出乎椒丘之闕。行乎洲淤之浦。經乎桂林之中。過乎泱漭之野。汨乎混流。順阿而下。赴隘陝之口。觸穹石。激堆埼。沸乎暴怒。洶涌滂㵒。滭浡滵汨。偪側泌瀄。橫流逆折。轉騰潎洌。澎濞沆瀣。穹隆雲橈。蜿灗膠盭。踰波趨浥。涖涖下瀨。批巖衝壅。奔揚滯沛。臨坻注壑。瀺灂霣墜。湛湛隱隱。砰磅訇礚。潏潏淈淈。湁潗鼎沸。馳波跳沬。汨㴔漂疾。悠遠長懷。寂漻無聲。肆乎永歸。然後灝溔潢漾。安翔徐回。翯乎滈滈。東注太湖。衍溢陂池。于是乎蛟龍赤螭。䱎䲛螹離。鰅鱅鰬魠。禺禺鱋魶。揵鰭掉尾。振鱗奮翼。潛處乎深巖。魚鼈讙聲。萬物眾夥。明月珠子。玓瓅江靡。蜀石黃碝。水玉磊砢。磷磷爛爛。采色澔汗。藂積乎其中。鴻鵠鷫鴇。鴐鵝鸀鳿。鵁𪂴䴋目。煩鶩鷛𪆫。𪇅䳄鵁鸕。羣浮乎其上。汎淫泛濫。隨風澹淡。
與波搖蕩。奄薄草渚。唼喋菁藻。咀嚼菱藕。于是乎崇山巃嵸。崔巍嵯峩。深林巨木。嶄巖嵾嵳。九嵕嶻嶭。南山峩峩。巖陁甗錡。摧崣崛崎。振溪通谷。蹇產溝瀆。谽呀豁閜。阜陵別隖。崴磈㟪瘣。丘虛崛礨。隱轔鬱㠥。登降施靡。陂池貏豸。沇溶淫鬻。散渙夷陸。亭皋千里。靡不被築。揜㠯綠蕙。被㠯江蘺。糅㠯蘪蕪。雜㠯畱夷。專結縷。攢戾莎。揭車衡蘭。槀本射干。茈薑蘘荷。葴橙若蓀。鮮枝黃礫。蔣苧青薠。布濩閎澤。延曼太原。離靡廣衍。應風披靡。吐芳揚烈。郁郁斐斐。眾香發越。肸蠁布寫。䁆薆咇勃。于是乎周覽泛觀。瞋盻軋芴。芒芒恍惚。視之無端。察之無崖。日出東沼。入于西陂。其南則隆冬生長。涌水躍波。獸則𤛑旄獏犛。沈牛麈麋。赤首圜題。窮奇象犀。其北則盛夏含凍裂地。涉冰揭河。獸則麒麟角𧤗。騊駼橐駝。蛩蛩驒騱。駃騠驢驘。于是乎離宮別館。彌山跨谷。高廊四注。重坐曲閣。華榱璧璫。輦道纚屬。步櫚周流。長途中宿。夷嵕築堂。累臺增成。巖窔洞房。頫杳眇而無見。仰攀橑而捫天。奔星更于閨闥。宛虹扡于楯軒。青龍蚴蟉于東葙。象輿婉蟬于西清。靈圄燕于閒館。偓佺之倫暴于南榮。醴泉涌于清室。通川過于中庭。盤石振崖。嶔巖倚傾。嵯峨㠎嶫。刻削崢嶸。玫瑰碧琳。珊瑚叢生。瑉玉㫄唐。璸斒文鱗。赤瑕駮犖。雜臿其閒。晁采琬琰。和氏出焉。于是乎盧橘夏熟。黃甘橙楱。枇杷橪柿。亭柰厚朴。梬棗楊梅。櫻桃蒲陶。隱夫薁棣。榙荔支。羅乎後宮。列乎北園。䝯丘陵。下平原。楊翠葉。扤紫莖。發紅華。垂朱榮。煌煌扈扈。照曜鉅野。沙棠櫟櫧。華汜僻櫨。畱落胥餘。仁頻幷閭。欃檀木蘭。豫章女貞。長千仞。大連枹。夸條直畼。實葉葰楙。攢立叢倚。連卷欐佹。崔錯癹骩。坑衡閜砢。垂條扶於。落英幡纚。紛容箾蔘。猗旎從風。藰莅芔歙。蓋象金石之聲。管籥之音。偨池茈虒。旋還乎後宮。雜遝絫輯。被山緣谷。循阪下隰。視之無端。究之無窮。于是玄猨素雌。蜼玃飛𧕫。蛭蜩蠼猱。獑胡豰蛫。棲息乎其閒。長嘯哀鳴。翩幡互經。夭蟜
枝格。偃蹇杪顛。于是乎隃絕梁。騰殊榛。捷垂條。踔希閒。牢落陸離。爛漫遠遷。若此輩者。數百千處。嬉遊往來。宮宿館舍。庖廚不徙。後宮不移。百官僃具。于是乎背秋涉冬。天子校獵。乘鏤象。六玉虯。拖蜺旌。靡雲旗。前皮軒。後道游。孫叔奉轡。衞公參乘。扈從橫行。出乎四校之中。鼓嚴簿。縱獵者。河江為阹。泰山為櫓。車騎雷起。殷天動地。先後陸離。離散別追。淫淫裔裔。緣陵流澤。雲布雨施。生貔豹。搏豺狼。手熊羆。足壄羊。蒙鶡蘇。絝白虎。被班文。跨壄馬。淩三嵕之危。下磧歷之坻。徑峻赴險。越壑厲水。椎蜚廉。弄獬豸。格蝦蛤。鋌猛氏。羂騕䮍。射封豕。箭不苟害。解脰陷腦。弓不虛發。應聲而倒。于是乘輿弭節徘徊。翱翔往來。睨部曲之進退。覽將帥之變態。然後浸潭促節。儵敻遠去。流離輕禽。蹴履狡獸。䡺白鹿。捷狡兔。軼赤電。遺光耀。追怪物。出宇宙。彎蕃弱。滿白羽。射游梟。櫟蜚𧆾。擇肉后發。先中命處。弦矢分。藝殪仆。然后揚節而上浮。淩驚風。歷駭猋。乘虛無。與神俱。躪玄鶴。亂昆雞。遒孔鸞。促鵕鷷。拂翳鳥。捎鳳凰。捷鵷雛。揜焦明。道盡途殫。迴車而還。消搖乎襄羊。降集乎北紘。率乎直指。晻乎反鄉。蹷石闕。歷封巒。過鳷鵲。望露寒。下棠棃。息宜春。西馳宣曲。濯鷁牛首。登龍臺。掩細柳。觀士大夫之勤略。均獵者之所得獲。徒車之所轥轢。步騎之所蹂若。人臣之所蹈籍。與其窮極倦。驚憚讋伏。不被創刃而死者。他他籍籍。填阬滿谷。掩平彌澤。于是乎遊戲懈怠。置酒乎昊天之臺。張樂乎轇輵之宇。撞千石之鍾。立萬石之虡。建翠華之旗。樹靈鼉之鼓。奏陶唐氏之舞。聽葛天氏之歌。千人唱。萬人和。山陵為之震動。川谷為之蕩波。巴渝宋蔡。淮南于遮。文成顛歌。族居遞奏。金鼓迭起。鏗鎗闛鞈。洞心駭耳。荊吳鄭衞之聲。韶濩武象之樂。陰淫案衍之音。鄢郢繽紛。繳楚結風。俳優侏儒。狄鞮之倡。所㠯娛耳目而樂心意者。麗靡爛漫于前。靡曼美色於後。若夫青琴宓妃之徒。絕殊離俗。妖冶嫺都。靚粧刻飾。便嬛綽約。柔
橈嬛嬛。嫵媚姌嫋。曳獨繭之褕袘。眇閻易㠯戌削。便姍嫳屑。與俗殊服。芬芳漚鬱。酷烈淑郁。晧齒粲爛。宜笑的皪。長睂連娟。微睇緜藐。色授魂與。心愉于側。于是酒中樂酣。天子芒然而思。佀若有亡。曰。嗟乎。此大奢侈。朕㠯覽聽餘閒。無事棄日。順天道㠯殺伐。時休息于此。恐後葉靡麗。遂往而不返。非所㠯為繼嗣創業垂統也。于是乎乃解酒罷獵。而命有司曰。地可墾闢。悉為農郊。㠯贍萌隸。隤牆填塹。使山澤之人得至焉。實陂池而勿禁。虛宮館而勿仞。發倉廩㠯救貧窮。補不足。恤鰥寡。存孤獨。出德號。省刑罰。改制度。易服色。革正朔。與天下為更始。于是歷吉日㠯齋戒。襲朝服。乘法駕。建華旗。鳴玉鸞。游于六藝之囿。騖乎仁義之塗。覽觀春秋之林。射貍首。兼騶虞。弋玄鶴。舞干戚。載雲䍐。揜羣雅。悲伐。樂樂胥。脩容乎禮園。翱翔乎書圃。述易道。放怪獸。登明堂。坐清廟。恣羣臣奏得失。四海之內。靡不受獲。于斯之時。天下大說。鄉風而聽。隨流而化。芔然興道而遷義。刑錯而不用。德隆于三王。而功羨于五帝。若此故獵乃可喜也。若夫終日暴露馳騁。勞神苦形。罷車馬之用。抏士卒之精。費府庫之財。而無德厚之恩。務在獨樂。不顧眾庶。忘國家之政。而貪雉兔之獲。則仁者不繇也。從此觀之。齊楚之事。豈不哀哉。地方不過千里。而囿居九百。是草木不得墾辟。而人無所食也。夫㠯諸矦之細。而樂萬乘之侈。僕恐百姓被其尤也。于是二子愀然改容。超若自失。逡巡避席曰。鄙人固陋。不知忌諱。乃今日見教。謹受命矣。史記本傳。漢書本傳。文選。蓺文類聚六十六。
集／總集／全上古三代秦漢三國六朝文／全漢文　凡六十三卷　／卷五十三／揚雄　三　／劇秦美新(P.415-1)
劇秦美新
諸吏中散大夫臣雄稽首再拜。上封事皇帝陛下。臣雄經術淺薄。
行能無異。數蒙渥恩。拔擢倫比。與羣賢竝。媿無㠯稱職。臣伏惟陛下㠯至聖之德。龍興登庸。欽明尚古。作民父母。為天下主。執粹清之道。鏡照四海。聽聆風俗。博覽廣包。參天貳地。兼竝神明。配五帝。冠三王。開闢㠯來。未之聞也。臣誠樂昭著新德。光之罔極。往時司馬相如作封禪一篇。㠯彰漢氏之休。臣常有顛眴病。恐一旦先犬馬填溝壑。所懷不章。長恨黃泉。敢竭肝膽。寫腹心。作劇秦美新一篇。雖未究萬分之一。亦臣之極思也。臣雄稽首再拜㠯聞。曰。權輿天地未袪。雎雎盱盱。或玄而萌。或黃而牙。玄黃剖判。上下相嘔。爰初生民。帝王始存。在乎混混茫茫之時。舋聞罕漫而不昭察。世莫得而云也。厥有云者。上罔顯于羲皇。中莫盛于唐虞。邇靡著于成周。仲尼不遭用。春秋困斯發。言神明所祚。兆民所託。罔不云道德仁義禮智。獨秦屈起西戎。邠荒岐雍之疆。因襄文宣靈之僭迹。立基孝公。茂惠文。奮昭莊。至政破縱擅衡。幷吞六國。遂稱乎始皇。盛從鞅儀韋斯之邪政。馳騖起翦恬賁之用兵。剗滅古文。刮語燒書弛禮崩樂。塗民耳目。遂欲流唐漂虞。滌殷蕩周。㸐除仲尼之篇籍。自勤功業。改制度軌量。咸稽之于秦紀。是㠯耆儒碩老。抱其書而遠遜。禮官博士。卷其舌而不談。來儀之鳥。肉角之獸。狙獷而不臻。甘露嘉醴。景曜浸潭之瑞潛。大茀經霣。巨狄鬼信之妖發。神歇靈繹。海水羣飛。二世而亡。何其劇與。帝王之道。兢兢乎不可離已。夫能貞而明之者窮祥瑞。回而昧之者極妖愆。上覽古在昔。有憑應而尚缺。焉壤徹而能全。故若古者稱堯舜。威侮者陷桀紂。況盡汎掃前聖數千載功業。專用已之私。而能享祜者哉。會漢祖龍騰豐沛。奮迅宛葉。自武關與項羽戮力咸陽。創業蜀漢。發迹三秦。尅項山東。而帝天下。擿秦政慘酷尢煩者。應時而蠲。如儒林刑辟厤紀圖典之用稍增焉。秦餘制度。項氏爵號。雖違古而猶襲之。是㠯帝典闕而不補。王綱弛而未張。道極數殫。闇忽不還。逮至大新受命。
上帝還資。后土顧懷。玄符靈契。黃瑞涌出。滭浡沕潏。川流海渟。雲動風偃。霧集雨散。誕彌八圻。上陳天庭。震聲日景。炎光飛響。盈塞天淵之閒。必有不可辭讓云爾。于是乃奉若天命。窮寵極崇。與天剖神符。地合靈契。創億兆。規萬世。奇偉倜儻詭譎。天祭地事。其異物殊怪。存乎五威將帥班乎天下者。四十有八章。登假皇穹。鋪衍下土。非新家其疇離之。卓哉煌煌。真天子之表也。若夫白鳩丹烏。素魚斷蛇。方斯薎矣。受命甚易。格來甚勤。昔帝纘皇。王纘帝。隨前踵古。或無為而治。或損益而亡。豈知新室委心積意。儲思垂務。㫄作穆穆。明旦不寐。勤勤懇懇者。非秦之為與。夫不勤勤則前人不當。不懇懇則覺德不愷。是㠯發秘府。覽書林。遙集乎文雅之囿。翱翔乎禮樂之場。𦙍殷周之失業。紹唐虞之絕風。懿律嘉量。金科玉條。神卦靈兆。古文畢發。煥炳照曜。靡不宣臻。式軨軒旂旗㠯示之。揚和鸞肆夏㠯節之。施黼黻衮冕㠯昭之。正嫁娶送終㠯尊之。親九族淑賢㠯穆之。夫改定神祇。上儀也。欽脩百祀。咸秩也。明堂雍臺。壯觀也。九廟長壽。極孝也。制成六經。洪業也。北懷單于。廣德也。若復五爵。度三壤。經井田。免人役免人役下落方甫刑三字。匡馬法。恢崇祇庸爍德懿和之風。廣彼搢紳講習言諫箴誦之塗。振鷺之聲充庭。鴻鸞之黨漸階。俾前聖之緒。布濩流衍而不韞韣。郁郁乎煥哉。天人之事盛矣。鬼神之望允塞。羣公先正。莫不夷儀。姦宄寇賊。罔不振威。紹少典之苗。著黃虞之裔。帝典闕者已補。王綱弛者已張。炳炳麟麟。豈不懿哉。厥被風濡化者。京師沈濳。甸內帀洽。矦衞厲揭。要荒濯沐。而術前典。巡四民。迄四嶽。增封泰山。禪梁父。斯受命者之典業也。蓋受命日不暇給。或不受命。然猶有事矣。況堂堂有新。正丁厥時。崇嶽渟海通瀆之神。咸設壇場。望受命之臻焉。海外遐方。信延頸企踵。回面內嚮。喁喁如也。帝者雖勤。惡可㠯已乎。宜命賢哲作帝典一篇。舊三為一襲。㠯示來人。摛之罔極。令萬世常戴巍巍。履粟栗。臭
馨香。含甘實。鏡純粹之至精。聆清和之正聲。則百工伊凝。庶績咸喜。荷天衢。提地釐。斯天下之上則已。庶可試哉。文選。蓺文類聚十。
集／總集／全上古三代秦漢三國六朝文／全後漢文　凡一百六卷　／卷十六／蘇竟／與劉龔書(P.555-1)
與劉龔書
君執事無恙。走昔㠯摩研編削之才。與國師公從事出入。校定祕書。竊自依依。末由自遠。蓋聞君子愍同類而傷不遇。人無智愚。莫
不先避害然後求利。先定志而後求名。昔智果見智伯窮兵必亡。故變名遠逝。陳平知項王為天所棄。故歸心高祖。皆智之至也。聞君前權時屈節。北面延牙。延岑字伯牙。乃後覺悟。棲遲養德。先世數子。又何㠯加。君處陰中。土多賢士。若㠯須臾之閒。研考異同。揆之圖書。測之人事。則得失利害。可陳于目。何自負畔亂之困。不移守惡之名乎。與君子之道。何其反也。世之俗儒末學。醒醉不分。而稽論當世。疑誤視聽。或謂天下迭興。未知誰是。稱兵據土。可圖非冀。或曰聖王未啟。宜觀時變。倚強附大。顧望自守。二者之論。豈其然乎。夫孔𠀉祕經。為漢赤制。玄包幽室。文隱事明。且火德承堯。雖昧必亮。承積世之祚。握無窮之符。王氏雖乘閒偷篡。而終嬰大戮。支分體解。宗氏屠滅非其効歟。皇天所㠯眷顧踟躕。憂漢子孫者也。論者若不本之于天。參之于聖。猥㠯師曠雜事。輕自眩惑。說士作書。亂夫大道。焉可信哉。諸儒或曰。今五星失晷。天時謬錯。辰星久而不効。太白出入過度。熒惑進退見態。填星繞帶天街。嵗星不舍氐房。㠯為諸如此占。歸之國家。蓋災不徒設。皆應之分野。各有所主。夫房心即宋之分。東海是也。尾為燕分。漁陽是也。東海董憲。迷惑未降。漁陽彭寵。逆亂擁兵。王赫斯怒。命將竝征。故熒惑應此。憲寵受殃。太白辰星。自亡新之末。失行筭度。㠯至于今。或守東井。或沒羽林。或裵回藩屏。或躑躅帝宮。或經天反明。或潛藏久沈。或衰微闇昧。或煌煌北南。或盈縮成鉤。或偃蹇不禁。皆大運蕩除之祥。聖帝應符之兆也。賊臣亂子。往往錯互。指麾妄說。傳相壞誤。由此論之。天文安得遵度哉。乃者五月甲申。天有白虹。自子加午。廣可十丈。長可萬丈。正臨倚彌。倚彌即黎丘秦豐之都也。是時月入于畢。畢為天網。主網羅無道之君。故武王將代代當作伐紂。上祭于畢。求助天也。夫仲夏甲申為八魁。八魁。上帝開塞之將也。主退惡攘逆。流星狀佀蚩尤旗。或曰營頭。或曰天槍。出奎而西北行。至延牙營上。散為數
百而滅。奎為毒螫。主庫兵。此二變。郡中及延牙士眾所共見也。是故延牙遂之武當。託言發兵。竇避其殃。今年比卦部歲。坤主立冬。坎主冬至。水性滅火。南方之兵。受歲禍也。德在中宮。刑在木。木勝土。刑制德。今年兵事畢已。中國安寍之效也。五七之家三十五姓。彭秦延氏。不得豫焉。如何怪惑。依而恃之。葛纍之詩。求福不回。其若是乎。圖讖之占。眾變之驗。皆君所明。善惡之分。去就之決。不可不察。無忽鄙言。夫周公之善康叔。㠯不從管蔡之亂也。景帝之悅濟北。㠯不從吳濞之畔也。自更始㠯來。孤恩背逆。歸義向善。臧否粲然。可不察歟。良醫不能救無命。彊梁不能與天爭。故天之所壞。人不得支。宜密與太守劉君。共謀降議。仲尼棲棲。墨子遑遑。憂人之甚也。屠羊救楚。非要爵祿。茅焦于秦。豈求報利。盡忠博愛之誠。憤滿不能己耳。後漢蘇竟傳。
集／總集／全上古三代秦漢三國六朝文／全後漢文　凡一百六卷　／卷二十四／班固　一　／兩都賦／明堂詩(P.605-2)
明堂詩
於昭明堂。明堂孔陽。聖皇宗祀。穆穆煌煌。上帝宴饗。五位時序。誰其配之。世祖光武。普天率土。各㠯其職。猗歟緝熙。允懷多福。
集／總集／全上古三代秦漢三國六朝文／全後漢文　凡一百六卷　／卷二十六／班固　三　／十八矦銘／將軍潁陽矦灌嬰(P.613-2)
將軍潁陽矦灌嬰
煌煌將軍。輔漢久長。威震呂氏。姦惡不揚。寇摟殄盡。躬迎代王。功
顯帝室。萬世益章。
集／總集／全上古三代秦漢三國六朝文／全後漢文　凡一百六卷　／卷四十二／黃香／九宮賦(P.701-2)
九宮賦
伊黃靈之典度。存乎文昌之會宮。翳華蓋之葳蕤。依上帝㠯隆崇。握璇璣而布政。總四七而持綱。和日月之光曜。均節度㠯運行。序列宿之煥爛。咸垂景㠯煌煌。歷天陰之晦暗。陽玉石㠯炳明。鏡大道之浩廣。泑沈漭㠯扎坱。眄旭歷而銳鋃。廓𡶋㠯閱閬。即蹴縮㠯櫢檽。坎烻援㠯渞楊。𩤸𩦮騮𩦞㠯差羸。磋磥晧皜㠯駿樂。銀拂律㠯順游。徑閨闥蓺文類聚作閶闔。而出玉房。謁五嶽而朝六宗。對祝融而督勾芒。蕩翊翊而敝降。聊優游㠯尚陽。蹠崑崙而蹈碣石。跪厎
柱而跨大行。肘熊耳而據桐柏。介嶓冢而持外方。浣彭蠡而洗北海。淬五湖而漱華池。粉白沙而嚵定容。卷南越㠯騰歷。連明月㠯為懸。剝駭雞㠯為釵。繞績組而攝雲鬱。垂獨蠒而服離袿。戴㠎岌而帶繚繞。曳陶匏㠯委蛇。乘根車而駕神馬。驂䮡駽而俠窮奇。使織女驂乘王良為之御。三台執兵而奉引。軒轅乘駏驉而先驅。招搖豐隆騎師子而俠轂。各先後㠯為雲車。左青龍而右觜觿。前七星而後騰蛇。徵太一而聚羣神。趣熒惑而叱太白。東井輟𨍕而播灑。彗勃佛仿㠯捎擊。四徼塵于干道。絕引者而驚鞸。蚩尢之倫玢璘而要班孄。垂金干而揵雄㦸。操巨𨤲之礉弩。齊佩機而鳴廓。狼狐彀張而外饗。枉矢持芒㠯岞崿。迅衝風而突飛電。振雲嵱岫而土崆山。巃狡猾而蹴踐。𧊿走札揭而獠桔梗。櫟略玃而突列。蛸橋律屈而卻梁。黨巷溏而觸螟蜓。抶礕礰而扑雷公。摽撆缺而拂勃決。奮雲旗而椎鴻鐘。聲湻淪㠯純侖。四海澹而祏地梁。碎太山而刺嵩。吸江河而嘬九江。登嶣嶢之釐臺。闚天門而閃帝宮。享嘉命而延壽。樂斯宮之無窮。古文苑。蓺文類聚七十八。
集／總集／全上古三代秦漢三國六朝文／全後漢文　凡一百六卷　／卷四十五／崔瑗／敘箴／司隷校尉箴(P.718-2)
司隷校尉箴
煌煌古制。分劃五服。翼翼封畿。四方之極。牧監匡設。是謂王國。大漢通變。崇弘𥳑易。吞舟之網。㠯濟難阸。自時厥後。或慢或遲。繡衣四出。禍起宮闈。江充作亂。辱于戾園。率隷掘蠱。㠯詰其姦。既定既寍。爰遂其官。俾督京甸。時惟鷹鸇。必正必式。國之司直。乃回乃邪。實為讒慝。毀于貞賢。悔其何及。昔唐虞晏晏。庶績㠯熙。嬴氏慘慘。怨毒用滋。是故履上位者。無云我貴。苟任激訐。平陽玄默。㠯式百辟。畫一之歌。豈猶遐逖。使臣司隷。敢告執役。古文苑。
集／總集／全上古三代秦漢三國六朝文／全後漢文　凡一百六卷　／卷四十五／崔琦／外戚箴(P.720-2)
外戚箴
赫赫外戚。華寵煌煌。昔在帝舜。德隆英皇。周興三母。有莘崇湯。宣王晏起。姜后脫簪。齊桓好樂。衞姬不音。皆輔主㠯禮。扶君㠯仁。達才進善。㠯義濟身。爰暨末葉。漸已頹虧。貫魚不敘。九御差池。晉國之難。禍起于麗。惟家之索。牝雞之晨。專權擅愛。顯己蔽人。陵長閒舊。圯剝至親。竝后匹嫡。淫女斃陳。匪賢是上。番為司徒。荷爵負乘。采食名都。詩人是刺。德用不憮。暴辛惑婦。拒諫自孤。蝠蛇其心。從毒不辜。諸父是殺。孕子是刳。天怒地忿。人謀鬼圖。甲子昧爽。身首分離。初為天子。後為人螭。非但耽色。母后尢然。不相率㠯禮。而競奬㠯權。先笑後號。卒㠯辱殘。家國泯絕。宗廟燒燔。末嬉喪夏。裦姒斃周。妲己亡殷。趙靈沙𠀉。戚姬人豕。呂宗㠯敗。陳后作巫。卒死于外。霍欲鴆子。身乃罹廢。故曰無謂我貴。天將爾搉。無恃常好。色有歇微。無怙常幸。爰有陵遲。無日我能。天人爾違。患生不德。福有慎機。日不常中。月盈有虧。履道者固。仗勢者危。微臣司戚。敢告在斯。後漢崔琦傳。
集／總集／全上古三代秦漢三國六朝文／全後漢文　凡一百六卷　／卷五十／李尢／辟雍賦(P.746-2)
辟雍賦
卓矣煌煌。永元之隆。含宏該要。周建大中。蓄純和之優渥兮。化盛溢而茲豐。御覽五百三十四。
太學既崇。三宮既章。靈臺司天。羣耀彌光。太室宗祀。布政國陽。辟芷巖巖。規圓矩方。階序牖闥。雙觀四張。流水湯湯。造舟為梁。神聖班德。由斯㠯匡。喜喜濟濟。春射秋饗。王公羣后。卿士具集。攢羅鱗次。差池雜遝。延忠信之純一兮。列左右之貂璫。三后八蕃。師尹舉卿。加休慶德。稱壽上觴。戴甫垂畢。其儀蹌蹌。是㠯乾坤所周。八極所要。夷戎蠻羌。儋耳哀牢。重譯響應。抱珍來朝。南金大璐。玉象犀龜。蓺文類聚三十八。初學記十三。
興雲動雷。飛㞕風雨。文選海賦注。
萬騎躨跜㠯攫拏。文選魯靈光殿賦注。
集／總集／全上古三代秦漢三國六朝文／全後漢文　凡一百六卷　／卷五十／李尢／德陽殿賦(P.746-2)
德陽殿賦
曰若炎唐。稽古作先。文選魯靈光殿賦注。開三階而參會。錯金銀于兩楹。入青陽而窺總章。歷戶牖之所經。連壁組之潤漫。雜虬文之蜿蜒。爾乃周閣迴帀。峻樓臨門。朱闕巖巖。嵯峨槩雲。青瑣禁門。廊廡翼翼。華蟲詭異。密采珍縟。達蘭林㠯西通。中方池而特立。果竹鬱茂㠯蓁蓁。鴻雁沛裔而來集。德陽之比。斯曰濯龍。葡萄安石。蔓延蒙籠。橘柚含桃。甘果成叢。文𣗽曜水。光映煌煌。蓺文類聚六十二。初學記二十八。御覽九百七十。
集／總集／全上古三代秦漢三國六朝文／全後漢文　凡一百六卷　／卷五十八／王延壽／魯靈光殿賦　幷序　(P.790-1)
魯靈光殿賦幷序
魯靈光殿者。蓋景帝程姬之子恭王餘之所立也。初。恭王始都下國。好治宮室。遂因魯僖基兆而營焉。遭漢中微。盜賊奔突。自西京未央建章之殿。皆見隳壞。而靈光巋然獨存。意者豈非神明依憑支持。㠯保漢室者也。然其規矩制度。上應星宿。亦所㠯永安也。予客自南鄙。觀蓺于魯。覩斯而眙曰。嗟乎。詩人之興。感物而作。故奚斯頌僖。歌其路寢。而功績存乎辭。德音昭乎聲。物㠯賦顯。事㠯頌宣。匪賦匪頌。將何述焉。遂作賦曰。
粵若稽古。帝漢祖宗。濬哲欽明。殷五代之純熙。紹伊唐之炎精。荷天衢㠯元亨。廓宇宙而作京。敷皇極㠯創業。協神道而大寍。于是百姓昭明。九族敦序。乃命孝孫。俾矦于魯。錫介珪㠯作瑞。宅附庸而開宇。乃立靈光之祕殿。配紫微而為輔。承明堂于少陽。昭列顯于奎之分野。瞻彼靈光之為狀也。則嵯峨嶵嵬。峞巍㠥𡸖。吁可畏乎其駭人也。迢嶢倜儻。豐麗博敞。洞轇轕乎其無垠也。邈希世而特出。羌瓌譎而鴻紛。屹山峙㠯紆鬱。隆崛岉乎青雲。鬱坱圠㠯嶒𡵓。崱繒綾而龍鱗。汨磑磑㠯璀璨。赫燡燡而爥坤。狀若積石之鏘鏘。又似乎帝室之威神。崇墉岡連㠯嶺屬。朱闕巖巖而雙立。高門擬于閶闔。方二軌而竝入。于是乎乃歷夫太階。㠯造其堂。俯仰顧眄。東西周章。彤彩之飾。徒何為乎。㵆㵆涆涆。流離爛漫。晧壁暠曜㠯月照。丹柱歙赩而電烻。霞駮雲蔚。若陰若陽。瀖濩燐亂。煒煒煌煌。隱陰夏㠯中處。霐寥窲㠯崢嶸。鴻爌炾㠯爣閬。飋蕭條而清泠。動滴瀝㠯成響。殷雷應其若驚。耳嘈嘈㠯失聽。目矎矎而喪精。駢
密石與琅玕。齊玉璫與璧英。遂排金扉而北入。霄靄靄而晻曖。旋室㛹娟㠯窈窕。洞房叫窱而幽邃。西廂踟躕㠯閑宴。東序重深而奧祕。屹鏗瞑㠯勿罔。屑黶翳㠯懿濞。魂悚悚其驚斯。心𤟧𤟧而發悸。于是詳察其棟宇。觀其結構。規矩應天。上憲觜陬。倔佹雲起。嶔崟離摟。三閒四表。八維九隅。萬楹叢倚。磊砢相扶。浮柱岧嵽㠯星懸。漂嶢𡸣而枝拄。飛梁偃蹇㠯虹指。揭蘧蘧而騰湊。層櫨磥㠯岌峩。曲枅要紹而環句。芝栭欑羅㠯戢孴。枝牚杈枒而斜據。傍天蟜㠯橫出。互黝糾而搏負。下岪蔚㠯璀錯。上崎嶬而重注。捷獵鱗集。支離分赴。縱橫駱驛。各有所趣。爾乃懸棟結阿。天窗綺疏。圓淵方井。反植荷蕖。發秀吐榮。菡萏披敷。綠房紫菂。窋咤垂珠。雲楶藻梲。龍桶雕鏤。飛禽走獸。因木生姿。奔虎攫挐㠯梁倚。仡奮舋而軒鬐。虯龍騰驤㠯蜿蟺。頷若動而躨跜。朱鳥舒翼㠯峙衡。騰虵蟉虯而遶榱。白鹿子蜺于欂櫨。蟠螭宛轉而承楣。狡兔跧伏于柎側。猨狖攀椽而相追。玄熊舑舕㠯齗齗。卻負載而蹲跠。齊首目㠯瞪眄。徒眽眽而狋狋。胡人遙集于上楹。儼雅跽而相對。仡欺𤟧㠯鵰𥄴。𪃨顤顟而睽睢。狀若悲愁于危處。憯嚬蹙而含悴。神仙岳岳于棟閒。玉女闚窗而下視。忽瞟眇㠯響像。若鬼神之髣髴。圖畫天地。品類羣生。雜物奇怪。山神海靈。寫載其狀。託之丹青。千變萬化。事各繆形。隨色象類。曲得其情。上紀開闢。遂古之初。五龍比翼。人皇九頭。伏羲鱗身。女媧蛇軀。鴻荒朴略。厥狀睢盱。煥炳可觀。黃帝唐虞。軒冕㠯庸。衣裳有殊。下及三后。媱妃亂主。忠臣孝子。烈士貞女。賢愚成敗。靡不載敘。惡㠯誡世。善㠯示後。于是乎連閣承宮。馳道周環。陽榭外望。高樓飛觀。長途升降。軒檻曼延。漸臺臨池。層曲九成。屹然特立。的爾殊形。高徑華蓋。仰看天庭。飛陛揭孼。緣雲上征。中坐垂景。頫視流星。千門相佀。萬戶如一。巖突洞出。逶迤詰屈。周行數里。仰不見日。何宏麗之靡靡。咨用力之妙勤。非夫通神之俊才。誰
能剋成乎此勳。據坤靈之寶勢。子蒼昊之純殷。包陰陽之變化。含元氣之烟熅。玄醴騰涌于陰溝。甘露被宇而下臻。朱桂黝儵于南北。蘭芝阿于東西。祥風翕習㠯䬃灑。激芳香而常芬。神靈扶其棟宇。歷千載而彌堅。永安寍㠯祉福。長與大漢而久存。實至尊之所御。保延壽而宜子孫。苟可貴其若斯。孰亦有云而不珍。
亂曰。彤彤靈宮。巋嶵穹崇。紛庬鴻兮。崱屴嵫釐。岑崟崰嶷。駢巃嵸兮。連拳偃蹇。崘菌踡嵼。傍欹傾兮。歇欻幽藹。雲覆霮䨴。洞杳冥兮。葱翠紫蔚。礧碨瓌瑋。含光晷兮。窮奇極妙。棟宇已來。未之有兮。神之營之。瑞我漢室。永不朽兮。文選。
集／總集／全上古三代秦漢三國六朝文／全後漢文　凡一百六卷　／卷六十一／皇甫規／女師箴(P.808-1)
女師箴
觀象制教。肇經乾坤。家有王義。室有嚴君。各有定位。陰陽是分。昔在軒轅。陶化正刑。刑于壼闈。㠯臨百官。煌煌后妃。女紞是閑。穆穆夫人。爰採潔蘩。師禮莫違。而神岡時怨。關睢首化。萬國承流。實有淑女。允作好逑。唐媛興媯。文母盛周。厥德不回。弘濟大猷。咨爾庶𡚱。鑾路斯邁。戰戰兢兢。厲省鞶帶。漸進不形。變起無外。行難著而易喪。事易失而難退。動若順流。應如發機。奉上惟敬。撫下唯慈。怨豈在明。患生不思。蓺文類聚十五。初學記十。
集／總集／全上古三代秦漢三國六朝文／全後漢文　凡一百六卷　／卷六十五／劉楨／遂志賦(P.829-1)
遂志賦
幸遇明后。因志東傾。披此豐草。乃命小生。生之小矣。何茲云當。牧馬于路。役車低昂。愴恨惻切。我獨西行。去峻溪之鴻洞。觀日日于朝陽。釋叢棘之餘刺。踐檟林之柔芳。皦玉粲㠯曜目。榮日華㠯舒光。信此山之多靈。何神分之煌煌。聊且遊觀。周歷高岑。仰攀高枝。側身遺陰。磷磷躝䃹。㠯廣其心。伊天皇之樹葉。必結根于仁方。梢吳夷于東隅。掣叛臣乎南荊。戢干戈于內庫。我馬縶而不行。揚洪恩于無涯。聽頌聲之洋洋。四㝢奠㠯無為。玄道穆㠯普將。翼儁乂于上列。退仄陋于下場。襲初服之蕪薉。託蓬廬㠯遊翔。豈放言而云爾。乃旦夕之可忘。蓺文類聚二十六。
集／總集／全上古三代秦漢三國六朝文／全後漢文　凡一百六卷　／卷七十三／蔡邕　五　／釋誨(P.872-1)
釋誨
閑居翫古。不交當世。感東方朔客難及楊雄、班固、崔駰之徒。設疑
㠯自通。乃斟酌羣言。韙其是而矯其非。作釋誨㠯戒厲云爾。
有務世公子誨于華顛胡老曰。蓋聞聖人之大寶曰位。故㠯仁守位。㠯財聚人。然則有位斯貴。有財斯富。行義達道。士之司也。故伊摯有負鼎之衒。仲尼設執鞭之言。甯子有清商之歌。百里有豢牛之事。夫如是。則聖哲之通趣。古人之明志也。今夫子生清穆之世。稟醇和之靈。覃思典籍。韞櫝六經。安貧樂賤。與世無營。文選稽康幽憤詩注引此二語。沈精重淵。抗志高冥。包括無外。綜祈祈當作析無形。其已久矣。曾不能拔萃出羣。揚芳飛文。登天庭。序彝倫。埽六合之穢慝。清宇宙之埃塵。連光芒于白日。屬炎氣于景雲。時逝歲暮。默而無聞。小子惑焉。是㠯有云。方今聖上寬明。輔弻賢知。崇英逸偉。不墜于地。德弘者建宰相而裂土。才羨者荷榮祿而蒙賜。盍亦回塗要至。俛仰取容。輯當世之利。定不拔之功。榮家宗于此時。遺不滅之令蹤。夫獨未之思邪。何為守彼而不通此。胡老慠然而笑曰。若公子。所謂覩曖昧之利。而忘明哲之害。專必成之功。而忽蹉跌之敗者已。公子謖爾斂袂而興曰。胡為其然也。胡老曰。居。吾將釋汝。昔自太極。君臣始基。有羲皇之洪寍。唐虞之至時。三代之隆。亦有緝熙。五伯扶微。勤而撫之。于斯已降。天網縱。人紘㢮。王塗壞。太極陁。君臣土崩。上下瓦解。于是智者騁詐。辯者馳說。武夫奮勇。戰士講銳。電駭風馳。霧散雲披。變詐乖詭。㠯合時宜。或畫一策而綰萬金。或談崇朝而錫瑞珪。連衡者六印磊落。合縱者駢組流離。隆貴翕習。積富無崖。據巧蹈機。㠯忘其危。夫華离蒂而萎。條去幹而枯。女冶容而淫。士背道而辜。人毀其滿。神疾其邪。利端始萌。害漸㠯芽。速速方轂。夭夭是加。欲豐其屋。乃蔀其家。是故天地否閉。聖哲濳形。石門守晨。沮溺耦耕。顏歜抱璞。蘧瑗保生。齊人歸樂。孔子斯征。壅渠驂乘。逝而遺輕。夫豈傲主而背國乎。道不可㠯傾也。且我聞之。日南至則黃鍾應。融風動而魚上冰。蕤賓統則微陰萌。蒹葭蒼而白露凝。寒
暑相催。陰陽代興。運極則化。理亂相承。今大漢紹陶唐之洪烈。盪四海之殘災。隆隱天之高。拆絙地之基。皇道惟融。帝猷顯丕。泯泯庶類。含甘吮滋。檢六合之羣品。躋之乎雍熙。羣僚恭己于職司。聖主垂拱乎兩楹。君臣穆穆。守之㠯平。濟濟多士。端委縉綎。鴻漸盈階。振鷺充庭。譬猶鍾山之玉。泗濱之石。累珪璧不為之盈。採浮磬不為之索。曩者洪源辟而四隩集。武功定而干戈戢。玁狁襄而吉甫宴。城濮捷而晉凱入。故當其有事也。則蓑笠竝載。擐甲揚鋒。不給于務。當其無事也。則舒紳緩佩。鳴玉㠯步。綽有餘裕。夫世臣閥子𣊓御之族。天隆其祜。主豐其祿。抱膺從容。爵位自從。攝須理髥。餘官委貴。其進取也。順傾轉圓。不足㠯喻其便。逡巡放屣。不足㠯況其易。夫夫有逸羣之才。人人有優瞻之智。童子不問疑于老成。瞳矇不稽謀于先生。心恬澹于守高。意無為于持盈。粲乎煌煌。莫非華榮。明哲泊焉。不失所寍。狂淫振蕩。乃亂其情。貪夫徇財。夸者死權。瞻仰此事。體躁心煩。闇謙盈之効。迷損益之數。騁駑駘于修路。慕騏驥而增驅。卑俯乎外戚之門。乞助乎近貴之譽。榮顯未副。從而顛踣。下獲熏胥之辜。高受滅家之誅。前車已覆。襲軌而騖。曾不鑒禍。㠯知畏懼。予誰悼哉。害其若是。天高地厚。跼而蹐之。怨豈在明。患生不思。戰戰兢兢。必慎厥尤。且用之則行。聖訓也。舍之則藏。至順也。夫九河盈溢。非一曲曲當作由所防。帶甲百萬。非一勇所抗。今子責匹夫㠯清宇宙。庸可㠯水旱而累堯湯乎。懼煙炎之毀熸。何光芒之敢揚哉。且夫地將震而樞星直。井無景則日陰食。元首寬則望舒眺。矦王肅則月側匿。是㠯君子推微達著。尋端見緒。履霜知冰。踐露知暑。時行則行。時止則止。消息盈沖。取諸天紀。利用遭泰。可與處否。樂天知命。持神任已。羣車方奔乎險路。安能與之齊軌。思危難而自豫。故在賤而不恥。方將騁馳乎典籍之崇塗。休息乎仁義之淵藪。盤旋乎周孔之庭宇。揖儒墨而與為友。舒之足㠯光
四表。收之則莫能知其所有。若乃丁千載之運。應神靈之符。闓閶闔。乘天衢。擁華蓋。奉皇樞。納玄策于聖德。宣太平于中區。計合謀從。已之圖也。勳績不立。予之辜也。龜鳳山翳。霧露不除。踴躍草萊。秪見其愚。不我知者。將謂之迂。修業思真。棄此焉如。靜㠯俟命。不斁不渝。百歲之後。歸乎其居。幸其獲稱。天所誘也。罕漫而已。非已咎也。昔伯翳綜聲于鳥語。葛盧辨音于鳴牛。董父受氏于豢龍。奚仲供德于衡輈。倕氏興政于巧工。造父登御于驊騮。非子享土于善圉。狼瞫取右于禽囚。弓父必精于筋角。佽非明勇于赴流。壽王創基于格五。東方要幸于談優。上官効力于執蓋。弘羊據相于運籌。僕不能參跡于若人。故抱璞而優遊。于是公子仰首降階。忸怩而避。胡老乃揚衡含笑。援琴而歌。歌曰。練予心兮浸太清。滌穢濁兮存正靈。和液畼兮神氣寍。情志泊兮心亭亭。嗜欲息兮無由生。踔宇宙而遺俗兮。眇翩翩而獨征。本集。後漢蔡邕傳。蓺文類聚二十五。
集／總集／全上古三代秦漢三國六朝文／全後漢文　凡一百六卷　／卷七十九／蔡邕　十一　／祖餞祝(P.899-2)
祖餞祝
令歲淑月。日吉時良。爽應孔嘉。君當遷行。神龜吉兆。林氣煌煌。著卦利貞。天見三光。鸞鳴雍雍。四牡彭彭。君既升輿。道路開張。風伯雨師。洒道中央。陽遂求福。蚩尤辟兵。倉龍夾轂。白虎扶行。朱雀道引。玄武作侶。勾陳居中。厭伏四方。往臨邦國。長樂無疆。御覽七百三十六。
集／總集／全上古三代秦漢三國六朝文／全後漢文　凡一百六卷　／卷八十一／傅幹／皇后箴(P.911-1)
皇后箴
煌煌四星。著天垂曜。赫赫后妃。是則是效。舜納二女對揚茂教。正位于內。頑囂囂當作器輟。暴辛亂妲己。共則情悅。牝雞亂晨。殷祀用絕。孝成
寬柔。縱弛紀綱。王擅朝權。趙專椒房。巨猾是緣。竊弄神器。故禍不出所憎。常出所愛。是㠯在昔明后。日新其化。匪唯訓外。亦訓于內。蓺文類聚十五。
集／總集／全上古三代秦漢三國六朝文／全後漢文　凡一百六卷　／卷八十四／張超／靈帝河閒舊廬碑(P.929-2)
靈帝河閒舊廬碑
赫赫在上。陶唐是承。繼德二祖。四宗是憑。上龜鑒乎羲農。中結軌乎夏商。元首既明。股肱惟良。乃因舊宇。福德所基。修飾經構。農隟得時。樹中天之雙闕。崇冠山之華堂。通樓閑道。丹階紫房。金窗鬱律。玉璧內璫。青蒲克克當作充庖。朱草棲箱。川魚踴躍。雲鳥舞翔。煌煌大漢。合德乾剛。體效日月。驗化陰陽。格于上下。震畼八荒。三光宣曜。四靈效祥。天其嘉享。豐年穰穰。騶虞奏樂。鹿鳴薦觴。一祝致告。福祿來將。永保萬國。南山無量。蓺文類聚六十四。
集／總集／全上古三代秦漢三國六朝文／全後漢文　凡一百六卷　／卷八十七／禰衡／魯夫子碑(P.942-2)
魯夫子碑
受天至精。純粹睿哲。崇高足㠯長世。寬容足㠯廣包。幽明足㠯測神。文藻足㠯辯物。然而敏學㠯求之。下問㠯諏之。虛心㠯受之。深思㠯詠之。愍周道之迴遹。悼九疇之乖悖。故發憤忘食。應聘四方。魯㠯大夫之位。任㠯國政之權。譬若飛鴻鸞于中庭。騁騏驥于閭巷也。是㠯期月之頃。五教克諧。移風易俗。邦國肅焉。無思不服。懿文德㠯紓紓當作紆餘。綴三五之紀綱。流洪耀之休赫。曠萬世而揚光。夫大明㠯動。天則也。廣大無疆。地德也。六經混成。洪式也。僃此三者。聖極也。合吉凶于鬼神。遂殂落于夢寐。是㠯風烈流行。無所不通。故立石銘勳。㠯示昭明。辭曰。
煌煌上天。篤降若人。邈矣悠哉。千祀一鄰。明德弘監。情性存存。奕奕純嘏。稽憲乾坤。曜彼靈祗。㠯訓黎元。終日乾乾。配天之行。在險而正。在困而亨。窮達之運。委諸穹蒼。日月則陰。天地不光。聖叡殂崩。大猷不綱。蓺文類聚二十。
集／總集／全上古三代秦漢三國六朝文／全後漢文　凡一百六卷　／卷九十三／徐榦／齊都賦(P.975-1)
齊都賦
齊國實坤德之膏腴。而神州之奧府。其川瀆則洪河洋洋。發源崑崙。九流分逝。北朝滄淵。驚波沛厲。浮沫揚奔。南望無垠。北顧無鄂。蒹葭蒼蒼。莞菰沃若。瑰禽異鳥。辟萃乎其閒。帶華蹈縹。披紫垂丹。應節往來。翕習翩翻。靈芝生乎丹石。發翠華之煌煌。其寶玩則玄蛤抱璣。駮蚌含璫。蓺文類聚六十一。水經河水注一。
若其大利。則海濱博諸。溲鹽是鍾。皓皓乎若白雪之積。鄂鄂乎若景阿之崇。書鈔一百四十六。
三酒既醇。五齊惟醹。書鈔一百四十八。
青春季月。上除之良。無大無小。祓于水陽。初學記四。
纖纚細纓。薄配蟬翼。自尊及卑。頃我元服。御覽六百八十六。
蘭豕臑羔。炰鼈膾鯉。嘉旨雜遝。豐實左右。前徹後著。惡可悉數。書鈔一百四十二。
窗櫺參差。景納陽軒。文選曹子建贈徐榦詩注。
搆夏殿㠯宏覆。起層榭㠯高驤。龍楹螭桷。山𡵒雲牆。其後宮內庭。嬪妾之館。眾偉所施。極巧窮變。然後脩龍榜。遊洪池。折珊瑚。破琉瓈。日既仄而西舍。乃反宮而棲遲。歡幸在側。便嬖侍隅。含清歌㠯詠志。流玄眸而微眄。竦長袖㠯合節。紛翩翩其輕迅。王乃乘華玉之輅。駕玄駮之駿。翠楃浮游。金光皎𤽂。戎車雲布。武騎星散。鉦鼓雷動。旌旗虹亂。盈乎靈圃之中。于是羽族咸興。毛羣盡起。上蔽穹庭。下被皋藪。蓺文類聚六十一。御覽三百三十八。
矢流鏑。絓張羅。蠶飛鋋。抱雄戈。御覽三十九。
集／總集／全上古三代秦漢三國六朝文／全後漢文　凡一百六卷　／卷九十三／繁欽／暑賦(P.976-1)
暑賦
暑景未徂。時維六月。林鍾紀度。祝融司節。大火颺光。炎氣酷烈。沈陽騰射。滯暑散越。區寓鬱烟。物焦人渴。煌煌野火。燌薄中原。翕翕盛熱。蒸我層軒。溫風淟涊。動靜增煩。雖託陰宮。罔所避旃。乃灑白汗。□□□□身如漆點。水若流泉。粉扇靡效。宴戲尠歡。庶望秋節。慰我愁歎。蓺文類聚五。書鈔一百三十五。初學記三。
集／總集／全上古三代秦漢三國六朝文／全後漢文　凡一百六卷　／卷九十八／闕名　二　／碑　一　／國三老袁良碑(P.999-1)
國三老袁良碑永建六年二月
君諱良。字厚卿。陳國扶樂人也。厥先舜苗。世為封君。周之興。虞閼父典陶正。嗣滿為陳矦。至玄孫濤塗。初氏父字。立姓曰袁。魯僖公四年為大夫。哀十一年。頗作司徒。其末或適齊𣙳。而袁生闕獨畱陳。
當秦之亂隱居河洛。高祖破項。實從其冊。天下既定。還宅扶樂。孝武征和三年。生曾孫幹。斬賊公先勇拜黃門郎。封關內矦。食遺鄉六百戶。後錫金紫。㒨脩城之。幹薨。子經嗣。經薨。子山嗣。傳國三世。至王莽而𢇍。君即山之曾孫。纘神明之洪族。資天悳之清則。惇綜易詩。而說禮樂。舉孝廉、郎中、謁者、將作大匠、丞相令、廣陵太守。討江賊張路等。威震徐方。謝病歸家。孝順初政。咨闕二字白。三府舉君。徵拜議郎符節令。時元子光。博平令。中子騰。尚書郎。少子璋。謁者。詔書壁闕二字可父事。羣司以君父子俱列三臺。夫人結髮。上為三老。使者闕節安車親闕几杖之尊。袒割之養。君實饗之。後拜梁相。帝御九龍殿。引君對覿。與酒飯。賜飲晏。冊曰。頃者連遇運害。災條僃至。陰陽不和。寒暑不節。昔孔子制義。氶奉則有興盛之福。慢期郎致來咎之變。朕以妙身。襲裘繼業。二九之戒。今直其際。圖記占闕恒在藩國。自先帝至德。猶有七國之謀。蓋治世者不諱其難。朕追𧄯社稷之重。恐有交會諸國王矦。開導以驕滿之漸。令姦邪因緣生慝。相㠯顯選。蕳練內升。昔掌苻竟。惠撫我民。故連拔授。不問勳次。典郡職重。親執經緯。隱括在手。往者王尊發縱於平陽。清約藩輔。其節衎然。忠臣之義。有獻善去去字否。其加精微。測切防𢇍。朕疚心以戒。今特賜錢十萬。雜繒卅匹。壬王字具劍、佩書刀、繡文印衣、無極手巾各一。往悉乃心。勉崈協同。便宜數上。君子曰。優賢之寵。於斯盛矣。宰縣治郡。無民不思。載八十五。以病致仕。永建六年二月戊辰卒。居罔室廬。殯于假館。昔行父平仲。小國之卿。其儉猷稱。況漢大夫。父子同升。而無𡑡堵。不遭並明實錄之時。使前喆孤名。而君獨立。於是厥孫衞尉滂司徒掾弘闕迺刊石作銘。其辭曰。
飛清𨗿。紛其厲。跨高山山字鋪雲際。佔帝父。振淫濊。登華龍。眺天坐。酌不揮。凱以邁。民被澤。邦畿乂。才本悳。曜其碣。闕煌煌。數萬世。隷釋
六
集／總集／全上古三代秦漢三國六朝文／全後漢文　凡一百六卷　／卷一百三／闕名　七　／碑　六　／樊毅脩華嶽碑(P.1029-1)
樊毅脩華嶽碑光和二年十月
山經曰。泰崋之山。削成四方。其高五千仞。廣十里。周禮職方氏。崋謂之西嶽。祭視三公者。㠯能興雲雨。產萬物。通精氣。有益於人。則祀之。故帝舜受堯厤數。親自巡省。設五鼎之奠。紫燎堙埋。致敬神祇。艾用昭明。百穀繁殖。犂民時雍。鳥獸率舞。鳳皇來儀。暨夏殷周。未之有改也。其德休明。則有禎祥。荒淫臊濊。篤災必降。秦違其典。璧遺鄗池。二世㠯亡。漢祖應運。禮遵陶唐。祭則獲福。亦世克昌。亡
新滔逆。鬼神不亨。建武之初。彗掃頑凶。更率舊章。□用玄牡。牲牷必充。天惟醇祐。萬國㠯康。光和二年。有漢元舅。五矦之冑。謝陽之孫。曰樊府君。諱毅字仲德。承考讓國。家于河南。究職州郡。辟公府。除防東長中都令。誅強虣。撫瘠民。二鄙㠯清。命守斯邦。威隆秋霜。恩踰冬日。景化既宣。由復夕惕。惟寵祿之報。順民之則。孟冬十月。齋祠西嶽。㠯傳窄狹。不足處尊卑。廟舍舊久。牆屋傾亞。世室不脩。春秋作譏。特部行事荀斑與縣令先讜㠯漸補治。設中外館。圖珍琦畫恠獸嶽瀆之精。所出禎秀。役不干時。而功已著。暫勞久逸。神永有憑。自古泰山。邴邑由存。五嶽尊同。哀此勤民。獨不賴福。乃上復十里內工商農賦。克厭帝心。嘉瑞仍畣。風雨應時。瀸潤品物。君舉必書。兄乃盛德。惠及神人。可無述焉。於是功曹郭敏、主簿魏襲、戶曹史許禮等。遂刊玄石。銘勒鴻勛。垂曜億軨。永有昭識。其辭曰。
兩儀剖判。清濁始分。陽凝成山。陰積為川。泰氣雍容。洪波𣲩臻。堯命伯禹。決江開汶。坤靈既定。闕二字兆民。乃列祀典。辨於羣神。因瀆祭地。嶽㠯配天。世主遵脩。永亨歷年。赤銳煌煌。受茲介福。京夏寗清。殊俗賓服。令問不違。可謂至德。德音孔昭。實為我后。出自中興。大漢之舅。本枝繁昌。延慶長久。俾守西嶽。達奉神禮。改傅飾廟。靈則有濟。降瑞畣祚景風凱悌。惟風及雨。成我稷黍。穡民用章。康艾室宇刊銘紀誦。克配梁甫。隷釋二。
集／總集／全上古三代秦漢三國六朝文／全三國文　凡七十五卷　／魏　凡五十六卷　／卷十一　魏　十一　／高貴鄉公髦／自敘始生禎祥(P.1116-1)
自敘始生禎祥
昔帝之生。或有禎祥。蓋所㠯彰顯神異也。惟予小子。支𦙍末流。謬為靈祇之所相祐也。豈敢自比于前喆。聊記錄㠯示後世焉。其辭曰。惟正始三年九月辛未朔二十五日乙未。直成予生。于時也。天氣清明。日月暉光。爰有黃氣。烟熅于堂。照曜室宅。其色煌煌。相而論之曰。未者為土。魏之行也。厥日直成。應嘉名也。烟熅之氣。神之精也。無災無害。蒙神靈也。齊王不弔。顛覆厥度。羣公受予。紹繼皇祚。㠯眇眇之身。質性頑固。未能涉道。而遵大路。臨深履冰。涕泗憂懼。古人有云。懼則不亡。伊予小子。曷敢怠荒。庶不忝辱。永奉烝嘗魏志高貴鄉公紀注引帝集。
集／總集／全上古三代秦漢三國六朝文／全三國文　凡七十五卷　／魏　凡五十六卷　／卷十七　魏　十七　／陳思王植　五　／孔子廟頌　幷序　(P.1144-1)
孔子廟頌幷序
維黃初元年。大魏受命。𦙍軒轅之高縱。紹虞氏之遐統。應厤數㠯改物。揚仁風㠯作教。于是輯五瑞。斑宗彝。鈞衡石。同度量。秩羣祀于無文。順天時㠯布化。既乃緝熙聖緒。昭顯上世。追存二代三恪之禮。兼紹宣尼裦成之後。㠯魯縣百戶命孔子廿一世孫議郎孔羨為宗聖矦。㠯奉孔子之祀。制詔三公曰。昔仲尼姿大聖之才。懷帝王之器。當衰周之末。而無受命之運。□生乎魯衞之朝。教化乎汶泗之上。栖栖焉。皇皇焉。欲屈已㠯存道。貶身㠯救世。當時王公。終莫能用。乃追攷五代之禮。修素王之事。因魯史而制春秋。就大師而正雅頌。俾千載之後。莫不采其文㠯述作。卬其聖㠯成謀。咨可謂命世大聖。億載之師表者矣。遭天下大亂。百祀墮壞。舊居之廟。毀而不修。裦成之後。絕而莫繼。闕里不聞講誦之聲。四時不睹烝嘗之位。斯豈所謂崇化報功盛德百世必祀者哉。嗟乎。朕甚閔
焉。其㠯議郎孔羨為宗聖矦。邑百戶。奉孔子之祀。令魯郡修起舊廟。置百石吏卒㠯守衞之。又于其外。廣為屋宇。㠯居學者。于是魯之父老。諸生遊士。睹廟堂之始復。觀俎豆之初設。嘉聖靈于髣髴。想貞祥之來集。乃慨然而歎曰。大道衰廢。禮學滅絕卅餘年。皇上懷仁聖之懿德。兼二儀之化育。廣大苞于無方。□恩淪于不測。故自受命㠯來。天人咸和。神氣烟熅。嘉瑞踵武。休徵屢臻。殊俗解編髮而慕義。遐夷越險阻而來賓。雖大皓遊龍㠯君世。虞氏儀鳳㠯臨民。伯禹命玄宮而為夏后。西伯由岐社而為周文。尚何足稱于大魏哉。若乃紹繼微絕。興修廢官。疇咨稽古。崇配乾巛。允神明之所歡欣也。豈徒魯邦而已哉。爾乃感殷人路寢之義。嘉先民泮宮之事。㠯為高宗僖公。蓋嗣世之王。諸矦之國耳。猶著德于名頌。騰聲乎千載。況今聖皇。肇造區夏。創業垂統。受命之日。曾未下輿。而裦崇大聖。隆化如此。能無頌乎。乃作頌曰。
煌煌大魏。受命溥將。幷體黃虞。含夏苞商。降釐下土。上清三光。羣祀咸秩。靡事不綱。嘉彼玄聖。有邈其靈。遭世霧亂。莫顯其榮。褎成既絕。寢廟斯傾。闕里蕭條。靡歆靡馨。我皇悼之。尋其世武。乃建宗聖。㠯紹厥後。修復舊堂。豐其甍宇。莘莘學徒。爰居爰處。王教既僃。羣小遄沮。魯道㠯興。永作憲矩。洪聲登假。神祇來和。休徵雜遝。瑞我邦家。內光區域。外被荒遐。殊方重譯。搏拊揚歌。於赫四聖。運世應期。仲尼既沒。文亦在茲。彬彬我后。越而五之。竝于億載。如山之基。碑拓本。隸釋十九。蓺文類聚三十八。
集／總集／全上古三代秦漢三國六朝文／全三國文　凡七十五卷　／魏　凡五十六卷　／卷二十五　魏　二十五　／鍾會／菊花賦(P.1188-1)
菊花賦
何秋菊之可奇兮。獨華茂乎凝霜。挺葳蕤于蒼春兮。表壯觀乎金商。延蔓蓊鬱。緣坂被岡。縹幹綠葉。青柯紅芒。華實離離。暉藻煌煌。□□規圓。芳穎四張。微風扇動。照曜垂光。于是季秋九月。日數將幷。順陽應節。爰鍾福靈。置酒華堂。高會娛情。百卉彫瘁。芳菊始榮紛葩曄曄。或黃或青。乃有毛嬙西施。荊姬秦嬴。妍姿妖豔。一顧傾城。櫂纖纖之素手。宣皓腕而露形。仰撫雲髻。俯弄芳榮。蓺文類聚八十一。書鈔一百五十五。初學記二十七。御覽九百九十六。
掇㠯纖手。承㠯輕巾。揉㠯玉英。納㠯朱脣。服之者長生。食之者通神。初學記二十七。
故夫菊有五美焉。圓花高懸。準天極也。純黃不雜。后土色也。早植晚登。君子德也。冒霜吐穎。象勁直也。流中輕體。神仙食也。蓺文類聚八十一。御覽九百九十六。
集／總集／全上古三代秦漢三國六朝文／全三國文　凡七十五卷　／魏　凡五十六卷　／卷二十六　魏　二十六　／邯鄲湻／受命述(P.1195-2)
受命述
伊上天闡載。自民主肈建。歷聽風聲。陶唐為盛。虞夏受終。殷周革命。有禪而帝。有代而王。禪代雖殊。大小繇同。于是㠯漢歷在魏。赤運歸黃也。是故大魏之業。皇耀震霆。肅清宇內。萬邦有截。師義翼漢。奉禮不越。飾躬戮力。茂亮弘烈。樹深根㠯厚基。播醇澤㠯釀味。含光而弗耀。戢翼而弗發。將俟聖嗣。是遂是達。聖嗣承統。爰宣重光。陳錫裕下。民悅無疆。三神宜釐。四靈順方。元龜介玉。應龍粹黃若云魏德。據茲㠯昌。爾乃鳴玉陟壇。三搢㠯俟。既受休命。龍旋鳳峙。煌煌厥暉。穆穆容止。臨下有赫。允也天子。既踐帝位。納璽要紱。太常司燎。升炮告類。珪璋峩峩。髦士棣棣。蹌蹌聖躬。御策㠯莅。巍巍乎崇功。顯顯乎德容。信帝者之壯業。天休之所鍾也。于時天地咸和。日月光精。氛祲不作。風塵弭清。凡在壇場之位。舉目平廣庭。莫不君臣和德。咸玉色而金聲。屢省萬機。訪謀老成。治詠儒墨。納策公卿。昧旦孜孜。夕惕乾乾。務在諧萬國。敘彝倫。而折不若。懷遠人。混六合之風。納于仁壽之門。刑錯靡試。偃伯靡軍。然後乃勤功岱嶽。升中上玄。斯因我皇之大摹。思心之所存也。蓺文類聚十。
集／總集／全上古三代秦漢三國六朝文／全三國文　凡七十五卷　／魏　凡五十六卷　／卷三十八　魏　三十八　／繆襲／神芝贊　幷序　(P.1266-2)
神芝贊幷序
青龍元年五月庚辰。神芝產于長平之習陽。許昌典農中郎將蔣充奉表㠯聞。其色丹紫。其質光耀。其長尺有八寸五分。其本圍三寸有三分。上別為三幹。分為九枝。散為三十六莖。圍則一寸九分。葉徑二寸七分。其幹委綏。洪纖連屬。有佀珊瑚之形。其吐柯載葉。祥明蠲絜。攷圖案諜。蓋美乎所同于前代者矣。古瑞命記曰。王者慈仁則芝生。採食之。則延年不終。與真人同。又神農氏論芝云。山川雲雨。五行四時。陰陽晝夜之精。㠯生五色神芝。皆為聖王休祥焉。自漢孝武顯宗世號隆盛。而元封永平所紀神芝。方斯蔑如也。且其枝幹條莖。本末相承。乃協于天官之數。非神明其孰能如此哉。推其類象。則蓂莢之植階庭。萐蒲之生庖廚。視四靈矣。乃詔御府匱而藏之。且盡其形。遂㠯名園。為之贊曰。
帝德允臻。廚不難致。煌煌神芝。吐葩揚榮。曩披其圖。今握其形。永章遐紀。載之頌聲。蓺文類聚九十八。御覽八百七十三。九百八十六。
集／總集／全上古三代秦漢三國六朝文／全三國文　凡七十五卷　／魏　凡五十六卷　／卷三十九　魏　三十九　／何晏／景福殿賦(P.1271-2)
景福殿賦
大哉惟魏。世有哲聖。武創元基。文集大命。皆體天作制。順時立政。至于帝皇。遂重熙而累盛。遠則襲陰陽之自然。近則本人物之至情。上則崇稽古之弘道。下則闡長世之善經。庶事既康。天秩孔明。故載祀二三。而國富刑清。歲三月。東巡狩。至于許昌。望祠山川。攷時度方。存問高年。率民耕桑。越六月既望。林鍾紀律。大火昬正。桑梓繁廡。大雨時行。三事九司。宏儒碩生。感乎溽暑之伊鬱。而慮性
命之所平。惟岷越之不靜。寤征行之未寍。乃昌言曰。昔在蕭公。暨于孫卿。皆先識博覽。明允篤誠。莫不㠯為不壯不麗。不足㠯一民而重威靈。不飾不美。不足㠯訓後而永厥成。故當時享其功利。後世賴其英聲。且許昌者。乃大運之攸戾。圖讖之所旌。苟德義其如斯。夫何宮室之勿營。帝曰俞哉。玄輅既駕。輕裘斯御。乃命有司。禮儀是具。審量日力。詳度費務。鳩經始之黎民。輯農功之暇豫。因東師之獻捷。就海孼之賄賂。立景福之祕殿。僃皇居之制度。爾乃豐層覆之耽耽。建高基之堂堂。羅疏柱之汨越。肅坻鄂之鏘鏘。飛櫩翼㠯軒翥。反宇䡾㠯高驤。流羽毛之威蕤。垂環玭之琳琅。參旗九旒。從風飄揚。晧晧旰旰。丹彩煌煌。故其華表。則鎬鎬鑠鑠。赫奕章灼。若日月之麗天也。其奧祕。則蘙蔽曖昧。髣髴退概。若幽星之纚連也。既櫛比而欑集。又宏槤㠯豐敞。兼苞博落不常一象。遠而望之。若摛朱霞而耀天文。迫而察之。若仰崇山而戴垂雲。羌瓖瑋㠯壯麗。紛彧彧其難分。此其大較也。若乃高甍崔嵬。飛宇承霓。緜蠻黮䨴。隨雲融泄。鳥企山峙。若翔若滯。峨峨嶫嶫。罔識所屆。雖離朱之至精。猶眩曜而不能昭晰也。爾乃開南端之豁達。張筍虡之輪豳。華鍾杌其高懸。悍獸仡㠯儷陳。體洪剛之猛毅。聲訇殷其若震。爰有遐狄。鐐質輪菌。坐高門之側堂。彰聖主之威神。芸若充庭。槐楓被宸。綴㠯萬年。綷㠯紫榛。或㠯嘉名取寵。或㠯美材見珍。結實商秋。敷華青春。藹藹萋萋。馥馥芬芬。爾其結構。則脩梁彩制。下褰上奇。桁梧複曡。勢合形離。赩如宛虹。赫如奔螭。南距陽榮。北極幽崖。任重道遠。厥庸孔多。于是列髹彤之繡桷。垂琬琰之文璫。蝹若神龍之登降。灼若明月之流光。爰有禁楄。勒分翼張。承㠯陽馬。接㠯員方。斑閒賦白。疏密有章。飛柳鳥踊。雙轅是荷。赴險淩虛。獵捷相加。皎皎白閒。離離列錢。晨光內照。流景外烻。烈若鉤星在漢。煥若雲梁承天。騧徙增錯。轉縣成郛。茄蔤倒植。吐被芙蕖。繚㠯藻井。
編㠯綷疏。紅葩𦾏𣟦。丹綺離婁。菡萏赩翕。纖縟紛敷。繁飾累巧。不可勝書。于是蘭栭積重。窶數矩設。櫼櫨各落㠯相承。欒栱夭蟜而交結。金楹齊列。玉舄承跋。青瑣銀鋪。是為閨闥。雙枚既脩。重桴乃飾。㮰梠緣邊。周流四極。矦衞之班。藩服之職。溫房承其東序。涼室處其西偏。開建陽則朱炎豔。啟金光則清風臻。故冬不淒寒。夏無炎燀。鈞調中適。可㠯永年。墉垣碭基。其光昭昭。周制白盛。今也惟縹。落帶金釭。此焉二等。明珠翠羽。往往而在。欽先王之允塞。悅重華之無為。命共工使作繢。明五采之彰施。圖象古昔。㠯當箴規。椒房之列。是準是儀。觀虞姬之容止。知治國之佞臣。見姜后之解珮。寤前世之所遵。賢鍾離之讜言。懿楚樊之退身。嘉班妾之辭輦。偉孟母之擇鄰。故將廣智。必先多聞。多聞多雜。多雜眩真。不眩焉在。在乎擇人。故將立德。必先近仁。欲此禮之不諐。是㠯盡乎行道之先民。朝觀夕覽。何與書紳。若乃階除連延。蕭曼雲征。櫺檻邳張。鉤錯矩成。楯類騰蛇。槢佀瓊英。如螭之蟠。如虯之停。玄軒交登。光藻昭明。騶虞承獻。素質仁形。彰天瑞之休顯。昭遠戎之來庭。陰堂承北。方軒九戶。右个清宴。西東其宇。連㠯永寍。安昌臨圃。遂及百子。後宮攸處。處之斯何。窈窕淑女。思齊徽音。聿求多祜。其祜伊何。宜爾子孫。克明克哲。克聰克敏。永錫難老。兆民賴止。于南則有承光前殿。賦政之宮。納賢用能。詢道求中。疆理宇宙。甄陶國風。雲行雨施。品物咸融。其西則有左墄右平。講肄之場。二六對陳。殿翼相當。僻脫承便。蓋象戎兵。察解言歸。譬諸政刑。將㠯行令。豈唯娛情。鎮㠯崇臺。實曰永始。複閣重闈。猖狂是俟。京庾之儲。無物不有。不虞之戒。于是焉取。爾乃建凌雲之層盤。浚虞淵之靈沼。清露瀼瀼。淥水浩浩。樹㠯嘉木。植㠯方草。悠悠玄魚。㿥㿥白鳥。沈浮翱翔。樂我皇道。若乃虯龍灌注。溝洫交流。陸設殿館。水方輕舟。篁棲鵾鷺。瀨戲鰋鮋。豐侔淮海。富賑山𠀉。叢集委積。焉可殫籌。雖咸池之壯觀。
夫何足㠯比讎。于是碣㠯高昌崇觀。表㠯建城峻廬。岧嶢岑立。崔嵬巒居。飛閣千雲。浮階乘虛。遙目九野。遠覽長圖。頫眺三市。孰有誰無。覩農人之耘耔。亮稼穡之艱難。惟饗年之豐寡。思無逸之所歎。感物眾而思深。因居高而慮危。惟天德之不易。懼世俗之難知。觀器械之良窳。察俗化之誠偽。瞻貴賤之所在。悟政刑之夷陂。亦所㠯省風助教。豈惟盤樂而崇侈靡。屯坊列署。三十有二。星居宿陳。綺錯鱗比。辛壬癸甲。為之名秩。房室齊均。堂庭如一。出此入彼。欲反忘術。惟工匠之多端。固萬變之不窮。物無難而不知。乃與造化乎比隆。讎天地㠯開基。竝列宿而作制。制無細而不協于規景。作無微而不違于水臬。故其增構如積。植木如林。區連域絕。葉比枝分。離背別趣。駢田胥附。縱橫踰延。各有攸注。公輸荒其規矩。匠石不知其所斲。既窮巧于規摹。何彩章之未殫。爾乃文㠯朱綠。飾㠯碧丹。點㠯銀黃。爍㠯琅玕。光明熠爚。文彩璘班。清風萃而成響。朝日曜而增鮮。雖崐崘之靈宮。將何㠯乎侈旃。規矩既應乎天地。舉措又順乎四時。是㠯六合元亨。九有雍熙。家懷克讓之風。人詠康哉之詩。莫不優游㠯自得。故淡泊而無所思。歷列辟而論功。無今日之至治。彼吳蜀之湮滅。固可翹足而待之。然而聖上猶孜孜靡忒。求天下之所㠯自悟。招中正之士。開公直之路。想周公之昔戒。慕咎繇之典謨。除無用之官。省生事之故。絕流遁之繁禮。反民情于太素。故能翔岐陽之鳴鳳。納虞氏之白環。蒼龍覿于陂塘。龜書出于河源。醴泉涌于池圃。靈芝生于𠀉園。總神靈之貺祐。集華夏之至歡。方四三皇而六五帝。曾何周夏之足言。文選。
集／總集／全上古三代秦漢三國六朝文／全三國文　凡七十五卷　／魏　凡五十六卷　／卷四十　魏　四十　／孫該／三公山下神祠賦　幷序　(P.1276-2)
三公山下神祠賦幷序
趙國元氏縣西界有六神祠。吾觀其一焉。在陘山之陽。即三公祠焉。崇堂既峻。危閣造雲。櫺軒臨萬仞之壑。土木被丹藻之華。是時寓目永日。夕宿東序。召彼故老。訊之舊典。云棟宇初興七十載。三台耀靈。實降甘雨。夫山㠯有形為神。神㠯無形為主。若乃歊烝于上。雷動于下。公田禳于多黍。嫠婦利其滯穗。亦茲邦之所㠯報歷葉不輟也。于是援筆作賦。昭神靈之有憑。壯夏屋之弘麗。
南極鬱紆。飛龍在天。太一白石。巨靈據山。二后殊位。惟公在焉。下則歸雲蓬勃。綠水流離。爭湍趣戾。衝石會谿。高岸為谷。嶢𡸣阻卼。梗林柰條。逼塗迮蹊。行者息駕。步趾于斯。陟大𡸮。登岑岡。踰爽塏。歷朝陽。曄華殿之顯敞。覩應門之嶈嶈。神衣鬱蓊。百堵周乎洞房。進排閶闔。顧眄靈堂。聚楹列峙。丹飾煌煌。千櫨浮跂。夭蹻騰驤。累層岌嶪。齊載長梁。敷山藻于前梲。綴榱槁㠯采章。文綺臒其紛鱗。洪葩曄㠯披揚。爾乃逡巡降趾。遊坐東廂。日不逮昬。炎燎已光。縣宰致祀。嘉旨僃詳。陰祚顯應。徧澤圻疆。普此士女。樂彼豐穰。其亂
曰。坤作地勢。恆岳吐精。布濩磥硌。上秀太清。三后讚事。兩師不寍。有渰淒淒。潤我羣生。先人諒德。圖象垂形。攷之舊史。典謨無聲。蓺文類聚七十九。初學記十二。白孔六帖。　案。書鈔一百四十八。引孫詵三公山下禊賦云。九醞白醝。未知即孫該之誤否。三公山在燕地。而孫詵劉宋人。豈江南亦有此山邪.附記于此。俟攷。
集／總集／全上古三代秦漢三國六朝文／全三國文　凡七十五卷　／吳　凡十三卷　／卷七十五　吳　十三　／闕名／頌／柑頌(P.1455-1)
柑頌
厥苞甘橘。精者曰柑。削彼金衣。咽茲玉液。甘踰萍實。冷亞冰壺。近嗤齊相。進不剖之實。遠笑魏君。逢裂牙之味。頌曰。宗炳煌煌。嘉實磊如。景星南金。其形隨珠。蓺文類聚八十六。廣志曰。陽由為成都郡文學掾。云吳有餘甘金衣包品之讚云云。
集／總集／全上古三代秦漢三國六朝文／全晉文　凡一百六十七卷　／卷四十五／傅玄　一　／元日朝會賦(P.1714-2)
元日朝會賦
仰二皇之文象。詠帝德乎上系。攷夏后之遺訓。綜殷周之典制。晉志宋志作典蓺。采秦漢之舊儀。定元正之嘉會。于是先期戒事。眾官允敕。萬國咸亨。各㠯其職。翼翼京邑。巍巍紫極。前三朝之夜中。庭燎晃㠯舒光。華燈若乎火樹。熾百枝之煌煌。俛而察之。如亢燭龍而照玄方。仰而觀焉。若披丹霞而鑒九陽。已上八句從蓺文類聚御覽二十九補。閶闔闢。天門開。坐太極之正殿。嚴嵯峨㠯崔嵬。嘉廣庭之敞麗。美升雲之玉階。□□□□□□乘羽蓋之葳蕤。此句從書鈔二十九一百三十四補。相者從容。俟次而入。濟濟洋洋。肅肅習習。就位重列。面席而立。臚人齊列。賓禮九重。羣后德讓。海外來同。束帛戔戔。羔鴈邕邕。獻贄奉璋。人肅其容。六鐘隱其駭奮。鼓吹作乎雲中。二句從御覽二十九補。流蘇粲粲。華蓋重陰。羽林虎旅。長戟𢴍摻。四句從御覽三百五十二補。又書鈔一百三十四引華蓋重陰一語。是時
天子盛服晨興。坐武帳。憑玉几。正南面㠯聽朝。平權衡乎砥矢。羣司百辟。進阼納觴。皇恩下降。休氣上翔。禮畢饗讌。進止有章。六樂遞奏。磬管鏗鏘。淵淵鼓鐘。嘒嘒笙簧。搏拊琴瑟。㠯詠先皇。雅歌內畼。頌聲外揚。初學記十四。又二十五。蓺文類聚四。晉書禮志下。宋書禮志一。御覽二十九。三百五十二。五百三十九。
跱鳳虎之二樽。清酤皆㠯停淵。御覽七百六十一。
猛虡化其高驤。樹羽燁㠯紛華。書鈔一百十一。
集／總集／全上古三代秦漢三國六朝文／全晉文　凡一百六十七卷　／卷四十六／傅玄　二　／燭銘(P.1725-2)
燭銘
煌煌丹燭。焰焰飛光。取到到當作則龍景。擬象扶桑。照彼玄夜。炳若朝陽。焚刑監世。無隱不彰。御覽八百七十。　案。張溥本作傅咸。誤。
集／總集／全上古三代秦漢三國六朝文／全晉文　凡一百六十七卷　／卷五十一／傅咸　一　／燭賦　幷序　(P.1753-1)
燭賦幷序
余治獄至長安。在遠多懷。與同行夜飲㠯忘愁。顧帷燭之自焚㠯致用。亦猶殺身㠯成仁矣。
蓋泰清垂象。匪日不光。向晦入冥。匪火不彰。故六龍銜燭于北極。九日登曜于扶桑。日中則昃。月虧于望。時邁靡停。晝不于常。背三接之昭昭。即厥開之有傷。何遠寓之多懷。患冬夜之悠長。獨耿耿而不寐。待雞鳴之未央。徒伏枕㠯展轉。起然燭于閑房。揚丹輝之煒燁。朱焰之煌煌。俾幽夜而作晝。繼列景乎朝陽。慨顧景㠯增歎。孰斯愁之可忘。嘉湛露之愔愔。遂命樽而設觴。爾乃延僚屬。酌醇清。講三墳。論五經。高談既倦。引滿行盈。樂飲今夕。實慰我情。蓺文類聚八十。
集／總集／全上古三代秦漢三國六朝文／全晉文　凡一百六十七卷　／卷五十二／傅咸　二　／御史中丞箴　幷序　(P.1761-1)
御史中丞箴幷序
百官之箴。㠯箴王闕。余承先君之蹤。竊位憲臺。懼有忝累垂翼之責。且造斯箴。㠯自勖勵。不云自箴。而云御史中丞箴者。凡為御史中丞。欲通㠯箴之也。詞曰。
煌煌天文。眾星是環。爰立執法。其暉有煥。執憲之綱。秉國之憲。鷹揚虎視。肅清違慢。謇謇匪躬。是曰王臣。既直其道。奚顧其身。身之
不顧。孰其弗震。邦國若否。山甫是明。焉用彼相。莫扶其傾。淮南搆逆。實憚汲生。赫赫有國。可無忠貞。憂責有在。繩必㠯直。良農耘穢。勿使能植。無禮是逐。安惜翅翼。嗟爾庶寮。各敬乃職。無為罰先。無怙厥力。怨及朋友。無慚于色。得罪天子。內省有恧。是用作箴。惟㠯自敕。初學記十二。御覽二百二十六。
集／總集／全上古三代秦漢三國六朝文／全晉文　凡一百六十七卷　／卷五十九／成公綏／七唱(P.1797-2)
七唱
其居也。背山臨谷。巖棲穴處。枕石漱流。鼓腹容與。書鈔一百五十八。
秦無清體。先和宜醇。香旗九醞。淵澄十旬。書鈔一百四十八。
瓊弁曜首。玉纓照目。御覽六百八十六。
金璫煌煌。貂珥峨峨。御覽六百八十八。
奮長袖㠯飇迴。擢纖腰㠯烟起。鎮抗首而委蛇。䬃頓足而立跱。紛龍轉而鳳翔。忽若倒而中止。初學記十五。
集／總集／全上古三代秦漢三國六朝文／全晉文　凡一百六十七卷　／卷六十五／嵇含／菊花銘(P.1831-1)
菊花銘
煌煌丹菊。暮秋彌榮。旋蕤圓秀。翠葉紫莖。詵詵仙徒。食其落英。尊親是御。永祚億齡。蓺文類聚八十一。初學記二十七。御覽九百九十六。
集／總集／全上古三代秦漢三國六朝文／全晉文　凡一百六十七卷　／卷六十八／夏矦湛　一　／安石榴賦(P.1852-1)
安石榴賦
實有嘉木。名安石榴。株條列畼。索榦內樛。丹輝綴于朱房。緗的點于紅鬚。煌煌煒煒。熠耀入蘂。佀長離之棲鄧林。若珊瑚之映流水。光明燐爛。含丹耀紫。味滋芳袖。色麗瓊蘂。御覽九百七十。
集／總集／全上古三代秦漢三國六朝文／全晉文　凡一百六十七卷　／卷六十八／夏矦湛　一　／朝華賦(P.1852-1)
朝華賦
咨神樹之修異。實積陽之純精。蜿濳根㠯誕節。據川壤㠯擢莖。皎日升而朝華。玄景逝而夕零。逮明晨而繁沸。若靜夜之眾星。長莖攢起。柔條列布。擢靈柯于時雨。滋逸采于豐露。灼煌煌㠯煒煒。獨崇朝而達暮。于是茂樹蒼蒼。纖枝翩翩。濳光玉朗。綠葉翠鮮。蓺文類聚八十九。
集／總集／全上古三代秦漢三國六朝文／全晉文　凡一百六十七卷　／卷八十一／殷巨／奇布賦(P.1929-1)
奇布賦
維泰康二年。安南將軍廣州牧滕矦作鎮南方。余時承乏。忝僃下僚。俄而大秦國奉獻琛來經于州。眾寶既麗。火布尤奇。乃作賦曰
伊荒服之外國。建大秦㠯為名。仰皇風而悅化。超重譯而來庭。貢方物之綺麗。亦受氣于妙靈。美斯布之出類。稟太陽之純精。越常品乎意外。獨詭異而特生。森森豐林。在海之洲。煌煌烈火。禁焉靡休。天性固然。滋殖是由。芽萌炭中。穎發燼隅。葉因爓潔。翹與炎敷。焱榮華實。焚灼萼珠。丹輝電近。彤炯星流。飛耀衝霄。光赫天區。惟造化之所陶。理萬端而難察。燎無爍而不燋。在茲林而獨昵。火焚木而弗枯。木吐火而無竭。同五行而竝在。與大椿其相率。乃採乃㭊。是紡是績。每㠯為布。不盈數尺。㠯為布帊。服之無斁。既垢既汙。㠯焚為濯。投之朱鑪。載燃載赫。停而冷之。皎潔凝白。蓺文類聚八十五。
集／總集／全上古三代秦漢三國六朝文／全晉文　凡一百六十七卷　／卷八十五／張載／安石榴賦(P.1950-1)
安石榴賦
有石榴之奇樹。肇結根于西海。仰青春㠯啟萌。晞朱夏㠯發采。揮光垂綠。擢榦曜鮮。熻若羣翡俱栖。爛若百枝竝然。煥乎郁郁。焜乎煌煌。仰映青霄。俯燭蘭堂。佀西極之若木。譬東谷之扶桑。于是天迴節移。龍火西夕流風晨激。行露朝白。紫房既熟。文選潘岳閒居賦注作獨熟。赬膚自拆。剖之則珠散。含之則冰釋。充嘉味于庖籠。極醉酸之滋液。上薦清廟之靈。下羞玉堂之客。蓺文類聚八十六。御覽九百七十。
集／總集／全上古三代秦漢三國六朝文／全晉文　凡一百六十七卷　／卷八十九／王沈／釋時論(P.1974-2)
釋時論
東野丈人觀時㠯居。隱耕汙腴之墟。有冰氏之子者。出自沍寒之谷。過而問塗。丈人曰。子奚自。曰。自涸陰之鄉。奚適。曰。欲適煌煌之堂。丈人曰。入煌煌之堂者。必有赫赫之光。今子困于寒。而欲求諸熱。無得熱之方。冰子瞿然曰。胡為其然也。丈人曰。融融者皆趣御覽八百七十一作趍。熱之士。其得爐冶之門者。惟挾炭之子。苟非斯人。不如其已。冰子曰。吾聞宗廟之器。不要華林之木。四門之賓。何必冠蓋之族。前賢有解韋索而佩朱韍。舍徒擔而乘丹轂。由此言之。何恤而無祿。惟先生告我塗之速也。丈人曰。嗚呼。子聞得之若是。不知時之在彼。吾將釋子。夫道有安危。時有險易。才有所應。行有所適。英奇奮于縱橫之世。賢智顯于霸王之初。當厄難則騁權譎㠯良圖。值制作則展儒道㠯畼攄。是則衮龍出于縕褐。卿相起于匹夫。故朝賤而夕貴。先卷而後舒。當斯時也。豈計門資之高卑。論勢位之輕重乎。今則不然。上聖下明。時隆道寍。羣后逸豫。宴安守平。百辟君子。奕世相生。公門有公。卿門有卿。指禿腐骨。不簡蚩儜。多士豐于貴族。爵命不出閨庭。四門穆穆。綜綜當作綺襦是盈。仍叔之子。皆為老成。賤有常辱。貴有常榮。肉食繼踵于華屋。疏飯襲迹于耨耕。談名位者。㠯諂媚附勢。舉高譽者。因資而隨形。至乃空嚻者㠯泓噌為雅量。璅慧者㠯淺利為鎗鎗。脢胎者㠯無檢為弘曠。僂垢者㠯守意為堅貞。嘲哮者㠯麤發為高亮。韞蠢者㠯色厚為篤誠。痷婪者㠯博納為通濟。𤋇𤋇者㠯難入為凝清。拉荅者有沈重之譽。嗛閃者得清勦之聲。嗆啍怯畏于謙讓。闒茸勇敢于饕諍。斯皆寒素之死病。榮達之嘉名。凡茲流也。視其用心。察其所安。責人必急。于己恆寬。德無厚而自貴。位未高而自尊。眼罔嚮而遠視。鼻𪖷𪖐而刺天。忌惡君子。悅媚小人。敖蔑道素。懾吁權門。心㠯利傾。智㠯勢惛。姻黨相扇。毀譽交紛。當局迷于所受。聽採惑于所聞。京邑翼翼。羣
士千億。奔集勢門。求官買職。童僕闚其車乘。閽寺相其服飾。親客陰參于靖室。疏賓徙倚于門側。時因接見。矜厲容色。心懷內荏。外詐剛直。譚道義謂之俗生。論政刑㠯為鄙極。高會曲宴。惟言遷除消息。官無大小。問是誰力。今㠯子孤寒。懷真抱素。志陵雲霄。偶景獨步。直順常道。關津難渡。欲騁韓盧。時無狡兔。眾塗圮塞。投足何錯。于是冰子釋然乃悟曰。富貴人之所欲。貧賤人之所惡。僕少長于孔顏之門。久處于清寒之路。不謂熱勢。自共遮錮。敬承明誨。服我初素。彈琴詠典。㠯保年祚。伯成延陵。高節可慕。丹轂滅族。呂霍哀吟。朝榮夕滅。旦飛暮沈。耼周道師。巢由德林。豐屋蔀家。易著明箴。人薄位尊。積罰難任。三卻尸晉。宋華咎深。投扃正幅。實獲我心。晉書文苑王沈傳。
集／總集／全上古三代秦漢三國六朝文／全晉文　凡一百六十七卷　／卷九十一／潘岳　二　／閑居賦(P.1987-1)
閑居賦
岳嘗讀汲黯傳。至司馬安四至九卿。而良史書之。題㠯巧宦之目。未嘗不慨然廢書而歎曰。嗟乎。巧誠有之。拙亦宜然。顧常㠯為士之生也。非至聖無軌。微妙玄通者。則必立功立事。效當年之用。是㠯資忠履信㠯進德。修辭立誠㠯居業。僕少竊鄉曲之譽。忝司空太尉之命。所奉之主。即太宰魯武公其人也。舉秀才為郎。逮事世祖武皇帝。為河陽懷令尚書郎廷尉乎乎當作平。今天子諒闇之際。領太傅主簿。府主誅。除名為民。俄而復官。除長安令。遷博士。未召拜。親疾輒去官免。自弱冠涉乎知命之年。八徙官而一進階。再免一除名。一不拜職。遷者三而已矣。雖通塞有遇。抑亦拙者之效也。昔通人和長輿之論余也。固謂拙于用多。稱多則吾豈敢。言拙信而有徵。方今俊乂在官。百工惟時。拙者可㠯絕意乎寵榮之事矣。太夫人在堂。有羸老之疾。尚何能違膝下色養。而屑屑從斗筲之役乎。于是覽止足之分。庶浮雲之志。築室種樹。逍遙自得。池沼足㠯漁釣。舂稅足㠯代耕。灌園粥蔬。㠯供朝夕之膳。牧羊酤酪。㠯俟伏臘之費。孝乎惟孝。友于兄弟。此亦拙者之為政也。乃作閑居賦。㠯歌事遂情焉。其辭曰。
傲墳素之場圃。步先哲之高衢。雖吾顏之云厚。猶內媿于𡩋蘧。有道吾不仕。無道吾不愚。何巧智之不足。而拙艱之有餘也。于是退而閑居。于洛之涘。身齊逸民。名綴下士。陪京泝伊。面郊後市。浮梁黝㠯徑度。靈臺傑其高峙。闚天文之祕奧。究人事之終始。其西則有元戎禁營。玄幙綠徽。谿子巨黍。異絭同機。礮石雷駭。激矢䖟飛。
㠯先啟行。耀我皇威。其東則明堂辟廱。清穆敞閑。環林縈映。圓海迴淵。聿追孝㠯嚴父。宗文考㠯配天。祗聖敬㠯明順。養更老㠯崇年。若乃背冬涉春。陰謝陽施。天子有事于柴燎。㠯郊祖而展義。張鈞天之廣樂。僃千乘之萬騎。服振振㠯齊玄。管啾啾而竝吹。煌煌乎。隱隱乎。茲禮容之壯觀。而王制之巨麗也。兩學齊列。雙宇如一。右延國冑。左納良逸。祁祁生徒。濟濟儒術。或升之堂。或入之室。教無常師。道在則是。故髦士投紱。名王懷璽。訓若風行。應如草靡。此里仁所㠯為美。孟母所㠯三徙也。爰定我居。築室穿池。長楊映沼。芳枳樹籬。游鱗瀺灂。菡萏敷披。竹木蓊藹。靈果參差。張公大谷之梨。梁矦烏椑之柿。周文弱枝之棗。房陵朱仲之李。靡不畢殖。三桃表櫻胡之別。二柰曜丹白之色。石榴蒲陶之珍。磊落蔓衍乎其側。梅杏郁棣之屬。繁榮麗藻之飾。華實照爛。言所不能極也。菜則蔥韭蒜芋。青筍紫薑。堇薺甘旨。蓼菱芬芳。蘘荷依陰。時藿向陽。綠葵含露。白䪥負霜。于是凜秋暑退。熙春寒往。微雨新晴。六合清朗。太夫人乃御版輿。升輕軒。遠覽王畿。近周家園。體㠯行和。藥㠯勞宣。常膳載加。舊痾有痊。席長筵。列孫子。柳垂陰。車結軌。陸擿紫房。水挂赬鯉。或宴于林。或禊于汜。昆弟班白。兒童稚齒。稱萬壽㠯獻觴。或一懼而一喜。壽觴舉。慈顏和。浮杯樂飲。絲竹駢羅。頓足起舞。抗音高歌。人生安樂。孰知其佗。退求己而自省。信用薄而才劣。奉周任之格言。敢陳力而就列。幾陋身之不保。尚奚擬于明哲。仰眾妙而絕思。終優遊㠯養拙。文選。蓺文類聚六十四。
集／總集／全上古三代秦漢三國六朝文／全晉文　凡一百六十七卷　／卷九十二／潘岳　三　／河陽庭前安石榴賦　幷序　(P.1990-1)
河陽庭前安石榴賦幷序
安石榴者。天下之奇樹。九州之名果也。是㠯屬文之士。或敘而賦之。御覽九百七十。
仰天路而高睇。顧鄰國㠯相望。位莫微于宰邑。館莫陋于河陽。雖則陋館。可㠯遨遊。實有嘉木。曰安石榴。修條外畼。榮幹內樛。扶疏偃蹇。冉弱紛柔。于是暮春告謝。孟夏戒初。新莖擢潤。膏葉垂腴。曾華曄㠯先越。含榮𪄚其方敷。丹暉綴于朱房。緗的點乎紅鬚。煌煌煒煒。熠爚委累。似長離之栖鄧林。若珊瑚之映綠水。光明燐爛。含丹耀紫。味滋芳神。色麗瓊蕊。遙而望之。煥若隨珠耀重淵。詳而察之。灼若列宿出雲閒。千房同模。十子如一。禦飢療渴。解酲止醉。既乃攢乎狹庭。載阨載褊。土階無等。肩牆惟淺。壁衣蒼苔。瓦被駮蘚。處悴而榮。在幽彌顯。其華可玩。其實可珍。羞于王公。薦于鬼神。豈伊仄陋。用渝厥真。菓由如之。而況于人。蓺文類聚八十六。初學記二十八。御覽八百七。又九百七十。
集／總集／全上古三代秦漢三國六朝文／全晉文　凡一百六十七卷　／卷九十二／潘岳　三　／楊荊州誄　幷序　(P.1992-2)
楊荊州誄幷序
維咸寍元年夏四月乙丑。晉故折衝將軍荊州刺史東武戴矦滎陽楊使君薨。嗚呼哀哉。夫天子建國。諸矦立家。選賢與能。政是㠯和。周賴尚父。殷憑太阿。矯矯楊矦。晉之爪牙。忠節克明。茂績惟嘉。將宏王略。肅清荒遐。降年不永。玄首未華。銜恨沒世。命也柰何。嗚呼哀哉。自古在昔。有生必死。身沒名垂。先哲所韙。行㠯號彰。德㠯
述美。敢託旒旗。爰作斯誄。其辭曰。
邈矣遠祖。系自有周。昭穆繁昌。枝庶分流。族始伯喬。氏出楊矦。弈世丕顯。允迪太猷。天厭漢德。龍戰未分。伊君祖考。方事之殷。鳥則擇木。臣亦簡君。投心魏朝。策名委身。奮躍淵塗。跨騰風雲。或統驍騎。或據領軍。篤生戴矦。茂德繼期。纂戎洪緒。克構堂基。弱冠味道。無競惟時。孝實蒸蒸。友亦怡怡。多才豐藝。強記洽聞。目睇毫末。心算無垠。草隸兼善。尺牘必珍。足不輟行。手不釋文。翰動若飛。紙落如雲。學優則仕。乃從王政。散璞發輝。臨軹作令。化行邑里。惠洽百姓。越登司官。肅我朝命。惟此大理。國之憲章。君莅其任。視民如傷。庶獄明慎。刑辟端詳。聽參皋呂。稱侔于張。改授農政。于彼野王。倉盈庾億。國富兵彊。煌煌文后。鴻漸晉室。君㠯兼資。參戎作弻。用錫土宇。膺茲顯秩。青社白茅。亦朱其紱。魏氏順天。聖皇受終。烈烈楊矦。實統禁戎。司管閶闔。清我帝宮。苛慝不作。穆如和風。謂督勳勞。班命彌崇。茫茫海岱。玄化未周。滔滔江漢。疆場分流。秉文兼武。時惟楊矦。既守東莞。乃牧荊州。折衝萬里。對揚王休。聞善若驚。疾惡如讎。示威示德。㠯伐㠯柔。吳夷凶侈。偽師畏逼。將乘讎釁席卷南極。繼褰糧盡。神謀不忒。君子之過。引曲推直。如彼日月。有時則食。負執其咎。功讓其力。亦既旋旆。為法受黜。退守𠀉塋。杜門不出。游目典墳。縱心儒術。祁祁搢紳。升堂入室。靡事不咨。無疑不質。位貶道行。身窮志逸。弗慮弗圖。乃寢乃疾。昊天不弔。景命其卒。嗚呼哀哉。子囊佐楚。遺言城郢。史魚諫衞。㠯尸顯政。伊君臨終。不忘忠敬。寢伏牀蓐。念在朝廷。朝達厥辭。夕殞其命。聖王嗟悼。寵贈衾襚。誄德策勳。考終定諡。羣辟慟懷。邦族揮淚。孤嗣在疚。寮屬含悴。赴者同哀。路人增欷。嗚呼哀哉。余㠯頑蔽。覆露重陰。仰追先考。執友之心。俯感知己。識達之深。承諱忉怛。涕淚霑襟。豈忘載奔。憂病是沈。在疾不省。于亡不臨。舉聲增慟。哀有餘音。嗚呼哀哉。文選。
集／總集／全上古三代秦漢三國六朝文／全晉文　凡一百六十七卷　／卷九十五／潘尼　二　／乘輿箴　幷序　(P.2004-1)
乘輿箴幷序
易稱有天地然後有人倫。有父子然後有君臣。傳曰。大者天地。其次君臣。然君臣父子之道。天地人倫之本。未有㠯先之者也。故天生蒸人。而樹之君。使司牧之。將㠯導羣生之性。而理萬物之情。豈㠯寵一人之身。極無量之欲。如斯而已哉。夫古之為君者。無欲而至公。故有茅茨土階之儉。而後之為君。有欲而自利。故有瑤臺瓊室之侈。無欲者天下共推之。有欲者天下共爭之。推之之極。雖禪代猶脫屣。爭之之極。雖劫殺而不避。故曰天下非一人之天下。乃天下之天下。安可求而得。辭而己者乎。夫修諸己而化諸人。出乎邇而見乎遠者。言行之謂也。故人主所患莫甚于不知其過。而所美莫美于好聞其過。若有君于此。而曰子必無過。唯其言而莫之違。斯孔子所謂其庶幾乎一言而喪國者也。蓋君子之過。如日月之蝕。過也人皆見之。更也人皆仰之。雖㠯堯舜湯武之盛。必有誹謗之木。敢諫之鼓。盤杵杵當作杅之銘。無諱之史。所㠯閑其邪僻。而納諸正道。其自維持如此之僃。故箴規之興。將㠯救過補闕。然猶依違諷喻。使言之者無罪。聞之者足㠯自誡。先儒既援古義。舉內外之殊。而高祖亦序六官。論成敗之要。義正辭約。又盡善矣。自虞人箴㠯至于百官。非唯規其所司。誠欲人主斟酌其得失焉。春秋傳曰。命百官箴王闕。則亦天子之事也。尼㠯為王者膺受命之期。當神器之運。總萬機而撫四海。簡羣才而審所授。孜孜于得人。汲汲于聞過。雖廷爭面折。猶將祈請而求焉。至于箴規。諫之順者。曷為獨闕之哉。是㠯不量其學陋思淺。因負擔之餘。當試撰而述之。不敢斥
至尊之號。故㠯乘輿目篇。蓋帝王之事至大。而古今之變至眾。文繁而義詭。意局而辭野。將欲希企前賢。髣髴崇軌。譬猶𠀉坻之望華岱。恆星之繫日月也。其不逮明矣。頌曰。
元元遂初。芒芒太始。清濁同流。玄黃錯跱。上下弗形。尊卑靡紀。赫胥悠哉。大庭尚矣。皇極肇建。兩儀既分。彝倫永序。萬邦糾紛。國事明王。家奉嚴君。各有攸尊。德用不勤。羲農己降。暨于夏殷。或禪或傳。乃質乃文。太上無名。下知有之。仁義不存。而人歸孝慈。無為無執。何欲何思。忠信之薄。禮刑實滋。既譽既畏。㠯侮㠯欺。作誓作盟。而人始叛疑。煌煌四海。藹藹萬乘。匪賢焉倚。匪誓焉憑。左輔右弻。前疑後丞。一日萬機。業業兢兢。夫出其言善。則千里是應。而莫余違。亦喪邦有徵。樞機之動。式㠯廢興。殷監不遠。若之何勿徵。且厚味腊毒。豐屋生災。辛作璇室。而夏興瑤臺。糟𠀉酒池。象筯玉杯。厥肴伊何。龍肝豹胎。惟此哲婦。職為亂階。殷用喪師。夏亦不恢。是㠯帝堯在位。茅茨不翦。周文日昃。昧旦丕顯。夫德輶如毛。而或舉之者鮮。故湯有慚德。武未盡善。叔世道衰。末俗化淺。耽樂逸遊。荒淫沈湎。不式古訓。而好是佞辯。不遵正路。而覆車是踐。成敗之效。載在先典。匪唯陵夷。厥世用殄。故曰樹君如之何。將民是司牧。視之猶傷。而知其寒燠。故能撫之斯柔。而敦之斯睦。無遠不懷。靡思不服。夫豈厭縱一人。而玩其耳目。內迷聲色。外荒馳逐。不修政事。而終于顛覆。昔唐氏授舜。舜亦命禹。受終文祖。丕承天序。放桀惟湯。剋殷伊武。故禪代非一姓。社稷無常主。四嶽三塗。九州之阻。彭蠡洞庭。殷商之旅。虞夏之隆。非由尺土。而紂之百剋。卒于絕緒。故王者無親。唯在擇人。傾蓋惟舊。白首乃新。望由釣夫。伊起有莘。負鼎鼓刀。而謀合聖神。□□□□□□□□夫豈借官左右。而取介近臣。蓋有國有家者。莫云我聰。或此面從。或謂我智。聽受未易。甘言美疾。尟不為累。由夷逃寵。遠于脫屣。柰何人主。位極則侈。知人則
哲。惟帝所難。唐朝既泰。四族作姧。周室既隆。而管蔡不虔。匪我二聖。孰弭斯患。若九德咸受。儁乂在官。君非臣莫治。臣非君莫安。故書美康哉。而易貴金蘭。有皇斯斯當作司國。敢告納言。晉書潘尼傳。又略見蓺文類聚十一。
集／總集／全上古三代秦漢三國六朝文／全晉文　凡一百六十七卷　／卷一百二十三／郭璞　四　／元皇帝哀策文(P.2171-1)
元皇帝哀策文
永惟殿宇之廓寂。悲彝奠之莫歆。感鸞輅之晏駕。哀衮裘之委衿。痛聖躬之遐往。長淪景于太陰。乃作策曰。王之不極。百六作艱。鴞集瓊林。鯨躍神淵。懷愍失據。海覆岳巔。蠢蠢六合。罔不倒懸。靈慶有底。見龍在田。誰其極哉。我后先天。大人承運。重明繼作。撫征淮海。駿命再廓。仁風㫄靡。神化濳鑠。處沖思挹。居𥳑行約。聖敬日邁。玄心逾漠。用物與能。總攬羣略。林無滯才。山無遺錯。恩靡不懷。化靡不被。茫茫海域。款塞慕義。萬里同塵。罔匪王隸。熙熙遺黎。莫知其寄。括終宇宙。混同天地。曰功永年。曰德慶隆。奈何氛厲。奄集聖躬。大業未恢。皇齡未中。天憯其景。崑頹其崇。煢煢小子。藐藐孤沖。靡天何戴。靡地何憑。恍惚極慕。若存若終。蔑焉無聞。廓焉長寂。聆音靡晞。瞻顏失覿。窮號曷訴。叩心誰告。何悲之哀。何痛之酷。嗚呼
我皇。逢天之戚。嗚呼哀哉。眇然升遐。即安玄室。煌煌火龍。赫赫朱韠。終焉永濳。曷其有出。明訓長絕。小子何述。望阜增欷。臨崩慟慄。哀兼陟方。痛過遏密。靈爽安之。反真復質。永合元漠。終始得一。蓺文類聚十三。
集／總集／全上古三代秦漢三國六朝文／全晉文　凡一百六十七卷　／卷一百四十三／王該／日燭(P.2284-1)
日燭
原夫至道之典。畼生死之源。標善惡之報。啟陵化之津。訓戒明白。縷羅僃矣。然信言不美。交交當作文繁辭宕。累冥絕昧。重淵隔浪。是㠯學者未得其門。或未之畱意。聊抒咸池之遠音。適為里巷之近曲。假小通大。儻可接俗。助天揚光。號曰日燭。陶先覺之宏誥。啟玄管于靈門。周太虛㠯遊眺。究漭蕩而無垠。履地勢于方局。冠圓天于覆盆。緬三界之寥廓。遘二氣之氤氳。尋大造之冥本。測化育之幽根。形假四大而泡散。神妙萬物而常存。彼良民之達分。故哀生而怡魂。夫含氣之倫。其神無方。蠢爾之類。其質無常。寄若水勢。託若火光。隨行繾綣。迭枯迭芳。往來出沒。冥冥茫茫。洪海環流。大變輪迴。乘彼遠漂。濟來曷階。宛轉三塗之中。沈滯八難之圍。愍企竅之無期。悼客作之有歸。瞻崇德之可速。鑒聚凶之宜遲。斯成務之易覩。匪先見之動微。五福起于履是。六極構于蹈非。理感自然。冥對玄凝。福兮誰造。禍兮孰興。水運鍾卑。人道惡矜。舋因豐積。祉緣謙升。童孺正而鬼退。大夫邪而魅陵。覽形聲之兩偶。攷休咎之雙徵。理投思而合契。迹望目而相應。若圓輪之抱規。猶直桷之附繩。蒼犬出于帝父。黃能資于聖子。聿徵化而不救。奚天屬之云恃。諒求福之在躬。信為仁之在己。咨吹吸其靡常。知忽往其何止。彼非人之什岌。豈無氣之所始。悲婉孌之夭徂。還託生于家豕。昔鞠育而懷抱。今屠刳㠯為禮。神居妙而恆我。形受變而易體。未一旬而相忘。可長歎而流涕。夫闡愚其皆然。匪伊人之獨爾。察寡孕于嘉類。悟繁
產于蟲豸。喻零霖其猶希。若幡囊之倒米。為囂囂㠯日日。誰識伏而達倚。匪余情之能測。謬聞之㠯如是。若夫倒置之族。矇矇徒生。兵風既至。忽然濳征。神道雖昧。鬼法尤明。徘徊中陰。徂彼鐵城。宵絕望舒。晝無曜靈。身造笮萼之檻。足蹈炎炭之庭。万岳霜鋩㠯積刃。劍林翹鋒而肅精。陶銅汪洋㠯海涌。巨鑊波沸而雷鳴。閻王領閱。卒傍執釵。三扐一奮。八千累羅。鴆鴆利嘴。煌煌火車。銳釘欃槍。狡狗擬牙。婬徒燋于幻柱。饑囚枯于塵沙。資輕妙之靈質。益痛戮之易加。永煩冤㠯彌劫。安斯酷之可過。三六峻網。弗可裂縷。千條殊劇。萬端異苦。靡喘息而不經。俄聿來而忘宇。予略一朝㠯言之。將終年而震楚。爰有五德無玷。十淑道全。夕惕苦逝。慶升九天。寶殿晃昱。高構虛懸。瓊房兼百。瑤戶摩千。金門煥水精之朗。玉巷耀琉璃之鮮。珠樹列于路側。鸞鳳鳴于條閒。芳華神秀而粲藻。香風靈飄而飛煙。想衣斐舋㠯被軀。念食芬芳㠯盈前。彼曦和之長邁。永一日而萬年。無事為㠯干性。常從容于自然。映光蘂之爍爍。眇輕騰之翩翩。究妙音之至樂。窮有生之遐延。捨陋世而上躋。伴超倫之高遷。然夫饗茲舊德。日用玉食。厥土不毛。罔施稼穡。積畜雖多。焉有不竭。齡祚雖修。終焉歸滅。三葘起而宮宇散。七證至而天祿絕。會大秋㠯考落。混椿菌之無別。是㠯如來大聖。三達洞照。哀我困蒙。曉了道要。善權灑落。或麤或妙。如溟海之運流。若天日之垂曜。上士虛懷忘其言。中才負志執其教。教無定方。適物所由。宜陵㠯車。應水㠯舟。敷設云云。廣衍悠悠。駉未塞乎三百。要指在乎一幽。握累玄之綱領。遣毛目于網裘。宏籠大訓。展我智分。治無不均。質有利鈍。虛往實歸。各足方寸。愚黠竝誘。龍鬼俱化。萬塗叢歸。一由般若。譬彼濟海。非船莫過。驅萬動于道場。畢無為而息駕。本夫三乘之始。同歸一無。才照各異。致用參殊。應真忘有而求空。遂耽空而恬愉。緣覺亮累于知微。爰遷玄而弗居。雖妙迹其再喪。猶
有遣而未虛。開士解拘于都盡。作無存其焉除。悟之豁于鑒先。體之冥乎意初。理重深而絕韻。疇剋諒而業諸。自古在昔。先民有遇。堂堂蔭映。躬受聖喻。喁喁羣黎。耳目仰注。或發蒙于一咳。或革面于一哺。竝因言而陵化。未有人而不度。善逝迄今。道運轉衰。大教雖存。味之者希。栴檀與蓼蘇同芬。夜光與熠燿齊暉。于氏超世。綜體玄指。嘉遯山澤。仁感虎兕。護公澄寂。道德淵美。微吟穹谷。枯泉漱水。闕叟登霄。衞度係軌。咸淡泊于無生。俱脫骸而不死。今則支子特秀。領握玄標。大業沖粹。神風清蕭。一言發則蘊滯披。三幡著則重冥昭。見之足㠯洗鄙吝。聞之可㠯落矜驕。孫濯流㠯逸契。詠遂初于東皋。何深味㠯棲素。輕大寶于秋毫。道風之所扇蕩。深達之所逍遙。才不難則賢不貴。愚不笑則聖不高。遠聲見陋于近耳。孰能忘味于聞韶哉。奚適非道。何之無神。理有精麤。物有產真。大居細君。小為碩臣。羽隸隸乎金翅。甲屬屬乎須倫。兩儀宗于太極。眾星繫于北辰。是㠯九十六種。枝條繁張。輕道重根。躁廢靜王。具曰予聖。各鎮一方。或移山而住流。或倏忽于存亡。命天衣之彩粲。嘯靈廚之芬芳。曜叔振旅之凶化。恭化礫石之琳瑯。竭變幻之崫奇。惜有待之無長。斯乃數內之甘醇。弗如至道之糟糠者也。逮乎列仙之流。練形之匹。熊經鳥伸。呼吸太一。夕餐榆陰與素月。朝挹陽霞與朱日。赤斧長生于服丹。涓子翻飛于餌朮。安期久視于松豪。豐人輕舉于柏實。彼和液之所染。足支年而住質。中不夷而外猗。徙登雲而殞卒。俱括囊㠯堅卵。固同門而共出。理未升于顏堂。永封望乎孔室。貴乎能飛。則蛾蝶高翬。奇乎難老。則龜蛇修考。伊逆旅之遊氛。唯心玄之可寶。存形者不足與論神。狎俗者未可與言道。道乎奚言。無問無對。諮者叩窮。應者負內。默之斯通。語焉則匱。當于素珠與講道。吾成罔象與無謂。杌然寂泊。玄酬有箴。宗鑽浮響。莫悟冥音。希之彌錯。搜之愈沈。郢人其逝。為誰匠椹。設筌蹄
乎淵薈。俟魚免免當作兔乎川林。倘得意于談表。共目擊而廢心。無運睒倏。往矣斯復。忍立賢達。忽如涉宿。千師誕化。肇過一六。慈氏方隆。仰期仁育。孰云數遼。瞥若瞬目。靈轡雖迅。緣樞靡窮。彼無本標。我有始終。假步炯電之末。託息石飆之中。知畏塗而驚寇。迷塵欲之致戎。替遠勝而婪近。謂奢儉而驕豐。不防枯于未飄。既零落于勁風。思反蔕而更秀。結萬悔其胡充。是㠯大誓之徒。燒指穿石。冥期無待。志與心歡。峻智塹。崇慧壁。拔津劍。揮戒戟。想將萌而夷斬。情向兆而翦刺。埽六賊于胸中。休五道之長役。拱己內治。總持法忍。三世都寂。一心豁盡。寄耳無明。寓目莫準。塵墮空落。穢與虛隕。廓焉靈悟。因權作尹。普濟安度。大悲誰愍。託蘧廬㠯和光。常遊君乎冥泯。任天行與物化。如蹈水之無軫。若乃妙變神奇。理不思議。大千舞于指掌。芥子含于須彌。四海宅于毛孔。七寶永于刧移。可信而不可尋。可由而不可知。非談詠之所宣。惡毫素之能披。善乎優陀之言也。使夫智者滿于天下。人有百頭。頭有百舌。舌解百義。辯才鋒逸。合茲人㠯讚道。猶萬分而未一。唯覺覺之相歎。乃敷畼而彰悉。矧愚昧之固陋。託狂簡而仰述。抗螢燭之炯炯。欲增暉㠯毘日者歟。嗟乎。方外靈藏。奢遐誕宕。眾妙淵玄。羣奧無量。小成弗藉。大言橫喪。川德之厚。于何不有。驚聽洪壑。駭耳崇阜。夏典載其掌握。荒經列其戶牖。周既達而未盡。信齊諧之小醜。見鵬鯤而標大。不覩鳥王與魚母。吁乎噫嘻。奇桀之事。積籍眇漫。焉可稱記。伊皇覽之普綜。足探幽而體異。何近願于割玉。又碩誣乎火熾。況下斯而束教。趣堯孔之權餌。常專專而守檢。懼越蹈于所伺。竝廢理㠯證言。莫觸類㠯取意。徒宏博而繁構。更益猜而致忌。悟飾智之愕物。故收翰而輟思。寄一隅于梗指。俟體信于明識者乎。弘明集十三。
集／總集／全上古三代秦漢三國六朝文／全晉文　凡一百六十七卷　／卷一百五十七／釋氏　一　／支遁／釋迦文佛像讚　幷序　(P.2368-2)
釋迦文佛像讚幷序
夫立人之道。曰仁與義。然則仁義有本。道德之謂也。昔姬周之末。有大聖號佛。天竺釋王白淨之太子也。俗氏母族。厥姓裘曇焉。仰靈冑㠯丕承。藉儁哲之遺芳。吸中和之誕化。稟白淨之顥然。生自右脇。弱而能言。諒天爵㠯不加為貴。誡逸祿㠯靡須為足。故常夕惕上位。逆旅紫庭。紆軫儲宮。擬翮區外。俄而高逝。周覽郊野。四闢皇扉。三鑒疾苦。風人厲辭㠯激興。乃甘心受而莫逆。訊大猷於有道。慨在茲之致淹。遂乃明發遐征。棲遲幽閒。脫皇儲之重任。希無待㠯輕舉。褫龍章之盛飾。貿窮巖之襹褐。資送之儔。自崖而反矣。爾乃抗志匪石。安仁㠯山。斑卉匡居。摧心立盟。釐安般之氣緒。運十算㠯質心。併四籌之八記。從二隨而𥳑巡。絕送迎之兩際。緣妙一於鼻端。發三止之矇秀。洞四觀而合泯。五陰遷於還府。六情虛於靜林。涼五內之欲火。廓太素之浩心。濯般若㠯進德。濳七住而挹玄。搜冥魚於六絕。齒既立而癈筌。豁萬刼之積習。同生知於當年。掩五濁㠯擅曜。嗣六佛而徵傳。偉準丈六。體佩圓光。啟度黃中。色豔紫金。運動陵虛。悠往倏忽。八音流芳。逸豫揚彩。妙覽未兆。則卓絕六位。曲成已著。則化隆三五。沖量弘乎太虛。神蓋宏於兩儀。易𥳑待㠯成體。太和擬而稱邵。圓蓍者象其神寂。方卦者法其智周。照積祐之畱詳。元宿命㠯制作。或綢之㠯德義。或疏之㠯沖風。
亮形搖於日新。期妙主於不盡。美既青而青藍。逞百練㠯就粹。導庶物㠯歸宗。拔堯孔之外楗。屬八億㠯語極。罩墳索㠯興典。掇道行之三無。絡耼周㠯曾玄。神化著於西域。若朝暉昇於暘谷。民望景而興行。猶曲調諧於宮商。當是時也。希夷緬邈於羲風。神奇卓絕於皇軒。蔚彩沖漠於周唐。頌咏有餘於鄒魯。信可謂神化之都領。皇王之宗謨也。年逾縱心。泯迹泥洹。夫至人時行而時止。或隱此而顯彼。迹絕於忍土。冥歸於惟衞。俗徇常㠯駭奇。固㠯存亡而統之。至於靈覺之性。三界殄悴。豁若川傾。頹如乾墜。黔首與永夜同幽。冥流與涸津竝匱。六度與崩岑俱褫。三乘與絕軸解轡。門徒泣血而心喪。百靈銜哀而情悸。夫道高者應卑。因巡者親譽。故不祈哭而哭。豈非兼忘天下易。使天下兼忘難。靈風播越。環周六合。歷數終於赤縣。後死所㠯與聞。景仰神儀。而事絕於千載。祇洹既已漂落。玉樹卒亦荒蕪。道喪人亡。時亦已矣。遁㠯不才。仰遵大猷。追朝陽而弗暨。附桑榆而未升。神馳在昔。願言再欽。遂援筆興古。述厥遐思。其詞曰。
太上邈矣。有唐統天。孔亦因周。籧廬三傳。明明釋迦。實惟帝先。應期叡作。化融竺乾。交養恬和。濯粹沖源。邁軌世王。領宗中玄。堂構洪模。揭秀負靈。峻誕崑岳。量裒太清。太像罕窺。乃圓其明。玄音希和。文㠯八聲。煌煌慧炬。燭我宵征。人欽其哲。孰識其冥。望之霞舉。即亦雲津。威揚夏烈。溫柔晞春。比器㠯形。卓機㠯神。卷即煙滅。騰亦龍伸。鼓舞舟壑。靈氣惟新。誰與茲作。𤢜運陶鈞。三無衷玄。八億致遠。二部既弘。雙翰惟典。充㠯瓌奇。恬㠯易𥳑。藏諸蘊匵。實之令善。可善善因。乃讚乃演。致存言性。豈伊弘闡。日月貞朗。顯晦周遍。生如紛霧。曖來已晞。至人全化。跡隨世微。假云泥洹。言告言歸。遺風六合。佇方赤畿。象罔不存。誰與悟機。鏡心乘翰。庶覿冥暉。廣弘明集十六。
集／總集／全上古三代秦漢三國六朝文／全宋文　凡六十四卷　／卷二十／宗炳　一　／甘頌(P.2546-1)
甘頌
煌煌嘉實。磊磊景星。南金其色。隋珠厥形。初學記二十八。御覽九百六十六。
集／總集／全上古三代秦漢三國六朝文／全宋文　凡六十四卷　／卷二十六／傅亮／司徒劉穆之碑(P.2578-2)
司徒劉穆之碑
公諱穆之。字道和。彭城人也。公膺陶鈞之秀範。該生民之上操。三變肈於弱容。九德充於初迪。文明在中。柔順暢於事業。敬㠯直內。義讓洽於州黨。時元凶竄遁。擁據荊沔。乘輿播幸。越蹈九江。公率先羣后。電發川湄。奬懷本之眾。勵思奮之士。柏謙籍累葉之資。徐
覆忸驟勝之鋒。習亂之徒。若蝐毛而起。內懷根本之虞。外通首尾之勢。公靈武獨運。奇謨內湛。鞠旅陳眾。視險若夷。飛雲西泝。則水截鯨鯢。乘轅東指。則陸殪長虵。迴累棊之危。成維山之固。豐功茂勳。大造於王室。湻風懿化。永結於荊南。銘曰。
二儀發揮。川嶽協靈。外恢溫雅。內鏡文明。懷仁履順。蘊義居貞。煌煌衮衣。禮亦隆止。翼翼素心。亮終如始。夷情升降。一色慍喜。訓儉於物。復禮於己。蓺文類聚四十七。
集／總集／全上古三代秦漢三國六朝文／全宋文　凡六十四卷　／卷三十四／謝惠連／橘賦(P.2623-2)
橘賦
園有嘉樹。橘柚煌煌。圓丹可翫。清氣芬芳。受㠯玉盤。升君子堂。味既滋而事美。實厥苞之最良。蓺文類聚八十六。
子／醫家／御定佩文齋廣群芳譜／穀譜　卷七至卷十／卷九　黍等／嘉禾／集藻／表(P.31-1)..[文淵閣四庫全書本]
［集藻］
〔表］
〔増〕唐張說〈為留守奏嘉禾表〉臣聞天聽自人神和在徳代非乏瑞罕遇開泰之期福不虚徴必俟休眀
之主伏惟皇帝陛下仁覆萬靈孝理四海政每先扵帝籍役不紊扵農時嘉氣横㳺祥風紛灑騰文煒色九光連合扵貞眀逸軰殊倫百寶駢滋扵動植臣今月日奉進㫖告望鳳臺慶山醴泉之瑞其日扵山陵東栢城内得嘉禾一本臣初見衆苗亘壟香穎垂秋嘉玩繁滋欲觀成粒左右無識折以呈臣異其綠葉綬舒葱芒璧秀熟視竒状乃知嘉祥下則異畝合莖上又同連䨇穂昔雍熈之代政理之君雖導出應時而生不擇地未有託
根神域彰孝徳之能深吐秀夀宫助粢盛之豐潔此盖睿誠通感靈祐降祥中古以来未覩斯美臣籍慶宗枝久沐星潢之潤躬持瑞穎預奉天保之符忭悦之誠倍兼恒品　符載〈廬州進嘉禾表〉臣某言得廬州刺史裴靖状稱巢縣百姓唐海母䘮廬墓手自耕植以備祠祭無何扵粟田之中輙産嘉禾一本六穂一本五穂即時差録事叅軍朱寧丁寧考驗事状眀白臣聞感天地者存乎誠通神眀者極乎孝蘊而為精粹𤼵而為禎祥上
𤣥與之獻酬后土為之泄露故使騰芳髙隴擢穎清秋冠九榖之英英増大田之藹藹此皆陛下聖徳茂鴻化洽名教生人之内有淳孝靈瑞之下有嘉禾邁風烈扵前王煥丹青扵唐史不然何幽贊𤣥答其若是乎臣猥以鈍劣祗守風土宣陛下之恩澤撫陛下之庶甿覩茲盛美光榮耳目不勝歡忭踊躍之至　權徳輿〈嘉禾合穂表〉伏見武俊所奏恒州鼓城縣生嘉禾一本合穂又盧徵奏華州鄭縣獲嘉禾一穂者謹按孫氏瑞應圖曰
嘉禾者五榖之長王者徳茂則生伏惟陛下徳叶𤣥功仁育生類同穎擢秀殊祥並時昔周道既昌唐叔以獻表天下和平之兆為隂陽訢合之符五榖登成百嘉儲祉𤼲扵厚載集是休徴况嶽鎮之方表章繼至感通昭晰莫甚扵斯臣等忝列台司喜倍恒品　桞宗元〈賀嘉禾表〉今月某日宰臣以幽州所進嘉禾圖各一軸示百寮者伏以嘉榖順成靈貺昭格天人合應遐邇同心伏惟皇帝陛下睿謀廣運神化旁行植物知仁祥圖應聖
靈嶽不愆扵贊佑燕谷用遂扵生成豐稔隨均知朔南之被澤休嘉克叶見天地之同和六穂慚稱扵漢臣異畝恥書扵周典自中形外均慶同歡臣謬職憲司獲覩嘉瑞無任抃躍之至　〈禮部賀嘉禾及芝草表〉伏見今月某日内出劍南所進嘉禾圖及陕州所進紫芝草示百寮者珍圖煥開瑞彩交映遐邇偕至福應攸同伏惟皇帝陛下緝熈至道保合太和天惟𤼲祥地不愛寶嘉禾擢質靈草抽英獻于王庭唐叔慚同穎之異薦諸郊
廟班史謝連葉之竒既呈薿薿之祥更覩煌煌之秀豐年斯著聖夀用彰飲和之人歡忭無極臣等優㳺至化披翫殊姿慶忭之誠倍百恒品　張仲素〈賀嘉禾表〉伏見鄆州東平縣官荘地内有禾異壠䨇本合成一穂畫圖奏進傳示百寮者謹按瑞應圖曰王者徳茂而太平君臣和則嘉禾朱草以甲萌言不得中和之氣即不生也伏惟陛下鼓和風茂休應泰階平扵上下大中建扵人臣神眀是若徵見必報通彼殊壠總其䨇莖滋大澤
以㝠造成嘉穂而薦和合為一彰至化之會同堅而好表資生之豐實推物類以得天意觀繪事而擬靈篇凡在班行咸同慶幸
子／醫家／御定佩文齋廣群芳譜／花譜　卷二十二至卷五十三／卷二十八　棠棃花等／石榴花／集藻／七言律詩(P.19-2)..[文淵閣四庫全書本]
［七言律詩］
〔増〕唐白居易〈石榴樹〉可憐顔色好隂凉葉翦紅牋花撲霜傘葢低𡸁金翡翠薫籠亂搭繡衣裳春芽細炷千燈㷔夏蕊濃焚百和香見説上林無此𣗳只教𣑯李占年芳　杜牧〈見𥠇三十中庭海榴花謝〉矜紅掩素似多才不待櫻桃不逐梅春到未曽逢宴賞雨餘争
解免低徊巧窮南國千般艶趂得東風二月𨳩堪恨王孫浪逰去落英狼籍始歸来　方干〈海石榴〉𠅘際夭妍日日看每朝顔色一般般滿枝猶待春風力數朶先欺臘雪寒舞蝶自隨歌拍轉逰人只怕酒杯乾久長年少應難得忍不叢邊到夜觀
〔原〕皮日休〈庭際海石榴花盛發有寄〉一夜春光綻綘囊碧油枝上晝煌煌風匀衹似調紅露日暖惟憂化赤霜火齊滿枝燒夜月金津含蕊滳朝陽不知桂𣗳知情否無限同遊阻陸郎
〔増〕陸
龜蒙〈和襲美海石榴花發見寄次韻〉紫府真人餉露囊猗蘭燈燭未熒煌丹華乞曙先侵日金㷔欺寒却照霜誰與佳名從海曲祇應芳裔出河陽那堪謝氏庭前見一段清香染郄郎　宋歐陽修〈西園石榴盛開〉荒䑓野徑共躋攀正見榴花出短垣緑葉晩鶯啼𠁅宻紅房初日照時繁最憐夏景鋪珍簟尤愛晴香入睡軒乘興便當携酒去不湏旌騎擁車轅
〔原〕方九功〈海榴花〉春花落𥁞海榴開竒種誰分寶地栽斜日捲簾深色映晚風
隔座暗香来披襟更擬頻燒燭把臂何妨數舉杯最愛芳時看不去繁枝折向月中廻
子／醫家／御定佩文齋廣群芳譜／花譜　卷二十二至卷五十三／卷三十　荷花二／集藻／四言古詩(P.1-1)..[文淵閣四庫全書本]
欽定四庫全書
御定佩文齋廣羣芳譜卷三十
花譜
荷花二
［集藻］
［四言古詩］
〔増〕晉傅𤣥〈芙蕖〉煌煌芙蕖從風芬葩照以皎日灌以清波隂結其實陽𤼵其花金房緑葉素株翠柯
子／醫家／御定佩文齋廣群芳譜／花譜　卷二十二至卷五十三／卷三十三　牡丹二／集藻／七言古詩(P.11-1)..[文淵閣四庫全書本]
［七言古詩］
〔增〕唐權徳輿〈慈㤙寺清上人院牡丹歌〉澹蕩韶光三月中牡丹偏自占春風時過寳地尋香徑已見新花出故叢曲水𠅘西杏園北穠芳深院紅霞色擢秀全勝珠樹林結根幸在青蓮域艶蕊鮮房次第𨳩含烟洗露照蒼苔龎眉𠋣杖禪僧起輕翅縈枝舞蝶來獨坐
南臺時共美間行古刹情何已花開一曲奏陽春應為芬芳比君子
〔原〕白居易〈牡丹芳〉牡丹芳牡丹芳黃金蕊綻紅玉房千片赤英霞爛爛百枝絳㸃燈煌煌照地初開錦繡叚當風不結蘭麝囊仙人琪樹白無色王母蟠桃小不香宿露輕盈泛紫艶朝陽照耀生紅光紅紫二色間深淺向背萬態隨低昂暎葉多情𨼆羞面卧叢無力含醉妝低嬌笑容疑掩口凝思怨人如斷膓穠姿貴彩信竒絶雜卉亂花無比方石竹金錢何細碎芙蓉
芍藥苦尋常遂使王公與𡖖士遊花冠葢日相望庳車軟輦貴公主香衫細馬豪家郎衛公宅静閉東院西明寺深開北廊戲蝶雙舞㸔人乆殘鶯一聲春日長共愁日照芳難駐仍張帷幕𡸁隂凉花開花落二十日一城之人皆若狂三代以還文勝質人心重華不務實重華直至牡丹芳其來有漸非今日元和天子憂農桑䘏下動天天降祥去年嘉禾生九穗田中寂寞無人至今年瑞麥分兩岐君心獨喜無人知無人知可歎息我願暫
求造化力減却牡丹妖艶色少迴𡖖士愛花心同似吾君憂稼穡
〔增〕李賀〈牡丹種曲〉蓮枝未長秦蘅老走馬駝金劚春草水灌香泥却月盆一夜綠房迎白曉美人醉語園中𤇆晩華已散蝶又闌梁王老去羅衣在拂袖風吹蜀國絃歸霞帔拖蜀帳昬嫣紅落粉罷承㤙檀郎謝女眠何𠁅樓臺月明燕夜語　李咸用〈逺公𠅘牡丹〉雁門禪客吟春𠅘牡丹獨逞花中英雙成膩臉偎雲屏百般姿態因風生延年不敢歌傾城朝暮雲雨愁娉婷
蕊繁蟻脚粘不行蝶迷蜂醉飛無聲廬山根脚含精靈𤼵姸吐秀藂君庭湓江太守多閒情欄朱繞絳㽞輕盈潺潺醁醴當風傾平頭奴子啾銀笙紅葩艶艶交童星左文右武憐君榮白銅堤上慙清明
〔原〕宋歐陽修〈洛陽牡丹圖〉洛陽地脉花最冝牡丹尤為天下竒我昔所記數十種于今十年半㤀之𨳩圖若見故人面其間數種昔未窺客言近嵗花特異徃徃變出呈新枝洛人驚誇立名字買種不復論家貲比新較舊難優劣争先擅
價各一時當時絶品可數者魏紅窈窕姚黃肥夀安細葉開尚少朱砂玉版人未知傳聞千葉昔未有只從左紫名初馳四十年間花百變最後最好潛溪緋今花雖新我未識未信與舊誰姸𡟎當時所見已云絶豈有更好此可疑古稱天下無正色似恐世好隨時移鞓紅鶴翎豈不美斂色如避新來姬何况逺說蘓與賀有𩔖後世誇嬙施造化無情疑一㮣偏此著意何其私又疑人心愈巧偽天欲鬬巧窮精微不然元化樸散乆豈特近
嵗尤澆漓争新鬭麗若不已更後百載知何為但令新花日愈好惟有我老年年衰
〔增〕歐陽修〈謝觀文王尚書恵西京牡丹〉京師輕薄兒意氣多豪俠争誇朱顔事年少肎慰白髪将花插尚書好事與俗殊憐我霜毛苦蕭颯贈以洛陽花滿盤鬭麗争竒紅紫雜兩京相去五百里㡬日馳來足何㨗紫檀金粉香未吐緑萼紅苞露猶浥謂我甞為洛陽客頗向此花曾渉獵憶昔進士初登科始事相公沿吏牒河南官屬𥁞賢俊洛城池籞相
連接我時年纔二十餘每到花開如蛺蝶姚黃魏紫腰帶鞓潑墨齊頭藏綠葉鶴翎添色又其次此外雖妍猶婢妾爾来不覺三十年嵗月纔如熟羊胛無情草木不改色多難人生自摧拉見花了了雖舊識感物依依㡬抆睫念昔逢花必沽酒起坐驩呼屢傾榼而今得酒復何為愛花繞之空百匝心衰力懶難勉强與昔一何殊勇怯感公意厚不知報墨筆淋漓口徒囁　梅聖俞〈牡丹〉洛陽牡丹名品多自謂天下無能過及來江南花亦
好絳紫淺紅如舞蛾竹隂水照增顔色春服貼妥裁輕羅時結遊朋去尋玩香吹酒面生紅波粉英不忿付狂蝶白髪強插成悲歌明年更𨳩余已去風雨摧殘可奈何　韓欽聖〈問西洛牡丹之盛〉韓君問我洛陽花争新較舊無窮已今年誇好方絶倫明年好更還相比君疑造化特著意果乃區區可羞恥甞聞都邑有勝意既不鍾人必鍾此由是其中立品名紅紫葉繁矜色美萌芽始見長蒿萊氣熖旋㸔壓桃李乃知得地偶增異遂出
羣葩號竒偉亦如廣陵多芍藥閭井荒殘無可齒淮山𨗉秀付草樹不産髦英産佳卉人於天地亦一物固與萬𩔖同生死天意無私任自然損益推遷定有彼彼盛此衰皆一時豈闗覆幬為偏委呼兒持𥿄書此說為我緘之報韓子
〔原〕蘓軾〈惜花〉吉祥寺中錦千堆前年買花真盛哉道人勸我清明來腰皷百面如春雷打徹凉州花自開沙河塘上戴花回醉倒不覺吴兒咍豈知如今雙鬢催城西古寺沒蒿萊有僧閉門手自栽千枝萬
葉巧翦裁就中一叢何所似碼碯盤盛金縷杯而我食菜方清齋對花不飲花應猜夜來雨雹如李梅紅殘綠暗吁可哀　楊萬里〈題周益公天香堂牡丹〉君不見沉香𠅘北専東風謫仙作頌天無功又不見君王殿後春第一領袖衆芳捧堯日此花同春轉化鈞一風一雨萬物春十分整頓春光了收黃拾紫歸江表天香染就山龍裳餘芬却染水雲鄊青原白鷺萬松竹被渠染作天上香人間何曾識姚魏相公新移洛陽裔呼酒先招野
客㸔不醉花前為誰醉
〔增〕元張養浩〈毛良𡖖送牡丹〉三年野𠁅雲水俱逢春未始襟顔舒故人持贈木芍藥慰我意重明月珠入門神彩射人倒荒邨争㸔傾城姝急呼瓶水浴紅翠明窓浄几相依於自言私第惟此夲每開蹏轂窮朝晡樹髙丈許花數十紫雲滿院春扶踈栽培直訝天上種熏染不𩔖人間株有時風蕩香四出舉國皆若蘭為裾貧家蔀屋僅數椽照耀無異華堂居天葩如此忍輕負轉首夢斷巫山孤明當灑掃遲鳧舄
未審肎踵荒寒無余聞感徳良勤劬乆習懶散倦世途深藏非是徳公傲索居莫哂儀曺愚禁厨一臠味已得𩔖推固可知其餘君持詩去為花誦蜂蝶應亦相歡娱　宋褧〈朝元宫白牡丹〉瑶圃廓落崑崙髙霓旌豹節凌旋飈東門偷種來塵囂開雲鏤月百千瓣雪痕氷璺辭鎪琱重臺複榭玉版白濕露擁出青霞嬌瓊娥愛春受春足香腴酥膩愁風消人間洛陽紅紫妖紫霞灔灔吹秦簫青鸞望極何當招
〔原〕明桑恱〈白牡丹〉一春無計
消繁華坐香傍色餐流霞妖桃穠李俱小器揩目晩㸔花大家素質盈盈美無度何年謫下瑶臺路精神飛入銀河篇體態都歸洛神賦神樂觀主容臺𡖖空花壓眼真無情吾儕放浪為無事東風斗酒消春晴曾聞二夲歸天上㡬度重瞳轉相向内園㸃綴黃金屋禁苑安排紫絲帳朅來此種㽞人間託根洞府非塵寰隨時窮達花不識天遊何必乗青鸞萬事到頭俱瑣瑣大觀萬物皆無我半醉題詩謝主人名花可鑄傳千古　沈周〈吴
瑞𡖖染墨牡丹〉雨晴風晴日杲杲趂此㸔花花更好澆紅要𥁞三百觴請客不湏辭量小野僧栽花要客到急掃風軒破清曉知渠色相夲来空未必真成被花惱吴生又與花傳神𥿄上生涯春不老青春展卷無時無姚家魏家何足道　唐順之〈同院僚觀閣中牡丹作〉西掖衡連翡翠城籠𤇆裊霧百花明祗謂紫薇方吐萼忽言紅藥已敷英紅藥葳㽔艶盛陽萬年春色在文昌寜同鄴下芙蓉苑詎比洛陽桃李場裁成異瓣千般錦纈就
同心一様黃金閣披時渾是畫𦂶樓凝處并疑妝濯枝故向鳳池上裛露偏依仙掌傍仙掌嶙峋對鳳池詞郎侍直鷺鴛齊玲瓏玉佩花間映飄曵羅衫葉下迷花間葉下情無極含笑含嬌似相識羞将雞舌鬭馨香欲取䴊冠並顔色翠幙分㸔態轉新朱欄斜𠋣不勝春未採孫根助靈液聊持芳蕊贈佳人　王世貞〈季園賞白牡丹〉三月一出遊季園千竒萬麗攅雕欄紛紛紅紫𥁞辟易中有一株白牡丹初疑龍池晏罷舞雙成盤又似洗
頭盆暫缷天女冠姑射寒生雪膚粟鬰儀風細霓裳單河宗攻玉乍成斗鮫室淚珠叢作團優鉢曇名亦浪語璚花么麽何足觀太真霞臉帶醉色覩此亦學江妃酸舉觴酬季郎化工在手汝不難得非揚州觀頭逢七七又何必善和坊裏延端端即使宋人琢此瓣百嵗那得兹花㸔老夫乆寂寞為爾暫為歡𠕂進金叵羅屬客莫留殘日落不落天闌干欲去不去心桓皎然秀色轉可餐他年倘許蕊珠會別跨長螭勝紫鸞
〔增〕陸師道
〈昌公房㸔牡丹歌〉甞聞樂府牡丹芳春來一城人若狂我今日日被花惱毋乃花滛如洛陽吴中三月花如𦂶百品千名鬭竒靡名園徃徃平泉莊禪宫處處西明寺我今曵杖登武丘昌公精舎花枝𣐱動如迎笑静若醉頰白腮紅名玉樓此花初移得春淺六寸圎開天女面對花一飲三百杯醉裏題詩寫花片沈家白花湼不緇三花相亞玉交枝何郎膩粉拭香汗虢國新妝淡掃眉主人開筵浮大白為花傳神贈賔客輕綃颯颯欲飄香
琪樹盈盈轉生色酣酒為言興未已邀㸔石佛千頭紫衣色相鮮繡佛前天芬似入祗林裏初來一朶如傾杯坐乆數花相次開花神好客向客笑不用臨風羯鼓催三日㸔花花轉靚未似潘園稱最盛中庭一樹丈五髙碧瓦雕簷錦叢映西齋亦是玉樓春數之二百花色勻夀安紅與細葉紫更有異種誇東隣越羅蜀錦㸔不足艶裹明妝貯金屋身如遊蜂繞花戲月明還向花房宿也知天意自憐人但令到𠁅花枝新况逢晴景與佳侣
狂吟爛醉今經旬人生歡樂能㡬許百病千愁更風雨安得年年似此遊作歌且紀千花譜
子／醫家／御定佩文齋廣群芳譜／花譜　卷二十二至卷五十三／卷三十五　海棠一／集藻／五言古詩(P.9-1)..[文淵閣四庫全書本]
［五言古詩］
〔增〕宋歐陽修〈折海棠戯贈聖俞二首〉揺揺墻頭花笑笑弄顔色荒凉衆草間露此紅的皪草木本無
情及時如自得青春不可恃白日忽已昃繞之重吟哦歸坐成歎息人生浪自苦得酒且開釋不見宛陵翁作詩頭早白　揺揺墻頭花艶艶争青蛾朝見開尚少暮㸔繁已多不惜花開繁所惜時節過昨日枝上紅今日隨流波物理固如此古來知奈何達人但飲酒壮士徒悲歌　梅堯臣〈依韻答永叔海棠二首〉揺揺墻頭花蒨蒨有好色髙枝笑粲粲低枝明皪皪但與風相撩不與風相得風吹莫苦急逰子歎日昃彭祖與顔回相去猶
瞬息每觀形影篇曷在神所釋不可廢我吟畢竟焉免白　揺揺墻頭花一一如舞蛾春風買艶逸艶逸此何多不為遊蜂撓即為狂蝶過日光苦給給魯叟白波波人生若朝菌不飲奈老何揚雄寂寞居豈若阮生歌　劉子翬〈海棠洲〉煌煌海棠洲錦樹臨清灣常恨灣頭風吹花走潺湲潺湲去不息花亦無由還　朱子〈山館觀海棠〉景暄林氣深雨罷寒塘綠置酒此佳晨尋幽慕前躅芳樹麗烟華紫錦散清馥當由懐別恨寂寞向空谷
陸游〈張園觀海棠〉朝陽照城樓春容極明媚走馬蜀錦園名花動人意嚴妝漢宫曉一笑初破睡定知夜宴歡酒入妖骨醉低鬟羞不語困頓嬌欲閉雖艶無俗姿太息真富貴結束吾方歸此別知㡬嵗黃昏𤎉纎雨千㸃裛紅淚　〈海棠〉今日春已半風雨停出遊瓶中海棠花數酌相獻酬尚想錦官城花時樂事稠金鞭過南市紅燭宴西樓千林誇盛麗一枝賞纎𣐱狂吟恨未工酩酊醉不休那知茅簷㡳白髮見花愁花亦如病姝掩抑
向客羞尤物終動人要非桃杏儔東風萬里恨浩蕩不可收　金元好問〈海棠〉姸花紅粉妝意態工媚嫵窈窕春風前霞衣欲輕舉金盤𣺌華屋國艶徒自許依依如有意脈脈不得語詩人太冷落愁絶殘春雨　元郝經〈儀真館後園海棠兩花於秋因為小酌賦詩〉二年海棠秋幽姸對寥索霜後輒著花枯株吐纎弱化工為詩人故令造物錯木落出竒芬風度亦不惡尖黃簇短葉膩翠光欲鑠蹙縮苞紅粟𣪞濃入深萼稀踈生意怯静麗
尤綽約飛絲照青蟲蠨蛸共連絡深閨養春嬌霜華滿珠箔賴得西風輕微薰小隂作盈盈出宫妝新寒翠綃薄空庭自顔色含恨誰附著息入楚無言意婉心不樂琵琶怨昭陽所遇非所托獨有未歸人相㸔慰孤酌却似海南時坡仙政漂泊有酒仍有花世事且髙閣後時亦何遲適遇今猶昨香霧沾新橙傾酒兩螯嚼銀燭更髙燒秋花易零落
子／醫家／御定佩文齋廣群芳譜／花譜　卷二十二至卷五十三／卷三十七　玉蘂等／瓊花／集藻／賦(P.19-2)..[文淵閣四庫全書本]
〔賦〕
〔增〕宋張問〈瓊花賦〉揚州后土祠瓊花經兵火後枯而復生今歲尤盛邦人喜之以為和平之證也乃賦之賦曰偉赤社之會都滋黒壤之饒沃萃温潤之秀氣𤼵英華于地軸是為瓊花異于凡木香凝媚服之蘭色瑩光明之玉托根后土之祠擢𠏉蜀岡之麓曾不知其歲年亦弗紀于圖錄欲問司花之女但注詩人之目謂天下
之一株冠羣葩之芬馥豈唐昌之餘芳載後庭之遺曲者乎當其風入琳宮春歸華屋萼拆青綃色凝寒綠枝珊瑚兮鏤雪氷蘂珠璣兮爛金粟真庭靜兮朝曦麗其纖穠仙籞深兮瑞露滋其芬郁瑤林瑰艶之蔥蒨閬苑琪英之燿煜若蓋而繡似璧而縠如黃琮瑚璉璀燦于禋壇而文珠珮環玲瓏乎衣鞠桂娥競爽借月影于冰蟾阿母来觀下雲軿于皓鵠儷靚容于茉莉抗素馨于薝蔔笑玫瑰于塵凡鄙荼䕷于淺俗惟水仙可並其幽
閒而江梅似同其清淑真絶代之無䨇久彌芬于幽谷若乃聚八仙之殊種玉蝴蝶之別族葉扶疎而韻不勝色近似而香不足猶瑾瑜琬琰之粹温豈碔砆堅珉之碌碌蓋艶冶爭妍者衆之所同而蠲潔尚白者我之所獨是以兵火不能焚邊塵不能辱根常移而復還本已枯而再續疑神明之䕶持偏化工之茂育抑將薦瑞于太平而致祥于玉燭　元郝經〈瓊花賦并序〉中統二年春三月制使李公致瓊花數枝是年冬十月而夢二客
相邀至維揚之后土祠飲於花下嘯歌為樂既醉而覺乃作賦焉辭曰江風吹雲枕壓霜月神不棲目軼思超越栩栩曵曵境與世別天宇闢凡蹤絶歴蘭路開桂闕飄飄乎馮高御空不知身之幾何而造乎虛白已而扶搖頡頏恍惚莫量疑在鈞天亦如巫陽孤鶴飛来縞衣𤣥裳翩然負予背風翺翔下視淮海雉堞相望貝錯珠瑩接屋連牆繡簾琱櫳𦂶疏綠房十里一市金紗煌煌混灝海之魚龍駭飛埃而陸梁忽丹霄之二仙翥青鳥
以相將指仙花以為言可釂月而飛觴是閬苑之仙根来瑞世而呈芳拆膩雪以搖碧刻春氷而帶黃噴蘂蝶於花心引輕絲而不狂天風收其落英不委地而飄揚彼衆卉則俗死漫紅妖而綠倡玉隂婆娑徙𠋣徜徉清香忽来莫知其方乃誦明月之曲歌窈窕之章𠋣歌橫簫鏘鳳鳴凰挹芳瀾之浩𣺌傾墜露之淋浪巻瓊瑤於杯盤吸霜露於肺腸欲折枝而不敢懼真宰之或傷且對花而舉酒澆遯世之𣴭𣴭倐焉玉女隔花而語髣髴
花神是為花主謫自瑤華以臨后土翦氷綃以為裳染麝塵於金縷拂白霓而下征曵秋霞而輕舉現仙姿於塵寰寓風神於月府且曰有妹其字飛瓊適来瑤池善為新聲與君佐酒以薦予誠遽作穿雲振搖瓊英説仙家之幽杳詠蓬壺與赤城閲花朝以逍遙駐芳姿以輕盈嗟胡為乎斯世而沉冥於此生也時予既醉二仙亦去花落尊空歌殘玉樹斗轉參橫脱兔驚寤餘香冉冉月滿牎戸乃為記夢之歌歌曰玉宇春兮花始開與二
仙兮飄然而来花亦喜兮搖搖乎瓊瑰掇飛英兮汎酒杯飛仙為我兮歌以纍纍亦既醉兮胡不歸花滿䄂兮香滿幃謂予是夢兮余不疑嗟時之人兮孰非夢之為
子／醫家／御定佩文齋廣群芳譜／花譜　卷二十二至卷五十三／卷三十九　杜鵑等／杜鵑／集藻／五言排律(P.6-2)..[文淵閣四庫全書本]
［五言排律］
〔増〕唐白居易〈山石榴花〉曄曄復煌煌花中無比方艶夭宜小院條短稱低廊本是山頭物今為砌下芳千叢相向背萬朶互低昂照灼連朱檻玲瓏映粉墻風來添意態日出助晶光漸綻燕支萼猶含琴軫房離披亂翦綵斑駁未勻妝絳熖燈千炷紅裙妓一行此時
逢國色何處覓天香恐合栽金闕思將獻玉皇好差青鳥使封作百花王
子／醫家／御定佩文齋廣群芳譜／花譜　卷二十二至卷五十三／卷三十九　杜鵑等／木槿／集藻／賦(P.15-2)..[文淵閣四庫全書本]
〔賦〕
〔原〕晉盧諶〈朝華賦〉覽庭隅之嘉木慕朝華之可玩俯浸潤之泉壤仰晞影於雲漢
〔増〕羊徽〈木槿賦〉有木槿之初榮藻衆林而間色在青春而資氣逮中夏以呈飾挹宵露以舒采暉神景而吸赩　夏侯湛〈朝華賦〉咨神樹之修異實積陽之純精蜿潛根以誕節據川壤以擢莖皎日升而朝華𤣥景逝而夕零逮明晨而繁沸若靜
夜之衆星長莖攢起柔條列布擢靈柯於時雨滋逸采於豐露灼煌煌以煒煒獨崇朝而達暮於是茂樹蒼蒼纖枝翩翩潛光玉朗綠葉翠鮮　傅咸〈舜華賦〉覽中唐之竒樹稟冲粹之至清應青春而敷櫱逮朱夏而誕英布夭夭之纖枝𤼵灼灼之殊榮紅葩紫蔕翠葉素莖含暉吐曜爛若列星朝陽照灼以舒暉逸藻采粲而光明罄天壌而莫儷何菱華之足榮
〔原〕陳江總〈南越木槿賦〉日及多名蕤賔肇生東方記乎夕死郭璞贊以朝榮
潘文體其夏盛稽賦閔其秋零此則京華之麗木非干越之舜英南中羣草衆花之寶雅什未名騷人失藻雨來翠潤露歇紅燥疊萼疑擎低莖若倒朝霞映日殊未妍珊瑚照水定非鮮千葉芙蓉詎相似百枝燈花復羞然暫欲寄根對滄海大願移華厠𦂶錢井上桃蟲難可雜庭中桂蠧豈見憐乃為歌曰啼眉梁冀婦紅妝蕩子家若持花並笑宜笑不勝花趙女𡸁金珥燕姬挿寶珈誰知紅槿艶無因寄狹邪徒令萬里道攀折自咨嗟
子／醫家／御定佩文齋廣群芳譜／花譜　卷二十二至卷五十三／卷四十二　迎春花等／酴醿／集藻／七言古詩(P.6-2)..[文淵閣四庫全書本]
［七言古詩］
〔增〕宋司馬光〈修酴醿架〉貧家不辦構堅木縛竹立架擎酴醿風揺雨漬不耐乆未及三載俱離披往來遂復廢此徑舉頭礙冠行挂衣呼奴改作豈得已抽新換故拆四籬來春席地還可飲日色不到香風吹
蘇轍〈次韻詠酴醿〉蜀中酴醿生如積開落春風山寂寂已憐正𤼵香晻曖猶愛未開光的皪半垂野水弱如墜直上長松勇無敵風中娜娜應數丈月下煌煌真一色故園聞道開愈繁老人自恨歸無日百花已過春欲暮燕坐繩牀空歎息朝來滿把得幽香案頭亂插銅瓶濕一番花蘂轉頭空誰能往問天台拾
〔原〕楊萬里〈和羅武岡荼䕷長句〉花飛十不啻五六靑子團枝朱紫簇江南桃李總成隂不論少城與韋曲荼䕷珍重不浪開晩
堆綠雲㸃水玉體熏山麝非一臍水洗銀河費千斛滴成小蓓密於糝亂走長條柔可束醉眸須及月下来破鼻試從風裏觸先生未必被花惱偶與門人暮春浴為憐壓架十萬枝小立旁邉領新馥剰𢬵好語寵瓊蕤更掇清英付𨤍醁先生何得便杜門霜鬢猶須玉堂宿
〔増〕楊萬里〈走筆謝張功父送酴醿〉西湖野僧夸藏冰半年化作真水精南湖詩人笑渠拙不知儂家解乾雪藏氷窨子山之幽鑱透九地山鬼愁儂家藏雪有妙手分
明曬在翡翠樓向来巽二拉滕六玉妃夜投玉川屋翦冰作花吹朔風揉雲為粉散寒空醉揮兩袖拂銀漢梢頭萬斛冷不融瓊田挈月拾翠羽砌成重樓天半許盤作青蛟吐綠霧亂飄六出熏沉炷人間雪脆那可藏天上雪落何曾香三月𥁞頭四月首南湖香雪今誰有分似誠齋老詩叟碎挼玉花泛春酒一飲一石更五斗　王十朋〈次韻程泰之酴醿〉靑春果作堂堂去啼鳥喚春春不住明珠萬顆玉為錢欲買風光嗟已暮蓬山地冷
花木稀祇有寒梅已先吐誰遣虯枝上髙架稍覺雲隂覆行路雨餘景物猶未佳葉底精神不多露鼻観疑聞班馬香姿比何郎更風度平生惜春如惜別老眼待花如待哺幽芳相對止三人草草杯盤為花具　元華幼武〈荼䕷歌〉丹葩醉染猩猩血素萼便娟比霜雪呈妖逞艶豈足貴含芳嗜潔誇清絶荼䕷飽浥春雨膏玲瓏翦刻英瓊瑶千金腦麝和淑質萬箇玉蝶瑩柔條坐看明月花梢上便應題作清虚牓醉眠花底不須歸狼籍苔
茵空撫掌先生愛花何太濃對花一飲揮千鍾昔逢端伯稱韻友我欲結好慚衰容莫教揺落西風後賈島留題傳不朽憐君為作荼䕷歌多情又釀荼䕷酒
子／醫家／御定佩文齋廣群芳譜／花譜　卷二十二至卷五十三／卷四十三　玫瑰等／凌霄花／集藻／五言古詩(P.37-2)..[文淵閣四庫全書本]
［五言古詩］
〔增〕唐白居易〈有木詩〉有木名凌霄擢秀非孤標偶依一株樹遂抽百尺條託根附樹身開花寄樹梢自謂得其勢無因有動揺一旦樹摧倒獨立暫飄颻疾風從東起吹折不終朝朝為拂雲花暮為委地樵寄言立身者勿學𣐱弱苗
〔原〕宋梅堯臣〈凌霄花〉草木不觧行隨生自有理觀此引蔓𣐱必慿髙樹起氣𩔖固有合
縈纒豈由已仰見蒼虯枝上𤼵彤霞蘂層霄不易凌樵斧者誰子一日摧作薪此物當共萎　曾肇〈凌霄花〉凌霄體纖𣐱枝葉工託麗靑靑亂松樹直榦遭蒙蔽不有嚴霜威焉能辨堅脆
〔增〕范浚〈凌霄花〉栽松待成隂種漆擬作器人皆笑艱拙往往得後利君看植凌霄百尺蔓𣐱翠新花鬱煌煌照日吐妍媚風霜忽揺落大木亦凋瘁視爾託根生枯莖無殘蔕先榮疾蕭瑟物理固難恃凌霄亟芳華衰歇亦容易　明髙啓〈瞻木軒并序〉道
士李𤣥修所居庭有凌霄花依樹而生近樹伐而凌霄獨存因以名室求予賦詩凌霄託髙樹引蔓日已長纒緜共春榮幽花藹敷芳髙樹忽見伐無依向風霜亭亭還自持𣐱姿喜能強君子貴獨立𠋣附非端良覽物成感歎為君賦新章
子／醫家／御定佩文齋廣群芳譜／花譜　卷二十二至卷五十三／卷四十四　蘭蕙／集藻／五言古詩(P.26-1)..[文淵閣四庫全書本]
［五言古詩］
〈御製秋蘭并序殿前盆卉芳蘭獨秀昔人稱為王者香又以方之君子因題四韻〉猗猗秋蘭色布葉何蔥青愛此王者香著花秀中庭幽芬散緗帙靜影依疎櫺豈必九畹多侈彼離騷經
〔增〕梁武帝〈紫蘭始萌〉種蘭玉臺下氣暖蘭始萌芬芳與時𤼵婉轉迎節生獨使金翠嬌偏動紅𦂶情二遊何足
懷一顧非傾城羞將芩芝侶豈畏鶗鴂鳴　元帝〈賦得蘭澤多芳草〉春蘭本無艶春澤最葳蕤燕姬得夢罷尚書奏事歸臨池影入浪從風香拂衣當門已芬馥入室更芳菲蘭生不擇徑十歩豈難稀　宣帝〈詠蘭〉折莖聊可佩入室自成芳開花不競節含秀委微霜　陳張正見〈賦新題得蘭生野徑〉披襟出蘭畹命酌動幽心鋤罷還開路歌喧自動琴華燈共影落芳杜雜花深莫言閒徑裏遂不斷黃金
〔原〕唐李白〈贈友〉蘭生不當户別是
閒庭草夙被霜雪欺紅榮已先老謬接瑶華枝結根君王池顧無馨香美叨沐春風吹餘芳若可佩卒歲長相隨　〈古風〉孤蘭生幽園衆草共蕪没雖照陽春暉復悲高秋月飛霜早淅瀝綠艶恐休歇若無清風吹香氣為誰𤼵　賀蘭進明〈古意〉崇蘭生澗底香氣滿幽林采采欲為贈何人是同心日暮徒盈把徘徊憂思深慨然紉雜佩重奏丘中琴
〔增〕温庭筠〈余昔自西濱得蘭數本移藝於庭亦既逾歲而芃然蕃殖自余遊者未始以芳
草為遇矣因悲夫物有厭常而返不若混然者有之焉遂寄情於此〉寓賞本殊致意幽非我情吾常有疎淺外物無重輕各言藝幽深彼美香素莖豈為賞者設自保孤根生易地無赤株麗土亦同榮賞際林壑近泛餘煙露清余懷既鬱陶爾𩔖徒縱橫姸媸苟不信寵辱何為驚真隱諒無迹激時猶簡名幽叢靄綠畹豈必懷歸耕　陳陶〈種蘭〉種蘭幽谷底四逺聞馨香春風長養深枝葉趁人長智水潤其根仁鋤䕶其芳蒿藜不生地惡鳥
弓已藏椒桂夾四隅茅茨居中央左鄰桃花塢右接蓮子塘一月薰手足兩月薰衣裳三月薰肌骨四月薰心腸幽人饑如何採蘭充餱粮幽人渴如何醖蘭為酒漿地無青苗租白日如羲皇不𡮢仙人藥端坐紅霞房日夕望美人佩花正煌煌美人久不来佩花徒生光刈穫及葳蕤無令見雪霜清芬信神鬼一葉豈可忘舉頭愧青天鼓腹詠時康下有賢公卿上有聖明王無階答風雨願獻蘭一筐　宋蘇軾〈題楊次公春蘭〉春蘭如美人
不採羞自獻時聞風露香蓬艾深不見丹青寫真色欲補離騷傳對之如靈均冠佩不敢燕　范成大〈次韻温伯種蘭〉靈均墮荒寒采采紉蘭手九畹不留客髙丘一囘首崢嶸路孔棘悽愴肘生栁遂令此粲者永與窮愁友不如湯子逺情事只詩酒但知愛國香此外付烏有栽培帶苔蘚披拂䕶塵垢孤芳亦有遇灑濯居座右君看深林下埋沒隨藜莠　陸游〈蘭〉南巖路最近飯已時散䇿香来知有蘭遽求乃弗獲生世本幽谷豈願為世
娛無心託階庭當門任君鋤　楊萬里〈題蕙花初開〉幽人非愛山出山將何之山居種蘭蕙歲寒久當知初藝止百畝餘地惜奚為先生無廣居千巖一茅茨四面祇藝蕙中間纔置錐鋭綠分宿叢脩紫擢幼枝孤榦八九花一花破初蕤西風淡無味微度成香吹燈夢得幽馥月寫傳静姿我欲掇芳英和露充晨炊眷然惻不忍環翫自忘饑豈無衆花草不願秋不遲種時亂不擇歲晩悔可追　薛季宣〈種蘭〉蘭生林樾間清芬倍幽遠野人
坐官曹兹意極不淺西窓蔽斜日松釵架春晚墻隂蒔花木顦顇根日損植此山國香坐與前事反扶疎可紉佩心緒端有本芽生僅盈壇高風成九畹羣芳顔色好祗自誇園苑何如淡嚼蠟草莽曾誰混對我靜無言忘形如莽𥳰　〈刈蘭〉東畹刈真香靜院篸瓶水髙逺不勝情時逐微風起和雨翦閑庭誰作騷人語記得舊家山香来無覓處　朱子〈謝人送蘭二首〉幽獨塵事屏晼晚秋蘭滋芬馨不自媚掩抑空相思晤對日方永披叢露
未晞翛然𤼵孤詠九畹陳悲詩　淹留閲歲序契濶心懷憂獨卧寄僧閭一室空山秋徘徊起顧望俯仰誰為儔伊人逺贈問孤根亦綢繆芳馨不我遺三載娛清幽愧無瓊琚報厚意竟莫酬瞻彼南陔詩使我心悠悠　〈秋蘭已悴以其根歸學古〉秋至百草晦寂寞寒露滋蘭臯一以悴蕪穢不能治端居念離索無以遺所思願言託孤根歲晏以為期
〔原〕周竹坡藝蘭當九畹蘭生香滿路紉君身上衣光明奪縑素孤芳一衰歇凋零濕秋
露佩服得君子亦足慰遲暮
〔增〕元岑安卿〈盆蘭〉猗猗紫蘭花素秉巖穴趣移栽碧盆中似為香所誤吐舌終不言畏此塵垢汚豈無髙節士幽深共情素俛首若有思清風颯庭戶　明宋濓〈蘭花篇〉陽和煦九畹晴芬溢青蘭潛姿𤼵𤣥麝幽蘤凝紫檀綠蘿托芳鄰白谷挹髙寒𤣥聖未成調湘纍久長歎菉葹雖外蔽貞潔終能完豈知生平心卒獲君子觀雜以青瑶芝承以白玉槃靈風曉方薦清露夜初漙此時不見知駢羅混荒菅春風
桃杏華爛若霞𦂶攢徒媚夸毗子千金買歌歡棄之不彼即要使中心安願結媺人佩把玩日忘餐
子／醫家／御定佩文齋廣群芳譜／花譜　卷二十二至卷五十三／卷四十五　芍藥／集藻／七言古詩(P.17-1)..[文淵閣四庫全書本]
［七言古詩］
〔増〕唐韓愈〈芍藥歌〉丈人庭中開好花更無凡木爭春華翠莖紅蕊天力與此恩不屬黃鍾家温馨熟美鮮香起似笑無言習君子霜刀翦汝天女勞何事低頭學桃李嬌癡婢子無靈性競挽春衫來比並欲將䨇頰一睎紅綠窓磨徧青銅鏡一樽春酒甘若飴丈人此樂無人知花前醉倒歌者誰楚狂小子韓退之　宋韓𤦺〈和𡊮陟節推龍興寺芍藥〉廣陵芍藥真竒美名與洛
花相上下洛花年來品格卑所在隨人趁髙價接頭著處騁新妍輕去本根無顧藉不論姚花與魏花只供俗目陪妖姹廣陵之花性絶髙得地不移歸造化大豪大力或强遷費盡擁培無艶冶東君固是花之主千苞萬萼從榮謝似矯東君汎愛心枉殺春風不肯嫁遂令天下走香名髣髴丹青競誇詫以此揚花較洛花自合維揚推定覇其間絶色可麤陳天工著意誠堪訝仙家冠子鏤紅雲金線妝治無匹亞旋心體弱不勝枝寶髻𣣱
斜猶墮馬氷雪肌膚一纈斑新試守宫明似赭䨇頭兩兩最多情象物更呈鞍面窊樓子𠅘𠅘欠姿媚特有怪狀堪圖冩見者方知畫不真未見直疑傳者詐前賢大欲巧賦詠片言未出心先怕天上人間少其比不似餘芳資假借我來淮海陟三春三訪龍興舊僧舎問得龍興好事僧每歲看承不敢暇後園栽植雖甚蕃及見花成由取捨出羣標致必驚人方徙矮壇臨大厦客來只見軒楹前國艶天姿相照射因知靈種本自然須憑精
識能陶冶君子果有育材心請視維揚種花者
〔原〕陳與義微雨濕清曉老夫門未開煌煌玉仙子並擁翠蕤來臙脂洗盡不自惜為雨歸來更無力老夫五十尚兒癡憑軒一賦㑹真詩
〔増〕楊萬里〈芍藥〉何以築花宅筆直松枝子何以蓋花房雪白清江𥿄𥿄將碧油透松竹畫棟峙鋪𥿄便作瓦瓦色水晶似金鴨煖未熖銀竹響無水汗容漬不濕晴態嬌非醉盡將香世界關作閑天地風日幾曾來蜂蝶獨得至勸春入宅莫歸休勸花住
宅且少留昨日花開開一半今日花飛飛數片留花不住春逕歸不如折插瓶中看　元𡊮桷〈新安芍藥歌〉洛陽花枝如美人㸃㸃不受塵土嗔輕朱深白鑄顔色髙亞綠樹爭精神那如新安紅芍藥透日千層紅閃爍碧雲迸出紫琉璃風動霓裳凝綽約我聞種花如種玉盡日隂晴看不足微雲澹蕩増寵光細雨輕濛賜湯沐何人看花不解理香雪紛紛手中毁酒酣跌蕩空低昻得意須臾竟如此翩翩驌驦雲中君愛花直欲留青春青
春如流欲歸去明年看花君合住　明徐賁〈次韻楊孟載觀芍藥作〉輕隂釀綠寒猶薄龜甲疏簾映朱閣美人偏有惜花心新水銀瓶送紅藥當堦惟恐流塵汚纎手籠春為花䕶一捻芳容飽弄嬌臙脂細結玲瓏露綵貼單屏襯碧綃微風纔動見花搖香凝膩粉肌全濕影艶方諸臉半潮髙枝開滿低枝捲翠檻移來隨步輦濃染如分織女機巧裁似出宫娥翦花情最重是何人應有鴛鴦帳裏身不用傳心題𦂶字踏歌當為喚真真　陸
粲〈賦内閣芍藥〉金門栁色縈深綠上苑春餘雜花撲夭桃已歇穠李衰紅藥翻堦正芬郁此花初種自宣皇百曲雕欄七寶妝融風窈窕昭陽殿暖日輕盈白玉堂玉堂學士看花早賦成芸閣留詩草卷幔頻看碧霧流揮毫正耐紅雲繞憶昨宣皇居法宫太平樂事君臣同宸遊每出濯龍裏曲宴偏臨翔鳯中是時南苑飛霓旌爛熳仙葩𦂶繡明臨風宛轉如矜妬俯者如愁仰如訴半沾微雨妖紅濕太真泣凭欄干立至尊一顧六宫囘茜
裙霞帔俱羞澀華萼樓頭雨露偏芳容贏得美人憐君恩為與分春色詔許移來種閣前閣前複道連金谷翠輦經過幾廻矚内家敕進賞花詞昭容傳制黃門促沉吟此事六十載當日繁華宛然在紺幰金輿稀幸臨黃扉紫禁留風采不羨揚州寶帶圍長安紅紫競芳菲五侯七貴同邀賞寶馬香車疾若飛爭似名花出天上霧閣雲窓儼相向浪蝶遊蜂未許窺酒徒詞客空惆悵江南三月足豪華繡幙圍香富貴家亦有幽姿在空谷風
雨憔悴天之涯燕山遊子江南客獨對名花感今昔草木何知人自憐逢時亦復升沉隔世間榮辱偶然事不獨此花何歎息
子／醫家／御定佩文齋廣群芳譜／花譜　卷二十二至卷五十三／卷四十六　金燈花等／金燈花／集藻／詩散句(P.2-1)..[文淵閣四庫全書本]
〔詩散句〕
〔増〕宋晏殊煌煌五枝燈下有玉蟠螭　楊巽齋如龍乍化青藜熖寧用窓前設短檠
子／醫家／御定佩文齋廣群芳譜／花譜　卷二十二至卷五十三／卷四十八　菊花一(P.1-1)..[文淵閣四庫全書本]
欽定四庫全書
御定佩文齋廣羣芳譜卷四十八
花譜
菊花一
〔原〕菊一名治蘠一名日精一名節花一名傅公一名周盈一名延年一名更生一名隂成一名朱嬴一名帝女花
〔增〕《本草》菊一名女節一名女莖一名金莖蘇頌曰白菊潁人呼為回峯菊汝南名荼苦蒿上黨及建安郡
順政郡並名羊歡草河内名地薇蒿
〔原〕《埤雅》云菊本作蘜從鞠窮也花事至此而窮盡也宿根在土逐年生芽莖有稜嫩時柔老則硬髙有至丈餘者葉綠形如木槿而大尖長而香花有千葉單葉有心無心有子無子黄白紅紫粉紅間色淺深大小之殊味有甘苦之辨大要以黄為上白次之性喜隂惡水種須髙地初秋烈日尤其所畏本草及千金方皆言菊有子將花之乾者令近濕土不必埋入土明年自有萌芽則有子之驗也味
苦甘平無毒昔有謂其能除風𤍠益肝補隂蓋不知其得金水之精英能益金水二臟也補水所以制火益金所以平木木平則風息火降則𤍠除用治諸風頭目其旨深微黄者入金水隂分白者入金水陽分紅者行婦人血分皆可入藥久服令人長生明目治頭風安腸胃去目翳除胸中煩𤍠四肢遊氣久服輕身延年或用之而無効者不得真菊耳
〔增〕《本草》陶𢎞景曰菊有兩種一種紫莖黄色氣香味甘為真菊一種青莖而大作蒿
艾氣味苦者名苦薏非真菊也葉正相似以甘苦别之又有白菊莖葉都相似惟花白五月取之吳瑞曰花大而香者為甘菊花小而黄者為黄菊花小而氣惡者為野菊李時珍曰無子者謂之牡菊
〔原〕其𩔖有甘菊一名真菊一名家菊一名茶菊花正黄小如指頂外尖瓣内細蕚柄細而長味甘而辛氣香而烈葉似小金鈴而尖更多亞淺氣味似薄荷枝幹嫩則青老則紫實如葶藶而細種之亦生苗人家種以供蔬茹凡菊葉皆深綠而厚味極苦或有毛惟此葉淡綠柔瑩味微甘咀嚼香味俱勝擷以作羮及泛茶極有風致都勝一名勝金黄一名大金黄一名添色喜容蓓蕾殷紅瓣濶而短花瓣大者皆有䨇畫直紋内外大小重疊相次面黄背紅
開時黄暈漸大紅暈漸小突起如傘頂葉綠皺而尖其亞深瘦則如指肥則如掌莖紫而細勁直如鐵瘦矬肥則髙可至六七尺葉常不壞小花中之極美者也九月末開出陳州御愛出京師開以九月末一名笑靨一名喜容淡黄千葉花如小錢大葉有䨇紋齊短而濶葉端皆有兩缺内外鱗次上二三層花色鮮明下層淺色帶微白心十餘縷色明黄葉比諸菊最小而青每葉不過如指面大或云出禁中因得名金芍藥一名金寶相一名賽金蓮一名金牡丹一名金骨朶蓓蕾黄紅花金光愈開愈黄徑可三寸厚稱之氣香瓣濶葉緑而澤稀而弓長而大亞深枝幹順直而扶疎髙可六七尺菊中極品黄鶴翎蓓蕾朱紅如泥金瓣面紅背黄開則外暈黄而中暈紅葉青弓而稀大而長多尖如刺枝幹紫黑勁直如鐵髙可七八尺韻度超脫菊中之仙品也蜜鶴翎久不可見白者次之粉者又次之紫者為下木香菊多葉畧似御衣黄初開淺
鵝黄久則淡白花葉尖薄盛開則微卷芳氣最烈一名腦子菊大金黄花頭大如折三錢心瓣黄皆一色其瓣五六層花片亦大一枝之杪多獨生一花枝上更無從蕊綠葉亦大其梗濃紫色小金黄一名明州黄一名疊金黄花頭大如折二錢心瓣黄皆一色開未多日其瓣鱗鱗六層而細態度秀麗經多日則面上短瓣亦長至于整整而齊不止六層葢為狀先後不同也如此狀如笑靨花有富貴氣開早勝金黄花頭大過折二錢明黄瓣青黄心瓣有五六層花片比大金黄差小上有細脉枝杪凡三四花一枝之中有少從蕊顔色鮮明玩之快人心目但條梗纖弱難得團簇作大本須留意扶植乃成黄羅繖花深黄徑可二寸體薄中有頂瓣紋似羅下垂如傘柄長而勁葉綠而稀厚而長亞深枝幹細直勁如鐵高可六七尺報君知一名九日黄一名早黄一名蟹爪黄花黄赤而有寶色開于霜降前久而愈艶徑二寸有半氣
香瓣末稍岐有尖突起葉青而稀長而大亞深莖紫枝幹勁挺髙可八九尺金鎖口一名黄錦鱗一名錦鱗菊瓣葉莖幹頗𩔖黄鶴翎開亦同時體厚瑩潤絶𩔖西施瓣背深紅面正黄瓣展則外暈黄而内暈紅既徹則一黄菊耳徑可二寸有半沈譜曰深紅千瓣週邊黄色半開時紅黄相雜如錦銀鎖口花初黄後淡週邊白色如銀半開時黄白相雜可愛上二花可為絶品非其他小巧者可比鴛鴦錦一名四面佛一名鸞交鳳友一名孔雀尾初作蓓蕾時每一蔕即迸成三四亦有至五六者其瓣面重黄而背重紅開時奇怪一分為三截下截皆黄中截則紅其頂又紅四面支撑紅黄交雜如錦開徹四面盡露紅背盡隱厚徑二寸餘上尖髙二寸如樓臺氣香葉黑綠澤皺而瓦有稜角其尖最多亞甚深葉根多冗莖紫枝幹勁挺髙可四五尺御袍黄一名瓊英黄一名紫梗御袍黄一名柘袍黄一名大御袍黄花如小錢大初開中赤
既開瑩黄徑三寸半瓣濶開早瓣末如有細毛開最久殘則紅葉綠稀而長厚而大亞深葉根青淨莖葉枝幹扶疎髙可一丈狀𩔖御愛但心有大小之分青梗御袍黄一名御衣黄一名淺色御袍黄朶瓣葉幹俱𩔖小御袍黄但瓣疎而莖清耳范譜曰千瓣初開深鵝黄而差疎瘦久則變白側金盞此品𩔖大金黄其大過之有及一寸八分者瓣有四層皆整齊花片亦濶大明黄色深黄心一枝之杪獨生一花枝中更無從蕊名以側金盞者以其花大而重欹側而生也葉綠而大梗淡紫狀元黄一名小金蓮其花焦黄燄燄始終一色瓣疎細而茸作饅頭之形徑二寸許蕚深綠開甚早氣香葉綠而大長而瓦厚而綿似金芍藥而尖葉根清淨莖淡紅枝幹順直扶疎髙七八尺翦金毬一名翦金黄一名金鳳毛一名金樓子一名密翦毬其色瑩黄瓣末細碎如翦頂突有細萼相雜茸茸氣香其殘也紅葉青而綠皺而稠肥而厚濶
而短亞深葉根冗甚枝幹勁挺髙可五六尺黄繡毬一名金繡毬一名黄羅衫一名木犀毬一名金毬花深黄葉色稍淡而髙大晩黄毬深黄千瓣開極大十采毬黄千瓣如毬大金毬金黄千瓣瓣反成毬小金毬一名毬子菊一名毬子黄一名金纓菊一名金彈子深黄千瓣中邊一色花較小突起如毬毬子開以九月中深黄千葉尖細重疊皆有倫理一枝之杪叢生百餘花若小毬諸菊黄花最小無過此者然枝青葉碧花色鮮明相映尤好金鈴菊花頭甚小如鈴之圓深黄一色其幹之長與人等或言有髙近一丈者可以上架亦可蟠結為塔故又名塔子菊一枝之上花與葉層層相間有之不獨生于枝頭綠葉尖長七出凡菊葉多五出金萬鈴開以九月末深黄千葉菊以黄為正鈴以金為質是菊正黄色而葉有鐸形則于名實兩無愧也菊有花密枝偏䨇心貌長者謂之鞍子菊與此花一種
特以地脉肥瘠使之然爾又有大黄鈴大金鈴蜂鈴之𩔖或形色不正較之此花大非倫比小金鈴一名饅頭菊花似大金鈴而小外單瓣中筒瓣葉似甘菊而厚大開以十月夏金鈴出西京開以六月深黄千葉與金萬鈴相𩔖而花頭瘦小不甚鮮茂以生非其時故也秋金鈴出西京開以九月中深黄䨇紋重葉花中細蕊皆出小鈴其萼亦如鈴葉但此花葉短廣而青有如蜂鈴狀初出時京師戚里相傳以為愛翫蜂鈴開以九月中千葉深黄花形圓小而中有鈴葉擁聚蜂起細視若有蜂窠之狀大抵似金萬鈴獨以花形差小而尖又有細蕊出鈴葉中以此别爾大金鈴開以九月末深黄有鈴者皆如鐸之形而此花之中實皆五出細花下有大葉承之每葉有䨇紋枝與常菊相似葉大而疎一枝不過十數葉俗名大金鈴以花形似秋萬鈴耳千葉小金錢畧似明州黄花葉中外疊疊整齊心甚大單葉
小金錢花心尤大開最早重陽前已爛熳小金錢開早大于小錢明黄瓣深黄心其瓣齊齊三層花瓣展其心則舒而為筩大金錢開遲大僅及折二錢心瓣明黄一色其瓣五層此花不獨生于枝頭乃與葉層層相間而生香色與態度皆勝金錢出西京開以九月末深黄䨇紋重葉似大金菊而花形圓齊頗𩔖滴滴金人未有識者或以為棣棠菊或以為大金鈴但以花葉辨之乃可見荔枝菊花頭大于小錢明黄細瓣層層鱗次不齊中央無心鬚乃簇簇未展小葉至開遍凡十餘層其形頗圓故名荔枝菊香清甚姚江士友云其花黄狀似楊梅金荔枝一名荔枝黄花金黄徑二寸餘厚半之瓣短而尖開遲葉青而稠大而尖其亞淺髙可三四尺荔枝紅一名紅荔枝紅黄千瓣棣棠出西京開以九月末䨇紋多葉自中至外長短相次如千葉棣棠狀凡黄菊𩔖多小花如都勝御愛雖稍大而色皆淺黄其最
大者若大金鈴菊則又單葉淺薄無甚佳處惟此花深黄多葉大于諸菊而又枝葉甚青一枝叢生至十餘朶花葉相映顔色鮮好甚可愛也金䭔子花比甘菊差大纖穠酷似棣棠色艶如赤金他花色皆不及葢奇品也葉亦似窠株不甚髙金陵最多開早九煉金一名滲金黄一名銷金菊花似棣棠菊而稍大瓣似荔枝菊而稍禿開于九月前外暈金黄中暈焦黄葉綠狹而尖亞深葉根多冗莖紫而細勁直如鐵髙可一丈黄二色九月末開鵝黄䨇紋多葉一花之間自有深淡兩色然此花甚𩔖薔薇菊惟形差小又近蕊多有亂葉不然亦不辨其異種也橙菊花瓣與諸菊絶異黄色不甚深其瓣成筩排𥪡生于萼上後乃開作小片婉孌至于成團衆瓣之下又有綂裙一層承之亦猶橙皮之外包也其中無心小御袍黄一名深色御袍黄花全似御袍黄瓣稍細開頗遲心起突色如深鵝黄菊瘦有心不突黄萬卷一名
金盤橙其色金黄徑二寸有半厚三之二其外夾瓣其中筩瓣開遲葉青而稠大而瓦其末團其亞深葉根多冗枝幹偃蹇而麤大髙五六尺鄧州黄開以九月末單葉䨇紋深于鵝黄而淺于鬱金中有細葉出鈴萼上形様甚似鄧州白但差小耳按陶隱居云南陽酈縣有黄菊而白者以五月採今人間相傳多以白菊為貴又採以九月頗與古說相異惟黄菊味甘氣香枝幹葉形全𩔖白菊疑𢎞景所說即此金絲菊花頭大過折二錢深黄細瓣凡五層一簇黄心甚小與瓣一色顔色可愛名為金絲者以其花瓣顯然起紋綹也十月方開此花根荄極壯垂絲菊花蕊深黄莖極柔細隨風動搖如垂絲海棠錦牡丹花之紅黄赤黄者多以錦名花之豐碩而矬者多以牡丹名或又名秋牡丹檀香毬色老黄形團瓣圓厚開徹整齊徑幾三寸厚三之二氣香葉幹短蹙麝香黄花心豐腴旁短葉密承之格極髙勝亦有白者
大畧似白佛頂而勝之逺甚吳中比年始有黄寒菊花頭大如小錢心瓣皆深黄色瓣有五層甚細開至多日心與瓣并而為一不止五層重數甚多聳突而髙其香與態度皆可愛狀𩔖金鈴菊差大耳薔薇九月末開深黄䨇紋單葉有黄細蕊出小鈴萼中枝幹差細葉有支股而圓又薔薇有紅黄千葉單葉兩種而單葉者差尖人間謂之野薔薇葢以單葉爾鵝毛一名鵝兒黄開以九月淡黄纖如細毛生于花萼上凡菊大率花心皆細葉如下有大葉承之則謂之杔葉今鵝毛花自内至外葉皆一等但長短上下有次爾花形小于萬鈴亦近年花也金孔雀一名金褥菊蓓蕾甚巨初開金黄既開赤黄徑三寸半厚稱之其氣不佳瓣尖而下垂隨開隨悴葉青而濁長大而皺其亞深根冗甚枝幹偃蹇而麤大髙可一丈黄五九菊花鵝黄色外尖瓣一層中瓣茸茸然徑僅如錢夏秋二度開葉青而稠長而多尖其亞深葉根有冗
枝幹細而高僅二三尺九日黄大如小錢黄瓣黄心心帶微青瓣有三層狀𩔖小金錢但此花開在金錢之前也開時或有不甚盛者惟地土得宜方盛綠葉甚小枝梗細瘦殿秋黄一名黄芙蓉一名金芙蓉一名近秋黄一名晩節黄一名大蠟瓣花蜜蠟色徑二寸有半瓣濶微皺開于秋末葉青稀厚而瓦大如掌亞深枝幹麤勁如樹髙可八九尺小殿秋黄朶瓣葉幹俱似殿秋黄而清雅過之疊羅黄狀如小金黄花葉尖瘦如翦羅縠三兩花自作一髙枝出叢上態度瀟灑繖葢黄花似御袍黄而小柄長而細萼黄莖青小金眼一名楊梅毬一名金帶圍一名腰金紫與大金眼同花朶差小枝幹稍細髙僅三四尺太真黄花如小金錢色鮮明黄木香深黄小千瓣花僅如錢黄翦羢色金黄黄粉團黄花千瓣中心微赤黄蠟瓣花淡黄錦雀舌一名金雀舌重黄多
瓣瓣微尖如雀舌金玲瓏一名錦玲瓏一名金絡索金黄千瓣瓣卷如玲瓏錦絲桃一名錦蘇桃瓣背紫而面黄餘𩔖紫絲桃黄牡丹其花鵝黄其背色稍深金紐絲一名金撚線一名出谷箋一名金紋絲色瑩黄開遲髙可一丈瘦則薄而小肥則與銀紐絲同錦西施紅黄多瓣形態似黄西施黄西施嫩黄多瓣瑪瑙西施紅黄多瓣二色瑪瑙金紅淡黄二色千瓣錦褒姒金黄千瓣似粉褒姒而韻態尤勝鴛鴦菊一名合歡金千朶小黄花皆並蔕葉深碧波斯菊花頭極大一枝只一葩喜倒垂下久則微捲如髪之鬈淡黄千瓣茉莉菊花頭巧小淡淡黄色一蕊只十五六瓣或止二十片一㸃綠心其狀似茉莉花不𩔖諸菊葉即菊也每枝條之上抽出十餘層小枝枝皆簇簇有蕊紫粉團黄花千瓣中心微赤錦麒麟一名回回菊其花極耐霜露徑
可二寸萼黄瓣初赤紅既開則面金黄而背赤紅葉綠而黑長厚而尖其亞深葉根有冗髙可五六尺鶯羽黄一名鶯乳黄嫩黄千瓣如大錢樓子佛頂花鵝黄其瓣大約四層下一層瓣單而大二層數疊稍縮三層亦數疊又縮四層黄萼細鈴茸茸然突起作頂徑僅如錢經霜即白其葉微似錦繡毬青而皺長厚而尖其亞淺葉根有冗其枝幹勁直髙可四五尺凡花之外有大瓣而中有細萼茸茸然突起作頂似鈴非鈴似管非管者不問千瓣多瓣單瓣皆當從佛頂之稱惟鈴管分明者則不可得而混也黄佛頂一名佛頭菊一名黄餅子一名觀音菊黄千瓣中心細瓣髙起花徑寸餘心突起似佛頂四邊單瓣瓣色深黄黄佛頭花頭不及小錢明黄色狀如金鈴菊中外不辨心瓣但見混同純是碎葉突起甚髙又如白佛頭菊之黄心也佛頭菊無心中邊亦同小黄佛頂一名單葉小金錢花佛頭頗痩花心微窪
兎色黄蓓蕾葉幹俱似繡芙蓉瓣似荔枝菊色似兎毛徑僅二寸殊不足觀野菊亦有三兩種花頭甚小單層心與瓣皆明黄色枝莖極細多依倚他草木而長别有一種其花初開心如旱蓮草開至涉日則旋吐出蜂鬚周圍蒙茸然如蓮花鬚之狀枝莖頗大綠葉五出能仁寺側府城墻上最多　以上黄色九華菊此品乃淵明所賞今越俗多呼為大笑瓣兩層者曰九華白瓣黄心花頭極大有濶及二寸四五分者其態異常為白色之冠香亦清勝枝葉疎散九月半方開昔淵明𡮢言秋菊盈園其詩集中僅存九華之一名喜容千葉花初開微黄花心極小花中色深外微暈淡欣然丰艶有喜色甚稱其名久則變白尤耐封植可以引長七八尺至一丈亦可攬結白花中髙品也金杯玉盤中心黄四旁淺白大葉三數層花頭徑三寸菊之大者不過此本出江東比年稍移栽吳中粉團此品與諸菊絶異含蕊時色淺黄帶
微青花瓣成筩排𥪡生于萼上其中央初看一似無心狀如橙菊盛開則變作一團純白色形甚圓香甚烈至白瓣凋謝方見瓣下有如心者甚大白瓣皆匼匝出于上經霜則變紫色尤佳綠葉甚麤其梗柔弱龍腦一名小銀臺一名瑤井欄出京師開以九月末𩔖金萬鈴而葉尖花色𩔖人間紫鬱金而外葉純白香氣芬烈甚似龍腦是香與色俱可貴也新羅一名玉梅一名倭菊出海外開以九月末千葉純白長短相次而花葉尖薄鮮明瑩徹若瓊瑤然始開時中有青黄細葉如花蕊之狀盛開後細葉舒展始見其蕊枝正紫色葉青支股甚小凡菊𩔖多尖闕而此花之蕊分為五出如人之有支股與花相映標韻髙雅非尋常比玉毬出陳州開以九月末多葉白花近蕊微有紅色花外大葉有䨇紋瑩白齊長而蕊中小葉如翦茸初開時有殻青久乃退去盛開後小葉舒展皆與花外長葉相次側垂以玉毬目之者以其有圓聚之形也枝幹不甚麤葉
尖長無殘闕枝葉皆有浮毛頗與諸菊異然顔色標致固自不凡近年以來方有此本出爐銀一名銀紅西施一名粉芙蓉花寶色瓣厚大初微紅後蒼白如銀出爐終始可愛徑三寸許形團葉青而黄有紋蠟色皺而瓦長厚而尖葉根冗莖青枝幹屈曲髙僅三四尺白繡毬一名銀繡毬一名白羅衫一名瓊繡毬一名玉繡毬一名白木犀一名玉毬色青白而有光燄花抱蔕大于鵝卵其瓣有紋中有細萼開最久殘則牙紅葉稀而青長大而多尖亞深枝幹勁直而扶疎髙可一丈玉牡丹一名青心玉牡丹一名蓮花菊花千瓣潔白如玉徑二寸許中暈青碧開早開徹疎爽葉青而稀長而厚狹而尖亞深葉根有冗莖淡紅枝幹勁挺髙僅二三尺玉芙蓉一名酴釄菊一名銀芙蓉初開微黄後純白徑二寸有半香甚開早瓣厚而瑩疎而爽開最久其殘也粉紅葉靛色微似銀芍藥皺而尖葉根多冗莖亦靛色枝幹偃蹇髙僅三四尺
銀紐絲一名白萬卷一名萬卷書一名銀絞絲一名撚銀條一名鵝毛菊一名銀撚絲初微黄後瑩白如雪徑可三寸體薄開早氣香味甘萼黄開徹瓣紐則萼亦不見瓣如𥿄撚殘則淡紅葉青而稠亞淺枝幹勁直扶疎髙可六七尺一搻雪一名勝瓊花花碩大有寶色其瓣茸茸然如雪花之六出葉似白西施而長大幹枝順直髙大玉寶相白多瓣初開微紅蠟瓣西施一名蜜西蠟瓣花不甚大而溫然玉質其品甚髙此外有紅蠟瓣大蠟瓣雖冐蠟瓣之名而實不相似惟紫蠟瓣花畧相似而枝葉又全不𩔖白疊羅一名新羅菊一名疊雪羅一名玉梅一名白疊雪一名倭菊蓓蕾難開中暈青而微黄開徹瑩白如雪徑可三寸厚三之二其瓣羅紋其殘粉紅葉青而稠大而仰其末團其亞深枝幹勁挺髙僅三四尺一團雪一名白雪團一名簇香毬一名鬭嬋娟花極白晶瑩瓣如勺長而厚疎朗香清中萼黄開遲最
久徑可二寸殘時紫紅葉稀似艾白而青大而長尖而厚濶如掌亞最深葉極耐日深冬五色斑然如畫枝幹勁直髙可六七尺玉玲瓏一名玉連環蓓蕾初淡黄而微青漸作牙紅既開純白其瓣初仰而後覆葉青長而濶厚而大有稜角葉根淨秋有采色莖淡紅枝幹順直髙可至丈玉鈴開以九月中純白千葉中有細鈴甚𩔖大金鈴凡白花中如玉毬新羅形態髙雅而此花可與爭勝白麝香似麝香黄花差小亦豐腴韻勝蓮花菊如小白蓮花多葉而無心花頭疎極瀟散清絶一枝只一葩綠葉甚纖巧萬鈴菊中心淡黄䭔子旁白花葉繞之花端極尖香尤清烈月下白一名玉兎華花青色白如月下觀之徑僅二寸其形團其瓣細而厚葉青似水晶毬長而狹其背弓其亞淺其枝幹勁挺髙可三四尺水晶毬其花瑩白而嫩初開微青徑二寸許其瓣細而茸中微有黄萼初褊薄後乃暄泛葉稀而弓青而滑
肥而厚大而長亞淺根有冗莖青枝幹挺勁髙可七八尺芙蓉菊開就者如小木芙蓉尤穠盛者如樓子芍藥但難培植多不能繁象牙毬其花豐碩初開黄白色其後牙色微作鴨卵之形柄弱不任其花色稠青而毛莖亦青劈破玉小白花每瓣有黄紋如線界之為二大笑菊白瓣黄心本與九華同種其單層者為大笑花頭差小不及兩層者之大其葉𩔖栗木葉亦名栗葉菊徘徊菊淡白瓣黄心色帶微綠瓣有四層初開時先吐瓣三四片只開就一邊未及其餘開至旬日方及周徧花頭乃見團圓按字書徘徊為不進此花之開亦若是矣其名不妄十月初方開或有一枝花頭多者至攅聚五六顆近似淮南菊玉樓春一名土粉西花初桃紅後蒼白徑可二寸有半瓣厚而大瑩而潤開疎爽葉青而毛稀可數大如茄葉亞淺枝幹勁直如木髙可六七尺酴醿出相州開以九月末純白千葉自中至外長短
相次花之大小正如酴醿而枝幹纖柔頗有態度若花葉稍圓加以檀蕊真酴醿也玉盆出滑州開以九月末多葉黄心内深外淡而下有濶白大葉連綴承之有如盆盂中盛花狀世人相傳為玉盆菊者大率皆黄心碎葉初不知其得名之繇後請于識者乃知物之見名于人者必有形似之實云波斯菊白千瓣狀同黄波斯白西施一名白粉西一名白二色花初微紅其中暈紅而黄既則白而瑩徑三寸以上厚二寸許瓣參差開早葉青而稠狹而尖其亞深葉枝多冗枝幹偃蹇髙僅三四尺銀盆出西京開以九月中花皆細鈴比夏秋萬鈴差疎而形色似之鈴葉之下别有䨇紋白葉謂之銀盆者以其下葉正白故也此菊近出未多見木香菊一名玉錢大過小錢白瓣淡黄心瓣有三四層頗細狀如春架中木香花又如初開纒枝白但此花頭舒展稍平坦耳亦有黄色者銀盤白瓣二層黄心突起頗髙花頭或大或小不同想地
有肥瘠故也鄧州白九月末開單葉䨇紋白葉中有細蕊出鈴萼中凡菊單葉如薔薇菊之𩔖大率花葉圓密相次而此花葉皆尖細相去稀疎然香比諸菊甚烈又為藥中所用葢鄧州菊潭所出枝幹甚纖柔葉端有支股而長亦不甚青白菊單葉白花蕊與鄧州白相𩔖但花葉差濶相次圓密而枝葉麤繁人多謂此為鄧州白今正之金盞銀臺一名銀臺一名萬鈴菊一名銀萬管花外單瓣或夾瓣薄而尖白而瑩中筒瓣初鵝黄後牙色徑可二寸殘則淡紅葉青而狹長而多尖其亞深葉根冗甚枝幹細偃蹇髙可五六尺佛頂菊一名瓊盆菊一名佛頂菊一名大餅子大過折二錢或如折三錢單層初秋先開白瓣漸沁微紅突起淡黄心初如楊梅之肉蕾後皆舒為筩子狀如蜂窠末後突起甚髙又且最大枝幹堅麤葉亦麤厚一種毎枝多直生上只一花少有旁出枝一種每一枝頭分為三四小枝各一花小白佛頂
心大突起似佛頂單瓣淮南菊一種白瓣黄心瓣有四層上層抱心帶微黄色下層黯淡純白大不及折二錢枝頭一簇六七花一種淡白瓣淡黄心顔色不相染惹瓣有四層一枝攅聚六七花其枝杪六花如六面仗鼔相抵惟中央一花大于折三錢此則所産之地力有不同也大率此花自有三節不同初開花面微帶黄色中節變白至十月開過見霜則變淡紫色且初開之瓣只見四層開至多日乃至六七層花頭亦加大焉茉莉菊花葉繁縟全似茉莉綠葉亦似之長大而圓淨玉盤菊黄心突起淡黄綠邊粉薔薇花似紫薔薇而粉色玉甌菊或云甌子菊即纒枝白菊也其開層數未及多者以其花瓣環拱如甌盞之狀也至十月經霜則變紫色白褒姒一名銀褒姒多瓣小花此花四色錦者為最紫者次之粉者又次之白其尤勝者銀杏菊淡白時有微紅花葉尖綠葉全似銀杏葉銀芍藥一名
芙蓉菊一名樓子菊一名瓊芍藥一名太液蓮一名銀牡丹一名銀骨朶初似金芍藥後瑩白香甚殘色淡紅葉亞深與金芍藥同白五九菊一名銀鈴菊一名夏玉鈴外瓣一層純白其中鈴萼淡黄徑僅如錢夏秋二度開葉青長大而尖亞深葉根有冗髙僅二三尺八仙菊花初青白色後粉色一花七八蕊葉尖長而青蠟瓣粉西施一名粉西嬌一名西施嬌葉幹全𩔖三蠟瓣似粉西施而差小瓣厚不瑩白牡丹純白鷺鷥菊出嚴州花如茸毛純白色中心有一叢簇起如鷺鷥頭蘸金白一名蘸金香白千瓣瓣邊有黄色似蘸瓊玲瓏白千瓣參差不齊碧蕊玲瓏白千瓣葉色深綠白絨毬花粉白餘𩔖紫絨毬白翦絨一名翦鵝毛一名翦鵝翎色雪白銀荔枝大㮣似金荔枝碧桃菊其花純白葉與紫芍藥相似艾葉菊心小葉單綠葉尖長似蓬
艾白鶴頂似鶴頂紅而色較白白鶴翎一名銀鶴翎一名銀雀舌一名玉雀舌花純白與粉鶴翎同瓣皆有尖下垂粉蝴蝶一名玉蝴蝶一名白蛺蝶千瓣小白花白蠟瓣一名玉菡蓞花純白與粉蠟瓣同腦子菊花瓣微皺縮如腦子狀樓子菊層層狀如樓子單心菊細花心瓣大五月菊花心極大每一鬚皆中空攅成一匾毬子紅白單葉繞承之每枝只一花徑二寸葉似茼蒿夏中開近年院體畫草蟲喜以此菊冩生殿秋白一名玉玫瑰花朶葉幹俱𩔖殿秋黄寒菊大過小錢短白瓣開多日其瓣方増長明黄心心乃攅聚碎葉突起頗髙枝條柔細十月方開　以上白色　狀元紫花似紫玉蓮而色深順聖淺紫出陳州鄧州九月中方開多葉葉比諸菊最大一花不過六七葉而毎葉盤疊凡三四重花葉空處間有筒葉輔之大率花枝幹𩔖棣棠但色
紫花大爾菊中惟此最大而風流態度又為可貴獨恨色非黄白不得與諸菊爭先耳紫牡丹一名紫西施一名山桃紅一名檀心紫花初開紅黄間雜如錦後粉紫徑可三寸瓣比次而整齊開遲氣香葉綠而澤長厚而尖其亞深葉根有冗枝幹肥壯髙僅三四尺碧江霞紫花青蔕蔕角突出花外小花花之奇異者䨇飛燕一名紫䨇飛淡紫千瓣每花有二心瓣斜捲如飛燕之翅孩兒菊紫萼白心茸茸然葉上有光與它菊異紫茉莉似梅花菊而紫花雖小而標格瀟灑氣味芬馥不可以常品目之朝天紫一名順聖紫蓓蕾青碧花初深紫後淺紫氣香瓣初如兔耳後尖而覆鬅鬆而整齊徑二寸有半葉綠而稀尖亞細密如縷葉根清淨枝幹細紫勁而直髙可五六尺翦霞綃紫多瓣瓣邊如翦其花徑二寸許瓣疎而大其邊如繡佛座蓮紫千瓣瓣頗大且開殿衆菊或以為紫牡丹非瑞
香紫一名錦瑞香花淡紫如瑞香色徑寸許瓣疎尖而𥪡枝葉𩔖金荔枝紫絲桃一名紫蘇桃一名曉天霞蓓蕾青綠花茄色中暈濃而外暈稍淡瓣長而尖初如勺後平鋪瓣上有紋色更紫花徑二寸有半厚稱之開徹鬅鬆明潤枝葉俱𩔖紫玉蓮墨菊一名早紫花似紫霞觴而厚大色紫黑穠艶開於九日前莖葉與紫袍金帶相似髙可五六尺史譜云按宋嘉祐中有油紫英宗時有黑紫神宗時色加鮮赤目為順聖紫皆紫之極非世俗㸃染之説也夏萬鈴出鄜州開以五月紫色細鈴生于䨇紋大葉之上以時别之者以有秋時紫花故也或以菊皆秋生花而疑此菊獨以夏盛按靈寶方曰菊花紫白又陶隱居云五月採今此花紫色而開于夏時是其得時之正也夫何疑哉秋萬鈴出鄜州開以九月中千葉淺紫其中細葉盡為五出鐸形而下有䨇紋大葉承之諸菊如棣棠是其最大獨此菊與順聖過焉環美可愛荔枝
紫出西京九月中開千葉紫花葉捲為筒大小相間凡菊鈴并蕊皆生托葉之上葉背乃有花萼與枝相連而此菊上下左右攅聚而生故俗以為荔枝者以其花形正圓故也花有紅者與此同名而純紫者葢不多得紫褒姒似粉褒姒而色紫賽西施又名倚欄嬌淡紫小花頭倒側如醉紫芍藥一名紅翦春花先紅後紫復淡紅變蒼白徑可三寸厚稱之其瓣濶大而鬅鬆開早氣香葉薄綠而澤稀而多尖其枝幹順直髙可四五尺繡毬出西京開以九月中千葉紫花葉尖濶相次叢生如金鈴菊中鈴葉之狀大率此花似荔枝菊花中無筒葉而萼邊正平爾花形之大有若大金鈴菊者紫鶴翎一名紫粉盤一名紫雀舌花先淡紫後粉白色紫玉蓮一名紫荷衣一名紫蠟瓣蓓蕾青綠花紫而紅質如蠟徑可二寸瓣如勺終始上𥪡葉全似朝天紫瑪瑙盤淡紫赤心千瓣花極豐大紫薔薇花畧小似紫玉
蓮而色淡紫羅繖一名紫羅袍花似紫鶴翎小而厚色勻其瓣羅紋而細葉青大而稠根多冗枝幹勁直髙大紫繡毬一名紫羅衫其花粉紫得養則如紫牡丹之色蒨麗失養則青紅黄白夾雜而不勻瓣結不舒葉𩔖錦繡毬綠而混厚而皺紫翦絨四翦絨俱小巧紫者其名獨振金絲菊紫花黄心以蕊得名水紅蓮一名菡蓞紅一名荷花毬一名粉牡丹一名紫粉蓮一名紫粉樓花粉紫初開似紫牡丹其後漸淡如水紅花色徑二寸形團瓣疎開早葉綠稀而可數濶大而厚皺而蹙似芡葉枝幹勁直髙可一丈或以為太液蓮非雞冠紫一名紫鳳冠千瓣髙大起樓取象于雞冠花非以雞之冠為比也福州紫紫多瓣　以上紫色　狀元紅花重紅徑可二寸厚半之瓣濶而短厚有紋其末黄其紅耐久開早葉似猫脚跡綠而麗亞深葉根冗枝幹如鐵髙僅三四尺錦心繡口一名楊妃
茜裾紅一名美人紅徑二寸許厚半之外大瓣一二層深桃紅中筒瓣突起初青而後黄筒之中嬌紅而外粉筒之口金黄爛熳如錦香清開與報君知同葉綠而澤團而弓稀而可數其缺刻如㨗業枝幹紅紫細勁順直髙可四五尺紫袍金帶一名紫重樓又一名紫綬金章蓓蕾有頂開稍遲初黑紅漸作鮮紅既開彷彿亞腰葫蘆亞處無瓣黄蕊繞之其徹也黄蕊不見攅簇成毬大如雞卵開極耐久葉綠而秀濶而長薄而多尖葉根有冗莖淡紅枝幹勁直髙可三四尺大紅袍蓓蕾如泥金初開朱紅瓣尖細而長體厚徑可二寸以上殘色木紅葉青澤厚而大亞深末團葉根清淨莖青枝幹肥壯順直髙可四五尺紫霞觴一名紫霞杯花似狀元紅厚而大開早初重紅稍開即木紅葉青濶而皺亞深葉根多冗枝幹挺勁髙可四五尺紅羅繖一名紫幢一名錦羅傘紫紅千瓣慶雲紅一名錦雲紅蓓蕾深桃紅開則紅黄
並作瑪瑙色中暈穠而外暈淡其瓣尖細而鬅鬆徑二寸有半厚稱之葉青澤厚而長稍尖亞深莖青枝幹順直髙可四五尺海雲紅一名海東紅一名相袍紅一名將袍紅一名揚州紅一名舊朝服先殷紅漸作金紅久則木紅而淡徑二寸有半其瓣初尖而後岐其萼黄其徹也鬅鬆其葉長而大青而多尖其亞深枝幹壯大髙可四五尺臙脂菊𩔖桃花菊深紅淺紫比臙脂色尤重比年始有之此品既出桃花菊遂無顔色葢竒品也縷金妝一名金線菊深紅千瓣中有黄線路出爐金一名錦芙蓉金紅千瓣色如爐金出火火煉金花徑僅寸許外尖瓣猩紅其中萼金黄朶垂其紅不變葉綠而澤稀而瓦長厚而尖亞深枝幹勁直髙可四五尺木紅毬一名紅羅衫一名紅繡毬花初開殷紅稍開即木紅徑可二寸有半瓣下覆如毬心萼黄甚莖葉枝幹頗𩔖御袍黄髙可五六尺紫骨朶一名大紅繡毬一名
紅繡毬蓓蕾鮮紅頂如泥金開甚早先紅紫後紫紅徑可二寸有半厚二寸瓣明潤豐滿如榴子其徹也攅簇如毬葉𩔖紫霞觴葉綠而小根有冗枝幹勁直髙可四五尺醉楊妃一名醉瓊環其色深桃紅久而不變其花疎爽而潤澤小徑近二寸以上厚半之其瓣尖而梗下覆如臍花繁而柄弱其英乃垂其葉青厚短大而稠其尖多其亞淺葉根冗甚莖青枝幹偃蹇髙可五六尺太真紅嬌紅千瓣樓子紅蓓蕾甚巨開早初深黑漸作鮮紅瓣垂而長光燄奪目既開徑二寸以上其萼如小錢初青後黄其中隱然有頂有開數瓣上𥪡者莖葉如紫袍金帶枝幹高大可至四五尺紅萬卷一名紅紐絲深紅千瓣如萬卷書一捻紅花瓣上有紅㸃面徑三寸瓣大而圓紅翦絨初殷紅後木紅徑寸有半其形薄而瓦其瓣末碎而茸攅簇如刺葉綠尖而小其亞淺其莖紅葉根清淨枝幹扶疎髙可三四尺錦繡毬一名
錦羅衫蓓蕾如栗其花抱蔕其初殷紅既開鮮紅漸作紅黄色瓣濶而短葉似紫繡毬稀而大皺而尖葉根有冗鶴頂紅一名不老紅花似晩香紅薄而小外暈粉紅中暈大紅開徹粉紅瓣下嚲大紅瓣上攅如鶴頂葉青圓而小枝幹不甚髙大雞冠紅紅千瓣色如雞冠猩猩紅花似狀元紅而厚僅二寸開早色鮮紅耐久葉澤長而多尖莖青枝幹挺勁髙可四五尺繡芙蓉一名赤心黄一名老金黄初開赤紅既開中暈赤而外暈黄其瓣面黄而背紅徑二寸有半厚半之開早稜層整齊葉青澤而脆亞深葉根冗甚枝幹偃蹇而麤大髙可四五尺錦荔枝金紅多瓣紅牡丹開早初殷紅後銀紅開最久紅茉莉似梅花菊而紅芙蓉菊狀如芙蓉紅色二色蓮一名賽紅荷一名西番蓮一名蠟瓣紅一名大紅蓮一名紅轉金一名錦蠟瓣花先茜紅後紅黄色其萼黄徑二寸許厚半之瓣如勺而
毛末微皺上簇如蓮萼黄而大萼中或突起數瓣葉綠長大而多尖其亞深葉根有冗幹勁挺髙可四五尺襄陽紅並蔕䨇頭出九江彭澤賓州紅一名岳州紅一名日輪紅重紅褊薄如鏇徑二寸中黄萼葉幹似紫霞觴土硃紅其色如土硃紅二色出西京開以九月末千葉叢有深淡紅兩色而花葉之中間生筒葉大小相應方盛開時筒之大者裂為二三與花葉相雜比茸茸然花心與筒葉中有青黄色頗與諸菊異冬菊花薄而小徑僅寸半色深紅質如蠟瓣濶而短開極遲葉疎青而澤初似銀芍藥其後弓而厚長而尖亞深尖多莖紫枝幹順直扶疎髙可五六尺　以上紅色　桃花菊劉蒙泉云粉紅單葉中有黄蕊其色正䫫桃花俗以此名葢以言其色爾花之形度雖不甚佳而開于諸菊未有之前故人視此菊如木中之梅焉枝葉最繁密或有無花者史鑄云一名桃紅菊花瓣如桃花粉紅色一蕊凡十
三四片開時長短不齊經多日乃齊其心黄色内帶微綠此花嗅之無香惟撚破聞之方知有香至中秋便開開至十餘日漸變為白色或生青蟲食其花片則衰矣其綠葉甚細小范成大云多葉至四五重粉紅色濃淡在桃杏紅梅之間未霜即開最為妍麗中秋後便可賞粉鶴翎一名粉紐絲一名玉盤丹一名粉雀舌一名荷花紅花粉紅大如芍藥瓣尖長而大背淡紅初開鮮濃既開四面支撑紫燄騰耀後漸白紐絲葉青而稀濶大如掌亞深葉根多冗枝幹順直而扶疎髙可七八尺垂絲粉紅出西京九月中開千瓣細如茸攅聚相次花下亦無托瓣枝幹纖弱其花淡紅似銀紐絲而瓣不紐其朶俱垂色態嬌艶與醉西施醉楊妃各不相渉或謂三名即一物非也粉蠟瓣蓓蕾稀花微紅褪白質如蠟色徑可二寸有半厚稱之氣香瓣初仰而後覆其殘如紅粉塗抹葉青長大而稀亞深葉根清淨枝幹順直髙可一丈粉西施一名
紅西施一名紅粉西一名粉西花豐碩似白西施初開紅黄相雜有寶色開徹則淡粉紅瓣卷而紐背慘而紅如猱頭然柄弱不任葉青而厚長而瓦狹而尖亞深葉根多冗枝幹亦𩔖白西施合蟬菊九月末開粉紅筒瓣花形細者與蕊雜比方盛開時筒之大者裂為兩翅如飛舞狀一枝之杪凡三四花灑金紅一名灑金香一名金錢豹淡紅千瓣瓣間有黄色如灑紅粉團一名粉團花粉紅徑二寸厚半之中暈紅瓣短而多紋枝葉似金荔枝而青樓子粉西施一名晩香紅一名秋牡丹一名紅粉樓一名車輪紅其花粉紅徑可三寸厚三之二其開也遲瓣圓而厚比次整齊中深紅突起上作重臺色易淡葉稠青而毛狹而尖其亞深葉根冗甚枝幹亦與白西施同壯大過之醉西施淡紅千葉垂英似醉楊妃勝緋桃一名紅碧桃格局似碧桃色似秋海棠枝葉似紫芍藥而髙大不及粉褒姒花粉紅而
小徑二寸有半瓣尖短厚而無紋葉綠而澤似狀元紅而尖其亞少葉根有冗枝幹偃蹇或遂以粉西施當之非也大楊妃一名楊妃菊一名瓊環菊粉紅千瓣散如亂茸而枝葉細小嫋嫋有態賽楊妃粉紅千瓣花畧小粉玲瓏一名紫丁香粉紅小花按沈譜玲瓏與萬卷萬管並載今人𩔖多混稱不知玲瓏者疏朗通透之物卷則書卷畫卷之𩔖管則簫管筆管之𩔖取象各不同有詠之連環絡索即玲瓏之别號于命名之意寖失不可不辨八寶瑪瑙一名八寶菊千瓣粉紅花花具紅黄衆色紫芙蓉一名勝芙蓉一名芙蓉菊千瓣開極大其葉尖而小粉萬卷粉紅千瓣粉繡毬千瓣淡紅花夏月佛頂菊五六月開色微紅佛見笑粉紅千瓣紅傅粉粉紅千瓣　以上粉紅色　珠子菊白色見本草注云南京有一種開小花瓣下如小珠子丹菊見嵇含菊
銘云煌煌丹菊暮秋彌榮十様錦一本開花形模各異或多瓣或單瓣或大或小或如金鈴往往有六七色黄白雜様亦有微紫花頭小滿天星一名蜂鈴菊春苗掇去其顛岐而又掇掇而又岐至秋而一幹數千百朶二色西施一名紅二色一名黄二色一名二色白一名平分秋色徑可三寸厚半之開最久瓣葉枝幹皆與白西施同初開時數朶淡紅數朶淡黄逈然不𩔖半開時五彩寶色炫爛奪目開徹則皆淡桃紅色矣二色楊妃一名二喬一名金菊對芙蓉多瓣淺紅淡黄二色䨇出如金銀花徑僅二寸其萼黄其瓣如兎耳其葉綠而不澤厚而尖皺而瓦赤金盤一名脂暈黄一名琥珀杯其花初開紅黄而赤金星浮動其後漸作醬色徑可二寸形薄而瓦瓣如杓而尖葉稀綠而澤其末團枝幹紫紅順直而扶疎高可一丈錦丁香花畧似紅翦絨大寸許瓣疎初開黄而紅後紅而黄色易衰葉緑厚而短尖而
長檀香菊一名小檀香葉幹似檀香毬花亦相似梅花菊一名試梅菊一名銀丁香一名試梅妝一名壽陽妝一名銀梅每花不過數瓣瓣大如指頂每瓣卷皺密蹙下截深黄上截瑩白重臺彷彿水仙花下垂成穟如梅花清逸開早香甚葉綠大而皺尖而長其亞深葉根多冗其枝幹柔細而扶疎髙可一丈或以為茉莉菊甚謬海棠菊一名錦菊一名海棠春一名海棠嬌一名海棠紅一名小桃紅一名鐵幹紅色𩔖垂絲海棠徑寸有半形薄而瓦瓣短多紋而尖愈開愈竒有寶色中暈赤外暈黄邊暈純白或數色錯出變態不窮葉綠而澤厚而小亞深其枝幹勁直扶疎髙可四五尺蜜西施蜜色千瓣蜜鶴翎蜜色千瓣與金鶴翎埒以為蜜繡毬非是蜜繡毬一名金翅毬一名金鳳團一名蜜西牡丹花蜜色瑩潤徑二寸餘氣香瓣舒開遲其殘也紅而麗葉青而稠大而尖亞深葉根冗枝幹偃蹇髙可四五尺紫絨
毬一名紫絲毬一名紫蘇桃蓓蕾圓而綠如小龍眼大其開也碧綠紅紫黄白諸色間雜而紫燄為多瓣細而鑲四面參差茸茸如翦徑僅寸許圓如毬葉𩔖朝天紫小而青尖亞似少葉根清淨枝幹細直而勁髙可四五尺僧衣褐一名緇衣菊深栩子色小刺蝟菊一名栗葉花如兎毛朶團瓣如蝟之刺大如雞卵葉長而尖枝幹勁挺高可三四尺　以上異品
〔增〕劉蒙泉《菊譜》銀臺深黄萬銀鈴葉有五出而下有䨇紋白葉開之初疑與龍腦菊一種但花形差大且不甚香耳俗謂龍腦菊為小銀臺葢以相似故也枝幹纖柔葉青黄而麤疎近出洛陽水北小民家未多見也　范成大《菊譜》藤菊花密條柔以長如藤蔓可編作屏障亦名棚菊種之坡上則垂下裊數尺如纓絡尤宜池潭之瀕　史正志《菊譜》密友花頭大過折三明黄濶片花瓣形色不在諸品之下初開時長短不齊開
極其盛乃齊至于六層其中如抽芽數條短短小心與瓣為一色狀如春間黄密友花窠枝低矮綠葉最繁密見霜則周圍綠葉變紫色　沈兢《菊譜》諸州及禁苑品𩔖有樝子菊花小色黄香如樝子泰州黄　黄素馨　白素馨　蹙線菊　鐵脚黄鈴　黑葉兒　團圓菊　柳條菊　枝亭菊枝梗甚長用杖子撐之即籬菊一丈黄碧蟬菊青色鈸兒菊一種紫梗開早一種青梗開晩潛山朱新仲菊坡有玉盤盂與金鈴菊相似枇杷菊葉似枇杷花似金盞銀臺而極大却不甚香舒州有蜂兒菊鵝黄色水晶菊花面甚大色白而透明潛江有鋪茸菊色綠其花甚大光如茸二月間開臨安有長沙菊　滿堂金
壽安真珠俱黄色孩兒白　婺州有銷金紫菊紫瓣黄沿銷銀黄菊黄瓣白沿乾紅菊花瓣乾紅四沿黄色即是銷金菊三種乃佛頭菊種也浙有荷菊日開一瓣開足成荷花形衆菊未開不開衆菊已謝不謝金陵有松菊枝葉勁細如松其花如碎金層出于密葉之上　史鑄《越中菊譜》凌風菊黄色見山谷詩柑子菊黄色見后山詩楊妃裙黄色見徐仲車詩蠟梅菊見聞人善言菊卿公暇集　周師厚《洛陽．菊譜》紫幹子　五色菊　黄簇菊　柿葉菊　青心菊　葉紅菊　黄窠廷子　探白子　紅香菊　釵頭菊　川金菊深色單葉川翦金按原譜雜採劉范沈史諸譜以色分𩔖間
有遺逸續錄于此
子／醫家／御定佩文齋廣群芳譜／花譜　卷二十二至卷五十三／卷四十八　菊花一／彚考(P.23-2)..[文淵閣四庫全書本]
〔彚考〕
〔原〕《禮記．月令》季秋之月菊有黄華　《唐書．李適傳》凡天子饗㑹遊豫惟宰相及學士得從秋登慈恩寺浮圖獻菊花酒稱壽
〔增〕《山海經》女几之山其草多菊
〔原〕《列仙傳》文賔取嫗數十年輙棄之後嫗老年九十餘復見賔年更壯拜泣至正月朝㑹鄉亭西社中賔教令服菊花地膚桑上寄生松子以益氣嫗亦更壯復百餘歲　《西京雜記》戚夫人侍兒賈佩蘭後出為扶風人段
儒妻說在宮時九月九日佩茱茰食蓬餌飲菊花酒令人長壽菊華舒時并採莖葉雜黍米釀之至來年九月九日始熟就飲焉故謂之菊花酒　《神仙傳》康風子服甘菊花桐實後得仙　《神鏡記》滎陽郡西有靈源山巖有紫菊　《荊州記》縣北八里有菊水其源旁悉芳菊水極甘馨又中有三十家不復穿井即飲此水上壽百二十三十中壽百餘七十者猶以為夭漢司空王暢太傅袁隗為南陽縣令月送三十餘石飲食澡浴悉用之太
尉胡廣久患風羸恒汲飲此水疾遂瘳此菊莖短葩大食之甘美異於餘菊廣又收其實種之京師遂處處傳植之　《風土記》日精治蘠皆菊之花莖别名也生依水邊其花煌煌霜降之節惟此草盛茂九月律中無射俗尚九日候時之草也
〔增〕《拾遺記》背明國有紫菊謂之日精一莖一蔓延及數畝味甘食者至老不饑渴
〔原〕《續晉陽秋》陶潛九月九日無酒坐宅邊菊叢中採摘盈把望見白衣人至乃王𢎞送酒即便就酌　《續齊諧記》
汝南桓景從費長房遊學長房謂之曰九月九日汝南當有大災厄急令家人縫絳囊盛茱茰繫臂上登山飲菊花酒此禍可消景從其言舉家登山夕還雞犬俱暴死長房聞之曰此可代也　《名山記》朱孺子吳末入玉笥山服菊花乘雲升天
〔增〕《歲華紀麗》露凝白玉菊散黄金〔註〕秋日詩露凝千片玉菊散一叢金又云菊散金風起荷疎玉露圓
〔原〕《輦下歲時記》九月宫掖間爭插菊花民俗尤甚
〔增〕《清異錄》懿宗賞花歌云長生白久
視黄共拜金剛不壞王
〔原〕《九域志》鄧州南陽郡土貢白菊三十斤　《越州圖經》菊山在蕭山縣西三里多甘菊　《歲時雜記》盧公範重陽日上五色糕菊花枝茱茰樹茱茰為辟邪翁菊花為延壽客故九日假此二物以消陽九之厄　《東坡雜記》菊黄中之色香味和正花葉根實皆長生藥也北方隨秋之早晩大畧至菊有黄華乃開獨嶺南不然至冬乃盛發嶺南地暖百卉造作無時而菊獨後開考其理菊性介烈不與百卉並盛衰須
霜降乃發而嶺南常以冬至微霜故也其天姿髙潔如此宜其通仙靈也
〔增〕《東坡雜記》夏小正以物為節如王瓜苦菜之𩔖驗之畧不差而菊有黄華尤不失毫釐近時都下菊品至多皆人以他草接成不復與時節相應始八月盡十月菊不絶於市亦可怪也　李彦平《雜錄》韓魏公在北門有詩云不羞老圃秋容淡且看黄花晩節香識者知其晩節之髙
〔原〕《東京夢華錄》重九都下賞菊菊有數種有黄白色蕊若房曰萬鈴菊粉紅色
曰桃紅菊白而檀心曰木香菊黄色而圓曰金鈴菊純白而大曰喜容菊無處無之酒家皆以菊花縛成洞户　《牧䜿閒談》蜀人多種菊以苗可入菜花可入藥園圃悉植之郊野人多採野菊供藥肆頗有大悞真菊延齡野菊㵼人　《遯齋閒覽》南方花較北地常先一月獨菊花開最遲菊性宜冷也東坡𡮢言嶺南氣候不常吾謂菊花開時即重陽故在海南藝菊九畹後至冬半始開廼以十一月望日與客泛酒作重九㑹云
〔增〕《西溪叢
語》楚辭云夕餐秋菊之落英王逸云英華也𩔖篇云英草榮而無實者後漢馮衍賦云食玉芝之茂英言英華之英洪興祖補註楚辭云秋花無自落者讀如我落其實而取其材之落此言為是今秋花亦有落者但菊蕊不落耳若云黄菊飄零滿地金即詩用楚辭之句且宋書符瑞志沈約云英葉也言食秋菊之葉據神農本草菊服之輕身耐老三月採葉玉函方王子喬變白增年方甘菊三月上寅採名曰玉英是英謂之葉晉許詢詩
云青松凝素體秋菊落芳英　《老學庵筆記》菊花色雖多種黄者為正月令他卉皆曰始華於菊獨曰菊有黄花正其驗矣種法有九要一曰養胎二曰傳種三曰扶植四曰修葺五曰培䕶六曰幻弄七曰土宜八曰澆灌九曰除害能如此法便堪為松菊主人不減淵明矣　《三餘贅筆》曾端伯以菊花為佳友張敏叔以菊為壽客　《花經》菊四品六命　《乾淳歲時記》都人九月九日飲新酒泛萸簮菊且以菊糕為餽　《吳興園林記》趙氏菊
坡園前面大溪為循堤畫橋蓉柳夾岸數百株中島植菊至百種為菊坡
〔原〕沈競《菊譜》臨安西馬城園每歲至重陽謂之鬭花各出竒異有八十餘種　東平府有溪堂為郡人遊賞之地溪流石崖間至秋州人泛舟溪中採石崖之菊以飲每歲必得一二種新異花
〔増〕《澄懐錄》終南五老洞碑記墨菊其色如墨古用其汁以書字
〔原〕《學圃餘疏》菊至江隂上海吾州而變態極矣有長丈許者有大如盌者有作異色二色者而皆名麤種
其最貴乃各色翦絨各色幢各色西施各色狼牙乃謂之細種種之最難須得地得人燥濕以時蟲蠧日去花須少而大葉須密而鮮不爾便非上乘元馭閣老尤愛種菊京師有一種大紅曰麻葉紅相袍紅元馭為翰林時特命囊之馬首歸今吾地尚有此種然開不能大佳想亦地氣使然菊中有黄白報君知最先開甘菊可作湯寒菊可入冬皆賤種也而皆不可廢又有一種五六月開亦異種也
〔增〕《懸笥瑣探》范文穆公至能作菊譜
言月令以動植志氣候如桃桐軰直云始華而菊獨云菊有黄華豈以其正色獨立不伍衆草變詞而言之歟予始甚疑之信如譜中所載其色已不勝其多而月令獨云菊有黄華何也及來河南行熊耳錦屏𢎞農崤函諸山正秋草木俱衰謝盡山上下暨水厓籬落皆黄菊大如錢叢生粲然乃悟河南為中州得風氣之正黄為正色而正秋時著花隨地皆有此月令紀𠉀所以獨言之也然則如譜中所載諸品得無人智力變幻所致歟
則其見述於月令宜矣　《缾花譜》各色細葉菊一品九命　《瓶史》浴菊宜好古而竒者　菊以黄白山茶秋海棠為婢
〔原〕《梧潯雜佩》陸公平泉初入史館偶與同館諸公以事謁分宜衆皆競前呈身遂至喧擠公獨逡廵却歩時分宜庭中盛陳盆菊公徐謂曰諸君且從容莫擠壊陶淵明也聞者心媿　《花史》王龜齡十朋取莊園卉目為十八香以菊為冷香　吳致堯九疑考古云舂陵舊無菊自元次山始植沈譜云次山作菊圃記云在
藥品為良藥為蔬菜是佳蔬　本草與千金方皆言菊花有子魏鍾㑹菊花賦有方實離離之言馬伯州菊譜有金箭頭菊花長而末銳枝葉可茹最愈頭風謂之風藥菊冬收而春種之據此二說則菊之為花果有結子者　陶隱居與藏器皆言白菊療疾有功本草圖經言今服餌家多用白者抱朴子有言丹法用白菊汁　紫菊之名見于孫真人種花法又見于諸譜中此品傳植已久故唐宋詩人稱述亦多蕭穎士菊榮篇紫英黄萼
照耀丹墀杜荀鶴詩雨勻紫菊藂藂色趙嘏詩紫艶半開籬菊静夏英公詩落盡西風紫菊花韓忠獻公詩紫菊披香碎曉霞則紫花定是佳品　屈原離騷經朝飲木蘭之墜露兮夕餐秋菊之落英王逸註云言旦飲香木之墜露吸正陽之精液暮食芳菊之落華吞正隂之精蕊
子／醫家／御定佩文齋廣群芳譜／花譜　卷二十二至卷五十三／卷四十九　菊花二／集藻／傳(P.6-2)..[文淵閣四庫全書本]
〔傳〕
〔原〕元楊維楨〈黄華傳〉先生姓黄字華其先有日精者初生筮之繇曰煜煜煌煌綠衣黄裳徳與坤協數用九
彰九九相仍俾爾壽昌佐用炎皇啓於兌方世為中黄夫中五數也寄旺四時九九重陽數也兌秋方也雖寄旺四時而盛必於秋乎陶氏旺春劉氏旺夏陶劉氏謝而中黄氏其昌乎後日精以養生術佐農皇氏壽登一百二十餘歲嘉其功封之雍州之土為壽鄉公賜姓中黄氏後有治蘠者注姬公旦爾雅旦上其名綴衣薦服於帝帝服之喜特賜御愛黄至孫英其祚始落三湘與屈原同夕餐英子為華西入秦遇陽翟大賈衒金爭價
咸陽市華文備五色名次月令至今夏小正以華之善記節名為節華後入漢以服餌法干上出入宮禁后妃侍兒咸與之飲酒乞其祝辭曰長壽長壽宣帝時華以外國肥甘進上𡮢之喜曰金盞銀柈真神仙食也吾不能效武帝食露盤矣華𡮢以氣岸髙自標置曰予圜冠準天純色準地當贊天地開八荒壽域黄中通理獨暢四支非予前聞人佐農皇志也時陽九厄矣遂入平蓋山鍊九華大藥時時與好事者出沽酒市中見者咸呼
為九華先生彭澤令陶潛方棄官柴桑聞先生名特延致之後徙宅東潛不敢名惟以九華呼之潛當九月九日無酒與先生口講服餌法語之曰南山朝來致有佳氣耳少時江州刺史王𢎞送酒至潛以酒讓先生飲先生憙曰吾得拍浮此足矣潛平日交惟兩人先生與五鬣大夫也五鬣在先生上先生戲與五鬛較短長曰汝雖長遭斧創我雖短升中堂又以其能相殿最曰吾茹能使饑人辟糧汝能乎曰能吾飲能使癃殘人康寜壽
考汝能乎曰能曰吾一出能使時王知正氣一灰迹能使諸蟈族吞其譟而不聲汝能乎曰不能矣曰不能何以上吾也五鬛亦曰吾一出能棟天子明堂一灰迹能染歴代之文章子能乎曰不能也曰此吾所以上子也潛聞而笑曰九華既失五鬛亦未為得也二三子黜徳滅巧將太上從太上無名功故無窮於是二人者相與持酒懽甚潛頹然醉醉則遣客而二人者侍門下至蒙霜露不去先自譜其族凡一百六十三黜其冒姓名者
曰滴金馬蘭童萬錢覆等凡六種題曰九華壽譜藏於家云
子／醫家／御定佩文齋廣群芳譜／花譜　卷二十二至卷五十三／卷四十九　菊花二／集藻／銘(P.12-2)..[文淵閣四庫全書本]
〔銘〕
〔增〕晉王淑之〈蘭菊銘〉蘭既春敷菊又秋榮芳薫百草色艶羣英孰是芳質在幽愈馨　嵇含〈菊花銘〉煌煌丹菊暮秋彌榮葳蕤圓秀翠葉紫莖詵詵神仙徒餐落英
子／醫家／御定佩文齋廣群芳譜／花譜　卷二十二至卷五十三／卷四十九　菊花二／集藻／賦(P.13-1)..[文淵閣四庫全書本]
賦
〈御製菊賦〉當金飈之蕭摵正珠露之飄零睹百卉之具腓感菀枯之逓更疇晩序而挺節矯氣化而敷榮爰有紫蔕含
芳黄華逞茂擢苕穎於春初曜丰容於霜後先梅萼而吐芬繼蘭叢而擅秀既勁操之彌堅實寒香之可嗅爾其密葉蒙茸繁英歴琭霞蔚雲蒸煙披雨沐色徴土徳之純氣禀金行之肅舞燈影而紛披傍籬根而芳馥似幽人之相依豈世情之共逐是以丘園逸叟山澤癯儒植而供玩擷以當蔬存真味於淡泊協潛徳以敷腴亦有餐霞御氣乘雲握符盤飣桐杞囊繫茱萸或年壽之永延或災患之潛袪斯其著效於仙靈之籙尤不可以耳目拘也至若賦餐
英於楚客傳送酒於晉賢泛甘馨於南郡準節令於渾天罔不貞操卓爾高韻悠然宜名流之競羨亦譜籍之長編矧茲北闕秋深西山氣爽餘桕葉之參差剰楓林之莽蒼蝶揚揚而𡡾秋鴈𡄸𡄸而流響寒漠漠而侵階月溶溶而度幌爾乃横逸態以寡儔吐層蘤而直上種類間錯名品紛羅映小山之叢桂覆潭水之澄波低昂兮如紫衣之𡸁袖璀璨兮如白貝之編珂禀黄中之通理知中美之孔多蓋與松筠而共勁亦視桃李而殊科彼夫揚霜傑於詩人
誇日精於本草藉滋培於寒雨綻鮮華於清曉咸以孤潔方幽人之貞高逸擬君子之道苟其歴歲寒而長存何恨乎挺生之不早
〔增〕魏鍾㑹〈菊花賦〉何秋菊之可奇兮獨華茂乎凝霜挺葳蕤於蒼春兮表壯觀乎金商延蔓蓊鬱緣阪被岡縹榦緑葉青柯紅芒芳實離離暉藻煌煌微風扇動照曜𡸁光於是季秋九月九日數并置酒華堂高㑹娛情百卉彫瘁芳菊始榮紛葩韡曄或黄或青乃有毛嬙西施
荊姬秦嬴妍姿妖艶一顧傾城擢纖纖之素手雪皓腕而露形仰撫雲髻俯弄芳榮　晉孫楚〈菊花賦〉彼芳菊之為草兮禀自然之醇精當青春而潛翳兮迄素秋而敷榮於是和樂公子雍容無為翺翔華林駿足交馳薄言采之手折纖枝飛金英以浮旨酒拂翠葉以振羽儀偉茲物之珍麗兮超庶類而神竒　潘岳〈秋菊賦〉垂采煒於芙蓉流芳越乎蘭林遊女望榮而巧笑鵷雛遙集而弄音若乃真人採其實王母接其葩或充虚而養氣
或增妖而揚蛾既延期以永壽又蠲疾而弭痾　齊卞伯玉〈菊賦〉佇寒丘以彌望覿中霜之嫩菊肇三春而懐芬凌九秋以愈馥不履苦而淪操不在同而表淑傷衆花之飄落嘉茲卉之能靈振勁翮以揚綠含凝露而吐英　唐楊炯〈庭菊賦〉庭菊美貞芳也天子幸於東都皇儲監守於武徳之殿以門下内省為左春坊今庶子裴公所居即黄門侍郎之㕔事也其庭有菊焉中令薛公昔拜瑣闥此焉遊處今兼左庶子止於東㕔甍宇連接
洞門相向每罷朝之後未𡮢不游於斯詠於斯覽叢菊於斯歎其君子之徳命學士為之賦是日也薛愷以親賢為洗馬田巖以幽貞為學士高元思張師徳以至孝托後車顔强學沈尊行以博聞兼侍讀周琮李憲王祖英曹叔文以儒術進崔融徐彦伯劉知𣐱石抱忠以文章顯徳行則許子豐耆舊則權無二駱縯則古訓之前識張相則老莊之後英並承高命咸窮體物小子託於吹竽之末敢闕其辭哉遂作賦云日之貞矣於彼重陽
菊之榮矣於彼華坊含天地之精氣吸日月之淳光雲布霧合箕舒翼張鬱兮蔓衍郁兮芬芳珉枝金萼翠葉紅芒其在夕也言庭燎之晳晳其向晨也謂明星之煌煌爾其萬里年華九州春色花的爍兮如錦草綿連兮似織當此時也和其光同其塵應春光而早殖及夫秋星下照金氣上騰風蕭蕭兮瑟瑟霜刺刺兮稜稜當此時也弱其志强其骨獨歲寒而晩登雨還風去天長地久純黄象於后土故採桑而菊衣輕體御於神仙故登
山而菊酒文賔採之而羽化康公服之而不朽東極於是長存南陽以之睂壽胡太尉之允誠光輔漢庭萬機理三階平及暮年華髪𡸁肩秋菊長英蠲邪滌瘵於焉永貞鍾太尉之聲實彛倫魏室道合鹽梅功成輔弼降文屋之命修彭祖之術保性和神此焉終吉君章請老歲久懸車秋風生兮北園夕白露濕兮前階虚佇閑庭之曠邈對凉菊之扶疎人生行樂孰知其餘淵明解印退歸田野山鬱律兮萬里天蒼莽兮四下憑南軒以長
嘯出東籬而盈把歸去來兮夫何為者若夫窈窕重闈亘青瑣兮接皇扉深沉大壯通肅成兮連博望乃有𨛬鄉貴族薛縣名家共汾河之鼎氣同庶子之春華朝遊夕處徘徊顧慕難揺落於三秋偉貞芳於十步伊纖莖之菲薄荷君子之恩遇不羡池水之芙蓉願比瑶山之桂樹歲如何其歲已秋叢菊芳兮庭之幽君子至止悵容與而淹留歲如何其歲將逝叢菊芳兮庭之際君子至此聊從容以卒歲
〔原〕陸龜蒙〈杞菊賦〉天隨生宅荒
少墻屋多隙地著圖書所前後皆樹以杞菊春苗恣肥得以採擷供左右杯案及夏五月枝葉老硬氣味苦澀旦暮猶責兒童輩掇拾不已人或歎曰千乘之邑非無好事之家日欲擊鮮為具以飽君者多矣君獨閉闗不出率空腸貯古聖賢道徳言語何自苦如此生笑曰我幾年來忍饑誦經豈不知屠沽兒有酒食耶退而作杞菊賦以自廣云惟杞惟菊偕寒互緑或穎或苕煙披雨沐我衣敗綈我飯脫粟羞慚齒牙苟且粱肉蔓延駢羅
其生實多爾杞未棘爾菊未莎其如予何其如予何
〔增〕宋蘇軾〈後杞菊賦并序〉天隨生自言常食杞菊及夏五月枝葉老硬氣味苦澀猶食不已因作賦以自廣始余𡮢疑之以為士不遇窮約可也至於饑餓嚼囓草木則過矣而余仕宦十有九年家日益貧衣食之奉殆不如昔者及移守膠西意且一飽而齋厨索然不堪其憂日與通守劉君廷式循古城廢圃求杞菊食之捫腹而笑然後知天隨之言可信不謬作後杞菊賦以自嘲且
解之云吁嗟先生誰使汝坐堂上稱太守前賔客之造請後掾屬之趨走朝衙逹午夕坐過酉曾杯酒之不設攬草木以誑口對案顰蹙舉箸噎嘔昔隂將軍設麥飯與蔥葉井丹推去而不齅怪先生之眷眷豈故山之無有先生听然而笑曰人生一世如屈伸肘何者為貧何者為富何者為美何者為陋或糠覈而瓠肥或粱肉而墨瘦何侯方丈庾郎三九較豐約於夢寐卒同歸於一朽吾方以杞為糧以菊為糗春食苗夏食葉秋食花實
而冬食根庶幾乎西河南陽之壽　張栻〈續杞菊賦〉張子為江陵之數月時方中春草木敷榮經行郡圃意有所欣非花柳之是問眷杞菊之青青爰命采掇付之庖人汲清泉以細烹屏五味而不親甘脆可口蔚其芬馨蓋日為之加飯而他物幾不足以前陳飯已捫腹得意嘔吟客有問者曰異哉先生之嗜此也乎蘇公之在膠西值黨禁之方興歎齋厨之蕭條乃覽乎草木之英今先生當無事之時據方伯之位校吏奔走頤指如意廣
厦延賔毬場享士清酒百壺鼎臑爼胾宰夫奏刀各獻其技顧無求而弗獲雖醉飽其何忌而乃樂從夫野人之餐豈亦下取乎葑菲不然得無近於矯激有同於脫粟布被者乎張子應之曰天壤之間孰為正味厚或腊毒淡乃其至猩唇豹胎旋取詭異山鮮海錯紛糾莫計苟滋味之或偏在六府而成贅極口腹之欲初何出於一美惟杞與菊中和所萃謂勁不苦滑甘靡滯非若他蔬善嘔走水既瞭目而安神復沃煩而滌穢驗南陽於
西河又頽齡之可制此其為功曷可殫紀况於膏粱之習貧賤則廢雋永之求不得則恚兹隨寓之必有雖約居而足恃殆將與之終身又可貽夫同志子獨不見吾納湖之隂乎雪銷壤肥其茸葳蕤與子婆娑薄言掇之石銚瓦盌啜汁咀虀高論唐虞詠歌書詩嗟乎微斯物孰同先生之歸於是相屬而歌殆日晏以忘饑　元郝經〈牡丹菊賦有序〉初入新館客將宋日新致硃砂紅牡丹菊一本祗三四花慘悴萎暗不以為竒遂植之穿廊
西之隙地今歲忽茂逹成叢高六七尺及秋而放數百花所未見也適王甫書狀生朝而其花尤盛故作賦以寓感其辭曰西風悄兮幽扄木葉下兮空庭忽異卉之呈芳乃示予以不情郁霞腴之春姿敷玉瀣之秋英蹙綘綃於青苞翦翠羅於綠莛拆緗桃與紫薇訝鞓紅與鶴翎高層層以奕奕重裊裊以盈盈結膩黄以為心抹沉粉而含馨凝夜氣以夸晝姹斜陽而嚲晴仍牡丹之花王彊將菊以為名嗚呼噫嘻時哉匪時造化則奪形
色不移雖反常而似妖顧真宰豈予欺寓國色於羇孤謝凡品之芬菲掞金氣於西陸吐霜葩於東籬鄙傾城之鄭袖期佩蘭之湘纍獨超出於羣倫不繫累於等夷特以秋而為春乃竒花之出竒彼自為一時殆非後時也且持杯而浥露更嚼句以待月儘吳江之飛霜甚窮海之饕雪與後凋之姚魏共終全於晩節　明何景明〈白菊賦有序〉甲子九月十四日馮侍御宴集出白菊詠賞屬予賦之蓋以奉賔主之歡洽耳豈有望於榮觀哉
辭曰繄季秋之將望予恤夫序次之易代既無暇於遊覽亦索處而寡類接芳鄰之招引誠欽志於雅誨厪主人之投轄肅羣俊而弭蓋廼陳秋卉以侑觴冀逸興之可貸咸式燕以延賞異過時而尚愛喜幽玩以怡情追佳節之莫待豈無得於物觀實有感於斯㑹猥受簡以抒思庶形狀之具載爾其葳紫莖而上擢麃竒荄以孤植葉萋萋其微靄萼栗栗以寒色申纖縞以自貞羞組綵之外飾承危朶而不傾挺𣐱枝而益力香冉冉而不
繁豔娟娟而稍抑態屢覿而愈妍意凝想而彌極始嚴整而莫䙝終溫郁而可即華不露而已章思欲語而復黙神超有而入無豈髣髴之遽得廼若閒館重深高幕虚凉簷蕭蕭以下月庭藹藹而降霜燦灼爍以映夕紛委綴而明廊素娥兮聯裙青女兮駢妝縹輕鬢以雲鬚皎靚質而雪光驂連蜷兮鸞鶴服陸離兮珮璫信雕容之可赧嗤效顰之不量於是賔徙𠋣而久竚若耿耿其懷傷釭滅影兮續膏夜就深兮移牀馳留歎於永謝結
華思於餘芳允思美之所遇亦既隱而復揚乃歲律之甫遷慨金氣之何速鳥栖栖而斂翮飇颯颯以驚木怳窮莽於廣隰班紛薄於修陸衆已謝於塲野獨宛轉於寒谷甘苦心於螻蟻等末幹於樸𣙙雖曠絶以自持胡偃蹇而下伏夕淹雨而泣素朝披煙而委綠羌守操以堅冰徒有容之若玉儻衣袖之是將亦絃琴而可錄吾觀夫懷逹人之隱徳抱貞女之幽衷詎嬰情於豐華奚移志於始終桃早秀而先萎槿晨敷而暮空苟清白之
為尚曷芉菲之足崇嗟予之不淑兮撫年運而興悲覩兹植之所由懼修名之失時彼斯人之同志吾何俗之不隨廼孑孑以矯激羡草木之所為偉夫君之超越幸方圓之有持矧諸公之奮竒俱發蹤之可師顧㑹合之不偶常寡歡而多離指孤芳而締好創遊燕以為嬉誠後期之不忘或有徴於微辭　〈後白菊賦有序〉菊有白色者超越他品予𡮢賦之矣丙寅之秋京師桃李皆花予庭是種生意淒然久而不敷至十月始盛開色益鮮
麗予感焉復作後賦大運荒乎何停隂陽奄以代謝究動植之所由嗟何物之弗化時維孟冬金虎兮屏舍白帝兮徂駕氣厲厲兮始嚴景曶曶兮將下值抱疴以閒居循周除而蕩思庭葉委以陳翳階蘚穢而不治覽庶草之先零撫茲根之獨遲彼桃李之非令亦競榮而呈姿曄丹華以鬱鬱冒緑林而萋萋胡衆人之好陊班紛慕其芳菲朝絲吹兮填闉夕車馬兮成蹊咎𤣥樞之舛訛諒人事之尤違矧天道之無逺或省予而弗知繄予
植之雖晩實鄙志之所欣賤羣穠之溷濁恥雜敷之糾紛俱並進以取姸表孤花以見珍寧他卉之我先甘避迹而弗羣乃其蘊金氣以内凝標皜質而外映蔓不踰垣繁不被徑葉塗塗其自沃枝矯矯而獨勁宛含意其孰語若鍾情而未定女幽房而專情士窮巷而寡行服縞組以修容珮珩璜以昭令寄岑寂以怡心襲馨香以飾性無良朋以修好憾邪妁之干正又如下國之擯臣離宫之斥嬪心怦怦以濳惻懷耿耿而苦辛緬中宵以
前席念昔日之下陳慨微欵之莫宣若有怨而弗伸分孤蹇以終畢羌孰予兮幸親結𣐱條而三嗅重延佇而欽心寂𨶑館以容與散塵營以滌襟鑒微月之曖曖步列星之森森天窈窈以條革疾風起而夕隂念冱寒之已逼慘獨悲夫衆林苟操性之殊軌豈華色之遽沉内惝悢以懷顧怳屏營以咨嗟覩日月之減毁恐霜雪之增加抱孤英以自明悵情親之我遐慮寒香之終匱俾予身之蹉跎負大塊以馮生豈惟是乎獨嘉物何盛而
弗衰亦何枯而弗華夫芝焚而柏薪皆菸顔而殞葩伊桃李之既零亦奚異乎泥沙委常運以流轉復胡戚而胡夸誠予衷之不爽彼夸戚兮如何亂曰有美一人揚清芬兮縞袖合沓囘素雲兮被服文徽皓繽紛兮令儀襜襜斂玉手兮傾城獨立世不有兮時無蹇修誰則覯兮谷逶迤兮雪霰來兮衆芳萎兮嗟伊人兮秉志不囘兮　徐氏〈園菊賦〉晨步小園一望疎林白雲縹緲黄葉紛紜風蕭蕭而異響寒凛凛而侵人驚天道已殘秋覺
霜氣之稜稜鴈嘹嚦而南還蛩啾唧而哀吟值時景之荒凉菊方華於後庭何其晩也是造物之無知乎善爾碧枝㸃翠嫩萼噴金無桃李之妖艶抱松柏之堅心雖素雅之非凡柰何生乎不辰寄寸根於塵世胡為乎不遇乎陽春及其華也不獲寵而鮮妍兮懷淒楚於秋霜隂雲慘淡以蔽天兮日色薄而無光日色既薄而苦短兮惜乎金英之徒芳遭風欺而雨妒兮獨㷀㷀而不變其常吁嗟佳哉細觀其高世出塵之姿幽黙徘徊之態
嬾隨俗以富貴愛清冷而盤桓似有為而不見用於時者也似抱道而隱逸者也順天而安分者也豈習俗之能知邪重曰聊植疎籬清且幽兮天運閉塞隱而潛兮隱而潛兮霜淒雨霏兮百草罷綠爾猶存兮困苦自持時窮見操兮行比幽人素位履貞兮
子／醫家／御定佩文齋廣群芳譜／花譜　卷二十二至卷五十三／卷五十　菊花三／集藻／七言古詩(P.1-1)..[文淵閣四庫全書本]
欽定四庫全書
御定佩文齋廣羣芳譜卷五十
花譜
菊花三
〔集藻〕
〔七言古詩〕
〔增〕梁簡文帝〈採菊篇〉日精麗草散秋株洛陽少婦絶妍姝相呼提筐採菊珠朝起露濕霑羅襦東方千騎從驪駒更不下山逢故夫
〔原〕唐杜甫〈歎庭前甘菊花〉庭前甘菊移時晩青蘂重陽不堪摘明日蕭
條盡醉醒殘花爛漫開何益籬邊野外多衆芳采擷細瑣升中堂念兹空長大枝葉結根失所纒風霜
〔增〕宋梅堯臣〈甘菊〉世言此解制頹齡便當園蔬春競種到秋猶得泛其英爛醉莫辭官有俸　〈和吳沖卿省中植菊〉園果已熟實未墜野卉已老葉未瘁菊叢是時方發榮潭上籬邊俱有為一從潭島輔長年一自籬根圖暫醉今將移近省中蘭壅培早與陶潜異黄土肥濃沃井泉朱欄屈曲侵堦地勁風不到何動揺清露能霑誰著意
看看重九各登髙金蘂滿頭無所忌及此頻邀同舎歡向來莫羨鍾繇賜我家蓬藋不足云强對嘉章顔起愧　歐陽修〈希真堂東手種菊花十月始開〉當春種花唯恐遲我獨種菊君勿誚春枝滿園爛張錦風雨須臾落顛倒看多易厭情不專𨷵紫誇紅隨俗好豁然髙秋天地肅百物衰零誰暇弔君看金蘂正芬敷曉日浮霜相照耀後時寧與竹相榮𡡾世不爭桃李笑煌煌正色秀可餐藹藹清香寒愈峭髙人避喧守幽獨淑女靜容修
窈窕方當搖落看轉佳慰我寂寥何以報時攜一樽相就飲如得貧交論久要我從多難壯心衰迹與世人爭靜躁種花勿種兒女花老大安能逐年少　曾鞏〈菊花〉菊花秋開只一種意逺不隨桃與梅遊人有幾愛孤淡零落野水空巖隈層層露萼間枝葉金靨萬箇圍蒼苔直從陶令酷愛尚始有我見心眼開為憐清香與正色欲搴更惜常徘徊當攜玉軫就花醉一飲不辭三百杯　陸游〈山園草間菊數枝開席地獨酌〉屋東菊畦蔓草
荒痩枝出草三尺長碎金狼籍不堪摘掃地為渠持一觴日斜大醉呌墮幘野花村酒何曾擇君不見詩人跌宕例如此蒼耳林中留太白　楊萬里〈買菊〉老夫山居花繞屋南齋杏花北齋菊青春二月杏花開抱瓶醉卧錦繡堆凉秋九月菊花發自折寒枝插華髪湘纍落英曾幾何陶令東鄰未是多吾家滿山種秋色黄金為地香為國就中更有一丈黄霜葩月蘂耿出墻飲徒無酒尋不得尋得一身花露香如今小寓咸陽寺有口何曾
問花事百錢擔上買一株聊伴詩人發幽意　病眼仇𡨚一束書客舎葭莩菊一株看來看去兩相厭花意蕭條恰似無清曉肩輿過花市陶家全圃移在此千株萬株都不看一枝兩枝誰復遺平地拔起金浮屠瑞光千尺照碧虚乃是結成菊花塔蜜蜂作僧僧作蝶菊花障子更玲瓏翡翠六扇排屏風金錢裝面密如積金鈿滿地無人識先生一見䨇眼開故山三徑何獨懐君不見内前四時有花賣和寧門裏花如海　林亦之〈奉題林
稚春菊花枕子歌〉故人所説菊花枕似把冰丸月下飲秋水一䨇明炯炯數在青嚢第一品狂風江上吹蒹葭往往得之嵇阮家閉門誦書二十載眼睛損盡生空花建陽小作箸頭書殘更燈火亂蟲魚石渠文字大如斗塲屋歲月又不偶𨚫來南山青草邊東西盡為菊花田手提長筐向山曲一下收拾三百斛昨者昬迷才起來解把簷頭小字讀乃知妙物通羣仙一切藥囊應棄捐　謝枋得〈菊〉淵明豈但隱逸人淵明素懐諸葛志清香
不獨占秋天菊潭一滴三千歲　鄭思肖〈菊花歌〉太極之髓日之精生出天地秋風身萬木搖落百草死正色與秋争光明背時獨立抱寂寞心香貞烈透寥廓至死不變英氣多舉頭南山髙嵯峨　金宇文虛中〈白菊〉西風蕭颯百草黄南齋白菊占秋芳主人好事不專饗擷送客館分幽香幽香清艶兩難得冰雪肌膚龍麝裛悄然坐我蘂珠宮玉斧瑤姬皆舊識仙家藝菊名日精我今號爾為月英月中風露秋夕好感此仙種來曾城慿
君傳與金天令月與霜姿駐清景重陽好伴白衣來五柳先生憶三徑　元范梈〈送菊〉卧病髙秋留海浦明日重陽更風雨杜門不出長蒼苔令我天涯心獨苦籬角黄花親手栽近節如何獨未開含芳閟采亮有以使君昨暮徵詩來凌晨試遣霜根送畚土雖微甚珍重極知無意競秋光任作横窓歲寒供憶我初客天子都西垣植此常千株結花年年應吹帽始信南邦事盡殊願得封培自今日何間朱厓萬家室秋香端不負乾坤但嗔
簫管亂儔匹歸去來兮雖得歸念歸政自莫輕違他日采英林下酌誰向清霜望翠微　明吳寛〈過相城為沈陶庵和天全翁賞菊之作〉菊花開日是重陽坡翁妙語不可當我云但得花之趣何必秋來菊有黄神仙中人壽且康老年見客纔下堂幅巾飄飄映華髪導我直過東籬傍庵居春風定先到已見菊苗三寸長浩歌淵明飲酒章悠然依舊虞山蒼素琴無絃舊有例當春賞菊嗟何妨封題一笑報蘇子為我轉致陶柴桑　陳鴻〈買
西園菊至招同社諸人花下小飲因和短歌〉幾處菊花殘西園餘數畝買來竹𥦗下折簡會賓友把酒坐花㫄一齊衫袖香春天百卉𡡾不及此幽芳堦下凉風薄暮起枝枝低拂深杯裏願君盡醉宿我家明日更看西園花
子／醫家／御定佩文齋廣群芳譜／花譜　卷二十二至卷五十三／卷五十三　萬年花等／長樂花(P.28-1)..[文淵閣四庫全書本]
長樂花
〔集藻〕
〔賦〕
〔増〕晉傅元〈紫華賦并序〉紫華一名長樂生扵蜀其東界特饒中國竒而種之余嘉其華純耐久可厯冬而服故與友生各為之賦有遐方之竒草禀二氣之純精仰紫微之景曜因令色以定名剛莖勁立纖條繁列從回風以揺動紛蘭暢而蕙潔蔚青葱以增茂並含華而未𤼵扵是散緑葉秀紫榮藴若芝草之始敷灼若百
枝之在庭獨參差以照燿何光麗之雜形渙渙昱昱而奪人目精下無物以借喻上取象扵朝霞妙萬物而比艶莫兹草之可嘉　唐蘇頲〈長樂花賦并序〉蜀太守庭際有紫華草秋早始繁英露洗冬早尚直本霜封蕪雜大同扵衆卉盛衰小異扵羣物予訝而未識吏或告余曰此長虞所賦蜀長樂花也故心賞焉因口授書吏遂墨而成作恨不見古人所為得髣髴其㫖爾夫長者以短長之形度其長則至美夫樂者以哀樂之類同其樂
則至喜長也樂也吾安得而閒之嘉纖植之並用偉令名兮在茲徒見其豐族苯䔿髙標璀璨莖丹外而縞中葉縹分以紅貫綴緑穎之重疊索紫蕤之爛熳廹而象之君子其常或㣲或章聳危冠兮䙬若綬默退静其何望逺以意之佳人欲翔炫炫煌煌重羅綺兮撲瑶翠蹇来思而未嘗匪以幽兮自直匪以直兮自蔵匪以晚兮自耀匪以耀兮自强文濁露之均灑庇清舒之泛光本無嫌扵散地甘有寓扵殊方然則太液初滿上林新霽
䒠茸灼爍萬品千計揺瑞色而涵芝雜竒葩而轉蕙孰與夫玉堂金閣之偏賞白日青春之特麗嵗不與兮時向闌風蕭蕭兮夜漫漫賔逺鴻扵沙塞呌離鶴扵江干君曽不見三月華矣盡林間之槁木千霜殞矣亦庭下之枯蘭懿此常度凌扵早寒假春期而不彩雖秋令而不殘衝雨霰之飛薄任雲山之險難芳弗珍扵靃靡節恒慕扵檀欒吾則知𣗳背之奚托傾心之可安如後凋之可貴㒺獨立其誰觀文學掾起而為亂曰白露瀼瀼
何草不黄紫華灼灼生君之堂彼不伐兮秋自翳時或珍兮君是恵彤庭赫兮朱草駢交屈軼兮友賔連伊榛莽而荒此君曷為而賦㫋
子／醫家／御定佩文齋廣群芳譜／果譜　卷五十四至卷六十七／卷五十四　梅等／桃／集藻／五言古詩(P.31-2)..[文淵閣四庫全書本]
〔五言古詩〕
〔増〕宋孔平仲〈食桃〉翦彼十圍木架此百尺梁
十圍不加大百尺不加長胡為被錦繡空爾飾文章根㫁膚已剥至朽不復昌食桃棄其核下與糞壤藏雨露之所濡𤼵生乃微芒回首枝幹大冉冉出我牆開花又結子意態何煌煌　梅堯臣〈將行與蔡仲謀飲分席上果得桃〉曽無千嵗人安見千嵗實聊效昔所投瓊瑶報非一
子／醫家／御定佩文齋廣群芳譜／果譜　卷五十四至卷六十七／卷五十九　安石榴等／安石榴／集藻／賦(P.4-1)..[文淵閣四庫全書本]
〔集藻〕
〔賦〕
〔増〕晋潘尼〈安石榴賦并序〉安石榴者天下之竒樹九州之名果是以屬文之士或叙而賦之盖感時而騁思覩物而興辭余遷舊宇爰造新居前臨曠澤却背清渠實有斯樹植於堂隅華實並麗滋味亦殊可以樂
志可以充虚朱芳赫奕紅萼參差含英吐秀乍含乍披遙而望之煥若隋珠耀重川詳而察之灼若列宿出雲間湘涯二后漢川遊女攜類命儔逍遙避暑托斯樹以棲遲遡祥風而容與爾乃擢纖手兮舒皓腕羅袖靡兮流芳散披緑葉兮修條綴朱華兮弱榦豈金翠之足珍實兹葩之可玩商秋授氣收華斂實千房同蔕十子如一繽紛磊落垂光耀質滋味浸液馨香流溢　張載〈安石榴賦〉有若榴之竒樹肇結根於西海仰青春以啓萌
晞朱夏以發采揮光垂緑擢榦曜鮮熻若羣翡俱棲爛若百枝並燃煥乎郁郁焜乎煌煌仰映青霄俯燭蘭堂似西極之若木譬東谷之扶桑于是天廻節移龍火西夕流風晨激行露朝白紫房既熟頳膚自坼剖之則珠散含之則氷釋　張協〈安石榴賦〉攷草木於方志覽華實於園疇窮陸産於包貢嗟英竒於若榴耀靈葩於三春綴霜滋於九秋爾乃飛龍啓節揚飈扇埃含和澤以滋生鬰敷萌以挺栽傾柯逺擢沉根下盤繁莖篠密豐
榦林攢揮長枝以揚緑披翠葉以吐丹流暉俯散廻葩仰照爛若百枝並燃爀如烽燧俱燎皦如朝日晃若籠燭晞絳綵於扶桑接朱光於若木爾乃赬萼挺蔕金牙承蕤䕃佳人之𤣥髻發窈窕之素姿游女一顧傾城無鹽化為南威于是天漢西流辰角南傾芳實磊落月滿虧盈爰採爰收乃剖乃拆内憐幽以含紫外滴瀝以霞赤柔膚氷潔凝光玉瑩璀如氷碎泫若珠迸含清冷之溫潤信和神以理性　應貞〈安石榴賦并序〉余往日職
在中書時直廬前有安石榴樹枝葉既盛華實甚茂為之作賦挹微露以鮮采承輕風而動葩南拂隂檐北扇陽阿其旁則有大厦崇房重廊髙廡皇籍帝典圖書之府時移節變大火西旋丹葩結秀朱實星懸膚坼理阻爛若珠駢　潘岳〈河陽庭前安石榴賦〉仰天路而髙睇顧鄰國以相望位莫微於宰邑館莫陋於河陽雖小縣陋館聊可以遊實有嘉木曰安石榴修條外暢榮榦内樛扶疎偃蹇冉弱紛柔于是暮春告謝孟夏戒初新莖
擢潤膏葉垂腴曽華曄以先越含榮𪄚其方敷丹暉綴於朱房緗菂㸃乎紅鬚煌煌煒煒熠爍委累似琉璃之棲鄧林若珊瑚之暎緑水光眀燐爛含丹耀紫味滋芳神色麗瓊蘂遥而望之煥若隨珠耀重淵詳而察之灼若列星出雲間十房同膜千子如一御渴療飢解酲止疾既乃攢乎狹庭載阨載褊土階無等肩牆惟淺壁衣蒼苔瓦被駁蘚處悴而榮在幽彌顯其華可翫其實可珍羞於王公薦於鬼神豈伊仄陋用渝厥真果猶如之
而况於人　宋梅堯臣〈矮石榴樹子賦并序〉襄城縣庭下生矮石榴往來者異之予為作賦寫其狀因以自勵云有矮石榴其髙倍尺中訟庭儷戒石訪諸走胥云非封植忽此生榮三傳歳歴密葉如盖繁條如織萎蕤下垂疲軟無力緗苞貯露纍纍仄仄下人俯視顛本可識雀愧卑棲而不肯集兮故啾唧以矯翼偃偃盤盤若屈若鬰紉紉結結非曲非直榦不足攀隂不足息夫何挺質之可惑耶意為異與為妖與人以為異我不知其異
曰殊衆人之類類人以為妖我不知其妖曰乖衆木之翹翹然而不生樊圃臺榭遊觀之所産兹堂下其有以警而有以覩因形取義庶将有補當革蔓衍之多枝無若軟柔之不舉勿俾苞苴之流行勿使吏氓之輕侮勿淟涊以自抑勿猶豫而失處勿闒茸以接卑勿上下之不撫夫如是則異也妖也固弗取維戒懼斯主
子／醫家／御定佩文齋廣群芳譜／果譜　卷五十四至卷六十七／卷六十一　荔支二／集藻／賦(P.19-2)..[文淵閣四庫全書本]
〔賦〕
〔原〕漢王逸〈荔支賦〉暧若朝雲之興森如横天之彗湛若大厦之容鬱如峻岳之勢修榦紛錯綠葉蓁蓁灼灼若朝霞之映日離離若繁星之著天皮似丹罽膚如明璫潤侔和璧奇踰石黄仰嘆麗表俯嘗嘉味口含甘液腹受芳氣兼五滋而無常主不知百和之所出卓絶類
而無儔超衆果而獨貴　唐張九齡〈荔支賦有序〉南海郡出荔支焉每至季夏其實乃熟狀甚瓌詭味特甘滋百果之中無一可比余徃在西掖嘗盛稱之諸公莫之知而固未之信唯舍人彭城劉侯弱年遷累經屈南海一聞斯談倍復嘉嘆以為甘㫖之極也又謂龍眼凡果而與荔支齊名魏文帝方引蒲萄及龍眼相比是時二方不通傳聞之大謬也每相顧閑議欲為賦述世務卒卒此志莫就及理郡暇日追叙徃心夫物以不知而輕
味以無比而疑逺不可驗終焉永屈况士有未效之用而身在無譽之間苟無深知與彼亦何異也因導揚其實遂作此賦云果之美者厥有荔支雖受氣於震方實禀精於火離乃作酸於此裔爰負陽以從宜䝉休和之所播渉寒暑而匪虧下合圍以擢本傍蔭畆而抱規紫文紺理黛葉緗枝蓊鬱而霮䨴環合而棼纚如蓋之張如帷之垂雲煙沃若孔翠於斯靈根所盤不高不卑陋下澤之沮洳惡層崖之嶮巇彼前志之或妄何側生之
見疵爾其勾芒在辰凱風入律肇氣含滋芬敷謐溢綠穗靡靡青英苾苾不豐其華但㫖其實如有意乎敦本故微文而妙質蔕葯房而攢萃皮龍鱗以駢比膚玉英而含津色江蓱以吐日朱苞剖明璫出炯然數寸猶不可匹未玉齒而殆銷雖瓊漿而可軼彼衆味之有五此甘滋之不一伊醇淑之無凖非精言之能悉聞者歡而竦企見者訝而驚仡心恚可以蠲忿口爽可以忘疾且欲神於醴露何比數於甘橘援蒲萄以見擬亦古人之
深失若乃華軒洞開嘉賓四會時當燠煜客或煩憒而斯果在焉莫不心侈而體泰信琱盤之仙液實玳筵之綺繢有終食於累百愈益氣而理内故無厭於所甘雖不貪而必愛沉李美而莫取浮瓜甘而自退豈一座之所榮冠四時而為最夫其貴可以薦宗廟珍可以羞王公亭十里而莫致門九重兮曷通山五嶠兮白雲江千里兮青楓何斯美之獨逺嗟爾命之不逢每被誚於凡口罕獲知於貴躬柿何稱乎梁侯棃何幸乎張公亦因
地之所遇孰能辨乎其中哉
〔增〕宋李綱〈荔支賦并序〉張曲江嘗賦荔支美則美矣然未盡善也余來閩中始得食其生者因感而賦之其辭曰伊天地之大美種火徳於炎方結荔支之嘉實禀純氣於至陽含滋潤於雨露違嚴凝於雪霜碧葉素榮縹蔕丹房膚如龍鱗顆如裹嚢絳綃為殻白玉為瓤液貯甘露核藏丁香醞難言之妙味吐自然之清香此荔支之大畧也全而觀之亘如丹鳯之方卵而未雛破而窺之瑩如老蚌之既剖而
見珠掇而出之粲如姣姬褪紅裳而露玉膚咀而嚼之㫖如瓊醴吸沆瀣而羞醍醐談辯莫及丹青難圖百果退避孰敢爭腴至如厥包橘柚先薦含桃嶺表龍眼西域蒲萄色沮情恧遜美推高矧夫剝棗浮瓜來禽青李張公大谷之棃梁侯烏椑之柿曾何足以比萬分之一二哉秋夏之交蒸暑歊然畏景馳至薰風入絃著花結實耀日含煙一望萬株列於名園璀璨熒煌若繁星之麗天一食千顆置之華筵勻圓磊落若火齊之堆盤溢
甘芳於齒頰實元氣於丹田宿酲可解沈痾可痊若夫色味與香變於三日曝之為乾漬之以蜜汎鯨海之巨航入金張之要室譬之神藥致佳人之尸千金市駿馬之骨氣格精神初不得其髣髴也昔者曲江嘗為之賦寓意卒章惜其不遇殊不知草木之性各安其土玩物喪志亦所不取開元之末妃子最憐萬里驛致來自蜀川死百馬於山谷望一騎而嫣然荔支則遇而天下病焉爰有狷介之士負罪逺謫適丁其時偶得而食不煩
傳送之勞以資口腹之適快平生之素願飽珍味而無斁正猶衞懿不可以好鶴而幽人得之適所以増其逸阮籍之徒得全於酒而羲和湎淫乃廢時而亂日且食荔支此非我力　〈荔支後賦并序〉宣和己亥歳余謫官沙陽次年夏始食荔支嘗為之賦後十二年歳在辛亥寓居長樂於今又四夏矣備嘗佳品究見荔支本末作後賦以訂之其辭曰客謂梁谿病叟曰玉局翁以荔支比江瑶柱與河豚豈其然乎病叟曰否擬人必於其倫
惟物亦爾彼河豚與瑶柱在海物而推美厥臭惟腥厥狀惟詭藉薑桂之餘滋薦樽罍之芳㫖快一嚼而稱珍非鼎俎之正味何足以得荔支之髣髴也惟此荔支産於炎方綠蔕團團丹實煌煌香吐芝蘭液凝瓊漿色味兼美自然芬芳宛如佳人麗服靚妝冰肌玉骨錦衣繡裳又如明珠包裹絳嚢煥彩外耀皓質内光其品則有陳紫方紅江綠宋香細若雞舌赩若硫黄虎皮斕斑龍牙銳長蚶殻匾仄玳瑁文章皺玉豐膚星毬照江干類
萬族不可殫詳夫豈瑶柱河豚之所能比方也客曰然則何物可以擬之病叟曰建溪臘茗仙草之英採掇以時製作惟精蒼璧忽破素塵乍驚甌汎霏霏之乳花湯候颼颼之松聲滌煩蠲渴愈病析酲此亦天下之至味也洛陽牡丹百卉之王鶴白鞓紅魏紫姚黄嫣然國色郁乎天香豔玉欄之流霞列錦幄之明釭價重千金冠乎椒房此亦天下之至色也相彼二物標格高奇名雖一㮣種有多岐挈長度美可並荔支永叔君謨序而譜
之如三國之鼎峙各擅據於一陲角力爭勝未可以決其雄雌也客曰臘茗牡丹則吾既得聞命矣敢問百果之中孰與為比魏帝方之蒲萄唐人推於緑李亦有謂乎病叟曰荔支之生厥土惟三西則巴蜀連亘嶠南肉薄漿多酸而不甘與閩粤之所産殆不可同日而談也漢貢南海唐驛西川皆荔支之下駟乃並騖於中原當時所見得其粗焉宜乎品藻之失而議論之偏試使閩粤者進則二果慙恧將遜美以推先而况其凡乎若夫
洞庭之柑瓤凝玉雪清香潠手累日不歇苕霅之芡實侔珠璣咀嚼不倦玉池生肥思其次焉亦皆荔支之亞匹也然柑可食而不可多芡療飢而不療渴惟食多之益辦與飢渇之兼解微荔支吾誰與歸方將休影息蹤遺物離人倒冠落佩買山灌園植千種之陸離擇萬顆之勻圓上滋絳宫下灌丹田怡性養壽超然自得以盡吾之天年子能棄世事而從我遊乎客黙然慙逡巡而辭退　范成大〈荔支賦并序〉紹興丙子夏有自行都餉
貢餘新荔子者坐客稱歎窮山所未嘗有呼酒更酌鼔琴以侑之且為之賦時為新安掾吾聞南國之南水激而山蟠鍾具美於一物繄化工之所難撋絳綃以袨服襲蒨桃而中單湛冰明之漼漼粲玉粒之團團蓊生香之令芳泫仙液於微瀾走候置其萬里上玉宸與金鑾顧人間之流落纔千倉之一簞餉江南之病客索孤笑於顰端斥蜂蜜之黄膩謝佛桑之紅乾覺龍目之么麽咍蒲萄之甘酸藉以秋雲之巾薦以水晶之盤羞以燒
春之浮醅相以流水之清彈迨風月之溫麗耿星河其未翻予一嚼而三嚥艶玉池之清寒恍醉夣之翾飛掖九天之風翰望涪江與閩嶺麾八極於雷鼾方㝠濛其路暗儵浩蕩其天寛岌芳宫與繡户窈玉聲之闌珊欵荔支之仙人若平生之所歡謂客子其少留紛擘綠而破丹招玉環於東虚御清空之䨇鸞訪長生之舊曲有千載之遺歎悵三山之囘風驚南斗之闌干亂梧竹之滿庭渺雲海之漫漫　明胡宗華〈荔子賦〉登尉陀之荒
臺過無諸之故墟覽山川之奇勝覩草木之瓌殊緋桃朱柿之焜煌江橙盧橘之榮敷或叢生於炎麓或秀𤼵於海區名與味兮駢美香與色兮洵都信南方之異果或可貢於帝居惟荔子之佳品實中國之所無宜馳名於君謨之譜而見序於居易之圖也觀其氣受東震精禀南離陽明内蘊華采外施蟠蒼根於深固抱海氣之淋漓枝凝緗兮交暢葉染黛兮葳蕤逺而望兮如擎天之高蓋邇而矚兮若疊翠之重帷火流大地兮而清寒
襲予霜凝絶壑兮而堅剛匪虧材孔大而合抱䕃低垂而從規揚芳聲於海嶼延清景於亭池寶之者無斧斤之及憩之者如雲庇之垂以側生而見毁何或者之罔知當其暴雨既霽凱風微凉花霏霏兮綴密穗實靡靡兮垂青房如韜光以自斂迨有積而後彰林鍾戒辰心星正陽膚凝脂兮皺殻肌斂玉兮含漿如英華之既𤼵雖欲揜而難藏爛如彤雲之合歘如彩鳯之翔燁然疑火珠萬斛照金烏而晝見熻然訝神丹九轉射𤣥圃而
流光堆於雕鳯之盤薦於晝錦之堂擘輕綃之綘膜吐明月之圓璫脣未沾而先嗑口既潄而尤香具甘滋之正味食雖餮而靡傷可以充席珍而娛賓客之奉可以薦籩實而格神祖之洋洋彼擬倫於甘橘徒以甜酸而見齒或比議於蒲萄信其謬說之荒唐也惜乎生於炎海之濱植於遐異之方去京華兮萬里瞻天門兮堂堂柳夾道兮江路遥桂倚巖兮天風長固末繇厠宸楓之列尚何能邊班筍之傍繄登薦之有時宜株守以自藏
與媚妃嬪之笑兮寧培根枝於深固也與踣飛塵之騎兮寧分清蔭於草堂也務植徳以滋身願托根於南荒沐雨露之嘉澤爛雲霞以成章隨榮瘁之所遇囿生成於𤣥黄幸弗淆於凡草同腐滅於飛霜庶留名於譜牒垂百世而流芳　蔣徳璟〈荔支賦〉若夫金椶栗玉虎斑龍牙麝囊椰鍾黑葉綠紗蚶殻朱柹星毬雞肝霞墩松蕾金線冰團牛心鵲卵淨瓶蜜丸夫固亞僕乎瀘粤然猶閩囿之下丹也徃者忠惠之書譴於方氏橋二百而
為讖竟淪淹於鐸里維鐸及奕誕降嘉蕤延壽是孳祥井是氿移紫度緋法藍心恥流觀夫伏熸秋囘百荔垂瀸黛葆扈雲彤實射暹夜星晝燭圎蓋方陣譬若火烽其木不燼又若琅玕萬斛鳯丸離離芸風氣聞千歩又若洛媛含辭未吐寒泉三尺渫浴天芳又若合徳初出蘭湯廣上圎下皓肪中没又若宜主𣐱溫無骨霧綃半劈醴津斯皬襲漿斯落又若吉雲露珠一勺昶膜醲英又若水晶槱核焦封又若丁香應啜灰滅又若甜雪留
芬射越弛服墜裾又若茵墀流汁入渠故其冬青春榮之性絳襦玉膚之狀駁犖辬艶之妝蠲渇補髓之湩亮羣族之所伏嗟難得而覼况是以釵頭盛鬋䨇髻奉襡王娘鄣袂將軍𢹬鐲服其實者挹膏潄瓤為荔羡偓昔扶荔之宫積草之池金明揺風十不一易若乃洛陽置於嶺南長安盡於巴蜀法部初哇明駝暗䎘撫酸苞而虚憐悵珠靨之已秃悝嬌環之解笑固以瑊玏為結緑忠惠之書𢶉二産汰閩江之𤿕馤未若兹種羃歴乎三
十二之外重曰震氣五滋狎獵的纚生代巧兮荅遝蚌胎誰其冠者繄延壽兮元鼎風堠宣和航瓦珍非質兮皇罕連賨願登上林比禹橘兮　林古度〈荔支賦〉吾閩佳果有荔支焉歴代稱美百莫能先産既炎土生復炎天為樹嘉蔭為花細妍及其成實外赤中鮮纍纍若若紅香滿前其品固貴其質可憐衆彼名號後人强鐫雜沓瑣屑荔不必然荔之為物别有自全勿翦勿伐匪原匪田厥根厥本亦風亦煙不知唐室取媚㛹娟致勞驛
騎反以為愆非荔之過由人所牽君子終諒不倚不偏既充甘食亦奉華筵一切種類畢莫能賢雖足珍兮未敢自專世所尚兮桃棗成仙爾表爾裏色味相兼粤酸蜀澀鼎足殊懸三都見侈萬古難捐漢王唐張兩賦爭傳予曷能贊億萬斯年　黎遂球〈荔支賦〉粤客居吳食其楊梅趨裝度嶺不忘荔支吳儂請留荔脯當貽客謂吳儂譬如蛻尸顔色既變滋味亦非於時設酒銅坑喧相接客為言其故送子得𤼵客曰吾家海上蓼水板橋
為園數畝鑿池通潮上植嘉樹外被良苗晴氣如薰宿雨既朝荔支垂垂自圍樹腰於是紅染鸞頸大倍龍目重五小至蒸然盡熟外若火珠内足香玉核不煩鑽無骨皆肉當吾睡起曳屐旋旋手摘目選坐樹似眠幼弟就告似此必甜持以奉母自試果然飽能避穀飫復垂涎晶丸彈脱霞袋蟬連因占朱紱解以形鹽𨚫老還童顔芳色妍相如已渇留侯得仙飼鳥皆肥如花特鮮則有為圃之叟種樹之子異種新得乞鄰掠美提筐出袖
匾翠負紫好云更繼急或就採佳必待期異不入市名類匪一有因而起而吾園之所植其名黑葉低枝濃暗土膏屯結實不裹刺色若血珀瓊液内凝綘衣欲裂樽肩壺腹龍鱗龜坼剝而呑之融冰沃雪爾乃吾夢還家北堂之南新得一姬其名玉環體若荔膚紅裁荔衫息氣荔香囓脣荔甘又善選擇手持荔籃長歌娛母祝荔宜男則有麻姑仙女臨渡海水投吾古方餐花不死衆卉可收獨難荔蘂蝶翅如飴蜂醸將醢繞樹䕶持設餳
祭醴如妾待年他花則妓又有羅浮仙伯愛吾詩脾來惠丹粒和水噴滋遂令吾樹四時皆宜雪瓣紛郁朱實參差曰予之歸行不虞遲客語未竟吳儂爭言願贈予夢隨歸子園珊瑚小舌寄頰應存四坐聞之涎湧泉源亟賣楊梅贐客以錢
子／醫家／御定佩文齋廣群芳譜／果譜　卷五十四至卷六十七／卷六十二　荔支三／集藻／五言古詩(P.1-1)..[文淵閣四庫全書本]
欽定四庫全書
御定佩文齋廣羣芳譜卷六十二
果譜
荔支三
〔集藻〕
〔五言古詩〕
〔增〕梁劉霽〈荔支〉叔師貴其珍武仲稱斯美良由自逺致含滋不留齒　宋梅堯臣〈和答韓奉禮餉荔支〉韓盛人所希四海餽名物韓復未疎予分珍曾不一莆陽荔子乾皺殻紅釘宻存甘尚可嘉夲味固已
失遥思海𣗳繁帶露摘初日安得穆王駿能置萬里疾
〔原〕劉攽〈荔支〉南州積炎徳嘉樹凌冬綠薰風海上来丹荔迎夏熟煌煌錦繡林亭亭翡翠屋鵠頭爛晨霞天酒瑩寒玉流聲感華夏採掇如不足開元百馬死漢堠五里促君王玉食間此薦知不辱迨今糟粕餘猶足驚凡目憶初成上林四方會竒木使臣得安榴天馬来苜蓿擢身自幽遐託地幸滲漉我欲咎真宰喟兹限荒服將非名實雄百果為羞縮區區化工意聊爾存衆族
〔增〕文同謝〈任瀘州師中寄荔支〉有客来山中云附瀘南信開門得君書歡喜失鄙吝筠籨包荔子四角俱封印童稚瞥聞之羣来立如陣競言此佳果生眼不識認相煎求拆觀顆顆紅且潤衆手攫之去爭奪逓追趂貪多乃為得廉恥曾不論喧閙俄頃間咀嚼一時盡空餘皮與核狼籍入煨燼　鄧肅〈看荔支〉荔子有佳品乃在府城東我来方秀𤼵紅雲幾萬重遥知香味色已具碎花中凭欄一念足不食意自充人世如夢耳當體色即空
謂是為真實便可侑千鍾謂是為非實真飽亦何從虛實兩無有樓髙雨濛濛　元林士敏〈詠宋家香荔支〉江南有嘉植託根在庭除扶持王母力珍重端眀書君家忠孝門餘澤尚沾濡子孫貴封植慎勿忘厥初　明沐璘〈咏晉安荔支〉建水夫何如厥土早而熱蠻花開佛桑𠉀禽罷鶗鴂莽雲覆溟濛梅雨滋霠翳接地茂緗枝遮空舒黛葉翠葆霞焜煌錦幄風掀掲香麝忌經過飛鶹防盗竊勁雛赤膚脫肥奢瓊瓤凸明璫怪可餐冰丸訝
許嚙真珠堆緑雲玳瑁垂綵纈鳳爪天下竒龍牙衆中傑飽食慚素餐長吟望林樾　林垐饋〈髙宗吕鳳池超荔支〉夲非凡品類超出鳳池羣自恨所居僻逺在瘴海濆至性耐煩熱丘園絶垢氛中含氷雪姿外纈紅錦文雨沾日已滋林髙爛紫雲龍牙尚莫敵蚶殻徒紛紜禽鳥不敢啄晨夕𠉀之勤起盻草亭前日日来南薰故人邈難見愁思劇如焚縱有一尊酒獨酌未成醺新摘不滿筐持贈将微芹封之吟不就無奈正思君　謝肇淛
〈五月十日初嘗火山荔支〉五月猶未半輕紅已出市磊磊朱葳㽔乍疑晨星墜雖無膏腴肪已勝醇酪味碧玉初破瓜珠胎尚含淚襦薄不禁風肌細還愁穉跫然足谷音始知希者貴　鄧道協〈霧居園噉中冠荔支〉火山出未乆中冠繼其後裛露蒂猶青緑衫裼紅袖齒頬有餘酸膏腴尚未厚措大性所宜拏攫不停手琴瑟雖未調亦已勝瓦缶酸盡回㣲甘佳境漸入口岸幘𤼵浩歌孤月上髙栁　〈積芳亭噉蜜紅荔支分得藥名〉袒卧桂
枝林紅雲實已羙酸漿猶殢人餘甘遂溢齒寒氷片片飛丹液巨勝爾殘香附筠籠擲地黄間紫劇談幸從容天半夏雲起預知佳味深早當歸故里　髙景倩〈齋頭啖鑛玉荔支賦得漢人名詩〉夏季布華筵鑛玉陳蕃枝輕黄香四座殷朱浮青絲出井丹液凉雪竇融凝脂楊盧植上苑桃李廣西陂未若三伏生微寒朗侵肌吾曹操彩筆揮霍光陸離餘甘寧可忘向子長相思　〈買莆田陳家紫一日夜直抵會城招諸子同賦〉閩海荔若雲
遝荅布山谷列品七十餘陳紫擅其獨末銳廣兩肩核焦埋深緑此種出莆陽祕書閉門鬻寥寥五百載接枝彌蕃育在山豐年玉岀鄉荒年榖六月火雲蒸紅塵勞急足朝採楓亭林暮走馬江瀆旦起日初髙葳蕤爛盈目翠籠未開椷流香已滿屋飛燕雪中膚太真風前浴色味不可名但知果吾腹敗襦委芳草遊蜂尋殘馥中冠慚後塵桂林甘雌伏勝畫浄江瓶三分堪角逐異品固不常勝會亦難續何時從九仙飽噉壺山麓　〈陳价
夫髙景倩齋頭啖鑛玉荔支各賦漢人姓名〉垂楊修竹下歌鍾會羣英門杜衆賔進譸張飛兕觥扶疎廣庭𣗳顆顆垂黄瓊朱李固難並况乃髙堂生在谷永殷繁出郭太縱横楚江乙萍實何足揚雄名　徐𤊹〈五月十日初食火山荔支〉仲夏氣欎蒸輕紅綴荔子厥種名火山早熟差足喜色香雖未全驟食亦清美不患甘傷脾且愛冷沁齒已勝餐来禽猶堪敵青李聊爾為先驅次第飽陳紫欲結林下盟請從今日始　〈十七日集鄧道協
新居食中冠荔支〉新居初落成荔子熟已半梢頭覓早紅正品得中冠摘来恱我口彷彿眀星爛始食味尚酸浃背有微汗小者猶若珠大者已如彈嘗新頗不厭錦殻堆几案輕風送晩涼清香廽鼻觀置堠無飛塵不作蘓子歎　髙景倩〈齋中食鑛玉荔子賦得漢人名詩〉江陳萬年種夏景丹顆垂檀欒布鑛玉香甘始當時千枚乗露摘盆子盛纍纍諦審食其實核焦延夀宜楊盧植太酢青李尋傷頤綺疏受殘照林髙相蔽虧盤桓譚轉
劇三伏湛凉颸　曹學佺〈石君亭噉荔嘲俞羡長〉纍纍荔子實采采動盈抱漫論市上錢詎秘林間寳充兹石君羞展彼山泉澡量腹受幾何百千恣傾倒齒牙沁甘露毛羽生難老嘗聞丹經言効驗良可攷使人羙顔色長似少年好為問羡門長何如瓜大棗
子／醫家／御定佩文齋廣群芳譜／果譜　卷五十四至卷六十七／卷六十二　荔支三／集藻／五言排律(P.29-2)..[文淵閣四庫全書本]
〔五言排律〕
〔原〕唐白居易〈題郡中荔支十八韻兼寄楊萬州八使君〉竒果標南土芳林對北堂素華春漠漠丹實夏煌煌葉捧低垂户枝擎重壓墻始因風㺯色漸與日争光夕訝條懸火朝驚𣗳㸃妝深於紅躑躅大較白㯽榔星綴連心朶珠排耀眼房紫羅裁襯殻白玉裹填瓤早嵗曾聞說今朝始摘𡮢嚼疑天上味齅異世間香潤勝蓮生水鮮逾橘得霜燕支掌中顆甘露舌頭漿物少尤珍重天髙苦𣺌𣴭已教生暑月又使阻遐方粹液靈
難駐妍姿嫩易傷近南光景熱向北道途長不得充王賦無由寄帝鄉唯君堪擲贈面白似潘郎　宋陶弼〈荔支〉五月南游渇欣逢荔子丹殻勻仙鶴頂肉露水晶丸色應離為火甘殊木作酸枝繁恐相染𣗳重欲成團赤蚌遺珠顆紅犀露角端爽能消内熱潤可濯中乾桂嶺無霜處梅天暴雨殘闕十字一簇氷蠶繭千苞火鳯冠隔瓤銀葉嫩透膜玉漿寒
〔增〕明謝肇淛〈噉瀛州荔支〉見說瀛洲好濃隂十里堤香凝絲籠滿葉簇錦丸齊夾岸
雲猶濕浮江日未西肌豐埋𥡤核襦薄裂輕綈不分啇山橘還勝大谷棃紅釘金屈戍白乳玉玻瓈綘雪丹堪餌芳塵路不迷會湏乗興往斗酒聼黄鸝　祝𣗳勲〈荔支〉閩中新荔熟越客可休糧百谷成珠浦千林綴錦囊裊風湏細摘帶露合多𡮢消渇逢甘醴充飢得異漿青英團翡翠丹實炫鵞黄霞臉仍蒸日冰膚倍膩霜建宫遥自漢置驛廣于唐火齊緗枝綴珊瑚黛葉藏品多逾别域名重表炎方飽噉為名士嚬呼十八娘
子／醫家／御定佩文齋廣群芳譜／果譜　卷五十四至卷六十七／卷六十三　荔支四等／荔支四／集藻／七言絶句(P.1-1)..[文淵閣四庫全書本]
欽定四庫全書
御定佩文齋廣羣芳譜卷六十三
果譜
荔支四
〔集藻〕
〔七言絶句〕
〔原〕唐杜甫〈觧悶〉憶過瀘戎摘荔支青楓隠映石逶迤京中舊見無顔色紅顆酸甜只自知　翠瓜碧李沉玉甃赤棃蒲萄寒露成可憐先不異枝蔓此物娟娟長逺生　側生野岸及江蒲不熟丹宫滿玉壺
雲壑布衣駘背死勞生害馬翠眉湏
〔増〕戴叔倫〈荔支〉紅顆珍珠誠可愛白鬚太守亦何癡十年結子知誰在自向中庭種荔支　白居易〈荔支樓對酒〉荔支新熟雞冠色燒酒初開琥珀香欲摘一枝傾一盞西樓無客共誰甞
〔原〕杜牧〈華清宫〉長安回首繡成堆山頂千門次第開一騎紅塵妃子笑無人知是荔支来
〔増〕薛能〈荔支〉顆如松子色如櫻未識蹉跎欲半生嵗杪監州曽見樹時新入座久聞名
〔原〕韓偓〈荔支三首〉遐方不許貢
珍竒宻詔惟教進荔支漢武碧桃争比得枉令方朔號偷兒　封開玉籠雞冠澀葉襯金盤鶴頂鮮想得佳人㣲啓齒翠釵先取一雙懸　巧裁霞片裹神漿崖蜜天然有異香應是仙人金掌露結成氷入蒨羅囊
〔増〕薛濤〈憶荔支〉傳聞象郡隔南荒絳實豐肌不可㤀近有青衣連椘水素漿還得類瓊漿
〔原〕宋王濟〈宫詞〉昨日閩中進荔支君王親受幸龍池先将並蒂盛金盒蜜賜修儀盡不知
〔増〕蔡襄〈七月二十四日食荔支〉絳衣仙子
過中元别葉空枝去不還應是天人知憶念再生朱實慰衰顔　〈和龎公謝子魚荔支〉霜鱗分不登枯肆丹實全應勝木奴欲效野芹羞薦去敢期佳什墜驪珠　〈浄衆院𡮢荔支〉霞𣗳珠林暑後新直疑天意别留春京華百卉争鮮貴誰識芳根著海濵　曽鞏〈荔支四首〉剖見隋珠醉眼開丹砂縁手落塵埃誰能有力如黄犢摘盡繁星始下来　玉潤氷清不受塵仙衣裁翦絳紗新千門萬户誰曽得只有昭陽第一人　絳縠囊收白露團
未曽封植向長安昭陽殿裏才聞得已道佳人不奈寒　金釵雙捧玉纎纎星宿光芒動寳奩觧笑詩人誇博物祗知紅顆味酸甜　韓維〈謝送妃子園荔支〉年年驛使走紅塵貢入驪宫色尚新妃子園名猶未改一籠丹實寄閒人
〔原〕蘓軾〈食荔支〉羅浮山下四時春盧橘楊梅次第新日啖荔支三百顆不辭長作嶺南人
〔増〕蘇轍〈毛君惠荔支〉荔子生紅無奈逺陳家曬白到猶難雖無驛騎紅塵起尚得佳人一笑歡　〈乾荔支〉含露迎風
惜不𡮢故将赤日損容光紅消白瘦香猶在想見當年十八娘　黄庭堅〈謝陳正字送荔支三首〉十年棃棗雪中看想見江城荔子丹贈我甘酸三百顆稍知身作近南官　齋餘睡思生湯餅紅顆分甘惬下茶如夢泊船甘柘雨芭蕉林裏有人家　橄欖灣南逺歸客煩将嘉果送蓬門紅衣襞積蠻煙潤白曬丁香之子孫　〈次韻任道食荔支有感三首〉一錢不值程衛尉萬事稱好司馬公白髮永無懐橘日六年惆悵荔支紅　今年荔子
𤍨南風莫愁留滯太史公五月臨江鴨頭綠六月連山柘枝紅　舞女荔支𤍨雖晚臨江照影自惱公天與蹙羅装寳髻更挼猩血染殷紅　郭祥正〈君儀恵莆田陳紫荔乾即蔡君謨謂之老楊妃者〉莆田乾荔老楊妃誰在開元得見之却憶沉香亭北畔輕紅曽照赭黄衣　〈荔子二首〉暑館風沉睡眼醒荔支新𤍨暗香生玉纎為剥紅綃顆甘露初凝濕水晶　枝條相軋碧雲濃襯出驪珠落照中未説甘香消酷熱且看纎手擘輕紅　范
成大〈涪陵妃子園〉露葉風枝驛騎傳華清天上一嫣然當時若識陳家紫何處蠻村更有園　〈新荔支四絶〉荔浦園林瘴霧中戎州沽酒擘輕紅五年食指無占𠁅何意相逢萬壑東　海北天西兩𩯭蓬閩山猶欠一枝笻鄞船荔子如新摘行脚何湏更雪峰　甘露凝成一顆氷露穠氷厚更芳馨夜凉將到星河下擬共嫦娥鬭月明　趠舶飛来不作難紅塵一騎笑長安孫郎皺玉無消息先破潘郎玳瑁盤　陸游〈荔子絶句〉驛騎星馳亦
快哉筠籠露濕手親開不應相與無平素曽忝戎州刺史来　放翁逰蜀十年回病眼𣴭茫每嬾開怪底酒邉光景别方紅江綠一時来　莆陽〈餉荔子〉江驛山程日夜馳筠籠初拆露猶滋星毬皺玉雖竒品終憶戎州綠荔支　王十朋〈食荔支〉荔支初熟飣金盤手擘輕紅子細看風味由来太竒絶不教容易到長安　妃子園中荔子竒莫因名號起猜疑清時入座非尤物一洗煙塵頼好詩　詩史堂前種㡬時輕紅曽入少陵詩殊方競
續櫻桃獻萬𣗳争先爾獨遲　〈陳紫〉端眀品第首推陳花裏姚黄是等倫郡圃一株稱小紫故家風味自宜珍　〔皺玉〕莆中皺玉價傾城品第吾何敢妄評只恐此非真皺玉果然是玉亦虚名　〈大將軍〉荔支名字太紛紛所見多應不逮聞别有深紅覇羣品郡人呼作大将軍　〈玉堂紅〉天教尤物産閩中名字深竒自不同顧我素稱田舍子如何敢㗖玉堂紅　〈奪先紅〉閩中荔子說莆中闕下竒包又不同正向鈐齋想風味奪先人送奪先
紅　〈七夕紅〉宅堂荔子無名字自我呼為七夕紅記得去冬初到日家人指𣗳語衰翁　〈白蜜〉紛紛蜂采百花歸蜜在枝頭竟不知造物要令甜在後時人莫訝熟何遲　〈戎州荔支〉錦荔戎州第一竒大如雞子壓枝垂金刀翦下三千顆對客從容把酒巵　錦殻中間玉一團樹髙數丈實難攀瀘戎顆顆甜如蜜䕫梓纍纍味薄酸　劉克荘〈荔支〉𨚫貢無因送上天漫山如錦但堪憐羅浮所産真奴隸只為曽逢玉局仙　十顆千錢品㝡真
北人駘背未濡唇若生京洛豪華土買斷丹林肯算緡　輦轂𡮢新索價髙土人棄擲等弁髦不嗔園客工偷竊絶喜天工饗老饕
〔原〕李劉〈題荔支〉絳衣揺曵綻氷肌依約華清出浴時何物鴉兒驅不去前身恐是食酥兒
〔増〕方岳〈食荔支〉風枝露葉走筠籠玉潤氷寒擘縐紅自徃胸中評史記久聞格調略相同　僧恵洪〈初至崖州喫荔支〉口腹平生厭事治上林珍果亦甞之天公見我流涎甚遣向崖州喫荔支　元楊維楨〈宫詞〉薰風
殿閣日初長南貢新来荔子香西邸阿環方病齒金籠分賜雪衣娘　張思亷〈題畫荔支障〉知味何人似蔡襄方紅陳紫與誰甞七閩塵障南来使腸斷薰風十八娘　桞應芳〈荔子曲〉白玉明肌裹絳囊中含仙露壓璚漿城南多少青絲籠競取王家十八娘　眀方孝孺〈謝蜀王賜荔支〉涪州丹荔擅時稱翠篚来庭色尚新獻罷未曽登玉案先敎頒賜與羣臣　翠籠擎出殿門東受賜羣臣喜色同𨚫笑開元恩未廣祇將異味恱深宫　屠
本畯〈荔支紀興〉五月閩天丹荔垂雨餘林日照離離火山松蕾元先熟萬顆新甞玉滿匙　雲張翠幄子欞星側出枝間曉露零城裏萬家相問遺筠籠争買浄江瓶　瓊瓤甘露法門開湛目青蓮大士来帝網琉璃相映澈天台中觀放叅囬　弱歳曽甞荔子丹一池香水濯氷丸如今正是朱明日栗玉先堆瑪瑙盤　星毬鵲卵大扵拳鑛玉金鐘品是仙别有桂林將勝畫小姬一見一嫣然　蜜丸牛膽兩豐腴碧玉為神顆顆殊兒女不
知瓤可啖錯疑耳後大秦珠　自汲清泉洗荔支吳娃如意劈臙脂水晶簾下黄香熟錯落瑶光並玉肌　結綠如榛小更幽齒牙蕭爽恣冥搜怪来肌骨清凉甚六月如從華頂逰　幻出龍牙變態竒晚凉雙髻侍兒持自是拜来新月早非關剖出夜光遲　天柱髙凌月窟孤洞中紅艷裊珊瑚飽餐内熱渾忘却已貯氷心在玉壺　尚榦鄉中錦作堆鳯池超出越王䑓相如渇病今應觧不用金莖露一杯　絳囊公子綠羅嬌白水真人
絳節朝欲向九仙通尺一倘能雲際坐相邀　黑葉人傳自五羊最憐江綠出莆陽唐家妃子如相見不命涪州驛騎將　可惜生来託瘴鄉瓊姿那得近君王大官食品多如許只有乾枝逹尚方　小君初學煎支法乳酪宜浮玉椀看旋瀋荔花蜂釀蜜清香不減蔗漿寒　自起開籠揀荔魁半将白曬半烘焙故鄉朋舊應嘲我不遣紅塵一騎囬　謝杰〈状元紅〉紫金香貯玉玲瓏㸃綴薰風上綠叢一種丹蕤三百品路人先看状元紅
〔勝畫〕仙姬月下分靈丹乳竇香凝白雪寒倦入絳帷知睡去嬌姿絶勝畫中看　〈中觀〉一串摩尼湛錦波玉衣童子曵緋羅炎光髙䕶空中觀添作祗園勝果多　〈金鐘〉白水真人鍊絳砂金鐘鑄就落誰家定應飛入棃園去催出枝頭萬㸃霞　〈滿林香〉素娥嬌弄淡紅妝半幅霞綃照海棠夜合口脂勻玉露曉風吹度滿林香　〈山支〉秋園凉雨洗林空更向青山枝上紅小結丁香隨錦隊櫻桃擎出大明宫　〈蜜丸〉赤虯山人蜂作房柘衣輕
惹蜜丸香波羅小瓮黄金色長貯仙厨白玉漿　〈鵲卵〉紫姑秋夜臨髙䑓瀉下金莖露一杯牛渚橋邉遺鵲卵靈官拾作寳珠廽　蔣奕芳〈荔支〉枝頭裊裊露初乾絳雪擕来好並看為爱風姿誰得似楊妃沉醉倚闌干　紅塵一騎入華清大内遥聞笑語聲倘賜侍臣消渇病不湏承露問金莖　鄧原岳〈荔支曲〉鳯凰山下荔支園擇日開林市子喧一百銅錢分一擔平明奔進合沙門　纔交小暑日頻催一夜驚看錦繡堆早起香風徧城
郭人人都道荔支来　紅如鶴頂大如杯奪取頭籌滿擔回更怕午前日色惡齊将青葉盖頭来　荔支髙樹倒垂簷十丈長竿兩刃尖摘下但憑多少喫飽来還有水晶鹽　梢頭狐䑕㨗如風夜鷰經過樹樹空髙結茅寮敲竹夹曉来添得照山紅　麻繩髙弔小筠籠上下盤旋西復東且喜今年風雨少荔支個個不生蟲　千株傍水各成行不是豪家郭外荘㝡好五更乗露摘噉時猶帶露華香　金杯㶑灧碧波妍一道霞光照眼鮮
何似媫妤初賜浴玉肌三尺浸寒泉　萬樹揺風㸃翠苔不妨對客日千枚城中諸品垂垂盡猶有吳航勝畫来　中秋摘盡荔支殘蜜漬鹽醃更曬乾不分側生能損價可知輸却玉漿寒　陳价夫〈詠荔支色〉千紅萬紫轉葳㽔絳李朱櫻敢並竒繡嶺宫中含笑日承恩不獨為氷肌　〈荔支味〉剖却紅香列蚌珠薦来玉液與醍醐觧酲不用花間露擬物何湏塞上酥　陳薦夫〈駝蹄〉朱實西来驛路長明駝驕蹴滿蹄霜當時也合馳千里不
獨涪州馬足忙　〈山中冠〉衫争暈綠帔争紅散盡春風滿六宫自笑朱顔生較晚只應隨分冠山中　〈金線〉細骨香肌寵幸深華清泉裏玉沉沉絳綃朱袖雖零落一縷難銷舊釧金　〈西紫〉千株萬樹錦成堆獨自西家衣紫囬寄語東君休用妬紅塵元自蜀中来　〈綠核〉揺曵㣲風火滿林驪山一顧主恩深胸中已化萇宏血莫訝香肌少赤心　〈皺玉〉羽騎參差出驛門空持朱實弔香魂阿環墜地今千載猶有斑斑玉上痕　〈一品紅〉千載
瀘戎驛騎飛出山猶著薜蘿衣傳呼野服休朝見勅賜宫中第一緋　〈玳瑁紅〉顆顆明珠貢嶺南還將玳瑁匣輕函助嬌試挿桃花鬢不數平原上客簪　〈洞中紅〉洞中丹實㡬千年愁向長安一騎傳好似紅妝離洞去桃花溪口戀塵緣　〈勝江萍〉佳名久已動明皇不羡江萍逐椘王料得一般甘似蜜令渠北面是濃香　鄭鐸〈新綠荔支〉落花纔見飄空處結子初看出葉時山鳥啄殘俄委地恍如金谷墜樓姿　〈乍丹荔支〉萬㸃青螺未染
塵忽看半帶口脂勻羅衣開𠁅肌如雪但少芬香逺襲人　〈正熟荔支〉朱夏南枝總若霞可憐一顆一丹砂名園百果都難並火棗交棃未足誇　〈摘露荔支〉園林曉望火燒空摘下清香滿市風簾隔羙人梳洗罷纎纎玉指擘輕紅　丘惟直〈詠雙髻〉枝頭連理散甘香紅錦囊包白玉漿貯向氷盤誰得似昭陽姊妹鬬新妝　〈星毬〉離離丹實綴如毬燦爛紅光滿樹頭莫是宣和燈火夕鰲山懸挂不曽收　〈百歩香〉六月閩鄉荔子懸綠雲堆
裏錦雲連幽香一種天然味不數潘妃歩歩蓮　〈七夕紅〉遥望雙星爛碧空一年一度鵲橋中誰知淚落凝成血散作枝頭㸃㸃紅　〈延夀紅〉華清一騎走紅塵中使傳呼笑語頻此物若云延得夀馬嵬山下葬何人　〈桂林〉綠雲堆裏綴紅綃白玉囊中核子焦只此林間堪賦𨼆淮南不待小山招　〈勝畫〉錦雲香露萬枝紅恨不生逢繡嶺宫莫訝崇龜圖未肖千金誰為賂良工　〈火山〉品質殊生節序同偏誇早熟萬叢中只因一動妖妃𥬇
又惹驪山烈炬紅　〈狀元紅〉瓊液丹膚白玉肌御筵香透絳羅衣宫袍首賜何曽綠為染霞光近紫薇　〈十八娘〉棣蕚樓頭風露凉閩娘清曉競紅妝朱唇玉齒桃花臉徧著天孫雲錦裳　〈氷團〉太液池頭暑漸凉紅塵一騎日南方寒漿不待嚴冬結滿坐齊看六月霜　〈綠核〉素質生来與衆殊氷肌玉液潤如酥相逢莫訝心無赤祇恐前身是綠珠　郭天親〈荔支詞〉樹下甞新帶露濃羙人珠翠間釵紅𨚫恨當年勞傳舎不敎移入太真宫
安國賢〈詠氷團荔支〉纍纍初貯水晶盤一啖争禁齒頬寒南土由来饒暑氣誰知六月有氷團　董傳策〈啖荔支〉鐡榦婆娑落子紅方苞剥出水晶籠炎荒正惹長卿渇𨚫為瓊漿半洗空　張爕〈荔支詞〉長生殿上紫煙開妃子紅妝映酒杯小部新聲歌未了嶺南飛騎帶香来　林叔學〈荔支花〉只向閩鄉說荔支荔支花發㡬人知幽香陣陣㣲風裏苞蘂還分雄與雌　徐𤊹〈江家綠〉芳樹離離徧海涯由来香味壓三巴火雲映出玻瓈綠
舊説閩中第一家　〈葡萄穂〉絶艷穠香滿路飛玉膚輕襯紫羅衣若逢漢代乗槎使不帶凉州馬乳歸　〈雙髻〉千年枝上並頭春斜結香雲縷縷新相倚明妝誰得似黄陵廟裏兩夫人　〈真珠〉孕出靈胎箇箇圎林中遥見夜光懸一枝臨水低相向不異鮫人泣月年　〈十八娘〉先朝舊事說閩王公主曽稱十八娘千載芳魂應化碧佳名猶自記紅香　〈將軍〉林外森森翠幄髙軍中不用醉葡萄只今十里雲如錦疑是當年舊戰袍　〈釵頭〉雙
雙珠顆錦如霞斜挿金釵貼鬢鵶一種人間可憐色六宫羞殺歩揺花　〈粉紅〉深紅輕膩壓枝斜貌比桃花更染霞一自承恩天寳後温泉宫裏洗鉛華　〈綠羅袍〉輕盈初試越羅新不染人間紫陌塵百萬紅妝争結綺隔墻遥看綠衣人　〈勝畫〉紫膜紅繒白玉膚争誇絳雪出仙都生来自有天然色却𥬇崇龜浪寫圖　〈白蜜〉誰遣餘香沁齒牙羙人纎手剖輕霞天生甘味如萍實不待逰蜂釀百花　〈桂林〉樹色蕭森比桂叢青枝綠葉自芃
芃月光夜照花如霰疑是天香落鏡中　〈滿林香〉十里重林錦繡堆更無驛使惹塵埃微風暗度幽香異韓夀才過賈女来　〈狀元紅〉素質朱顔太絶倫風流先占曲江春只因賜得宫中錦争看瓊林第一人　〈星毬〉不待宫娃羯鼓催半空誰滚火星来山禽誤踏雲中墜豈是三郎蹴踘囬　〈七夕紅〉滿樹渾疑大火流尚餘丹實報新秋繁星遥與雙星映半在佳人乞巧樓　〈雞引子〉曽食淮南九轉丹幻成仙果赤團團寄言山鳥休輕啄留
取猩紅頂上冠　〈金鐘〉不見蒲牢伏上林紅爐烈火鑄黄金南風吹入蕭蕭葉如聼鈞天大吕音　〈江陳〉紫說陳家綠説江佳名千載本無雙於今别有酣紅色𪔂足三分未肯降　〈天柱〉天柱巍巍出半空折来猶自綠成叢南風吹動枝頭火還似當年戰祝融　〈大小江綠〉風捲香塵滿路飛絳綃新裼綠羅衣天生麗質誰堪並婉孌江濵大小妃　〈宋家香〉綠𩯭如雲面似霞氷肌何用鬭鉛華隔墻一道薰風暖吹得餘香過宋家　〈進貢子〉
丹荔何年貢七閩宣和中使徃来頻玉環只識涪江種空走驪山一騎塵　〈延夀紅〉九轉丹砂貯絳囊剖開甘液勝瓊漿由来此物從延夀恨殺唐𦍑誤漢皇　〈百歩香〉紫翠隂森映夕陽遥看一片錦雲鄉羙人羅襪凌波過踏碎紅塵滿路香　〈綠紗〉苧蘿溪水綠如油浣出輕紗翠欲流何代羙人工翦綵結成佳果綴枝頭　〈麝囊紅〉纍纍丹實似星懸萬綠隂中赤欲然日午餘芬生鼻觀不縁林下麝香眠　〈中秋緑〉金風玉露仲秋時碩果
枝頭落較遲明月一輪流翠影青銅髙照碧琉璃　〈松紅〉莫以松枝比荔支翠濤聲裏露臙脂忽看琥珀生連理不待千年長兎絲　〈丁香〉紅粉佳人獨倚樓雨中丹實滿枝頭荔香元與丁香異只結團圓不結愁　〈郎官紅〉甘液濃香似醁醽傳来佳種近楓亭誰将天上郎官宿散作林中萬㸃星　〈紅繡鞋〉一片紅香落翠苔羙人林下蹋青回當年若使潘妃見貼地蓮花不敢開　〈綠珠〉山禽偷取蹋枝翻錯落珍珠綠滿園卧地殘香吹不
起月明如照墜樓魂　〈洞中紅〉烏石山前暮雨凉㡬畨風起散餘香洞中六月紅如錦不但桃花誤阮郎　〈氷團〉六月閩天見鬱蒸忽驚寒氣座間凝水晶盤貯深紅色白玉壺中映絳氷　〈何家紅〉炎夏深林雨氣收臙脂片片落梢頭何郎粉向朱衣拭滿面桃花汗欲流　〈鵲卵〉月明銀漢鵲驚枝風動寒巢欲半欹吹落人間完似卵氷盤髙累不愁危　〈勝江萍〉纍纍枝上火雲燒甘液真同絳雪消一片紅光如日赤兒童空有椘江謡　〈綠
核〉滿林丹實夏煌煌一道炎風列燧光壯士緋袍都觧却碧苔齊卧綠沉槍　〈火山〉廽望蒼梧是故鄉紫綃輕颺麥風凉生来自信紅顔薄强向朱明鬭艷妝
〔原〕王象晉〈題荔支〉絳袖氷肌畫本難駢肩含𥬇倚闌干清霜且莫来相妬聞道佳人不耐寒
子／醫家／御定佩文齋廣群芳譜／果譜　卷五十四至卷六十七／卷六十四　橘／集藻／賦(P.12-2)..[文淵閣四庫全書本]
〔賦〕
〔增〕魏曹植〈橘賦〉有朱橘之珍樹於鶉火之遐鄉禀太陽之烈氣嘉杲日之休光體天然之素分不遷徙於殊方播萬里而遙植列銅雀之園庭背江洲之暖氣處𤣥朔之肅清邦換壤殊爰用喪生處彼不凋在此先零朱實不御焉得素榮惜寒暑之不均嗟華實之永乖仰凱
風以傾葉冀炎氣之可懐颺鳴條以流響希越鳥之來栖夫靈德之所感物無㣲而不和神蓋幽而易激信天道之不訛既萌根而弗榦諒結葉而不華漸𤣥化而不變非彰德於邦家附微條以歎息哀草木之難化　晉潘岳　〈橘賦并序〉余齋前橘樹冬夏再熟聊為賦云爾嗟嘉卉之芳華信氤氲而芬馥既蓊茸而葳蕤且參差而橚矗已鬱鬱而冬茂亦離離而夏熟至如廣命賔客厯覽遊觀三清既設百味星爛炫熀乎玉案照耀於金盤
故成都美其家園江陵重其千樹既見稱於陸言亦標名乎馬賦　宋謝惠連〈橘賦〉園有嘉樹橘柚煌煌圓丹可翫清氣芬芳受以玉盤升君子堂味既滋而事美實厥包之最良　梁吳均〈橘賦〉增枝之木既稱英於緑地金衣之果亦委體於玉盤見雲夢之千樹笑江陵之十蘭葉葉之雲共琉璃而並碧枝枝之日與金輪而共丹若乃秋夜初露長郊欲素風賫寒而北來鴈衝霜而南度方散藻於年深遂凝貞於冬暮　唐可頻瑜〈洞庭獻
新橘賦〉洞庭之逺兮亘全楚而連巨呉路悠悠以窮塞波淼淼而平湖逺國之奥壤中華之外區風土所宜兮四方各異珍果斯出兮諸夏或無至於白商謝𤣥律改風落瑤林寒生窮海枇杷落而將盡荔枝摘而不待然後浮香外散美味中成照斜暉而金色帶曉潤而霜清圓甚垂珠琪樹方而孰可味能適口玉果比而全輕在禹貢非它於周制則那充厥包於林下發使者於江沱穰橙不得而雜楚柚不得而和所獻者皆歎其美所貴
者不以其多嵗峥嶸而已晩路﨑嶇而自逺齊萬物以坌入離本枝而不返其價可重其味可珍固緑蔕而未變施素錦而猶新兹夕發於南國已朝奉於北辰匪雕飾以自媚實羽翼以因人獻芹者既非其匹敵獻桃者何足以等倫豈比夫江北則枳江陵則洲隨樝棃而莫遂備職貢而無由同碩果而已矣望君門兮阻修美哉植物斯多結實者衆斯橘也栽則隔乎淮浦生則主乎雲夢獨專美於當年及嵗時而入貢　仲子陵〈洞庭獻
新橘賦〉皇帝垂衣裳而洽萬國舞干戚而來九區包之橘柚至自江湖嵗以為常知方物之咸有時而後獻表庭實之何無本其來則風秋洞庭霜落寰海元侯布教下吏旁採碧林冬生大小異名已去霜蔕初辭緑莖然後盛以瀟湘之竹束以江淮之菁背楚塞以西走望秦雲而北征上方端想𤣥默深居穆清扇鴻鈞而不宰張大樂而無聲閲彼要荒之貢得斯華實之英乃明四目乃停九歌朱紱方來以彰其道泰碩果可食以表其時
和時和在乎務本道泰在乎柔逺一果熟知百果之不荒一方來知萬方之未晩橘之名也則珍橘之熟也惟新越彼千里獻於一人丹其實體南方之正酸其味含木德之純足以附荔枝於末葉遺檳榔於後塵然出自荒陬升聞莫由煙波無已嵗月空流豈知夫湮沉可逹職貢可修辭草澤以孤往入金門而見收物之因人也其則以衆人之象物也豈不或中儻草木之可儔希成名於入貢　李徳裕〈瑞橘賦并序〉清霜始降聖上命中
使賜宰臣等朱橘各三枚蓋靈囿之所植也臣伏以渡淮爲枳由地氣而不遷吹谷生黍信陽和之有感昔漢武致石榴於異國靈根遐布此西域柔服之應也魏武植朱橘於雀園華實不就乃呉人未格之兆也考於前史昭晰可知豈非天地同和羣物效祉去蠻邦之陋獲近太陽感王化之威更承膏露草木尚爾况乎人心漢宣帝宫館山澤意有所感必使近臣賦之臣幼學為文忝列樞近敢稽首而獻賦曰美南州之嘉樹受烈氣於
炎德固一志於殊方遂不遷於上國貞枝凝碧蔚湘岸之夕隂華實變黄動江潭之秋色雜丹楓於溪畔映緑篠於巖側翡翠以之列巢鵷雛於焉栖息雖同霑於雨露竊自得於雕飾終獲譽於皇明豈因人之羽翼感大鈞之獨運輸造化之𤣥力思六合以同風採孤根而移植播元氣以茂育諒英靈之不測逮乎霜飛文囿風落秦川金莖炫熀於朝日玉樹菁蔥於霽天峩方壺之翠島列靈沼之清漣上蔚檉松下秀蓀荃赩朱草與屈軼
曄紫芝與賓連靈卉必植而嘉橘在焉碧葉獨潤金衣更鮮天漢之華星焜燿閬風之珠樹粲然香若團於野露色疑炫於江煙既而大官獻新竒果列筵非厥包之自逺何菲陋之莫傳樹隐方塘比丹萍之初實盤映皎月與赤瑛而共妍東鄙孤臣謬塵三事既乏和羮之用猶霑可口之味并食不割竊愧晏嬰之知捧之以拜重感桓榮之賜庶不朽於雪霜永酬恩於天地
子／醫家／御定佩文齋廣群芳譜／果譜　卷五十四至卷六十七／卷六十四　橘／集藻／七言古詩(P.20-2)..[文淵閣四庫全書本]
〔七言古詩〕
〔增〕宋李綱〈食橘〉洞庭一夜天雨霜橘林緑苞朝已黄逺題書後三百顆入手便覺秋風香黄金為膚白玉瓤沆瀣深貯甘且芳雕盤初擘噀清露冰齒乍嚼流瓊漿色香氣味紛可喜下視衆果皆𣴭𣴭嗟余平生
愛種此木奴千樹梁谿傍只今蒿艾已埋没豈敢向日争熒煌蓬萊雲氣久寂寞漢殿無復羅瀟湘厥包縱有盡酸澀剖之蠧朽安足嘗乃知汝病是天意坐使玉食無輝光荒山乃爾飫佳品安得騕褭置錦堂君不見杜陵野老歌病橘蕭蕭半死誠可傷　范成大〈清江道中橘園正夥〉芳林不斷清江曲側影入江江水緑未論萬户比封君瓦屋人家衣食足暑風汎花蘭芷香秋日籬落明青黄客舟來遲佳景盡但見碧𣗳愁春霜　金党
懐英〈題大理評事王元老䨇橘堂〉朱橘復朱橘傳分包貢實煌煌中堂榜奇畫照公堂前蘐草碧公今致養豐禄食更取蠻珍奉顔色舉觴一笑三千秋坐㸔諸孫索梨栗　元謝應芳〈洞庭胡敬之以余父執之交嵗饋新橘凡十有餘年感無以報是用作歌〉湖山清氣鍾而翁生兒亦有古人風年年送橘拜牀下甚愧我非龎徳公今年霜落洞庭早橘熟先於葑田稻青衣童子黄金丸橘頭摘來霜未乾儂家食指百三十分甘喜得皆波及
嬌癡堪笑兩曾孫手弄金丸口欲吞阿翁老饕三嚥畢已敎食之還自喫一枝一枝復一枝翁有笑聲孫亦咍枯腸久似長卿渴甘露適從仙掌來楚江萍實不可得華𡶶藕亦無人識冷比雪霜甘比蜜此句眞可題此橘韓子之詩今代無借作報章揮我筆懐哉故人家洞庭七十二𡶶環翠屏洛陽秋風塵滿城莫能汚爾䨇鞵青南山不爛黄河清正須坐閲三千齡山中舊識諸耆英煩道老夫多寄聲
子／醫家／御定佩文齋廣群芳譜／果譜　卷五十四至卷六十七／卷六十五　柑等／柑／集藻／頌(P.10-2)..[文淵閣四庫全書本]
〔頌〕
〔增〕梁宗炳〈甘頌〉煌煌嘉實磊如景星南金其色隋珠其形
子／醫家／御定佩文齋廣群芳譜／果譜　卷五十四至卷六十七／卷六十五　柑等／金橘／集藻／七言古詩(P.29-1)..[文淵閣四庫全書本]
〔七言古詩〕
〔增〕宋周必大〈曾無疑以長韻送金橘時已暮春次韻〉荼䕷殿春枝滿霜盧橘熟夏今乃黄彈丸煌煌照坐光老叟驚詫見未嘗客言採果孟冬月剖竹為符帶蒼雪包之赫蹏滿貯中纒以絲枲外合節或藏緑豆飲醉翁或雜寸稾仍緘封三説未識將誰從但覺色香新摘同分甘安能與衆樂祕方何惜都傳𨚫已誇指下石化金仙指併求君勿噱　楊萬里〈十月四日同諸弟訪三十二叔祖於蓬萊酌酒摘金橘小集〉誠齋老子不
耐静偶拄烏藤出苔徑獨遊無伴𨚫成愁羣從同遊還起興每過一家添一人須臾保社如煙雲褰裳渉溪溪水淺著履渡橋橋柱新蓬萊一㸃出塵外南溪裹在千花裏芙蓉照波上下紅琅玕繞屋東西翠槿籬竹石重復重雞鳴犬吠青霞中蓬萊老仙出迎客朱顏緑髪仍方瞳餐菊為糧露為醑染霧作巾雲作屨欣然領客到仙家幾盡蓬萊日未斜更傾山瓢酌仙酒酒外瓢邊亦何有偶看小樹䨇團欒碧琉璃葉黄金丸主人忍喫不
忍摘笑道未霜猶帶酸小童隨我勇過我不管仙翁惜仙果手撓風枝揀霜顆爭獻滿盤來飣坐隔水蓬萊看絶竒蓬萊看水海如池主人勸客對絶境不飲令儂坐生癭何如寄下未盡瓢留待早梅伴疎影
子／醫家／御定佩文齋廣群芳譜／果譜　卷五十四至卷六十七／卷六十七　甜瓜等／甜瓜／集藻／賦(P.13-1)..[文淵閣四庫全書本]
〔賦〕
〔增〕魏劉楨〈瓜賦並序〉在曹植坐厨人進瓜植命為賦促立成其辭曰布象牙之席薫玳瑁之筵憑彤玉之几酌縹碧之尊三星在隅溫風節暮枕翹於藤流美遠布黄花炳曄潛實獨著豐細異形圓方殊務揚暉發藻九
采雜糅厥初作苦終然允甘應時湫熟含蘭吐芳藍皮密理素肌丹瓤乃命圃師貢其最良投諸清流一浮一藏析以金刀四剖三離承之以雕盤羃之以纎絺甘逾蜜房冷亞氷圭　晉傅元〈瓜賦〉調土下種播之有經應運候時負甲徐生遂日就而月將既成母而盤縈次落莫之密葉兮交逶迤之修莖敷碧緑之純采金華炳其朗明育之以人功養之以六氣黄逾金緗青侔含翠雖貍首之甘美兮未若東門之奇偉舊有蜜筩及青括蔞
嘉味溢口鮮類寡儔一齧之頃至三揺頭選美芳園重簡其珍披以呉刀承以朱盤中割而破雖分若完質兼五味氣美芳蘭愈得冷而益甘兮怡神爽而解煩細肌密理多瓤少瓣豐㫖絶異食之不䬼
〔原〕陸機〈瓜賦〉佳哉瓜之為德邈衆果而莫賢殷中和之淳祐播滋榮於甫田背芳春以初載迎朱夏而自延奮修系之莫莫邁秀瓞之綿綿赴廣武以長蔓粲烟接以雲連感嘉時而促節䝉惠露而增鮮若乃紛敷雜錯鬱悦婆娑發彼適
此迭相經過熙朗日以熠耀扇和風其如波有葛虆之覃及象椒聊之衆多發金榮於秀翹結玉實於柔柯蔽翠景以自育綴修莖而星羅夫其種族類數則有括蔞定陶黄㼐白摶金文蜜筩小青大斑𤣥骭素椀貍首虎蹯東陵出於秦谷桂髓起於巫山五色比象殊形異端或濟貌以表内或惠心而醜顔或攄文而抱緑或披素而懷丹氣洪細而俱芬體修短而必圓芳郁烈其充堂味窮理而不䬼德𢎞濟於饑渴道殷流乎貴賤若夫濯
以寒水淬以夏凌越氣外斂溫液密凝體猶握虚離若剖氷
〔增〕張載〈瓜賦〉羊骹虎掌桂枝蜜筩𤣥表丹裏呈素含紅豐膚外偉緑瓤内醲甘柤夏熟丹柰冬芳朱李零於桂圃蒲萄潰於椒牀雖茲肴之孤起莫斯瓜之允臧超椰子於南海越橘柚於𢖍陽若乃㯽榔椰實龍眼荔枝徒以希珍難致為竒論實比德孰大於斯　嵇含〈瓜賦〉世云三芝瓜則處全焉故植根玉巖潤葉飛泉攬之者壽食之者仙是謂雲芝芙蕖振采擢莖元瀬闕二字
葩映莫此為最是謂水芝甘瓜普植用薦神祗其名龍膽其味亦奇是謂土芝乃剖甘瓜旣淳且馨荒者饗之忘困解酲流味通其五臟冷氣反其迷精　梁張纘〈瓜賦〉惟茲瓜之實茂體太素之純精翕元潤於浮霄含皇澤於夏庭於是蒼春發歲天地交和乃啓沃壤是殖是播納佳種於畦畹應時運而芽剖揮萌散蘖㘽葉負柯蓊茸鬱薈苯䔿婆娑晞慶雲以吐蕤仰旭日之敷花朝晞重陽夕承朗月淸露湛而宵降翔風穆以晨發振柯
翹之繞若顧惠風以滋悅感靈化而絪縕覩佳實之並結始懷徵而苦發終感宫而甘通信不和而自馨與九鼎乎齊功蔓草是藉密葉是蔽潛湫獨熟墮莖落蔕芬馥酷烈氣暢雲際申狄不能詳其味隸首不能為之計昔東陵之甘瓜美顯名於中古彼服閭之攸擔乃衆仙之所睹美人神之同好何厥用之𢎞普惟令實於無窮永可殖於靈圃
〔原〕唐康子玉〈瓜賦〉巫山之岡秦川之陽垂條引蔓布緑敷黄彌臯被野含芬吐芳轉晨風之
穆穆湛宵露之瀼瀼花葉則曄曄煒煒文彩則焜焜煌煌錦繡為之失色霞日為之奪光遠而望之粲兮爛繁星列兮曜長漢光色連延遙相暖廹而察之瓞兮緜明璣盈蚌媚重泉大鱗巨介近相連細雨流風每飄颻兮葉上遊蜂戲蝶時歴亂於花前爾其大則三尺二升美則金漿玉實貍頭羊骹之字黄㼐白摶之質感仙貴於孫鍾避世資於歩隲異蔕表於前代同心彰乎曩日旣而横綺席會嘉賓琴樽逸賞海陸具陳香分四座氣雜
八珍既取類於母子亦取辨乎君臣猗哉彼美流玩不已何以剖之金錯刀何以澆之玉英水邵平固植以著業阮籍托辭而興己非但留怨於戍夫抑亦取誡於君子
子／醫家／御定佩文齋廣群芳譜／木譜　卷六十八至卷八十一／卷八十一　君子樹等／夜光木(P.27-1)..[文淵閣四庫全書本]
〔集藻〕
〔賦〕
〈御製夜亮木賦并序〉塞上古木夜視有光遇雨益明移置室
中即之可以燭物嘉其有異故賦猗嘉木之迥異垂四照之華英蜿輪囷於川壌萃盤錯於柯莖外禀㢲德内藴離精煥然夕皎灼爾宵明晼瑞星之初麗炯璧月之漸生既騰輝於山谷亦揚彩於檐楹若乃靈根濯雨榮枝浥露芳澤加鮮澄暉遠布方隐之而彌耀旋即之而如晤洵昭質之無虧何㝠行之是懼爾廼金膏灺蘂鶴燄韜光獨飛熛而振采長煜煜以煌煌吐瓊文於赤水懸瑶景於昆岡非朝華而夕謝殆積闇以能彰於是列之桂宫置以椒室流
映金鋪近燭緗帙豈浮艶之為容亮靈竒之足述庻含章之可貞雖在野而靡失
子／醫家／御定佩文齋廣群芳譜／卉譜　卷八十七至卷九十二／卷八十七　芝／集藻／表(P.15-1)..[文淵閣四庫全書本]
〔集藻〕
〔表〕
〔増〕唐崔融〈皇太子賀芝草表〉伏承某月日芝草生於乾元殿瑞命天来符祥日至煌煌三秀分芰井而攢柯曄曄九光間梅梁而吐葉晉都宮閣何必靈芝之臺洛邑山川居然密芝之地伏惟天皇天臨海内帝有域中兼漢制而宅兩京用堯心而加百姓神精下降洽至道於丘陵靈液旁霑被深仁於草木觀其如葢如閣如日如星得五方之氣象合四時之景色仙人在上則車馬疑飛神龍居下則風雲不去謂蓬瀛之海列即崑
閬之山開魏皇之䨇榦莫儔漢帝之九莖為劣可以薦郊廟可以觴公卿臣謬踐儲闈祗膺守國不獲親承左右日覽休徵雖玉脛延齡在神仙而可致而刀圭入膳視朝夕而猶賖是用心馳仁夀之前慶集肅成之後　孫逖〈為宰相賀合鍊院産芝草表〉臣等伏見道士黄河清等奏興慶宫合鍊院内產芝草五色分輝六莖並秀神丹入鍊而轉精禎祥應期以如荅覩兹嘉瑞望宣付史官者伏以靈芝所致和氣之精著美仙經標名瑞典
陛下深仁契道至徳通神鍊液飛丹既啟長年之館敷華有葉遽呈三秀之祥五色有類於卿雲六莖且符於帝樂豈惟動植昭感以表於休徵固亦真仙叶應用彰於聖夀　常衮〈中書門下賀芝草嘉禾表〉伏見兵部尚書中書門下平章事李抱玉進芝草嘉禾者臣聞王者道洽則靈芝生天下和平則嘉禾應伏惟陛下誕膺景命憂濟生靈合太上之徳感元精之氣天地氤氲神眀滋液降此珍物叶於昌期垂葢連莖三華煥發離根合
穎一穗孤秀沐我渥澤扇其祥風衆草之英百穀之長以兆稔嵗以符太平昔周得唐郊之獻列篇於典策漢獲甘泉之祉薦歌於清廟三瑞之極一朝㑹同長發其祥無疆之慶　〈中書門下賀芝草表〉今日中使吳承清至宣示宋汴節度使御史大夫田神功所獻芝草一株紫葢黄莖叢生者天生神物王者嘉瑞竒秀之狀靈篇未書伏惟陛下孝通神眀徳至草木和氣所感禎祥屢彰煌煌靈芝郡國來獻垂以金葢發其瓊葩爛然紫雲
之色灼然紅蕖之秀王徳斯應皇家永昌固可寫狀圖牒薦於郊廟祗奉天意贊揚鴻休
子／醫家／御定佩文齋廣群芳譜／卉譜　卷八十七至卷九十二／卷八十七　芝／集藻／贊(P.24-2)..[文淵閣四庫全書本]
〔贊〕
〔原〕魏繆〈襲神芝贊〉青龍元年神芝産於長平之習陽其色丹紫其質光耀其長尺有八寸五分其本圍三寸有三分上别為三榦分為九枝散為二十六莖圍則一寸九分葉徑二寸七分其榦洪纖連屬有似珊瑚之形其吐柯載葉祥眀蠲㓗考圖案牒葢羙乎所聞於前代者矣
〔増〕無名氏〈神芝贊〉古瑞命紀曰王者慈仁則芝生採食之則延年與真人同又神農氏論芝云山川雲雨五行四時隂陽晝夜之精以生五色神芝皆為聖王
休祥焉自漢孝武顯宗世號隆盛而元封永平所紀神芝方斯蔑如也且其枝榦條莖本末相承乃協乎天官之數非神眀其孰為此哉推其類象則蓂莢之植階庭萐蒲之生庖厨視匹靈矣乃詔御府匱而藏之且畫其形遂以名圖為之贊曰帝徳允臻爰不難致煌煌神芝吐葩揚榮曩披其圖今握其形永章遐紀載之頌聲
子／醫家／御定佩文齋廣群芳譜／卉譜　卷八十七至卷九十二／卷八十七　芝／集藻／古歌樂章(P.32-1)..[文淵閣四庫全書本]
〔古歌樂章〕
〔原〕漢四皓〈紫芝歌〉莫莫髙山深谷逶迤曄曄紫芝可以療饑唐虞世遠吾將何歸駟馬髙葢其憂甚大富貴之畏人兮不如貧賤之肆志
〔増〕《漢書．郊祀歌》齋房産草九莖連葉宮童效異披圖案牒𤣥氣之精回復此都蔓蔓日茂芝成靈華　班固〈郊祀靈芝歌〉因露寢兮産靈芝象三徳兮瑞應圖延夀命兮光此都配上帝兮象太微參日月兮揚光輝　《宋史．上尊號樂章》曄曄靈芝生於殿闈照映華栱紛敷玉㽔感召元和光符
聖期祥篇恊吉百嵗咸宜　〈朝㑹樂章〉嘉瑞降臨應我皇徳曄曄神芝不根而植春秋三秀晝夜一色物播詩歌聲被金石　彼茁者芝茂英煌煌敷秀喬嶽實繁其房適符修貢封巒允臧永言登薦抑惟舊章　煌煌茂英不根而生蒲茸奪色銅池著名晨敷表異三秀分榮書於瑞典光我文眀
子／醫家／御定佩文齋廣群芳譜／卉譜　卷八十七至卷九十二／卷八十七　芝／集藻／七言古詩(P.33-1)..[文淵閣四庫全書本]
〔七言古詩〕
〔原〕宋蘇軾〈石芝并引〉元豐三年五月十一日夜夢游何人家開堂西門有小園古井井上皆蒼石石上生紫藤如龍蛇枝葉如赤箭主人言此石芝也予率
爾折食一枝衆皆驚笑其味如雞蘇而甘眀日作此詩空堂明月清且新幽人睡息來初勻了然非夢亦非覺有人夜呼祁孔賔披衣相從到何許朱闌碧井開瓊户忽驚石上堆龍蛇玉芝紫筍生無數鏘然敲折青珊瑚味如蜜藕和雞蘇主人相顧一撫掌滿堂坐客皆盧胡亦知洞府嘲輕脱終勝嵇康羨王烈神山一合五百年風吹石髓堅如鐵
〔増〕蘇軾〈石芝并引〉予昔夢食石芝作詩記之今乃眞得石芝於海上子由和前詩見寄予
頃在京師有鑿井得如小兒手以獻者臂指皆具膚理若生予聞之𨼆者此肉芝也與子由烹而食之追記其事復次前韻土中一掌嬰兒新爪指良具肌骨匀見之怖走誰敢食天賜我爾不及賔旌陽逺遊同一許長史玉斧皆門戸我家韋布三百年祗有隂功不知數跪陳八簋加六瑚化人視之眞塊蘇肉芝烹熟石芝老笑唾熊掌嚬雕胡老蠶作繭何時脱夢想至人空激烈古來大藥不可求眞契當如磁石鐵　蘇轍〈次韻石芝并引〉
子瞻昔在黄州夢食石芝起賦八韻記之元祐八年予與子瞻皆在京師客有至自登州者言海上諸島石向日者多生耳海人謂之石芝食之味如茶久而益甘海上幽人或取服之言甚益人客以一籃遺子瞻遂次前韻雞鳴東海朝日新光䝉洲島霧雨勻一晞石上徧生耳幽子自食無來賓寄書乞取乆未許箬籠蕉囊海神戸一掬誰令堕我前無為知我超諸數此身不願清廟瑚但願歸去随樵蘇龜龍百嵗豈知道養氣千息存其
胡塵中學仙定難脱夢裏食芝空酷烈中山軍府得安閒更試朝霞磨鏡鐵　陸游〈丹芝行〉劒山峩峩挿穹蒼千林萬谷嶓其陽大丹九轉古所藏靈芝三秀夜吐光如火非火森有芒朝陽欲升尚煌煌何由斸取換肝腸往駕素虬朝紫皇
子／醫家／御定佩文齋廣群芳譜／卉譜　卷八十七至卷九十二／卷八十七　芝／集藻／七言律詩(P.35-2)..[文淵閣四庫全書本]
〔七言律詩〕
〔増〕宋蘇轍〈邵武游氏老人三清堂紫芝〉黑龜赤鳳早逢師白髮蒼顔老不衰丹鼎一丸深自秘紫芝三葉𨚫先知烟薰晴日雲容薄色凝秋霜玉性竒何日刀圭救羸病盡芟荊棘種交棃　張孝祥廟錫珍符豈偶然雲華再見幾經年詳開二室昭詒燕根托同楹自屬聨上瑞應誠難紹聖宸衷思孝益増䖍微臣願考皇天意不厭終童效異篇　煌煌瑞彩映金鋪元氣回旋即此都太史連年書盛事近臣更日獻新圖璇穹薦祉
寧虚應玉葉流芳已兆符早晚清塵欵原廟臨觀敢請駐前驅
〔原〕眀王世貞數盡潘園賦衆芳何如神草被昆岡庭中玉露傳三秀木末丹霞散九光出共萐蒲昭聖瑞歸同天韭作仙糧野夫亦有黄公癖地肺何年許並藏
子／醫家／御定佩文齋廣群芳譜／卉譜　卷八十七至卷九十二／卷八十七　芝／集藻／詩散句(P.36-2)..[文淵閣四庫全書本]
〔詩散句〕
〔増〕魏曹植靈芝生王地朱草被洛濵榮華相晃耀光采曄若神
〔原〕晉嵇康煌煌靈芝一年三秀
〔増〕
張華西入華隂山求得神芝草
〔原〕唐杜甫空聞紫芝歌不見杏壇丈　但使芝蘭秀何須棟宇鄰　知名未足稱局促髙山芝　其陽産靈芝其隂宿牛斗　吾慕漢初老時清猶茹芝
〔増〕宋王珪柯同庭柏勁色近御衣深　夏竦四眀開奥壤三秀發靈芝　黄庭堅不須許斧子辛勤採五芝　汪藻齋房輝玉斚岱檢雜金泥菌蠢朝承露熒煌夜吐霓　唐李白身騎白鹿得飄颻手翳紫芝笑披拂
〔原〕杜甫知君此計誠長往芝草
琅玕日應長　李紳靈根盤錯呈天瑞寳葉蟬聫表地祥
〔増〕宋黄庭堅卓仙在時養瓊芝深根固蔕活人命　陸游不用采芝驚世俗恐人謗道是神仙　魏阮籍芝英耀朱堂　晉庾闡層霄暎紫芝　齊王融五芝多秀色　周庾信芝房脆似蓮　青泥羙熟芝　唐孟浩然采秀弄芝草　杜甫靈秀冠衆芳　張籍分采紫芝苗　李商𨼆紫見地仙芝　皮日休盡日嗅金芝　宋楊億芝苗晝茹肥　梅堯臣芝以保萬夀　蘇軾黄公
獻紫芝　金元好問紫芝僅盌匊　魏曹植東上蓬萊采靈芝　唐曹唐洞中天地足金芝　宋蘇軾枯朽猶能出菌芝　元倪瓚赤城霞暖神芝秀
子／醫家／御定佩文齋廣群芳譜／卉譜　卷八十七至卷九十二／卷九十一　萍等／垣衣／附錄　瓦松／集藻(P.33-1)..[文淵閣四庫全書本]
〔集藻〕
〔増〕唐崔融〈瓦松賦〉崇文館瓦松者産於屋霤之上千株萬莖開花吐葉高不及尺下纔如寸不載于仙經靡題于藥錄謂之為木也訪山客而未詳謂之為草也驗農皇而罕記豈不以在人無用在物無成乎俗以其形似松生必依瓦故曰瓦松楊炯謂余曰此中草木咸可為賦其詞曰賔館兮沉沉明月高兮重海深試一望
兮上棟下宇開陽闔隂彼美嘉族依于夏屋煌煌特秀狀金芝兮産霤歴歴空懸若星榆而種天苯䔿丰茸青㝠芊眠葩條郁毓根柢連拳間青苔而裛露陵碧瓦而含烟春風搖兮鬱起冬雪糅兮蒼然詎充採掇罕任雕鐫桐君莫賞梓匠難甄用匪適于時要必濫聞于俗傳慚魏宮之烏韭恧漢官之紅蓮觀其衆開榮列虚心獨潔高寧我慕無木禾之五尋卑以自安類石蒲之九節進不必𡡾居不求利芳不為人生不因地其質也菲無
忝于天然其隂也薄纔足以自庇望之常見其表尋之罔得其祕肅穆承華堂皇不賒繩懸麥穗户刻菱花竹蒼筤而衆色樹連理而相加芙蓉發池兮照爛日及懸霤兮紛葩彼懷寳以遇賞此不材而見嗟雖有慕於階闥亦無混于泥沙已矣哉不學懸蘿附柏直蓬倚麻固將含美惡以同貫齊是非于一家亂曰少陽之地兮於何不春博望之苑兮莫匪正人纎根弱植兮生君之館荷施霑恩兮為人所翫物不謝生不知其榮惟願聖皇
千萬壽但知傾葉向時明　無名氏〈瓦松賦〉式觀圖籍幽山窮野聞卉木之名焉考神農之嘗者根莖可驗洪纎不捨惟瓦松兮闕書何昔人兮智寡原其所托高而又雅抽形先寄于鶴樓聳質更資于鴛瓦旖旎芬葩含風接霞既當春而吐葉亦凌秋而㸃花異山苗之極秀狀澗松兮抽芽高居壤霤匪雜泥沙向朝陽兮發榮經夕露兮増華常在危簷心必直詎欲牽風影暫斜小大殊品高卑異盼離離兮若星榆之照灼煜煜兮疑石蒲
之蔥蒨既乏棟梁之用寧怯鐫雕之變豈比夫桂山上蘭谷中長幽隠兮銷馥為芬芳兮敗叢奚若兹物之獨茂無憂患兮養䝉
子／類書／藝文類聚／卷第四／歲時部中／元正(P.58)
藝文類聚卷第四○本卷宋本缺．據明本補．
歲時中　元正　人日　正月十五日　月晦　寒食　三月三　五月五　七月七　七月十五　九月九
元正
尚書曰．月正元日．舜格于文祖．　列子曰．邯鄲之民．以正月之旦．獻鳩於簡子．簡子大悅．厚賞之．客問其故．簡子曰．正旦放生．示有恩也．　孔叢子曰．邯鄲民以正月旦獻爵於趙王．而綴以五采．王大悅．東觀漢記曰．戴憑為侍中．正旦朝賀．帝令羣臣說經義．不通者奪其席．憑遂重五十餘席．事具講論篇．漢書曰．鮑宣字子都．哀帝時．正旦日蝕．宣上書諫曰．陛下父事天．母事地．子養黎民．父虧明．母震動．子訛言．今日蝕三陽始．小民正月朔旦．尚惡敗器物．况日虧缺乎．　漢雜事曰．正月朝賀．三公奉璧上殿．嚮御坐北面．太常使贊曰．皇帝為君興．三公伏．皇帝坐．乃前進璧．　典略曰．明帝使博士馬均．作司南車．水轉百戲．正月朝．造巨獸魚龍蔓延．弄馬倒騎．備如漢西京故事．　魏略曰．正始元年．商風大起數十日．發屋折樹．動太極殿東閣．正旦大會．又甚．傾床案．曹休將誅之徵也．　王渾集曰．詔問明正旦會．四方計吏入見．臨朝當何所宜．渾奏．舊正會計吏軒下．中書令宣詔．問方土所宜．士人賢才．隱伏未達．
風俗好尚．禮教之宜．勤農務本．以盡墾殖之利．刑獄清理．無枉濫之失．郡守長吏．勤心治政．為民興利除害．訓化之績．授以紙筆．意陳聞見．以明聖旨垂心四遠．　晉咸康起居注曰．十二月庚子．詔曰．正會日．百寮增祿．賜醽酒．人二升．　世說曰．元帝正會．引丞相王導登御牀．王公固辭．中宗引之彌苦．文獻曰．使太陽與萬物同暉．臣下何以仰瞻．帝乃止．　鄧德明南康記曰．昔有盧耽．仕州為治中．少學仙術．善解飛騰．每夕．輙凌虛歸家．曉則還州．嘗元會至晚．不及朝列．化為白鵠．至閣前．徊翔欲下．威儀以箒擲之．得一隻履．耽驚還就列．內外左右．莫不駭異．時步騭為廣州刺史．意甚惡之．便以狀列聞．遂至誅滅．　裴玄新語曰．正朝．縣官殺羊．懸其頭於門．又磔雞以副之．俗說以厭癘氣．玄以問河南伏君．伏君曰．是土氣上升．草木萌動．羊齧百草．雞啄五穀．故殺之以助生氣．【詩】魏陳思王曹植元會詩曰．初歲元祚．吉日惟良．乃為嘉會．宴此高堂．衣裳鮮潔．黼黻玄黃．珍膳雜遝．充溢圓方．俯視文軒．仰瞻華梁．願保茲善．千載為常．歡笑盡娛．樂哉未央．皇室榮貴．壽考無疆．　晉荀勗正大會行禮歌詩曰．於皇元首．羣生資始．履端大享．敬御福祉．肆覲羣后．爰及卿士．欽順時財．允也天子．　又曰．明明天子．臨下有赫．四表宅心．惠浹荒貊．柔遠能邇．孔淑不逆．來格祁祁．邦家是若．　又曰．光光邦家．天篤其祜．丕顯喆命．顧予三祖．世德作求．奄有九土．思我皇度．彝倫攸序．　晉曹毗正朝詩曰．靈春散初澤．棼熅青陽舒．佳袍忽已故．今載奄復初．軟節暢宇宙．和風被八區．　晉劉和妻王氏正朝詩曰．稔冉冥機運．迅矣四節經．太簇應玄律．青陽兆初正．　晉傅克妻辛氏元正詩曰．元正啟令節．嘉慶肇自茲．咸奏萬年觴．小
大同悅熙．　晉荀勗正會公王上壽酒歌曰．踐元辰．延顯融．獻羽觴．祈令終．我皇壽而隆．我皇茂而嵩．本枝奮百世．休祚鍾聖躬．【賦】晉傅玄朝會賦曰．考夏后之遺訓．綜殷周之典制．採秦漢之舊儀．肇元正之嘉會．於是先期戒事．衆發允勑．萬國咸享．各以其職．翼翼京邑．巍巍紫極．前三朝之夜中．庭燎晃以舒光．華燈若乎火樹．熾百枝之煌煌．俯而察之．如亢燭龍而炤玄方．仰而觀焉．若披丹霞而鑒九陽．【頌】晉劉臻妻正旦獻椒花頌曰．遊穹周迴．三朝肇建．青陽散暉．澄景載煥．美哉靈葩．爰采爰獻．聖容映之．永壽於萬．
子／類書／藝文類聚／卷第十／符命部／符命(P.184)
藝文類聚卷第十
符命部
符命
春秋潛潭巴曰．里社鳴．此里有聖人．其呴則百姓歸之．社．里之君也．鳴則教令行．唯聖人能之．呴．鳴之怒也．　春秋合誠圖曰．堯母慶都．出觀三河．奄然陰風．赤龍與慶都合．生堯．　河圖曰．湯母扶都．見白氣貫月．意感而生湯．　春秋元命苞曰．殷紂之時．五星聚於房．房者蒼神之精．周據而興．周起於房．而五星聚之．得天下之祥．　尚書中候曰．季秋．赤雀銜丹書．入酆．止于昌戶．昌拜稽首．受最最．要者也．曰．姬昌蒼帝子．　又曰．呂尚釣磻谿．得玉璜．刻曰．姬受命．呂佐旌．旌．理也．　呂氏春秋曰．周文王時．見大赤鳥銜書．集于周社．文王曰．火氣勝．故其色上赤．　尚書中候曰．武王發渡于孟津．中流．白魚躍入王船．王俯取魚．長三尺．有文王字．　史記曰．帝嚳少妃有娀氏女簡狄．以春分玄鳥至之日．祀于高禖．有玄鳥遺其卵．簡狄吞之．孕．生契．為殷始祖．　又曰．帝高陽氏元妃姜嫄．見大人之跡．履之．歆然若感．而生后禝．棄之寒冰之上．鳥翼覆之．又棄之隘巷．羊牛乳之．又棄之平林之上．人收養之．為周始祖．　又曰．高祖母媼．嘗息大澤之陂．夢與神遇．時雷電晦冥．父太公往視．見蛟龍於上．已而有娠．遂生高祖．　又曰．高祖被酒．夜經
酆西澤中．令一人行前．行前者還報曰．前有大虵當徑．高祖乃前．拔劍斬虵．虵分為兩．道開．後人來至虵所．有一老嫗夜哭．問之．嫗曰．吾子白帝子．化為虵當道．今為赤帝子斬之．因忽不見．　漢書曰．高祖元年．冬十月．五星聚于東井．從歲星也．東井．秦分野．漢以義取天下之應也．　又曰．孝昭帝時．太山萊蕪山南．洶洶有數千人聲．民視之．有大石自立．高丈五尺．大三十八圍．入地深八尺．三石為足．石立後．有白烏數千集其旁．宣帝中興之瑞也．　又曰．昭帝時．上林柳樹斷．臥地．一朝起立．生枝葉．有蟲食其葉．成文字．曰．公孫病已立．　又曰．昌邑王問社．有枯樹復生枝葉．眭孟以為木下民象．當有廢改之象．公孫氏從民間受命為天子者．後宣帝立．帝本名病已．　隋巢子曰．昔三苗大亂．天命夏禹於玄宮．有大神．人面鳥身．降而福之．司祿益富而國家實．司命益年而民不犮．四方歸之．禹乃克三苗．而神民不違．　墨子曰．夏桀時．天乃命湯於驪宮．有神來告曰．夏德大亂．往攻之．予必使汝大戡之．　又商王紂時．周武王見三神曰．予既漬殷紂于酒德矣．汝往攻之．予必使汝大戡之．　東觀漢記曰．光武帝夜生時．有赤光．室中盡明．皇考異之．使卜者王長卜之．長曰．此善事．不可言．是歲有嘉禾生．一莖九穗．長大於凡禾．縣界大豐熟．因名上曰秀．　又曰．光武從邯鄲避王郎兵．至呼沱河．導吏還言．河水流澌．無船．不可濟．左右皆惶．畏為王郎所及．上命王霸前往視之．實然．霸念還言驚衆．雖不可渡．且臨水止．尚可為阻．即白曰．冰堅可渡．士衆大喜．上大笑曰．果妄言也．叱至河．流澌冰合可履．彊以囊盛沙．布冰上．乃渡．渡未畢．而數車冰陷也．　琴操曰．魯哀公十四年．西狩．薪者獲麟．擊之．傷其左足．將以示孔子．孔子道與
相逢見．俛而泣．抱麟曰．爾孰為來哉．孰為來哉．反袂拭面．仰視其人．龍顏日角．夫子奉麟之口．須臾吐三卷圖．一為赤伏．劉季興為王．二為周滅．夫子將終．三為漢制造．作孝經．夫子還謂子夏曰．新主將起．其人如得麟者．　帝王世紀曰．燧人之世．有大迹出雷澤．華胥履之．生庖犧氏於成紀也．　又曰．神龍感女登於常羊．生炎帝．　又曰．電光繞北斗樞星．照郊野．感附寶．孕二十月．生黃帝於壽丘．　又曰．黃帝時．有大星如虹．下流華渚．女節夢接之．意感．生少昊．　又曰．陶唐之世．握登見大虹．意感．生舜於姚墟．　又曰．脩巳山行．見流星貫昴．意感慄然．又吞神珠薏苡．胷坼而生禹．　又曰．漢昭靈后名含始．遊浴池．有玉雞銜赤珠出．刻曰玉英．吞此者王．含始吞之．生高祖．　魏氏春秋曰．明帝青龍三年．張掖郡刪丹縣金山玄川溢．涌寶石負圖．狀象靈龜．立于川西．有石馬七．其一仙人騎之．其一羈絆之．其五有形而不善成．有玉匣．開蓋於前．上有玉字．玉玦二．玉璜一．又有騏驎在東．鳳皇在南．白虎在西．犧牛在北．馬自中布列南方．有字曰．大討曹．金但取之．此司馬氏革運之徵．　魏志曰．桓帝時．有黃星見於楚宋之分．遼東殷馗．善天文．言後五十歲．當有真人起於梁沛之間．其鋒不可當．至是凡五十年．而太祖破袁紹．天下莫敵矣．　吳錄曰．孫堅墓上數有光．如雲氣五色．上屬天．下蔓延數里．父老相謂曰．此非凡氣．孫氏其興乎．　吳書曰．孫堅母懷姙．夢腸繞吳昌門．孫策母懷策．夢月入懷．懷孫權．夢日入懷．晉中興書．中宗元皇帝初誕．有神光之異．一室盡明．所藉藳如始刈．　豫章記曰．松陽門內有大梓樹．大四十五圍．舉樹盡枯死．永嘉中．一旦忽更榮茂．太興中．元皇帝果繼大業．庾仲初楊都賦所云．瘣木
薈于豫章．郭璞南郊賦云．弊梓擢秀于祖邑也．宣帝祖為豫章太守．故云祖邑也．　臧榮緒晉書曰．王廙為鄱陽太守．有枯樟樹更生．王敦表勸進中宗曰．皓獸應瑞而來臻．樟樹久枯而更榮．　孫盛晉陽秋曰．秦始皇時．望氣者言．五百年後．金陵之地．有天子氣．於是改金陵曰秣陵．壍北山．以絕其勢．秦政東遊以猒之．後五百二十六年．而中宗即位於江南．　又曰．太安中．歲鎮辰太白四星．聚於牛女之間．後中宗即位於楊州也．　武昌記曰．孫權獦於樊山．見一姥．問獦何得．答曰．止得一豹．姥曰．何不堅○太平御覽六百八十作竪．其尾．忽然不見．因為立樊姥廟．　徐爰宋書曰．武帝夜生．有神光之異．室內盡明．是夕．甘露降于墓樹．　又．高祖舉目瞻睞．常見二龍在焉．始尚微小．及貴．龍形漸長．光色轉明．左右侍者．亦數見徵異．　宋書曰．高祖既登祚．謂羣臣曰．朕始望不至此．衆人咸撰辭．欲盛稱功德．王弘率爾對曰．所謂天命．求之不可得．推之不可去．衆皆以為知言．【文】漢司馬相如封禪文曰．伊上古之初肇．自昊穹之生民．歷選列辟．以迄于秦．率邇者踵武．逖聽者風聲．紛綸葳蕤．湮滅而不稱者．不可勝數也．繼昭夏．崇號謚．略可道者．七十有二君．書曰．元首明哉．股肱良哉．因斯以談．君莫盛於唐堯．臣莫賢於后稷．后稷創業於唐堯．公劉發跡於西戎．文王改制．大行厥成．故軌跡夷易．易遵也．湛恩庬鴻．易豐也．憲度著明．易則也．垂統理順．易繼也．是以業隆於襁褓．而崇冠于二后．未有殊尤絕跡．可考於今者也．然猶躡梁父．登泰山．建顯號．施尊名．大漢之德．音蜂．涌源泉．沕潏曼羨．旁魄四塞．雲布霧散．上暢九垓．下泝八埏．昆蟲凱澤．迴首面內．然後囿騶虞之珍羣．儌麕鹿之怪獸．導一莖六穗於庖．犧雙觡共
之獸．招翠黃乘龍於沼．欽哉符瑞臻茲．猶以為德薄．不敢道封禪．蓋周躍魚隕航．休之以燎．此之為符也．以登介丘．不亦恧乎．進讓之道．何其爽與．於是大司馬進曰．陛下仁育羣生．義征不譓．德侔往初．功無與二．意者泰山梁父．設壇場望幸．蓋上帝垂恩儲祉．將以慶成．陛下謙讓而弗發也．契三神之歡．缺王道之儀．羣臣恧焉．夫脩德以錫符．奉符以行事．不為進越也．故聖王不替．而脩禮地祗．謁款天神．勒功中嶽．以章至尊．皇皇哉斯事．天下之壯觀．王者之丕業．不可貶也．願陛下全之．俾萬世得激清流．揚微波．飛英聲．騰茂實．前聖之所以永保鴻名．而常為稱首者用此．宜命掌故．悉奏其儀而覽焉．於是天子沛然改容曰．俞乎．朕其誠哉．乃遷思迴慮．緫公卿之儀．詢封禪之事．詩大澤之博．演符瑞之富．遂作頌曰．自我天覆．雲之油油．甘露時雨．厥壤可遊．滋液滲漉．何生不育．嘉穀六穗．我穡曷蓄．匪唯雨之．又潤澤之．匪唯徧之．我汜布護之．名山顯位．望君之來．君乎君乎．侯不邁哉．般般之獸．樂我君囿．白質黑章．其儀可嘉．旼旼穆穆．君子之態．蓋聞其聲．今親其來．厥途靡從．天瑞之徵．茲爾於舜．虞氏以興．濯濯之麟．遊彼靈畤．孟冬十月．君徂郊祀．馳我君輿．帝以享祉．宛宛黃龍．興德而升．正陽顯見．覺悟黎蒸．於傳載之．云受命所乘．依類託．喻以封巒．披藝觀之．天人之際已交．上下相發．允答聖王之德．兢兢翼翼．故曰．於興必慮衰．安必思危．是以湯武至尊嚴．不失肅祗．舜在假典．顧省闕遺．此之謂也．【頌】魏傅遐皇初頌云．尋盛德以降應．著顯符于方臻．積嘉祚以待期．儲鴻施於真人．昔九代之革命．咸受天之休祥．匪至德其焉昭．匪至仁其焉章．懿大魏之聖后．固上天之所興．應靈運以承統．排閶闔以龍
升．攄皇象以闡化．順帝則以播音．遵陽春以行施．揆四時以立信．運聰明以舉善．宣柔惠以養人．於赫我后．邁德如神．化不朞月．令不浹辰．於是天地休豫．靈祗歡欣．嘉瑞雲集．四靈允臻．甘露霄零於宮庭．醴泉冬涌於中原．白雉素烏．丹芝朱魚．鱗集羣萃．不可勝書．信應天之美瑞．受命之靈符也．然後覽公卿之讜議．詢百僚之典謨．天子乃登彫輦．戴羽蓋．佩玉鏘鏘．鑾聲噦噦．拜上皇．告受位．兆休祚．導神氣．於是建皇初之上元．發曠盪之明詔．眚災肆赦．盪滌瑕穢．崇設九賓．溥延公卿．嘉羞千品．俎豆充庭．金石具懸．鍾鼓畢作．歌九功．舞八佾．鴻澤普．皇恩洽．民欲得．神望塞．【叙】後漢傅幹王命敍曰．昔在唐虞之禪．列于帝典．殷周之代．敍于詩書．天之歷數．昭焉著明．周篤后稷公劉．積德行仁．至乎文武．遂成王業．雖五德殊運．或禪或征．其變化應天．與時消息．其道一也．故雖有威力．非天命不授．雖有運命．非功烈不章．自我高祖．襲唐之統．受命龍興．討秦滅項．光有萬國．世祖攘亂．奄復帝宇．人鬼協謀．徵祥煥然．皆順乎天而應乎人也．然則帝王之起．必有天命瑞應自然之符．明統顯祚豐懿之業．加以茂德成功．賢智之助．而後君臨兆民．為神明所保祐．永世所尊崇．未見運敍無紀次．勳澤不加於民．而可力爭覬覦神器者也．豪桀見二祖無尺地之階．為專智力．乘釁而起．不知天祚聖哲．帝王自有真也．哀哉．非徒闇於將來．又不考之於既往矣．自開闢已來．姦雄妄動．不識天命．勇如蚩尤．強如共工．威如夷羿．然皆從分橫裂．為天下戒．又况淺智小才．勇不足畏．強不足憚．未有成資．而敢失順．視不軌之事也哉．夫行潦之流．不致江海之深．丘垤之資．不成太山之高．魚鼈之類．不希雲龍之軌．一官之守．不經天人之
變．當王莽之末．英雄四起．而鄧禹耿弇．識世祖之福祚．贏糧閒行．進其策謀．遂荷胥附之任．享佐命之寵．張玄慕蘇秦蒯通之業．周旋囂述．西說竇融．言未及終．而梁統已誅之矣．禹弇見命祚之兆．其福如彼．張玄蔽逆順之理．其禍如此．審斯二事．趣舍之分明矣．且世祖之興有四．一曰帝皇之正統．二曰形相多異表．三曰體文而知武．四曰履信而好士．加之以聰明獨斷．達於事機．發策如神應．視遠如見近．偏旅首進．摧莽軍百萬之衆．單師獨征．平河北萬里之功．識鄧隆之將敗．知劉興之必死．然猶乾乾日昃．博采訓咨．拔吳漢於小尹．擢馬武於行伍．寵功臣以兼國之爵．顯卓茂以非次之位．言語政事文學之士．咸盡其材．致之宰相．權勇畢力於征伐．搢紳悉心於左右．此其所以成大業也．高祖方娠．有雲龍之表．其始入秦．五星同軌．以旅于東井．在天之符也．世祖之徵符．其詳可聞也．其初育則靈光鑒于室隩．嘉禾滋于邑壤．其望舊廬．有火光之異．其渡呼沱．有河合之應．西門君惠．先識其諱．強華獻符．千里同驗．劉歆改名而隕其身．王長錯卦而見吉兆．故王遵謂之天授．非人力也．覽廢興之運會．觀徵瑞之攸祚．審天應之萌兆．察人物之所附．念功成而道退．無非次而妄據．後之人．誠能昭然遠覽．曠然深悟．收莽述之闇惑．忠鄧耿之弘慮．好謀而要成．臨事而知懼．距張玄之邪說．思在三之明數．則福祿衍於無窮．亦世不失其通路矣．【文】漢楊雄劇秦美新曰．上罔顯於羲皇．中莫盛於唐虞．邇靡著於成周．仲尼不遭用．春秋因斯發言．神明所祚．兆民所託．罔不云道德仁義禮智．獨秦崛起西戎．因襄文宣靈之僭跡．基孝公．茂惠文．奮昭莊．至政．破從擅衡．并吞六國．遂稱乎皇帝．盛從鞅儀韋斯之邪政．馳鶩起
翦恬賁之用兵．剗滅古文．刮語燒書．弛禮崩樂．塗民耳目．遂流唐漂虞．滌殷蕩周．除仲尼之篇籍．自勒功業．改制度軌量．咸稽之於秦紀．是以耆儒碩老．抱其書而永遯．禮官博士．卷其舌而不談．二世而亡．何其劇歟．帝王之道．兢兢乎不可離已．夫能貞而明之者窮祥瑞．困而昧之者極妭愆．故若古者稱堯舜．威侮者陷桀紂．况盡訊掃前聖數千載功業．專用己之私．而能享祜者哉．會漢祖龍騰酆沛．奮迅宛葉．自武關．與項戮力咸陽．創業蜀漢．發跡三秦．克項山東．而帝天下．擿秦政慘酷尤煩者．應時蠲始．儒林刑辟歷紀圖典之用稍增焉．秦餘制度．項氏爵號．雖違古而猶襲之．是以帝典闕而不補．王綱弛而未張．逮至大新受命．上帝還資．后土顧懷．玄符靈契．雲動風偃．震聲日景．炎光飛響．盈塞天泉之間．乃奉若天命．窮寵極崇．與天剖神符．地合靈契．創億兆．規萬世．卓哉煌煌．真天子之表也．若夫白鳩丹烏．素魚斷虵．方斯薎矣．是以發祕府．覽書林．遙集乎文雅之囿．翺翔乎禮樂之場．胤殷周之失業．紹唐虞之絕風．懿律嘉量．金科玉條．煥爛照耀．靡不宣臻．振鷺之聲充庭．鴻鸞之黨漸階．俾前聖之緒．布濩流衍而不韞韥．郁郁乎煥哉．天人之事盛矣．鬼神之望充塞．紹少典之苗．著黃虞之裔．帝典闕者已補．王綱弛者既張．炳炳煒煒．豈不懿哉．而述前典．巡四民．迄四岳．增封太山．廣禪梁甫．斯受命者之典業也．崇嶽渟海通瀆之神．咸設壇場．望受命之臻焉．海外遐方．信延頸企踵．回回內嚮．喁喁如也．帝者雖勤讓．惡可以已乎．宜命賢哲．作典引一篇．以示來人．摛之罔極．令萬世常戴巍巍．履栗栗．嗅馨香．含甘實．鏡純粹之至精．聆清和之正聲．則百工伊凝．庶績越熙．荷天衢．提地釐．斯天下之上則已．庶可試哉．
【論】後漢班彪王命論曰．昔在帝堯之禪曰．咨爾舜．天之歷數在爾躬．舜亦以命禹．既于稷契．咸佐唐虞．光濟四海．弈世載德．至于湯武．而有天下．雖其遭遇異時．禪代不同．至于應天順民．其揆一焉．是故劉氏承堯之祚．氏族之世．著于春秋．唐據火德而紹之．始起沛澤．則神母夜號．以彰赤帝之符．由是言之．帝王之祚．必有明聖顯懿之德．豐功厚利積累之業．然後精誠通於神明．流澤加於生民．故能為鬼神所福嚮．天下所歸往．未見運世無本．功德不紀．而得倔起在此位者也．世俗見高祖興於布衣．不達其故．以為適遭暴亂．得奮其劍．遊說之士．至比天下於逐鹿．幸捷而得之．不知神器有命．不可以智力求．悲夫．此世之所以多亂臣賊子者也．若然者．豈徒闇於天道哉．又不睹之於人事矣．夫餓饉流隸．飢寒道路．思有短褐之襲．擔石之蓄．所願不過一金．終於轉死溝壑．何則．貧窮亦有命也．况乎天子之貴．四海之富．神明之祚．可得而妄處哉．故雖遭罹厄會．竊其權柄．勇如信布．強如梁藉．成如王莽．然卒潤鑊伏鑕．烹醢分裂．又况么麼不及數子．而欲闇于天位者乎．是故駑蹇之乘．不騁千里之塗．鷰雀之儔．不奮六翮之用．楶梲之材．不荷棟梁之任．斗筲之子．不執帝王之重．易曰．鼎折足．覆公餗．不勝其任也．當秦之末．豪傑並起．共推陳嬰而王之．嬰母止之曰．自吾為子家婦．而世貧賤．今卒富貴．不祥．不如以兵屬人．事成少受其利．不成禍有所歸．嬰從其言．而陳氏以寧．王陵為漢將．而母獲於楚．有漢使來．陵母見之．謂曰．願告吾子．漢王長者．必得天下．子謹事之．無有二心．遂對漢使．伏劍而死．以固勉之．夫以疋婦之明．猶能推事理之致．探禍福之幾．而况大丈夫之事乎．是故窮達有命．吉凶由人．嬰母知廢．
陵母知興．此二者帝王之分決矣．蓋在高祖．其興也有五．一曰帝堯之苗裔．二曰體皃多奇異．三曰神武有徵應．四曰寬明而仁恕．五曰知人善任使．加之以信誠．好謀達於聽受．見善如不及．用人如用己．從諫如順流．趍時如嚮起．當食吐哺．納子房之策．拔足揮洗．揖酈生之說．寤戍卒之言．斷懷土之情．高四皓之名．割肌膚之愛．舉韓信於行陣．收陳平於亡命．英雄陳力．羣策畢舉．此高祖之大略．所以成帝業也．若乃靈瑞符應．又可略聞矣．是以王武感物而折契．呂公睹形而進女．秦皇東遊以厭其氣．呂后望雲而知所處．始受命則白虵分．西入關則五星聚．故淮陰留侯．謂之天授．非人力也．歷古今之得失．驗行事之成敗．取舍不猒斯位．符瑞不周斯度．而苟昧權利．越次妄據．外不量力．內不知命．則必喪保家之主．殀天年之壽．遇折足之凶．伏斧鉞之誅．英雄誠知覺寤．收陵嬰之明分．絕信布之覬覦．拒逐鹿之瞽說．審神器之有授．貪不可冀．無為二母之所笑．則福祚流于子孫．天祿其永終矣．【典引】後漢班固典引曰．陶唐舍胤而禪有虞．○文選四十八重有虞二字．亦命夏后．稷契熙載．越成湯武．股肱既周．天乃歸功元首．將授漢劉．俾其承三季之荒末．值亢龍之災孽．懸象闇而恆文乖．彝倫斁而舊章缺．高光二聖．辰居其域．赫赫聖漢．巍巍唐基．泝測其源．乃先孕虞育夏．甄殷陶周．然後宣二祖之重光．襲四宗之緝熙．神靈日照．光被六幽．仁風翔于海表．威靈行乎鬼區．盛哉皇家帝世．德臣列辟．功君百王．榮鏡宇宙．渙楊內．是以來儀集羽族於觀魏．肉角馴毛宗於外囿．擾緇文皓質於郊．升黃輝采鱗於沼．甘露宵零於豐草．三足騫翥於茂樹．若乃嘉穀靈草．奇獸神禽．應圖合謀．窮祥極瑞者．朝夕坰牧．日月邦
畿．卓犖方州．羨溢乎要荒．昔周姬有素雉朱烏玄秬黃莫侯．之事耳．君臣動色．左右相趍．濟濟翼翼．峨峨如也．啟恭館之金縢．御東序之秘寶．是時聖上固已垂精游神．苞舉藝文．屢訪羣儒．俞咨故老．與之斟酌道德之淵源．餚覈仁義之林藪．以望元符之臻焉．將伻萬嗣．揚洪暉．奮景炎．扇遺風．播芳烈．久而逾新．用而不竭．汪汪乎丕天之大律．其疇能亘之哉．唐哉皇哉．皇哉唐哉．【論】魏陳王曹植魏德論曰．元氣否塞．玄黃憤薄．星辰亂逆．陰陽舛錯．四海鼎沸．蕭條沙漠．武皇之興也．以道淩殘．義氣風發．神戈退指．則妭雰順制．靈弧雲舉．則朝揚播越．唯我聖后．神武蓋天．威光佐掃．辰彗北○韻補二作比．彎．首尾爭擊．氣齊率然．乃電北．○曹集詮評云句有脫文．席卷千里．隱乎若崩嶽．旰乎若潰海．慍彼蠻夏．蠢爾弗恭．脂我蕭斧．簡武鍊鋒．星陳而天運．振耀乎南封．荊人風靡．交益影從．軍蘊餘勢．襲利乘權．蕩鬼區於白水．摛矯制乎遐川．仰屬目于條支．晞弱水之潺湲．薄張騫於大夏．笑驃騎於祁連．其化之也如神．其養之也如春．柔遠能邇．誰敢不賓．憲度增飾．日耀月光．跡存乎建安．道隆乎延康．於是漢氏歸義．顧音孔昭．顯禪天位．布唐放堯．上猶謙謙弗納也．發不世之明詔．薄皇居而弗泰．蹈北人之清節．美石戶之高介．義貫金石．神明以興．神祗致祥．乾靈效祐．於是羣公卿士．功臣列辟．率爾而進曰．昔文王三分居二．以服事殷．非能之而弗欲．蓋欲之而弗能．况天網不禁．皇綱圮紐．侯民非復漢萌．尺土非復漢有．故武皇創跡於前．陛下光美於後．蓋所謂勳成於彼．位定於此者也．將使斯民．播秬鬯．殖靈芝．鋤六穟．挹醴滋．遂乃凱風迴迴．甘露匝時．農夫詠於田壠．織婦吟而綜絲．黃吻之齓．含哺而怡．鮐背之老．擊壤
而嬉．古雖稱乎赫胥．曷若斯之大治乎．于時上富於春秋．聖德汪濊．奇志妙思．神鑒靈察．方將審御陰陽．增耀日月．極禎祥於遐奧．飛仁風以樹惠．既遊精萬機．探幽洞深．逍遙六藝．兼覽儒林．抗思乎文藻之場囿．容與乎道術之彊畔．超天路而高峙．階清雲以妙觀．將參跡於三皇．豈徒論功於大漢．天地位矣．九域清矣．皇化四達．帝猷成矣．明哉元首．股肱貞矣．禮樂既作．興頌聲矣．固將封泰山．禪梁甫．歷名川以祈福．周五方之靈宇．越八九於往素．踵帝皇之靈矩．流餘祚於黎蒸．鍾元吉乎聖主．【述】魏邯鄲淳上受命述曰．伊上天闡載．自民主肇建．歷聽風聲．陶唐為盛．虞夏受終．殷周革命．有禪而帝．有代而王．禪代雖殊．大小繇同．於是以漢歷在魏．赤運歸黃也．是故大魏之業．皇耀震霆．肅清宇內．萬邦有截．師義翼漢．奉禮不越．飭躬勠力．茂亮弘烈．樹深根以厚基．播醇澤以釀味．含光而弗耀．戢翼而弗發．將俟聖嗣．是遂是達．聖嗣承統．爰宣重光．陳錫裕下．民悅無彊．三神宜釐．四靈順方．元龜介玉．應龍粹黃．若云魏德．據茲以昌．爾乃鳴玉陟壇．三搢以俟．既受休命．龍旋鳳峙．煌煌厥暉．穆穆容止．臨下有赫．允也天子．既踐帝位．納璽要紱．太常司燎．升炮告類．珪璋峨峨．髦士棣棣．蹌蹌聖躬．御策以莅．巍巍乎崇功．顯顯乎德容．信帝者之壯業．天休之所鍾也．于時天地交和．日月光精．氛祲不作．風塵弭清．凡在壇場之位．舉目乎廣庭．莫不君臣和德．咸玉色而金聲．屢省萬機．訪謀老成．治詠儒墨．納策公卿．昧旦孜孜．夕惕乾乾．務在諧萬國．敍彝倫．而折不若．懷遠人．混六合之風．納于仁壽之門．刑錯靡試．偃伯靡軍．然後乃勒功岱嶽．升中上玄．斯固我皇之大摹．思心之所存也．　隋李德林天命論曰．有娀玄鳥．商
以興焉．姜嫄巨跡．周以興焉．邑姜夢帝．隋以興焉．古今三代．靈命如一．天下之重．不可妄據．軒初四帝．周餘六王．藉勢因基．自取而不得也．孟軻稱仲尼之德．過於堯舜．著述成帝者之事．弟子備王佐之才．墨不代蒼．泣麟歎鳳．恓恓汲汲．雖聖達而莫許也．蚩尤則黃神抗衡．共工則黑帝勍敵．項羽誅秦摧漢．宰神州．角逐爭驅．盡威力而無就也．其餘欻起妖妄．何足數乎．若使四凶執八元之誡．三監懷九臣之志．韓信彭越．深明帝子之符．孫述隗囂．妙識真人之出．尉迥同謳歌之類．王謙比獄訟之民．福祿蟬聯．胡可窮也．而違天逆物．獲罪人神．嗚呼．此前事之大戒矣．誅夷烹醢．歷代共尤．僭逆凶邪．時煩獄吏．其不戒慎何哉．蓋積惡既成．心自絕於善道．物類相感．理必至於誅戮．天奪其魄．鬼惡其盈．故也．大帝聰明．羣臣正直．耳目監於率土．賞罰參於國朝．輔助一人．覆育兆庶．豈有食人之祿．受人之榮．苞藏禍心．不殲盡者也．必當執法未處其罪．司命已除其藉．自古明哲．慮遠防微．位尊而心愈下．祿厚而志彌約．納寵思之以懼．道高守之以恭．克念於此．則姧回不至．謙光滿覆．義在知幾．吉凶由人．妖不自作．夙沙則主雖愚蔽．民盡知歸．有苗則始為跋扈．終而大服．漢南諸國．見一面以從殷．河西將軍．率五郡而臣漢．故能招信順之助．保太山之安也【表】魏邯鄲淳上受命述表曰．臣聞雅頌作於盛德．典謨興於茂功．德盛功茂．傳序弗忘．是故竹帛以載之．金石以聲之．垂諸來世．萬載彌光．陛下以聖德應期．龍飛在位．其有天下也．恭己以受天子之籍．無為而四海順風．若乃天地顯應．休徵祥瑞．以表聖德者．不可勝載．鑠乎煥顯．真神明之所以祚．命世之令主也．凡自能言之類．莫不謳歎於野．執筆之徒．咸竭文思．
獻詩上頌．臣抱疾伏蓐．作書一篇．欲謂之頌．則不能雍容盛懿．列伸玄妙．欲謂之賦．又不能敷演洪烈．光揚緝熙．故思竭愚．稱受命述．
子／類書／藝文類聚／卷第十一／帝王部一／總載帝王(P.198)
藝文類聚卷第十一
帝王部一　總載帝王　天皇氏　地皇氏　人皇氏　有巢氏　燧人氏　太昊庖犧氏　帝女媧氏　炎帝神農氏　黃帝軒轅氏　少昊金天氏　顓頊高陽氏　帝嚳高辛氏　帝堯陶唐氏　帝舜有虞氏　禹夏后氏
總載帝王
尚書刑德放曰．帝者．天號也．王者．人稱也．天有五帝以立名．人有三王以正度．天子．爵稱也．皇者．煌煌也．　春秋演孔圖曰．正氣為帝．閒氣為臣．秀氣為人．　禮斗威儀曰．帝者得其根核．王者得其英華．霸者得其附枝．故帝道不行．不能王．王道不行．不能霸．霸道不行．不能守其身．　管子曰．明一者皇．察道者帝．通德者王．謀得兵勝者霸．　呂氏春秋曰．始生之者天也．養成之者人也．能養天之所生而為天子．　春秋考耀文曰．王者往也．神所輸向．人所樂歸．　春秋繁露曰．德俟天地者稱皇帝．天祐而子之．號稱天子．　董子曰．古之人造文字者．三畫而連其中謂之王．三畫者．天地與人也．連中者．通其道也．取天地與人之才而參之．非王者其孰能當是．故王者必法天．以大仁覆育萬物．既化而生之．又養而
成之．　韓詩外傳曰．君者何．曰羣也．敢羣天下萬物而除其害者謂之君．　白虎通曰．帝王者．號也．號者．功之表也．所以表功明德．號令臣下者也．德合天地者稱帝．仁義合者稱王．別優劣也．　又曰．接上稱天子者．明以爵事天也．接下稱帝王者．明位號天下至尊之稱．　漢雜事曰．古者天子稱皇．其次稱王．秦承百王之末．為漢驅除．自以德兼三皇五帝．故并為號．　帝王世紀曰．孔子稱天子之德．感天地．洞八方．是以化合神者稱皇．德合天地者稱帝．仁義合者稱王．　蔡邕獨斷曰．上者尊位所在也．太史令司馬遷記事．當言帝．則依違之．但言上．不敢泄○獨斷作渫．下同．瀆者尊號．言尊尊之義也．乘輿出於律文．曰敢盜乘輿服御物．謂天子所服食者也．天子至尊．不敢泄瀆言之．故託於乘輿也．天子以天下為家．不以京師宮室為常處．當乘輿以天下．故謂之車駕．天子自謂行在所．今雖在京師．言在行所也．巡狩天下．所奏事處皆為宮．在長安則曰長安宮．在泰山則曰泰山宮．唯當時所在．　禮記曰．天子者．與天地參．德配天地．兼利萬物．與日月並明．明照四海．而不遺微小．其在朝廷．則道仁聖禮義之序．燕處則聽雅頌之音．行步則有環珮之聲．升車則有鸞和之音．居處有禮．進退有度．百官得其宜．萬事得其序．　六韜曰．王者之道．如龍之首．高居遠望．深視而審聽．神其形而散其精．若天高而不可極．若川深而不可測．故可怒而不怒．臣乃為虎．可殺而不殺．大賊乃發．兵勢不行．敵國乃強．　管子曰．黃帝立明堂之議．上觀於賢也．堯有衢室之問．下聽於民也．舜有告善之旌．而主不蔽也．禹立諫鼓於朝．而備訊也．湯有總街之廷．觀民非也．武王有靈臺之宮．賢者進也．此古聖帝明王．所以有而勿失．得而勿止
也．　尸子曰．孔子曰．商汝知君之為君乎．子夏曰．魚失水則死．水失魚猶為水也．孔子曰．商知之矣．莊子曰．赫胥氏之時．民居不知所為．行不知所之．含哺而熙．鼓腹而遊．　又曰．昔容成氏大庭氏柏皇氏軒轅氏尊盧氏伏羲氏．當是時也．結繩而用之．甘其食．美其服．樂其俗．安其居．鄰國相望．雞狗之音相聞．民至老死．不相往來．若此時則至治也．　孫卿子曰．人主者．守至約而詳．事至狹○荀子王霸篇作佚．而．○王霸篇作功．垂衣裳．不下簟席之上．而海內之民．莫不願得以為帝王．　呂氏春秋曰．五帝先道而後德．故德莫盛焉．三王先德而後事．故事莫功焉．五伯先事而後兵．故兵莫強焉．　韓子曰．明王制其臣下者．二柄而已矣．二者．刑．德也．殺戮之謂刑．慶賞之謂德．　淮南子曰．帝者體太一．王者法陰陽．霸者則四時．君者用六律．體太一者．牢籠天地．彈壓山川．含吐陰陽．申洩四時．紀綱八極．經緯六合．覆露照導．普汜而無私．翾飛蠕動．莫不仰德而生．法陰陽．承天地之和．形萬類之體．含氣化物．以成形類．則四時者．春生．夏長．秋收．冬藏．取與有節．出入有時．開闔張斂．不失其序．喜怒剛柔．不雜其理．用六律者．生之與殺也．賞之與罰也．予之與奪也．非此無道．　又曰．人主者．以天下之目視．以天下之耳聽．以天下之智慮．以天下之力動．是故號令能下究．而臣情得上聞．百官脩通．羣臣輻湊．喜不以賞賜．怒不以罪誅．　潛夫論曰．太古之時．兆黎初載．未有上下．而自順序．天未事焉．君未設焉．末後矯處．或相凌虐．為萌巨害．於是天命聖人．使司牧之．勿令失性．四海蒙利．草木被德．恭儉奉戴．謂之天子．【箴】晉潘尼乘輿箴曰．皇極肇建．兩儀既分．彝倫未序．萬邦糺紛．國事明主．家奉嚴君．各有攸尊．德用不勤．煌
煌四海．藹藹萬乘．匪賢焉倚．匪哲焉憑．左輔右弼．前疑後承．一日萬機．業業兢兢．夫出其言善．則千里是應．而莫余違．亦喪邦有徵．辛作琁室．而夏興瑤臺．糟丘酒池．象箸玉杯．叔世道衰．末俗化淺．躭樂逸遊．荒淫湎．不式古訓．而好是佞辯．不遵正路．而覆車是踐．滅敗之効．載在前典．匪唯凌夷．厥世用殄．故曰．樹君如之何．將民是司牧．視之猶傷．知其寒燠．故能撫之斯柔．而敦之斯睦．無遠不懷．靡思不服．夫豈厭縱一人．而玩其耳目．內迷聲色．外荒馳逐．不修政事．而終於顛覆．【論】漢賈誼過秦論曰．秦孝公據崤函之固．擁雍州之地．君臣固守．以窺周室．有卷席天下．包舉宇內．囊括四海之意．并吞八荒之心．當是時也．商君佐之．內立法度．務耕織．脩守戰之具．外連衡而鬬諸侯．諸侯恐懼．會盟而謀弱秦．不愛珍器重寶．肥饒之地．以致天下之士．合從締交．相與為一．當此之時．齊有孟嘗．趙有平原．楚有春申．魏有信陵．此四賢者．皆明智而忠信．寬厚而愛人．尊賢重士．約從連橫．兼韓魏燕楚宋衞中山之衆．嘗以什倍之地．百萬之師．仰關而攻秦．秦人開關延敵．九國之師．遁逃而不敢進．秦無亡矢遺鏃之費．天下諸侯已困矣．及至秦始皇．奮六世之餘烈．振長策而御宇內．吞二周而亡諸侯．履至尊而制六合．執敲扑以鞭笞天下．威振四海．南取百越之地．以為桂林象郡．百越之君．俛首係頸．委命下吏．乃使蒙恬．北築長城而守藩籬．却匈奴七百餘里．胡人不敢南下而牧馬．士不敢彎弓而報怨．然後踐華為城．因河為池．據億丈之城．臨不測之谿以為固．良將勁弩．守要害之處．信臣精卒．陳利兵而誰何．天下已定．始皇自以為關中之固．金城千里．子孫帝王萬世之業也．始皇既沒．餘威振于殊俗．然而陳涉甕牖
繩樞之子．甿隸之人．而遷徙之徒也．材能不及中人．率罷散之卒．將數百之衆．轉而攻秦．山東豪俊．蜂起而亡秦族矣．且夫天下非小弱也．雍州之地．崤函之固．自若也．陳涉之位．非尊於齊楚燕趙魏宋衞中山之君也．鋤耰棘矜．非銛於鈎長鎩也．謫戍之衆．非抗於九國之師也．深謀遠慮．行軍用兵之道．非及曩時之士也．然而成敗異變．功業相反．試使山東之國．與陳涉度長契大．比權量力．則不可同年而語矣．然秦以區區之地．致萬乘之權．招八州而朝同列．百有餘年矣．然後以六合為家．崤函為宮．一夫作難而七廟隳．身死人手．為天下之笑者．何也．仁義不施．而攻守之勢異也．　魏王粲難鍾荀太平論曰．聖莫盛於堯．而洪水方割．丹朱淫虐．四族凶佞矣．帝舜因之．而三苗畔戾矣．禹又因而防風為戮矣．此三聖古之所大稱也．繼踵相承．且二百年．而刑罰未嘗一世而乏也．然則此三聖能平．○明本作乎．三聖○聖下疑脫不字．能平．則何世能致之乎．孔子稱曰．唯上智與下愚不移．不移者丹朱四凶三苗之謂也．當紂之世．殷不小大好草竊姦宄．周公遷殷頑民于洛邑．其下愚之人．必有之矣．周公之於三聖．不能踰也．三聖有所不化矣．有所不移矣．周公之不能化殷之頑民．所可知也．苟不可移．必或犯罪．罪而弗刑．是失所也．犯而刑之．刑不可錯矣．孟軻有言．盡信書．不如無書．有大而言之者．刑錯之屬也．豈億兆之民．歷數十年．而無一人犯罪．一物失所哉．謂之無者．盡信書之謂也．　魏曹冏六代論曰．昔者夏殷周．歷世數十．而秦二世而亡．何則．三代之君．與天下共其民．故天下同其憂．秦王獨制其民．故傾危而莫救．先王獨知○文選五十二作知獨．治之不能久也．故與人共治之．知獨守之不能固也．故與人
共守之．兼親疎而兩用．參同異而並立．是以輕重足以相鎮．親疎足以相衞．兼并路塞．逆節不生．及其衰也．桓文率禮．包茅不貢．齊師伐楚．宋不城周．晉戮其宰．王綱弛而復張．諸侯傲而復肅．二霸之後．浸以陵遲．吳楚憑江．負固方城．雖心希九鼎．而畏迫宗姬．姦情散於胸懷．逆謀消於唇吻．斯豈非信重親戚．任用賢能．枝葉碩茂．本根賴之．至於王赧．降為庶人．猶枝幹相持．得居虛位．海內無主．四十餘年．秦據勢勝之地．騁譎詐之術．征伐關東．蠶食九國．至於始皇．乃定天位．曠日若彼．用力若此．非深根固蔕．不拔之道乎．漢祖奮三尺之劍．騁烏合之衆．五年之中．而成帝業．自開闢已來．其興功立勳．未有若漢之易者也．夫伐深根者難為功．摧枯朽者易為力．理勢然也．漢鑒秦之失．封植子弟．及諸呂擅權．圖危劉氏．而天下所以不傾動．百姓所以不易心者．徒以東牟朱虛．受命於內．齊代吳．楚．作衞於外．向使高祖踵亡秦之法．忽先王之制．則天下以傳．非劉氏有也．大魏之興．觀五代之存亡．而不用其長策．覩前車之傾覆．而不改其轍跡．子弟王空虛之地．君臣使民之失．○文選五十二作君有不使之民．魏志二十注引同．本句當有脫訛．明本臣作亡．亦未盡恰．宗室竄於閭閻．不聞邦國之政．權均疋夫．勢齊凡庶．內無深根不拔之固．外無盤石宗盟之助．非所以安社稷．為萬世之業也．　晉陸機辨亡論曰．昔漢氏失御．姦臣竊命．禍基京畿．毒徧宇內．皇綱弛紊．王室遂卑．於是羣雄蜂駭．義兵四合．吳武烈皇帝．慷慨下國．電發荊南．權略紛紜．忠勇伯世．威稜則夷羿震盪．兵交則醜虜授馘．遂掃清宗祊．蒸禋皇祖．于時雲興之將帶州．飈起之師跨邑．雖兵以義合．同盟戮力．然皆包藏禍心．阻兵怙亂．或師無謀律．喪威稔寇．忠規武節．未有如
此其著者也．武烈既沒．長沙桓王．逸才命世．弱冠秀發．招擾○馮校本同．明本及文選五十三作攬．遺老．與之述業．神兵東驅．奮寡犯衆．攻無堅城之將．戰無交鋒之虜．誅叛柔服．而江外底定．飭法脩師．則威德翕赫．將北伐諸華．誅鉏干紀．旋皇輿於夷庚．反帝座于紫闥．挾天子以令諸侯．清天步而歸舊物．戎車既次．羣凶側目．大業未就．中世而殞．用集我大皇帝．以奇蹤襲於逸軌．叡心因乎令圖．從政咨於故實．播憲稽乎遺風．而加之以篤固．申之以節儉．疇咨俊茂．好謀善斷．束帛旅於丘園．旌命交乎塗巷．故豪彥尋聲而響湊．志士希光而景鶩．異人輻湊．猛士如林．謀無遺諝．舉不失策．故遂割據山川．跨制荊吳．而與天下爭衡矣．故魏人請好．漢氏乞盟．遂躋天號．鼎峙而立．於是講八代之禮．蒐三王之樂．告類上帝．拱揖羣后．虎臣毅卒．循江而守．長棘勁鎩．望飈而奮．庶尹盡規於上．四民展業于下．化協殊裔．風衍遐圻．乃俾一介行人．撫巡外域．巨象逸駿．擾於外閑．明珠瑋寶．曜於內府．珍瑰重跡而至．奇玩應響而赴．輶軒騁於南荒．衝輣息於朔野．齊民免干戈之患．戎馬無晨服之虞．而帝業固矣．爰及末葉．羣公既喪．然後黔首有瓦解之志．皇家有土崩之釁．歷命應化而微．王師躡運而發．卒散於陣．民奔于邑．城池無蕃籬之固．山川無溝阜之勢．軍未浹辰．而社稷夷矣．雖忠臣發憤．烈士死節．將奚救哉．夫曹劉之將．非一世所選．向時人○人字文選無．之師．無曩日之衆．戰守之道．抑有前符．險阻之利．俄然未改．而成敗貿理．古今詭趣．何哉．彼此之化殊．授任之才異也．　又辨亡論下曰．昔三方之王．魏人據中夏．漢氏有岷益．吳制荊楊而掩交廣．曹氏雖功濟諸華．虐亦深矣．其民怨．劉翁因險飾智．功已薄矣．其俗陋．夫吳桓
王基之以武．太祖成之以德．聰明睿達．懿度深遠矣．其求賢如弗及．卹民如稚子．接士盡盛德之容．親仁罄丹府之愛．拔呂蒙於戎行．擢潘濬於係虜．推誠信士．不恤人之我欺．量能授器．不患權之我逼．地方幾萬里．帶甲將百萬．其野沃．其民練．其器利．其財豐．東負滄海．西阻險塞．長江制其區宇．峻山帶其封域．國家之利．未巨有弘於茲者矣．借使中才守之以道．善人御之有術．敦率遺典．勤民謹政．脩定策．守常險．則可以長世永年．未有危亡之患．易曰．湯武革命順乎天．玄曰．亂不極則治不形．言帝王之因天時也．古人有言曰．天時不如地利．易曰．王侯設險．以守其國．言為國之恃險也．又曰．地利不如人和．在德不在險．言守險之由人也．吳之興也．參而由焉．孫卿所謂合其參者也．及其亡也．恃險而已．又孫卿所謂捨其參者也．夫四州之萌．非無衆也．大江之南．非乏俊也．山川之險．易守也．勁利之器．易用也．先政之策．易循也．功不興而禍遘．何哉．所以用之者失也．故先王達經國之長規．審存亡之至數．謙己以安百姓．敦惠以致人和．寬冲以誘俊人之謀．慈和以結士民之愛．是以其安也．則黎元與之同慶．及其危也．則兆庶與之同患．安與衆同慶．則危不可得也．危與下共患．則其難不足恤也．夫然故能保其社稷．而固其土宇．麥秀無悲殷之思．黍離無愍周之感矣．　晉干寶晉紀緫論曰．昔高祖宣皇帝．以雄才碩量．應運而仕．至於百姓與能．大象始搆矣．世宗承基．太祖繼業．始當非常之禮．終受備物之錫．至于世祖．遂享皇極．正位居體．聿脩祖宗之志．思輯戰國之苦．腹心不同．公卿異議．而獨納羊祜之策．至于咸寧之末．遂排羣議而杖王杜之決．汎舟三峽．介馬桂陽．役不二時．江湖來同．掩唐虞之舊域．班正
朔於八荒．太康之中．天下書同文．車同軌．牛馬被野．餘粮栖畝．行旅草舍．外閭不閉．雖大平未洽．亦百代一時矣．二十餘年．而河洛為墟．戎羯稱制．二帝失尊．山陵無所．何哉．樹立失權．託付非才．四維不張．而苟且之政多也．夫天下之大器也．器大者不可以小道理．勢重者不可以爭競擾．古先哲王．知其然也．是以扞其大患．而不有其功．禦其大災．而不尸其利．是以感而應之．悅而歸之．如晨風之鬱北林．魚龍之趨淵澤也．然後設禮文以理之．斷刑罰以威之．故衆悅其教．而安其俗．君子勤禮．小人盡力．廉恥篤於家閭．邪僻消於胸懷．又况可奮臂大呼．聚之以干紀作亂之事乎．加之朝寡醇德之士．鄉乏不二之老．風俗淫僻．趣向失所．學者以莊老為宗．而黜六經．談者以虛薄為辨．而賤名檢．當官者以望空為高．而笑勤恪．劉頌屢言治道．傅咸每糺邪正．皆謂之俗吏．若夫文王日昃不暇食．仲山甫夙夜匪懈者．蓋共嗤黜．以為灰塵．而相詬病矣．由是毀譽亂於善惡之實．情慝奔於貨欲之塗．選者為人擇官．官者為身擇利．其婦女莊櫛織絍．皆取成於婢僕．未嘗知女功絲枲之業．中饋酒食之事也．故皆不恥淫佚之過．不拘妬忌之惡．有殺戮妾媵．有黷亂上下．父兄不之罪．天下莫之非．又况責之闡四教於古．脩貞順於今．以輔佐君子者哉．禮法刑政．於此大壞．如室之斯搆．而去其鑿契．如水斯積．而決其隄防．如火斯畜．而離其薪燎也．國將亡．本必先顛．其此之謂乎．
子／類書／藝文類聚／卷第十三／帝王部三／晉元帝(P.247)
晉元帝
晉中興書曰．中宗元皇帝．諱睿．字景文．世祖咸寧二年．生于洛陽．初誕有神光之異．一室盡明．所藉藳．如始刈．及長．白豪生日角之左．眼有精曜．唯侍中譙國嵇紹．少而異之．謂其友曰．琅瑘王毛骨非常．殆
非人臣之相．惠帝幸臨漳．中宗從駕．是時中宗叔父東安王繇．為成都王穎所害．懼禍及．謀出奔．其夜月明．禁衞甚嚴．不能得去．有頃．天暴風雨晦暝．徼者四散．中宗間得脫．及遷鎮建鄴．以顧榮為軍司馬．禮接名豪．設官分職．隱恤士庶．百姓歸心焉．初性好酒．王導深以為誡．乃命左右進觴．躬引覆之．自是不復飲也．愍帝為胡賊劉粲所沒．中宗素服出次．舉哀三日．於是百僚稱上尊號．帝固讓．百僚又固請．中宗慨然流涕曰．吾本琅瑘王．諸賢見逼不已．乃呼私奴命駕．將反國．羣臣不敢復逼．乃求依魏晉故事．為晉王．許之．愍帝崩于平陽．百僚更上尊號．是日即皇帝位．　晉陽秋曰．太安中．童謠曰．五馬浮渡江．一馬化為龍．永嘉大亂．王室淪覆．唯琅瑘西陽汝南南頓彭城五王獲濟．至是中宗登祚．先是五鐸見于晉陵．靈數玄感．若合符契．【策文】晉郭璞元皇帝哀策文曰．永惟殿宇之廓寂．悲彝奠之莫歆．感鸞輅之晏駕．哀袞裘之委衿．痛聖躬之遐往．長淪景於太陰．乃作策曰．王之不極．百六作艱．鴞集瓊林．鯨躍神淵．懷愍失據．海覆岳巔．蠢蠢六合．不倒懸．靈慶有底．見龍在田．誰其極哉．我后先天．大人承運．重明繼作．撫征淮海．駿命再廓．仁風旁靡．神化潛鑠．處冲思挹．居簡行約．聖敬日邁．玄心逾漠．用物與能．緫攬羣略．林無滯才．山無遺錯．恩靡不懷．化靡不被．茫茫海域．款塞慕義．萬里同塵．匪王隸．熙熙遺黎．莫知其寄．括終宇宙．混同天地．曰功永年．曰德慶隆．奈何氛厲．奄集聖躬．大業未恢．皇齡未中．天憯其景．崑頹其崇．焭焭小子．藐藐孤冲．靡天何戴．靡地何憑．恍惚極慕．若存若終．蔑焉無聞．廓焉長寂．聆音靡晞．瞻顏失覿．窮號曷訴．叩心誰告．何悲之哀．何痛之酷．嗚呼我皇．逢天之戚．嗚呼哀哉．眇
然升遐．即安玄室．煌煌火龍．赫赫朱韠．終焉永潛．曷其有出．明訓長絕．小子何述．望阜增欷．臨崩慟慄．哀兼陟方．痛過遏密．靈爽安之．反真復質．永合元漠．終始得一．【令】晉元帝答劉琨等令曰．今方岳牧伯之任．股肱腹心之臣．萬邦之內．九服之外．咸見翼戴．以隆天威．是用辭不獲已．而居王位．尋覽所陳．弘旨優遠．孤方當匡復帝祚．豈可猥居極位．昔有夏克復．賴靡艾之勳．周宣中興．由申邵之佐．二公鎮御幽朔．忠以衞上．建功極難．實憑遠略．夷難雪恥．於是乎在．【表】晉劉琨勸進元帝表曰．否泰之運．古今迭有．宗子有明德．曷常不由多難以隆中興．故獫狁殘周．以啟宣王．巨猾竊漢．乃發光武．陛下天授至德．聰明神武．勞謙恭己．卑以自牧．體伯禽經營之誠．行公旦吐握之事．上崇勤王之義．下垂庇民之量．收羅俊乂．任賢以能．綏爰陝東．化流無外．戎狄荒服．請事率職．重譯納貢．不遠萬里．功高德邵．遐邇歸心．况陛下道邁大宗．勳莫與二．且以親以賢．義實兼之．是以琨敢緣天文人事徵祥之應．昧死上事．以奉尊號．願陛下無常心．以羣心為心．忘其身．以萬物為公．則宗廟蒸嘗．不替於今．逆虜逋寇．一討而滅．無負於天下．無愧於七后矣．　又表曰．臣聞台宿在天．實承辰極．股肱雖卑．同體元首．臣負乘前朝．過充三吏．國之崇替．有與憂喜．臣聞德合兩儀者．固以四海為公．智周萬物者．不以一身為私．舜禹揖讓．以陟帝位．湯武征伐．以濟時難．彼四王者．遘會不同．登受有異．至夫外己存物．憂世遺躬．其致一也．期於愛民治國．應變合道．以為天下利而已矣．况宗廟是陛下之宗廟．百姓是大晉之百姓耶．陛下若忽七廟之重．距天人之心．絕而不繼．困而不拯．則宗廟不歆其禋祀．羣生無所措其手足矣．况臣
班具臣之列．荷累世之恩．上懷國家之統．俯絕烏鳥之情者哉．昔伍員發怒．手撻平王之墓．灌夫慷慨．身搴吳濞之旗．皆能宣其臣節．攄其私忿．戮尸斬將．存亡恨．臣誠無若人之才．實有此人之憤．苟得上憑天威．展其微効．雖隕九泉．猶以明白．　又表曰．陛下之躬執謙光．允恭克讓．俛從吏議．示緫萬機．布曠蕩之詔．開自新之路．海隅漸惠．朔南暨聲．有生之倫．咸被嘉慶．陛下量包宇宙．明侔三辰．靈祇稽應．華戎同戴．加以王室中微．邦基將絕．遺民元元．屬命陛下．陛下以德則無所與讓．言事固所負荷．誠宜遺小禮．存大務．援據圖錄．居正宸極．上副祖宗之心．下一兆庶之望．臣聞必也正名．前聖大之．春秋傳曰．名以出信．名苟不正．則事有不從．信苟不立．則禮義或愆．乃載籍之明誡．開塞之所由也．　又表曰．臣聞天生蒸民．樹之以君．所以對越天地．司牧黎元．聖帝明王．鑒其若此．知天地不可以無饗．故屈其身以奉之．知黎元不可以無主．故不得已而臨之．社稷時難．則戚蕃定其傾．郊廟或替．則宗哲纂其祀．所以弘振遐風．式固萬世．自元康已來．艱禍繁興．永嘉之際．氛厲彌昏．宸極失御．登遐醜裔．國家之危．有若綴旒．天不悔禍．大災荐臻．國未亡難．寇害尋興．逆胡劉曜．縱逸西都．主上幽刼．復虜庭．神器流離．再辱荒逆．臣每覽史籍．觀之前載．厄運之極．古今未有．在食土之毛．含氣之類．莫不叩心絕氣．行號巷哭．况臣荷寵二世．位廁鼎司．承問震惶．精爽飛越．臣聞昏明迭用．否泰相濟．天命無改．曆數有歸．或多難以固邦國．或隱憂以啟聖明．是以齊有無知之禍．而小白為五伯之長．晉有驪姬之難．而重耳以主諸侯．陛下玄德通於神明．聖姿合於兩儀．應命世之期．紹千載之運．符瑞之表．天人有徵．中興之
肇．圖讖垂典．自京畿殞喪．九服崩離．陛下撫寧江左．奄有舊吳．柔服以德．伐叛以刑．抗明威以懾不類．杖大順以肅宇內．純化既敷．則率土宅心．義風既暢．則遐方企踵．昔少康之隆．夏訓以為美談．宣王之興．周詩以為休詠．况茂勳格于皇天．清暉光于四海．蒼生顒顒．莫不欣戴．聲教所加．願為臣妾者哉．且宣皇之胤．唯有陛下．億兆攸歸．曾無與二．天祚大晉．必將有主．主晉祀者．非陛下而誰．是以邇無異言．遠無異望．謳歌者無不吟詠徽猷．獄訟者無不思于聖德．天地之際既交．華裔之情允合．一角之獸．連理之木．以為休徵者．蓋有百數．冠帶之倫．要荒之衆．不謀而同辭者．動以萬計．是以臣等敢考天地之心．因函夏之趣．昧死上尊號．願陛下存舜禹至公之情．狹巢由矯抗之節．以社禝為務．不以小行為先．以黔首為憂．不以克讓為事．上以慰宗廟乃顧之懷．下以釋普天頓首之望．臣聞尊位不可久虛．萬機不可久曠．虛之一日．則尊位以殆．曠之浹辰．則萬機以亂．陛下雖欲逡巡．其若宗廟何．其若百姓何．
子／類書／藝文類聚／卷第十五／后妃部／后妃(P.276)
藝文類聚卷第十五
后妃部　后妃
后妃
白虎通曰．天子之配謂之后．后者何也．明海內之小君也．　禮記曰．古者天子立后．六宮三夫人九嬪二十七世婦八十一御妻．以聽天下之內治．以明章婦道．故天下內和而家理．婦順不脩．陰事不得．謫見於天．月為之食．月食．則后素服而修六宮之職．蕩天下之陰事．　又曰．舜葬蒼梧．蓋三妃未之從也．舜納三妃．生九子．娥皇無子．女英生商均．益(禮記檀弓疏作癸．)比生二女．宵明．燭光．舜不告而娶．不立正妃．故唯納三妃焉．　周官曰．仲春．詔后師○周禮內宰作帥．下同．內外命婦．始蠶于北郊．以為祭服．上春．詔王后帥六宮之人．生種而獻之於王．　毛詩曰．關雎．后妃之德也．風之始也．所以風天下而正夫婦也．　又曰．葛覃．后妃之本也．后妃在父母家．則志在於女功之事．躬儉節用．服澣濯之衣．尊敬師傅．則可以歸安父母．化天下以婦道也．　又．卷耳．后妃之志也．又當輔佐君子．求賢審官．知臣下之勤勞．內有進賢之志．而無險詖私謁之心．朝夕思念．至於憂勤者也．　又．樛木．后妃逮下也．言能逮下而無疾妬之心焉．木下曲曰樛．木枝下垂．故葛藟得而蔓之．諭后．妃能下逮衆妾．使得其序．衆妾上附事之也．　又．螽斯．后妃子孫衆多也．言若螽斯不妬忌．則
子孫衆多也．凡物有陰陽慾者．無不妬忌．唯螽斯不妬．各得大(明本作天．詩鄭箋作受．)氣而生子．　又曰．兔罝．后妃之化也．關雎之化行．則莫不好德．賢人衆多也．　又曰．芣苢．后妃之美也．天下和平．則婦人樂有子矣．尚書曰．釐降二女于媯汭．嬪于虞．嬪．嫁也．　尚書大傳．古者后夫人將侍．君前．息燭．至于房中．釋朝服．襲燕服．然後入御于君．雞鳴．太師奏雞鳴于陛．夫人鳴佩玉于房中．告去也．然后應門擊柝．告闢也．　史記曰．自古受命帝王．及繼體守文之君．非獨內德茂也．蓋亦有外戚助焉．故易基坤．詩首關雎．書敍釐降．春秋譏不親迎．夫妻之際．人道之大倫也．　漢書曰．漢興．因秦之稱號帝母皇太后．祖母稱太皇太后．正適稱皇后．妾稱夫人．又有美人良人八子七子之號．至武帝．制婕妤娙娥容華充容各有爵位．而元帝加昭儀之號．凡十四等．　又曰．黃帝妃方雷氏．生玄囂．為青陽．妃累祖．生昌意．妃彤魚氏．生夷鼓．妃嫫母．生蒼林．　應劭漢官儀曰．皇后稱椒房．取其實蔓延盈升．以椒塗室．取溫煖．除惡氣也．猶天子朱泥殿上曰丹墀．　漢舊儀曰．皇后婕妤乘輦．餘皆以茵．四人輿以行．皇后玉璽．文與帝同．皇后春桑．皆衣青．手採桑．以繅三盆蠒．示羣臣妾從．春桑生而皇后親桑．於苑中蠶室．養蠶千箔以上．羣臣妾從桑還．獻蠒於館．　又曰．皇帝賜后黃金萬斤．　又曰．皇后食三十縣．曰湯沐邑．　五經要義曰．古者后夫人．必有女史彤管之法．后妃羣妾．以禮御于君所．女史書其環以進退之．生子月辰．則以金環退之．當御者．著于左手．既御．著于右手．左手陽也．以當就男．故著左手．右手陰也．御而復故．　世本曰．帝嚳卜其四妃之子．皆有天下．元妃有邰氏之女．曰姜嫄．生后稷．次妃有娀氏之女．曰簡狄．生契．次妃陳酆
氏慶都．生帝堯．次妃娵訾氏．生帝摯．　論語．武王曰．予有亂臣十人．孔子曰．才難．不其然乎．有婦人焉．九人而已．婦人文母也．○五字當是注文．　列女傳曰．黃帝妃嫫母．於四妃之班居下．貌甚醜而最賢．心每自退．　又曰．啟母塗山之女者．夏禹之妃．塗山女也．曰女嬌．禹取四日而去治水．啟既生．呱呱而泣．禹三過其門．不入子之．塗山獨明教訓．啟化其德．卒致令名．禹為天子．啟嗣而立．能繼禹之道．　又曰．湯妃有莘之女也．德高而名．○後漢書一百一十崔琦傳注引作明．訓正後宮．嬪御有序．伊尹為之媵臣．佐湯致王．　又曰．太姜者．太王之妃．有台氏之女也．賢而有色．生太伯仲雍季歷．化導三子．皆成賢德．太王有事．必諮謀焉．詩曰．爰及姜女．聿來胥宇．此之謂也．　又曰．太任者．王季之妃．摯任之女也．端一誠莊．唯德之行．及其有身也．目不視惡色．耳不聽惡聲．口不出放言．溲于豕牢．而生文王．文王生而明聖．太任教以一．而知其百．卒為周宗．君子謂太任為能胎教．　又曰．太姒者．文王之妃．莘姒之女也．號曰文母．亦思媚太姜．太任旦夕勤勞．以進婦道．文王治外．文母治內．生十子．太姒教誨十子．自少及長．常以正道押持之．卒成武王周公之德．　帝王世紀曰．武王妃太公之女．曰邑姜．修教于內．生太子誦．　瑣語曰．周宣王夜臥而晏起．后夫人不出於房．姜后既出．乃脫簪珥．待罪於永巷．使其傅母通言於宣王曰．妾之淫心見矣．至使君王失禮而晏起．以見君王之樂色而忘德也．亂之興．從婢子起．敢請罪．王曰．寡人不德．寔自生過．非夫人之罪也．遂復姜后而勤於政事．早朝晏退．卒成中興之名．　續漢書曰．明德皇后馬氏．伏波將軍馬援之女也．后年七歲．幹治家事．勑制僮御．出入計校．一以貫之．年十三．以選
入太子宮．接侍同列而承至尊．先人後己．發於至誠．由是見寵．是時後宮未有任育者．常言繼嗣當以時立．薦達左右．惟恐不及．身衣大帛．御者禿裙不緣．諸王親家朝請望．見后裙極麁疎．以為綺．就視乃笑．后曰．此繒染色好．故用之耳．老人知者．無不歎息．性不喜出入遊觀．又不好音樂．上時幸苑囿離宮．以故希從．誦易經．習詩論春秋．略記大義．后志在克己輔上．不以私家干朝庭．兄為虎賁中郎將．兩弟黃門郎．訖永平世不遷．【詩】晉成公綏詩曰．天地不獨立．造化由陰陽．坤垂覆載．日月耀重光．治國先家道．立教起閨房．二妃濟有虞．三母隆周王．塗山興大禹．有莘佐成湯．齊晉霸諸侯．皆賴姬與姜．關雎思賢妃．此言安可忘．　又曰．殷湯令妃．有莘之女．仁教內修．度義以處．清謐後宮．九嬪有序．伊尹為媵臣．遂作元輔．【頌】賢明頌曰．於鑠姜后．光配周宣．非義不動．非禮不言．晏起早朝．永巷告愆．王用勤政．萬國以虔．　又晉劉柔妻王氏姜嫄頌曰．英英姜嫄．寔德之純．肇承靈瑞．武敏是遵．誕育歧嶷．毗贊皇綸．播殖之訓．萬葉攸循．　又啟母塗山頌曰．塗山靜居．玄朗悟機．大禹至公．過門不歸．明此道訓．孩胤是綏．仁哲以成．永繫天暉．　魏韋誕皇后親蠶頌曰．于時明庶扇物．鳥帑昏正．躬耕帝藉．邁德班令．嘉柔桑之肇敷．思郊廟之至敬．命皇后以親蠶．俾躬桑于外坰．考時日於巫咸．詔太卜以獻禎．御坤德之大輅．翳翠葆以揚旌．爾乃皇英參乘．塗山奉輿．總姜任於後陳．載樊衞於貳車．千乘隱其雷動．萬騎粲以星敷．啟前路於三官．命蚩尤而清衢．遊青虬於左角．步素螭於右隅．登崇壇而正位．覿休氣於朝陽．步雕輦而下降．手柔條於公桑．嬪妾肅以莅事．職蠶植而承筐．供副褘之六服．昭孝敬於蒸嘗．
盛華禮於中宇．神化馳於八方．乃延羣妾．宴賜于前．降至貴以逮下．布愷悌之渥恩．禮儀備序．巾車迴轅．班中黃之禁財．散束帛之戔戔．神澤霈以雨施．洪惠播於無原．同碩慶於生民．發三靈之永歡．苞繁祜於萬國．卷福釐以言旋．美休祚於億載．豈百世之曾玄．　晉左九嬪武帝納皇后頌曰．峨峨華山．峻極太清．巨靈導流．河瀆是經．惟瀆之神．惟岳之靈．鍾于揚族．載育盛明．我后穆穆．應期挺生．含聰體喆．歧嶷夙成．如蘭之茂．如玉之瑩．越在幼沖．休有令名．飛聲八極．翕習紫庭．超任邈姒．比德皇英．京室是嘉．備禮致聘．令月吉辰．百僚奉迎．登位太微．明德日盛．羣黎欣戴．函夏同慶．翼翼聖皇．睿哲孔純．愍茲狂戾．闡惠播仁．蠲釁滌穢．與時惟新．霈然洪赦．恩詔遐震．后之踐祚．囹圄虛陳．萬國齊歡．六合同欣．坤神抃舞．天人載悅．興瑞降祥．表精日月．和氣烟熅．三光朗烈．既獲嘉時．尋播甘雪．玄雲掩靄．靈液霏霏．既儲既積．待陽而晞．長享豐年．福祿永綏．【贊】曹植姜嫄簡狄贊曰．嚳卜四妃．子皆為王．帝摯早崩．堯承天綱．玄鳥大跡．殷周美祥．稷契既生．功顯虞唐．　又禹妻贊曰．禹娶塗山．土功是急．聞啟之生．過門不入．女嬌達義．明勳是執．成長聖嗣．天祿以襲．　晉傅玄班婕妤畫贊曰．斌斌婕妤．履正修文．進辭同輦．以禮匡君．納侍顯德．讜對解紛．退身避害．志邈浮雲．　又明德馬皇后贊曰．明德馬后．執貞履素．光崇六行．動遵禮度．作后作母．帝諮厥謀．國賴內訓．家應顯祚．　晉左九嬪虞舜二妃贊曰．妙矣二妃．體靈應符．奉嬪于媯．光有此虞．沅湘示教．靈德永敷．　又周宣王姜后贊曰．昭昭宣王．克復前制．亹亹姜后．乃激乃厲．執心至公．以恢明世．　又納楊后贊曰．清和協極．二儀降靈．啟茲楊族．仁哲誕生．徽音
內發．有馥其聲．玄符表運．作合聖明．文定厥祥．考卜惟貞．良辰納幣．三光朗清．元公執摯．嘉禮告成．卿士庶僚．爛其充庭．赫赫華宗．弈世載榮．謙光其尊．在滿戒盈．受茲介福．垂祚億齡．　晉庾闡二妃像贊曰．二妃玄達．含靈體妙．協德坤元．配虞齊耀．明兩既麗．重光作照．有邈其微．神風遐劭．【箴】後漢皇甫規女師箴曰．觀象制教．肇經坤．家有王義．室有嚴君．各有定位．陰陽是分．昔在軒轅．陶化正刑．刑于壼闈．以臨百官．煌煌后妃．玄紞是閑．穆穆夫人．爰採潔蘩．師禮莫違．而神時怨．關雎首化．萬國承流．實有淑女．允作好逑．唐媛興媯．文武盛周．德音不回．弘濟大繇．咨爾庶妃．鑾路斯邁．戰戰兢兢．厲省鞶帶．漸進不形．變起無外．行難著而易喪．事易失而難退．動若順流．應如發機．奉上惟敬．撫下唯慈．怨豈在明．患生不思．　後漢傅幹皇后箴曰．煌煌四星．著天垂曜．赫赫后妃．是則是效．舜納二女．對揚茂教．正位于內．頑囂輟恭．辛亂妲己．共則情悅．牝雞亂晨．殷祀用絕．孝成寬柔．縱弛紀綱．王擅朝權．趙專椒房．巨猾是緣．竊弄神器．故禍不出所憎．常出所愛．是以在昔明后．日新其化．匪唯訓外．亦訓于內．晉張華女史箴曰．茫茫造化．兩儀始分．散氣流形．既陶既甄．在帝庖羲．肇經天人．爰始夫婦．以及君臣．家道以正．而王猷有倫．婦德尚柔．含章貞一．婉娩淑慎．正位居室．樊姬感莊．不食鮮禽．衞女矯桓．耳忌和音．志厲義高．而二主易心．玄熊攀檻．馮媛趍進．夫豈無畏．知死不．班女有辭．割歡同輦．夫豈無懷．防微慮遠．人咸知飾其容．莫知飾其性．性之不飾．或愆禮正．出其言善．千里應之．苟違斯義．同衾以疑．懽不可以瀆．寵不可以專．專實生慢．愛極則遷．致盈必損．理有固然．　晉裴頠女史箴曰．膏不厭鮮．水
不厭清．玉不厭潔．蘭不厭馨．爾形信直．影亦不曲．爾聲信清．響亦不濁．綠衣雖多．無貴於色．邪徑雖利．無尚於直．春華雖美．期於秋實．冰璧雖澤．期於見日．浴者振衣．沐者彈冠．人知正服．莫知行端．服美動目．行美動神．天道祐順．常與吉人．【誄】漢楊雄皇后誄曰．沙麓之靈．太陰之精．天生聖姿．豫有祥禎．作合于漢．配元生成．孝順皇姑．聖敬齊莊．內則純備．後烈丕光．肇初配元．天命是將．志在黎元．是勞是勤．寅賓出日．東祑陽谷．鳴鳩拂羽．勝降桑木．蠶于蠒館．躬執筐曲．帥道羣妾．咸修蠶族．分蠒理絲．女工是勑．遐邇蒙祉．中外提福．自京逮海．靡不仰德．去此昭昭．就彼冥冥．忽兮不見．超兮西征．既作下宮．不復故庭．　後漢崔瑗竇貴人誄曰．若夫貴人．天地之所留神．造化之所殷懃．華光曜乎日月．才志出乎浮雲．然猶退讓．未嘗專寵．樂慶雲之普覆．悼時雨之不廣．憂國念主．不敢怠遑．嗚呼哀哉．惟以永傷．重曰．積善之家福慶長．修身以壽道之常．聖人之言義不虛．修身獲報効莫疏．令問不忘身猶存．貴人雖沒遺德尊．著于金石垂後昆．　曹植卞太后誄曰．率土噴薄．三光改度．陵頹谷踊．五行錯．皇室蕭條．羽檄四布．百姓歔欷．嬰兒號慕．若喪考妣．天下縞素．聖者知命．殉道寶名．義之攸在．亦弃厥生．敢揚后德．表之旐旌．光垂極．以慰我情．乃作誄曰．我皇之生．坤靈是輔．作合于魏．亦光聖武．篤生帝文．紹虞之緒．龍飛紫宸．奄有九土．詳惟聖善．歧嶷秀出．德配姜嫄．不忝先哲．玄覽萬機．兼才備藝．汎納容衆．含垢藏疾．仰奉諸姑．降接儔列．陰處陽觀．潛明內察．及踐大位．母養萬國．溫溫其仁．不替明德．悼彼邊氓．末遑宴息．恆勞庶事．兢兢翼翼．親桑蠶館．為天下式．樊姬霸楚．書載其庸．武王有亂．孔歎其功．我后齊
聖克暢丹聰．不出房闥．心照萬邦．年踰耳順．匪倦．珠玉不玩．躬御綈練．日昃忘飢．臨樂勿讌去奢即儉．曠世作顯．慎終如始．蹈和履貞．恭事神祇．昭奉百靈．跼天蹐地．祇畏神明．敬微慎獨．執禮幽冥．虔肅宗廟．蠲薦三牲．降福無疆．祝云其誠．宜享斯祐．蒙祉自天．何圖凶咎．不勉斯年．嘗禱盡禮．有篤無痊．豈命有終．神食其言．遺孤在疚．承諱東藩．擗踴郊畛．灑淚中原．追號皇妣．弃我何遷．昔垂顧復．今何不然．空宮寥廓．棟宇無烟．巡省階塗．髣髴欞軒．仰瞻帷幄．俯察几筵．物不毀故．而人不存．痛莫酷斯．彼蒼者天．遂臻魏都．遊魂舊邑．大隧開塗．靈將斯戢．歎息霧興．揮淚雨集．徘徊輀柩．號咷弗及．神光既幽．佇立以泣．　晉張華章懷皇后誄曰．自天陶靈．必有徵祥．誕在初載．亦曜神光．顯應天祿．聿嬪聖皇．受氣自然．寔聽清和．內含茂質．外發英華．身處宸極．敬恭惟夙．窈窕淑媚．柔順婉穆．宣慈內政．流化太微．六宮變雅．清我壼闈．經綸庶屬．積思萬機．既臻緝熙．玄澤流衍．將翼我后．登封降禪．氛祲告妖．結彌留．奄忽升遐．弃世高遊．聖上哀懷．感切悼心．率土縞素．遏密八音．眇眇遊靈．將焉所之．容光幽邁．豈有反期．杳杳新宮．下絕三泉．茫茫陵域．合體中原．委弃暉章．即安太清．　晉左九嬪元皇后楊氏誄曰．昔有莘適殷．姜姒歸周．宣德中閨．徽音永流．樊衞二姬．匡齊翼楚．馬鄧兩妃．亦毗漢主．峨峨元后．光嬪晉宇．伉儷聖皇．比蹤往古．遭命不永．北○明本作背．陽即陰．六宮號咷．四海動心．嗟余鄙妾．銜恩特深．追慕三良．甘心自．何用存思．不忘德音．何用紀述．記辭翰林．乃作誄曰．惟嶽降神．顯茲禎祥．篤生英媛．休有烈光．和暢春日．操厲秋霜．率由四教．容德匪荒．行周六親．徽音顯揚．皇英佐舜．塗山翼禹．明明我后．與
世同矩．云胡不造．丁茲禍殃．寢疾彌留．寤寐不康．祈禱無應．嘗藥無良．有始有終．天地之經．自非三光．誰能不零．存播令德．沒圖丹青．溫溫元后．寔宣慈焉．撫育羣生．恩惠滋焉．懸名日月．垂萬春焉．　宋謝莊孝武帝宣貴妃誄曰．律谷罷煊．龍鄉輟曉．照車去魏．聯城辭趙．皇帝痛掖殿之既閴．悼泉塗之已空．巡步檐而臨蕙路．集重陽而望椒風．國軫喪淑之傷．家凝霣妣之怨．敢撰德於旂旒．庶圖芳於鍾萬．其辭曰．玄丘烟熅．瑤臺降芬．高唐泄雨．巫山鬱雲．誕發蘭儀．光啟玉度．望月方娥．瞻星比婺．敏德素里．棲景震軒．處麗絺綌．出懋蘋蘩．脩詩賁道．稱圖昭言．翼訓姚幄．贊軌堯門．展如之華．寔邦之緩．敬勤顯陽．肅恭崇憲．奉榮惟約．承茲以遜．逮下延和．臨朝違怨．祚靈集祉．慶藹迎祥．皇胤璲式．帝女金相．聯附齊穎．接萼均芳．以蕃以牧．燭代暉梁．視朔書氣．觀臺告祲．璁衡藏容．翬翟毀衽．掩采瑤光．收華紫禁．移氣朔兮變羅紈．白霜凝兮歲將闌．庭樹驚兮中睢○文選五十七作帷．響．金釭曖兮玉座寒．仰昊天之莫報．怨凱風之徒攀．經建春而右轉．循閶闔而徑度．旌委鬱於飛飛．龍逶遲於步步．鏘楚挽於槐風．唱邊簫於松霧．涉姑射而環迴．望樂池而顧慕．晨轀解鳳．曉蓋俄今．○文選作金．山庭寑白．隧露抽陰．重扃閇兮燈以黯．中泉寂兮此夜深．銷神躬於壤末．散靈魄於天浸．【哀策】晉潘岳景獻皇后哀策文曰．於穆先后．儷皇協運．世宗之胤．德博化先．用儉禮峻．任姒隆周．后亦母晉．終溫且惠．其儀淑慎．既慎其儀．克明禮教．撫翼齊蕃．訓成弘操．其慈有威．不舒不暴．乃家乃邦．是則是効．嗟余艱屯．仍遭不造．靡恃惟妣．景命弗保．心之云痛．痛貫穹昊．襲龜筮之良辰．啟幽房之潛邃．整武駕之隆牡．結龍輈之縞駟．望旂常而
崩摧．披轀輬以增欷．口嗚咽以失聲．目橫迸以灑淚．邈雨絕於宮闈．長無覿於髣髴．　晉張華元皇后哀策文曰．天地配享．化成兩儀．王假有道．義在伉儷．姜嫄佐嚳．二妃興媯．仰觀古籍．覬亦同規．今胡不然．景命夙虧．我膺曆運．臨統萬方．正位于內．寔在嬪嬙．天作之合．駿發其祥．河嶽降靈．啟祚華陽．弈世豐衍．朱紱斯皇．來翼家邦．憲度是常．緝熙陰教．德聲顯揚．如何不弔．背世隕喪．瑤齊無住．長去蒸嘗．追懷永悼．率土摧傷．陵兆既宅．將遷幽都．宵陳夙駕．元妃其徂．宮闈遏密．階庭永虛．設祖屬紼．告駕啟途．法服翬褕．寄象容車．金輅晻藹．帷裳不舒．千乘動軫．六驥踟蹰．銘旌樹表．翣柳雲敷．祁祁同軌．岌岌蒸徒．孰云不懷．哀感萬夫．寧神虞旃．安體玄廬．　宋顏延之元皇后哀策文曰．龍轜纚綍．容翟結驂．皇塗昭曠．神路幽嚴．皇帝親臨祖饋．躬瞻宵載．飾遺儀於組旒．綸徂音乎珩佩．悲黼翣之移御．痛翬褕之重晦．降轝客位．徹奠殯階．乃命史臣．累德述懷．其辭曰．倫昭儷昇．有緫有憑．圓精初鑠．方祇始凝．昭哉世族．祥發慶膺．祕儀景冑．圓光玉繩．昌暉在陰．柔明將進．率禮蹈和．稱詩納順．爰自待年．金聲夙振．亦既有行．素章增絢．象服是加．言觀維則．俾我王風．始基嬪德．蕙問川流．芳猷允塞．方江泳漢．再謠南國．伊昔不造．鴻化中微．用集寶命．仰陟天機．釋位公宮．登曜紫闈．欽若皇姑．允迪前徽．孝達寧親．敬行宗祀．進思才淑．傍宗圖史．降音在詠．動容成紀．坤則順成．皇軒潤飭．下節震騰．上清眺側．有來斯雍．無思不極．象物方臻．視祲告沵．太和既融．攸華委世．蘭殿長陰．椒塗弛衞．戒涼在律．杪秋即穸．霜夜流唱．曉月升魄．八神警引．五輅遷跡．噭噭儲嗣．哀哀列辟．灑零玉墀．雨泗丹液．○文選五十八作掖．撫存悼亡．感今懷
昔．南背國門．北首山園．遙酸紫蓋．眇泣素軒．滅采清都．夷體壽原．邑野淪藹．戎夏悲歡．○文選作讙．來方可述．往駕弗援．　齊謝朓敬皇后哀策文曰．翬帟舒阜．玄堂啟扉．俎徹三獻．筵卷六衣．懷蜃衞而延首．想鷖輅而撫心．痛椒塗之先廓．哀長信之莫臨．身隔兩起．時無三辰．旋詔左言．光敷聖善．其辭曰．帝唐遠冑．御龍遙緒．在秦作劉．在漢開楚．肇惟淑聖．克柔克令．清漢表靈．曾沙膺慶．爰定厥祥．徽音允穆．光華沼沚．榮曜中谷．敬始絺綌．教先穜稑．睿問川流．神襟蘭郁．先德韜光．君道方披．輔佐求賢．在謁無陂．顧史弘式．陳詩展義．厚下曰仁．藏往伊智．十亂斯俟．四教式．思媚諸姑．貽我嬪則．化自公宮．遠被南國．軒曜懷光．素舒佇德．閔予不祐．慈訓早違．方年冲藐．懷袖靡依．家臻寶業．身嗣昌暉．壽宮寂遠．清廟虛歸．帝遷明命．民神胥悅．景外臨．陰儀內缺．空悲故劍．徒嗟金穴．馮相告祲．宸駕長往．貽厥遠圖．末命是獎．懷豐沛之綢繆．背神京之弘敞．陋蒼梧之不從．遵鮒隅以同壞．陳象設於園寑．映輿鍰於松楸．望承明而不入．度清洛而南遊．繼池綍於通軌．接龍帷於造舟．迴塘寂其已慕．東川澹而不流．藉閟宮之遠烈．聞纘女之遐慶．始協德於蘋蘩．終配祇而表命．慕方纏於賜衣．悲日隆於撫鏡．思寒泉之極．託彤管於遺詠．　梁任昉王貴嬪哀策文曰．游衣戒節．轜車命服．永去椒華．長辭嘉福．笥緘遺組．筵委塵鞠．將命啟期．寔惟嘉數．珮空響其何節．姆下當○疑當作堂．其誰傅．殯宮既毀．祖饋斯撤．爰命史臣．宣美來．坤載既厚．內德云助．軒五有弘．姬十斯豫．誕咨邦淑．選自良家．爰登六列．象服委蛇．青絇丹繶．辰衣素紗．肅雍婦職．僉曰俞往．贊景望舒．方娠明兩．心前軌慶．軒中增朗．與栝不愆．朏魄無爽．式陪蠒
觀．有事蠶宮．降輿訪道．基我王風．宣禮撤豆．緝樂房中居貴能降．在盈思冲．仁者必壽．彼蒼者穹．如何不淑．萬化齊終．薦車告途．殯穸既辨．黼翣璀以陸離．帷紛其舒卷．出桂宮而北徂．經未央以西轉．池紼顧而徐前．服馬嘶而不踐．霜霏微而初被．野空籠而始彫．促虞泉於薤露．撫悲翁於短簫．母以子貴．義弘前哲．申前○明本作襄．疑當作衰．齊削以從疑．革麻縓之輕殺．達副君之天至．賦白華之無缺．庶清廟之微微．非壽原之永翳．【謚策】宋謝莊殷貴妃謚策文曰．維年月日．皇帝曰咨故淑儀殷氏．惟爾合徽挺懋．爰光素里．友琴流荇．實華紫掖．奉軒景以柔明發迹．處椒風以婉孌升○原作外．據馮校本改．名．幽閑之範．日藹層闈．繁祉之慶．方隆蕃世．而當春掩藻．中波滅源．朕用震悼．傷于厥心．松區已剪．泉冥將遂．宜旌德第行．式衍聲芳．魂而有靈．尚茲寵渥．嗚呼哀哉．【詔】梁沈約梁武帝立內職詔曰．刑于垂訓．周文所以表德．壼闈失序．漢氏所以喪邦．並被諸方策．式昭戒勸．魏晉以來．雖云簡薄．而內職名號．參差不同．在宋太始．位置繁縟．遂設九品．且擬外朝．填委椒掖．徵費無已．自此相仍．踵以成舊．昭陽九華．千門萬戶．朕受命自天．始基七百．思所以立房自邇．貽厥方來．前代職品．所宜因革．外可詳議．務令該允．　陳徐陵陳文帝登祚尊皇太后詔曰．朕以虛薄．才非弘濟．竊守蕃維．常懼盈滿．豈圖蒼昊不弔．國步艱難．皇嗣元良．藐在崤渭．二臣奉迎．川塗靡從．六傳還朝．淹留未日．令國圖無主．家業事隆．上奉父母之嚴規．下逼羣公之庭諍．遂以庸質．升纂帝基．對揚大化．彌增號懼．今宜式遵舊則．奉上皇后尊號為皇太后．御慈訓宮．一依前典．若中流靜晏．皇嗣歸來．輒當解紱於箕山之陽．歸老於瑯瑘之國．復
子明辟．還承寶圖．若問與夷．無媿園寑．【章】梁江淹為建平皇○本集作王．慶王后正位章曰．伏承以嘉月惠時．膺曜宸正．翬珩昭品．褕組在飾．休徧函夏．譽殷靈昧．伏惟岳曜靜德．式懷謙順．升降圖傳．左右詩史．夙鏡茂資．早摛芳訓．衍教紫庭．麗軌華屋．聲激綺組．風偃家邦．　梁沈約為六宮拜章曰．蓬闈菲質．嘉淑無筭．越自幽衡．登軀宸漢．奉日月之華．侍巾屣之末．何以廁鴛鸞之盛序．奉屬車之清塵．隨江緫為陳六宮謝章曰．恭膺禮命．愧集丹縷之顏．拜奉曲私．愁縈翬羽之色．曾宮夜火．伯媛匪驚．楚謝奔濤．貞姜何懼．豈期日月騰影．風雲寫潤．遂復位崇九御．聲高六列．象服增華．丹軿耀采．何以弼佐王風．克柔陰化．兢惶並集．追想流荇之詩．荷據相并．遂失鳴環之節．【表】魏傅嘏請立貴嬪為皇后表曰．有虞始德．觀化媯汭．夏后創業．啟祚塗山．咸以淑哲．垂文曲頌．伏惟貴嬪．誕秀令族．稟真高冑．應昭明之量．兼聖善之行．金璽未授．而玉瑞先顯．表贊天休．昭隆后祚．貞侔先典．告踰往訓．而猶潛光．未即皇統．進違二儀烟熅之德．退闞懸象兼曜之儀．羣僚百辟．所以竦佇陛下欽若天秩．祗贊帝祉．夙崇盛禮．俾君萬國．則六合承風．天下幸甚．　魏陳王曹植上卞太后誄表曰．大行皇太后．資坤元之性．體載物之仁．齊美姜嫄．等德任姒．佐政內朝．惠加四海．草木荷恩．含氣受潤．庶鍾元吉．永膺萬祚．何圖一旦．早弃明朝．背絕臣庶．悲痛靡告．臣聞銘以述德．誄尚及哀．是以冒越諒闇之禮．作誄一篇．知不足讚楊明貴．以展臣蓼莪之思．憂荒情散．不足觀采．　晉左九嬪上元皇后誄表曰．伏惟聖善宣慈．仁洽六宮．含弘光大．德潤四海．妾聞之前志．卑不誄尊．少不誄長．楊雄臣也．而誄漢后．班固子也．而誄其父．皆
以述楊景行．顯之竹帛．豈所謂三代不同禮．隨時而作者乎．　後魏溫子昇魏帝納皇后羣臣上禮文曰．臣聞軒轅乃神．西陵以之作合．夏后至聖．塗山於是來嬪．伏惟陛下．龍飛纘曆．大明理運．長秋既建．陰教有主．景命無窮．靈基長世．普天之下．莫不欣躍．　隨江緫為陳六宮謝表曰．鶴籥晨啟．雀釵曉暎．恭承盛典．肅荷徽章．步動雲桂．香飄霧縠．媿纏豔粉．無情拂鏡．愁縈巧黛．息意臨牕．妾聞漢水贈珠．人聞絕世．洛川拾翠．仙處無雙．或有風流行雨．窈窕初日．聲高一笑．價起兩環．乃可桂殿迎春．蘭房侍寵．借班姬之扇．未掩驚羞．假蔡琰之文．寧披悚戴．【論】宋范曄皇后紀論曰．周禮．后正位宮闈．同體天王．夫人坐論婦禮．九嬪掌教四德．世婦知喪祭賓客．女御序于王之燕寑．順宮分務．○原訛霧．據馮校本改．各有典司．女史彤管．記功書過．居有保阿之訓．動有環珮之響．進賢才以輔佐君子．哀窈窕而不淫其色．所以能宣述陰化．脩成內則．秦并天下．多自驕大．官備七國．爵列八品．漢興因循．而婦制莫釐．高祖帷箔不修．孝文衽席無辨．而選納尚簡．飾玩少華．自武元之後．世增淫費．至乃掖庭三千．增級十四．及光武中興．斲彫為朴．六宮稱號．唯后貴人．貴人金印紫綬．又置美人宮人采女三等．明帝事遵先旨．宮教頗修．登建嬪后．必先令德．內無出閫之言．權無私溺之授．可謂矯其弊矣．孝章以下．漸用色授．恩隆好合．遂忘災蠹．自古雖主幼時艱．王家多釁．委成冢宰．未有專任婦人．斷割重器．唯秦芊太后．始攝政事．故穰侯權重於昭王．家富於嬴國．漢仍其謬．知患莫改．東京皇統屢絕．權歸女主．外立者四帝．臨朝者六后．莫不定策帷帟．委事父兄．貪孩童以久其政．抑明賢以專其威．任重道愆．利深禍速．身犯霧露
於雲臺之上．家嬰縲絏於圄犴之下．陻滅連踵．傾輈繼路．而赴蹈不息．焦爛為期．終乃凌夷大運．淪亡神寶．詩書所歎．略同一揆．【行狀】梁江淹宋建平王太妃周氏行狀曰．竊聞侯服之譽．非黃冠所敷．玉食之門．寧皁衣所述．諒畏裒虛美於君后．披空名於鼎貴．然昔有漢臣誄行．晉史書德者．亦云實而已焉．太妃誕巽離之正和．函雲露之中氣．凝采髻歲．賁章笄年．若乃彤管女圖之學．纂組綺縞之工．升降虔謙之儀．柔靜嘉順之節．莫不中道若性．不嚴而成．故譽滿帷閫．聲播軒殿．
子／類書／藝文類聚／卷第二十／人部四／聖(P.358)
藝文類聚卷第二十
人部四　聖　賢　忠　孝
聖
尚書曰．睿作聖．　又曰．聖作則．　莊子曰．以德分人謂之聖．　白虎通曰．才稱萬人曰傑．倍傑曰聖．風俗通曰．聖者．聲也．通也．言其聞聲知情．通於天地．條暢萬物也．　家語曰．聖者．德合天地．變通無方也．　易曰．備物致用．立成器以為天下利．莫大乎聖人．知進退存亡而不失其正者．其唯聖人乎．　禮記曰．大哉聖人之道．洋洋乎發育萬物．峻極于天．譬如天地之無不持載．無不覆燾．譬如四時之錯行．如日月之代明．　又曰．唯天下至聖．為能聰明叡智．足以有臨也．發強剛毅．足以有執也．齋莊中正．足以有敬也．文理密察．足以有別也．　毛詩曰．周公攝政．遠則四國流言．近則王不知．周大夫美不失其聖也．　又曰．思齊．文王所以聖也．　大戴禮曰．聖人有國．則日月不食．星辰不孛．　又曰．哀公問曰．何謂聖人．孔子對曰．所謂聖人者．智通乎大道．應變而不窮．測物之情性者也．　論語曰．太宰問於子貢曰．夫子聖者與．何其多能也．子貢曰．固天縱之將聖．又多能也．　禮記曰．聖人能以天下為一家．中國為一人者．非意之也．必知其利．達於其患．然後能為之．　家語．國有聖人而不能用．欲以求治．是猶却
步而求及前人也．　六韜曰．聖人與天下之人皆安樂．　又曰．聖人守無窮之府．用無窮之才．天下仰之而治．　管子曰．聖人若天然．無私覆．若地然．無私載也．私者亂天下也．　老子曰．聖人無常心．以百姓心為心．善者吾善之．不善者吾亦善之．　文子曰．聖人同死生．愚人亦同死生．聖人之同死生．明於分理也．愚人之同死生．不知利害所在也．　又曰．聖人以仁義為準繩．中繩之謂君子．不中繩之謂小人．　列子曰．龍叔謂文摯曰．吾有疾．子能已乎．文摯即命龍叔背明而立．文摯從後向明而望之．既而曰．嘻．吾見子之心矣．方寸之地虛矣．幾聖人也．子心六孔流通．一孔不達．今聖智為病者．或由此乎．又曰．商太宰見孔子曰．丘聖者與．答曰．聖則丘何敢．曰．三王聖者與．答曰．三王善任智勇者．聖則丘弗知．曰．五帝聖者與．答曰．五帝善任仁義者．聖則丘弗知．曰．三皇聖者與．答曰．三皇善因時者．聖則丘弗知．商曰．然則孰者為聖．孔子曰．西方聖者．不治而不亂．不言而自信．不化而自行．蕩蕩乎民無能名焉．　又曰．庖犧女媧神農夏后．虵身人面牛首．此非人之狀．而有大聖之德．事具帝王部女媧篇．　孟子曰．觀於海者難為水．遊於聖人之門者難為言．　莊子曰．夫卜梁倚有聖人之才者．而無聖人之道．我有聖人之道．而無聖人之才．吾教之其果為聖人也．　又曰．堯辭封人曰．我以汝為聖人．曰．夫聖人鶉居而鷇食．鳥行而無迹．天下有道．則與物皆昌．天下無道．則修德就閒．千歲厭世．去而上僊．乘彼白雲．至于帝鄉．三患莫至．身常無殃．則何辱之有．　孫卿子曰．神固謂之聖人．聖人者道之管也．天下之道管此矣．　又曰．天下無二道．聖人無兩心．神人無功．聖人無名．聖人者天下利器．　淮南子曰．聖人不貴
尺璧而重寸陰．故禹之趍時也．履遺而弗取．冠挂而弗顧．　又曰．唯聖人為能知權．言而必信．期而必當．天下之高行也．　又曰．孔子不黔突．墨子不暖席．是故聖人蒙恥辱以干世主者．非以貪祿慕位．欲事天下之利．除萬民之害也．神農憔悴．堯瘦臞．舜微黑．禹胼胝．由此觀之．則聖人之憂勞百姓亦甚矣．　又曰．古者聖人．勞形盡慮．為民興利除害．羸天下之憂．而任海內之事．聖人之憂民．如此其明也．　楊子法言曰．或問孔子之時．諸侯有知孔子聖者與．曰．知之．若知之則曷為不用．曰．不能．曰．知聖而不能用．可得聞乎．曰．用之則弃其所習．逆其所從．彊其所劣．捐其所能．非天下之至．孰能用之．　韓詩外傳曰．辟土殖穀者．后稷也．決江疏河者．禹也．聽獄執中者．臯陶也．然而有聖名者．堯也．　神異經曰．西南大荒中．人身長十丈．其腹圍九丈．踐龜虵．戴朱鳥．左手憑青龍．右手憑白虎．知河海斗斛．識山石多少．知天下鳥獸言語．識土上人所道．知百穀可食．識草木鹹苦．名曰聖．一曰哲．一名通．一名無不達．　尚書大傳曰．天無別風淮雨．中國有聖人．　姚信士緯曰．聖人高不可極．深不可測．窮神知化．獨見先識．仁若春陽．信若影響．此所稟於天也．　說苑曰．聖人之於百姓也．其猶赤子乎．飢者食之．寒者衣之．將之養之．育之長之．唯恐其不至於大也．【頌】後漢張超尼父頌曰．巖巖孔聖．異世稱傑．量合坤．明參日月．德被八荒．名充遐外．終於獲麟．遺歌魯衞．　晉孫楚尼父頌曰．皇矣尼父．聖哲之傑．德比天地．明齊日月．周室陵遲．大道蕪穢．禮樂崩阻．姦雄罔世．乃養門徒．廣延俊乂．垂訓列國．頌聲魯衞．威震夾谷．義厭陳蔡．德之休明．幽而彌泰．超美三代．風馳雲邁．【贊】晉陸機孔子贊曰．孔子叡聖．配
天弘道．風扇玄流．思探神寶．明發懷周．興言謨老．靈魄有行．言觀蒼昊．清歌先誡．丹書有造．　晉湛方生孔公贊曰．文王既沒．微言將墜．邈哉孔公．龍見九二．闡化繫象．素王洙泗．發揮中葉．道映周季．【碑】後漢禰衡魯夫子碑曰．受天至精．純粹睿哲．崇高足以長世．寬容足以廣包．幽明足以測神．文藻足以辯物．然而敏學以求之．下問以諏之．虛心以受之．深思以詠之．愍周道之迴遹．悼九疇之乖悖．故發憤忘食．應聘四方．魯以大夫之位．任以國政之權．譬若飛鴻鸞於中庭．騁騏驥於閭巷也．是以期月之頃．五教克諧．移風易俗．邦國肅焉．無思不服．懿文德以紆餘．綴三五之紀綱．流洪耀之休赫．曠萬世而揚光．夫大明以動．天則也．廣大無疆．地德也．六經混成．洪式也．備此三者．聖極也．合吉凶於鬼神．遂殂落於夢寐．是以風烈流行．無所不通．故立石銘勛．以示昭明．辭曰．煌煌上天．篤降若人．邈矣悠哉．千祀一鄰．明德弘監．情性存存．弈弈純嘏．稽憲乾坤．曜彼靈祇．以訓黎元．終日乾乾．配天之行．在險而正．在困而亨．窮達之運．委諸穹蒼．日月則陰．天地不光．聖叡殂崩．大猷不綱．【論】後漢孔融聖人優劣論曰．荀愔等以為聖人俱受乾坤之醇靈．稟造化之和氣．該百行之高善．備九德之淑懿．極鴻源之深閭．窮品物之情類．曠蕩出於無外．微淪於無內．器不是周．不充聖極．荀以為孔子稱大哉堯之為君也．唯天為大．唯堯則之．是為覆蓋衆聖．最優之明文也．孔以堯作天子九十餘年．政化洽於民心．雅頌流於衆聽．是以聲德發聞．遂為稱首．則易所謂聖人久於其道．而天下化成．百年然後勝殘去殺．必世而後仁者也．故曰．大哉堯之為君也．堯之為聖也．明其聖與諸聖同．但以人見稱為君爾．　梁沈約
辯聖論曰．聖人蓋人中之含明德．盡照精粹凝玄者．或三聖並時．或千載寂蔑．聖人遺情忘己．常以兼濟為念．若不登九五之位．則其道不行．非以黃屋玉璽為尊貴也．文王造周而未集．武王集之而未成．周公雖無王錄．而父兄二聖之烈．不可以終．若夫表以聖功．制禮作樂．則太平之基不著．二聖之美不彰．孔子當無錄之運．值自晦之時．而云河不出圖．洛不出書．吾已矣夫．欲以聖德示天下．垂來世．當仲尼在世之時．世人不言為聖人也．伐樹削迹．干七十君而不一值．或以東家丘．或以為喪家犬．若不高歎鳳鳥．稱夢周公．樂正雅頌．各得其所．則當世安知其聖人乎．
子／類書／藝文類聚／卷第二十六／人部十／言志(P.463)
藝文類聚卷第二十六
人部十　言志
言志
尚書曰．詩言志．　禮記．志之所至．詩亦至焉．詩之所至．樂亦至焉．　毛詩序曰．詩者．志之所之也．在心為志．發言為詩．　論語曰．顏回季路侍．子曰．盍各言爾志．子路曰．願車馬．衣輕裘．與朋友共．弊之而無憾．顏回曰．願無伐善．無施勞．子路曰．願聞子之志．子曰．老者安之．朋友信之．少者懷之．　又．子曰．飯蔬食飲水．曲肱而枕之．樂亦在其中矣．不義而富且貴．於我如浮雲．　又曰．葉公問孔子於子路．子路不對．子曰．汝奚不曰．其為人也．發憤忘食．樂以忘憂．不知老之將至云爾．　又．子路曾晢冉有公西華侍坐．子曰．居則曰不吾知也如或知爾．則何以哉．子路率爾而對曰．千乘之國．攝乎大國之閒．加之以師旅．因之以飢饉．由也為之．比及三年．可使有勇．且知方也．夫子哂之．求爾何如．對曰．方六七十．如五六十．求也為之．比及三年．可使足民．如其禮樂．以俟君子．赤爾何如．對曰．非曰能之．願學焉．宗廟之事．如會同．端章甫．願為小相焉．點爾何如．鼓瑟希．鏗爾．舍瑟而作．對曰．異乎三子者之撰．子曰．何傷乎．亦各言其志也．曰．暮春者．春服既成．冠者五六人．童子六七人．浴乎沂．風乎舞雩．詠而歸．夫子喟然歎曰．吾
與點也．　家語．孔子北遊．登于農山之上．子路子貢顏回侍側．孔子四望．喟然而歎曰．於斯致思．無所不至矣．二三子各言其志．吾將擇焉．子路進曰．願得白羽若月．赤羽若日．鍾鼓之音．上振于天．旌旗繽紛．下蟠于地．由當一隊而敵之．搴旗執馘．唯由能之．使夫二子從我焉．夫子曰．勇哉．子貢曰．賜願使齊楚合戰．兩壘相當．旗鼓相望．埃塵連接．捉刃交兵．賜着縞衣白冠．陳說其間．推論利害．二國釋患．唯賜能之．使夫二子從我焉．夫子曰．辯哉．顏回曰．回聞薰蕕不同器而藏．堯桀不共國而治．以類異也．回願得明王聖主而相之．敷其五教．遵之禮樂．使城郭不脩．溝洫不越．鑄兵刃為農器．放牛馬於原藪．室家無怨曠之思．千載無戰鬬之患．則由無所施其勇．而賜無所用其辯矣．夫子懍然曰．美哉德也．不傷財．不害民．不繁辭．則顏氏之子有焉．　孝經鉤命決曰．孔子曰．吾志在春秋．行在孝經．以春秋屬商．以孝經屬參．　史記．陳涉嘗與人傭耕．輟耕於壟上．悵恨久之．曰．苟富貴．無相忘．傭者笑而應之曰．若為傭耕．何富貴乎．涉太息曰．嗟乎．燕雀焉知鴻鵠之志哉．　漢楊雄自敍曰．雄為人簡易佚宕．默而好深湛之思．清淨無為．少嗜慾．不汲汲於富貴．不戚戚於貧賤．不修廉隅．以儌名當世．無擔石之儲．晏如也．自有大度．非聖哲之書不好也．非其意．雖富貴不事也．　東觀漢記．初光武適新野．聞陰后美．心悅之．後至長安．見執金吾甚盛．因歎曰．仕宦當作執金吾．娶妻當得陰麗華．　後漢書．馬少遊謂其從兄援曰．士生一世．但取衣食裁足．乘下澤車．御款段馬．守墳墓．鄉里稱善人．斯可矣．　又．馮衍有大志．不戚戚於貧賤．常慷慨歎曰．衍少事名賢．經歷顯位．懷金垂紫．竭節奉使．不求苟得．常有凌雲之志．三公之貴．
千金之富．不得其願．不槩於懷．貧而不衰．賤而不恨．年雖疲曳．猶庶幾名賢之風．修道德於幽冥之路．以終身名．為後世法．　又．班超．字仲叔．家貧．傭書以供養．久乃投筆而歎曰．大丈夫無他志略．猶當効傅介子張騫．立功異域．以取封侯．安能久事筆硯間乎．　又．梁竦．字敬叔．自負其才．鬱鬱不得其意．登山遠望．歎息曰．大丈夫生當封侯．死當廟食．如不然．閑居足以養志．詩書足以自娛．州郡之職．但勞人耳．　又．仲長統．字公理．常欲卜居清曠．以樂其志．曰．濯清水．追涼風．釣游鯉．弋高鴻．不受當世之責．永保性命之期．則可以凌雲霄．出宇宙之外矣．　張璠漢紀．孔融拜太中大夫．雖居家失勢．賓客日滿其門．愛才樂士．常若不足．每歎曰．坐上賓常滿．罇中酒不空．吾無憂矣．　吳書．鄭泉．博學有奇姿．而性嗜酒．閑居．每日願得美酒滿五百斛舡．以四時甘肥置兩頭．反覆沒飲之．憊即住而啖肴膳．酒有升斗減．隨即益之．不亦快乎．　晉中興書．畢卓為吏部郎中．常謂人曰．右手持酒杯．左手持蟹螯．柏浮酒池中．便足了一生．【詩】魏陳思王曹植詩曰．慶雲未時興．雲龍潛作魚．神鸞失其儔．還從燕雀居．　晉阮籍詠懷詩曰．天地烟熅．元精代序．清陽曜靈．和氣容與．於赫帝朝．伊衡作輔．才非允文．器非經武．適彼沅湘．託介漁父．優哉遊哉．爰居爰處．　又曰．月明星稀．天高地寒．嘯歌傷懷．獨寤寐言．臨觴拊膺．對食忘餐．世無萱草．令我哀歎．　又曰．河上有丈人．緯蕭弃明珠．甘彼蔾藿食．樂是蓬蒿廬．豈効繽紛子．良馬騁輕輿．朝生衢路傍．夕瘞橫街隅．歌笑不終宴．俛仰復欷歔．鑒茲二三者．憤懣從此舒．　又．幽蘭不可佩．朱草為誰榮．脩竹隱山陰．射干臨增城．　又曰．駕言發魏都．南向望吹臺．簫管有遺音．梁王安在
哉．戰士食糟糠．賢者處蒿萊．歌舞曲未終．秦兵復已來．　又曰．木槿榮丘墓．煌煌有光色．白日頹林中．翩翩零路側．蟋蟀吟戶牖．蟪蛄鳴荊棘．蜉蝣願三朝．采采循羽翼．　又．一日復一日．一夕復一晨．容色改平常．精魂自飄淪．臨觴多哀楚．思我故情人．對酒不能言．悽愴懷酸辛．　又曰．鴻鵠相隨飛．隨飛適荒．雙翮凌長風．須臾萬里逝．朝餐琅玕實．夕宿丹山際．託身青雲中．網羅不能制．豈與鄉曲士．攜手共言誓．　又曰．鸒鳩飛桑榆．海鳥運天池．豈不識宏大．羽翼不相宜．招搖安可翔．不若栖樹枝．下集蓬蒿間．上遊園囿籬．但爾亦自足．用子為追隨．　又曰．嘉樹下成蹊．東園桃與李．秋風吹飛藿．零落從此始．繁華有憔悴．堂上生荊．　又曰．天馬出西北．由來從東道．春秋非有託．富貴焉常保．清露被臯蘭．凝霜霑野草．　又曰．平生少年時．輕薄好絃歌．西遊咸陽中．趙李相經過．娛樂未終極．白日忽蹉跎．驅馬復來歸．反顧望三河．黃金百鎰盡．資用常苦多．北臨太行道．失路將如何．　又曰．步出上東門．北望首陽岑．下有採薇士．上有嘉樹林．良辰在何許．凝霜霑衣襟．寒風振山岡．玄雲起重陰．鳴鴈飛南征．鶗鴂發哀音．素質遊商聲．悽愴傷我心．　又曰．昔年十四五．志尚好書詩．被褐懷珠玉．顏閔相與期．開軒臨四野．登高望所思．丘墓蔽山岡．萬世同一時．千秋百歲後．榮名安所之．　又曰．徘徊蓬池上．還顧望大梁．淥水揚洪波．曠野渀茫茫．　又曰．寧與燕雀翔．不隨黃鵠飛．黃鵠游四海．中路將安歸．　又曰．北里多奇舞．濮上有微音．輕薄閑遊子．俯仰乍浮．焉見王子喬．乘雲翔鄧林．獨有延年術．可用慰我心．　又曰．南國有佳人．容華若桃李．朝遊江北岸．夕宿瀟湘沚．時俗薄朱顏．誰為發皓齒．　又曰．夜中
不能寐．起坐彈鳴琴．薄帷鑒明月．清風吹我衿．孤鴻號外野．翔鳥歸北林．徘徊將何見．憂思獨傷心．晉傅玄雜詩曰．閑夜微風起．明月照高臺．清響呼不應．玄景招不來．廚人進藿茹．有酒不盈杯．安貧福所與．富貴為禍媒．金玉雖高堂．於我賤蒿萊．　晉張翰詩曰．暮春和氣應．白日照園林．青條若緫翠．黃花如散金．榮與壯俱去．賤與老相尋．　又．東鄰有一樹．三紀裁可拱．無花復無實．亭亭雲中竦．隟禽不為巢．短翮莫肯任．　又．忽有一飛鳥．五色雜英華．一鳴衆鳥至．再鳴衆鳥羅．長鳴搖羽翼．百鳥相和．　晉張協詩．瓴甋夸璵璠．魚目笑明月．不見郢中歌．能否居然別．陽春無和者．巴人皆下節．　又曰．此鄉非吾地．此郭非吾城．折衝罇俎間．制勝在兩楹．巧遲不足稱．拙速乃垂名．　宋謝靈運憶山中詩曰．採菱調易急．江南歌不緩．楚人心昔絕．越客腸今斷．斷絕雖殊念．俱為歸慮款．　又詩．韓亡子房奮．秦帝魯連恥．本自江海人．忠義感君子．　宋謝惠連詩．夕坐苦多慮．行歌踐閨中．房櫳引傾月．步檐結春風．　宋鮑昭雜詩．十五諷詩書．篇翰靡不通．弱冠參多士．飛步遊春宮．側覩君子論．預見古人風．兩說窮舌端．五車摧筆鋒．羞當白璧貺．恥受聊城功．晚節從世務．乘鄣遠和戎．解珮襲犀渠．卷帙奉盧弓．始願力不及．安知命不終．　齊謝朓冬緒羈懷詩曰．去國懷丘園．入遠滯城闕．寒燈耿宵夢．清鏡悲曉髮．風草不留霜．冰池共如月．　梁江淹效阮公詩曰．歲暮多懷傷．中夕弄清琴．戾戾曙風急．團團明月陰．愁雲出北山．宿鳥驚東林．誰謂人道曠．憂慨自相尋．寧知霜雪後．獨見竹柏心．　又曰．十五學詩書．顏華常美好．不逐世閒人．鬬雞東郊道．富貴如浮雲．金玉不為寶．一旦鶗鴂鳴．嚴霜被勁草．志氣多感
失．泣下霑懷抱．　又曰．夕雲映西山．蟋蟀吟桑梓．零落被百草．秋風吹桃李．君子懷苦心．感慨不能止．駕言遠行遊．驅馬清河涘．寒暑更進退．金石有終始．光色俯仰閒．英艷難久恃．　梁吳均詠懷詩曰．僕本報恩人．走馬救東秦．黃龍暗迢遞．青泥寒苦辛．野戰劍鋒盡．攻城才智貧．唯餘一死在．留持贈主人．　又曰．元淑勢位卑．長卿宦情寡．二頃且營田．三錢聊飲馬．懸風白雲上．挂月青山下．心中欲有言．未得忘言者．　周庾信詠懷詩曰．步兵未飲酒．中散未彈琴．蕭索無真氣．昏昏有欲心．涸鮒常思水．驚飛每失林．風雲能變色．松竹且悲喑．由來不得意．何必往長岑．　又曰．無悶無不悶．有待何可待．昏昏如坐霧．漫漫疑行海．千年水未清．一代人先改．昔說東陵侯．唯見瓜園在．　又曰．疇昔國士遇．生平知己恩．直言殊可吐．寧知炭欲吞．一顧重尺璧．千金輕一言．悲傷劉孺子．悽愴史皇孫．無因同武騎．歸守灞陵園．　又曰．周王逢鄭忿．楚后值秦寃．梯衝已鶴列．冀馬忽雲屯．武安檐瓦振．昆陽猛獸奔．流星夕照境．烽火夜燒原．古獄饒寃氣．空亭多枉魂．天道或可問．微子不忍言．　又曰．蕭條亭鄣遠．悽愴風塵多．關門臨白狄．城影入黃河．秋風別蘇武．寒水送荊軻．誰言氣蓋世．晨起帳中歌．　隋顏之推古意詩曰．十五好詩書．二十彈冠仕．楚王賜顏色．出入章華裏．作賦凌屈原．讀書誇左史．數從明月讌．或侍朝雲祀．登山摘紫芝．泛江採綠芷．歌舞未終曲．風塵闇天起．吳師破九龍．秦兵割千里．狐兔穴宗廟．霜露霑朝市．璧入邯鄲宮．劍去襄城水．不獲殉陵墓．獨生良足恥．憫憫思舊都．惻惻懷君子．白髮闚明鏡．憂傷沒余齒．　又曰．寶珠出東國．美玉產南荊．隨侯曜我色．卞氏飛吾聲．已加明稱物．復飾夜光名．驪龍
旦夕駭．白虹朝暮生．華彩燭兼乘．價直距連城．常悲黃雀起．每畏靈蛟迎．千刃安可捨．一毀難復營．昔為時所重．今為時所輕．願與濁泥會．思將垢石并．歸真川岳下．抱潤潛其榮．【賦】後漢馮衍顯志賦曰．馮子以大人之德．不碌碌如玉．硌硌如石．風興雲蒸．一龍一虵．合道翺翔．與時變化．夫豈守一節哉．上隴阪．騰高岡．遊精宇宙．流目八紘．眇然有思凌雲之意．乃作賦自廣．命篇曰顯志云．開歲發春．百卉含英．甲子之朝兮．汨吾西征．發軫新豐兮．徘徊鎬京．凌飛廉而太息．登平陽而懷傷．悲世俗之險阨．哀好惡之無常．弃衡石而意量兮．隨風波而飛揚．陟九嵕而臨嶻嶭．聽涇渭之波聲．歲忽忽而日邁兮．壽冉冉而不與．恥功業之無成兮．赴原野而窮處．陟隴山以踰望．眇然覽於八荒．風波飄其並興兮．情惆悵而增傷．覽天地之幽奧兮．統萬物之維綱．究陰陽之變化兮．昭五德之精光．高吾冠之岌岌兮．長吾珮之洋洋．飲六醴之清液．食五芝之茂英．嘉孔丘之知命兮．大老聃之貴榮玄．德與道其孰能寶．名與身其孰親．　後漢班固幽通賦曰．系高頊之玄冑兮．氏中葉之炳靈．飄凱風而蟬蛻兮．雄朔野以颺聲．皇十紀而鴻漸兮．有羽儀於上京．魂焭焭與神交兮．精誠發於宵寐．夢登山而迴眺兮．覿幽人之髣髴．惟天地之無窮兮．鮮民生之晦在．紛屯邅與蹇連兮．何艱多而智寡．昔衞叔之御昆兮．昆為寇而喪予．管彎弧欲斃讎兮．讎作后而成已．變化故而相詭兮．孰云豫其終始．雍造怨而先賞兮．丁由惠而被戮．栗取弔于由吉兮．王膺慶於所蹙．叛迴穴其若茲兮．北叟頗識其倚伏．宣曹興敗於下夢兮．魯衞名謚於銘謠．妣聆呱而刻石兮．許相理而鞠條．道混成而自然兮．術同源而分流．所貴聖人之至論兮．順天
性而斷誼．物有欲而不居兮．亦有惡而不避．三仁殊而一致兮．夷惠異而齊聲．木偃息以藩魏兮．申重蠒而存荊．紀焚躬以衞上兮．皓頤志而弗傾．侯草木之區別兮．苟能實其必榮．要沒世而不朽．乃先民之所程．觀天網之紘覆兮．實匪諶而相訓．謨先聖之大猷兮．亦隣德而助信．虞韶美而儀鳳兮．孔忘味於千載．素文信而底麟兮．漢賓祚于異代．　魏陳王曹植玄暢賦曰．夫富者非財也．貴者非寶也．或有輕爵祿而重榮聲者．或有受性命以殉功名者．是以孔老異旨．楊墨殊義．聊作斯賦．名曰玄暢．夫何希世之大人．罄天壤而作皇．該仁聖之上義．據神位以統方．補五帝之漏目．綴三代之維綱．僥余生之幸祿．遘九二之嘉祥．上同契於稷禼．降合穎於伊望．思薦寶以繼佩．怨和璞之始鐫．思黃鍾以協律．怨伶夔之不存．考所圖之莫合．悵蘊結而延佇．志鵬舉以補天．蹶青雲而奮羽．舍余駟而改駕．任中才之法御．望前軌而致策．顧後乘而安驅．匪逞邁之短修．取全真而保素．弘道德而為宇．築無怨以作蕃．播慈惠以為圃．耕柔順以為田．不媿景而慙魄．信樂天之何欲．逸千載而流聲．超貴黎而度俗．　又幽思賦曰．倚高臺之曲嵎．處幽僻之閑深．望翔雲之悠悠．差朝濟而夕陰．顧秋華之零落．感歲暮而傷心．觀躍魚於南沼．聆鳴鶴乎北林．搦素筆而慷慨．揚大雅之哀吟．仰清風以歎息．寄予思於悲絃．信有心而在遠．重登高以臨川．何余心之煩錯．寧翰墨之能傳．　魏劉楨遂志賦曰．幸遇明后．因志東傾．披此豐草．乃命小生．生之小矣．何茲云當．牧馬于路．役車低昂．愴恨惻切．我獨西行．去峻溪之鴻洞．觀日日於朝陽．釋藂棘之餘刺．踐檟林之柔芳．皦玉粲以曜目．榮日華以舒光．信此山之多靈．何神分之煌煌．聊且
遊觀．周歷高岑．仰攀高枝．側身遺陰．磷磷．以廣其心．伊天皇之樹葉．必結根於仁方．梢吳夷於東隅．掣畔臣乎南荊．戢干戈於內庫．我馬縶而不行．揚洪恩於無涯．聽頌聲之洋洋．四莫以無為．玄道穆以普將．翼儁乂於上列．退仄陋於下場．襲初服之蕪薉．託蓬蘆以遊翔．豈放言而云爾．乃旦夕之可忘．　魏丁儀厲志賦曰．覽前志而博觀．求余心之所安．雖疲駑而才弱．敢舍力而不攀．懿躬稼之克任．賤善射而隕殘．羨首陽之遺譽．憎千駟之餘訕．宗舍藏之偉節．薄鼎角之自干．嘉法言之令揚．悼說難之喪韓．鑒登險之敗績．顧清道以自閑．瞻亢龍而懼進．退廣志於伐檀．雖德厚而祚卑．猶不忘於盤桓．薰以芬香而自燒．兔亦取斃於豪翰．援大雅以為戒．眺龔勝而自歎．嗟世俗之參差．將未審乎好惡．咸隨情而與議．固真偽以紛錯．穢杯盂之周用．令瑚璉以抗閣．恨騾驢之進庭．屏騏驥於溝壑．疾青蠅之染白．悲小弁之靡託．惡晨婦之蒙厚．痛三代之見薄．惟受性之樸拙．亮未達乎測度．顧鍾子之既沒．牙輟絃而不作．敦三思之彌憤．勤循墻之茲恪．勉夕改以補朝．履日新而悔昨．　魏韋鋋○按當作誕．敍志賦曰．胤鴻烈之末流．蒙祖考之餘德．奉過庭之明訓．納微躬於軌則．勉四民之耕耘．遂能辯乎菽麥．自弱冠而立朝．無匡時之異才．每寤寐以歎息．思損己而降階．遭大魏之革命．罔羣士於行職．雖固陋之無用．猶收錄而序飾．歷文武於機衡．擁大璫於帝側．隨倫儕以按牒．乃剖符而封殖．顧儀服而增憤．心夕惕以愧恧．蒙聖皇之宏恩．過待罪於卿士．奏朝請於朔望．恭禋享於郊祀．念余年之冉冉．忽一過其如馳．微奇功以佐時．徒曠官其何為．匪遜讓之足殉．信神氣之稍衰．將訴誠於明后．乞骸骨而告歸．
晉夏侯惇懷思賦曰．何天地之悠長．悼人生之短淺．思縱慾以求歡．苟抑以避免．嗟聖王之制作．所以貴夫善善．信循道以從法．何世路之迍蹇．始絜操以迄今．每適道而靡違．思典言以攝事．弗履過而循非．恆戰戰以矜慄．杜穢釁而防微．斂規節以踐跡．冀天鑒之祐誠．勤恭肅以端厲．常苦心而勞形．桑榆掩其薄沒．既白首而無成．世務多故．吾固甘夫無為．名不足以為尚．空勞穢以自卑．永無事以安神．故幸歿之無知．　晉棗據表志賦曰．據忝職門下．在帷幄之末．與羣士斜齊．○句有訛．全晉文六十七斜作敍．登玉陛．待日月．久矣．出為冀州刺史．犬馬戀主．既有微情．且志之所存．不能無言．因而賦之曰．過承嘉惠．擢身泰晨．俯躡丹墀．仰承三辰．當樂夏之颽南．蒙朱陽之和仁．接鳴鸞之垂翼．因神虬之光鱗．浮眇末之質．濟吾身於天津．邈盧敖之所涉．階多士之遺塵．登九垓之虛軌．覿汗漫之威神．情飄飄而凌雲．意髣髴于真人．扶搖薄於懸圃．增城鬱以嵯峨．被羽衣之飛飛．握若蕙之芳華．蹈糺紛之絕軌．攀大椿之疎柯．意翹翹而慕遠．思濯髮於天波．悲落葉之思條．情戀戀於昊倉．懷聖德之弘施．情慘切而內傷．感有莘之媵臣．願致主於陶唐．　晉潘尼懷退賦曰．伊疇昔之懷憤．思天飛以遠迹．望循塗而投軌．遡翔風以理翮．冀雲霧之可憑．希天路之開闢．何時願之多違．奄就羇以服役．困吳坂之峻岨．畏鹽車之嚴筴．嗟遊處之弗遇．奚鬱悒之難任．背宇宙之寥廓．羅網罟之重深．常屏氣以斂迹．焉遊豫以娛心．傅釋板以亮殷．望投竿而相姬．窮獨善以全質．達兼利以濟時．聃安志於柱史．由抗迹於嵩箕．理殊塗而同歸．雖百慮其何思．敢因虛以託談．遂逡巡而造辭．　晉傅咸申懷賦曰．何天施之弘普．廁瓦礫於
瓊瑛．備東宮之妙選．奉儲君之聖明．穆穆清禁．濟濟羣英．鸞翔鳳集．羽儀上京．芬芳並發．我穢其馨．德音光宣．我累厥聲．豈伊不媿．顧影慙形．雖自百於殞越．懼恩隆而命輕．命既輕而才下．諒無補於明時．塞賢哲之顯路．而塵損之日滋．匪躭榮而忘替．實結戀之有違．忍厚顏於寮類．甘獲戾而受譏．不悟皇恩之彌崇．授大縣乎近畿．畿云近而防遠．情眷眷而含悲．悲則兼懷．憂慮寔深．雍可南面．千載晞心．微微小子．斯之莫任．莫斯之任．求仁在我．將反初服．畢志訓雅．盡烏鳥之至情．竭歡敬於膝下．進抗疏以歸誠．退抽簪而脂車．庶所乞之克從．永收迹於蓬廬．　晉曹攄述志賦曰．慕浮雲以抗操．躭簞食之自娛．羨首陽之皎節．歎南山之高疏．哀夫差之溷惑．詠楚懷之失圖．悲伍員之悴．痛屈平之無辜．嘉沮溺之隱約．羨接輿之狂歌．顧大雅之先智．緯明哲之所經．微見機而遂逝．比舍生而親名．道殊塗而同歸．要踰世而並榮．舜拘忤於焚廩．孔怵惕於陳匡．紛迍蹇之若斯．何遭命之可常．情怳惚以回迷．夢乘雲而飛颺．駕麟鳳之靡靡．截龍旂之洋洋．周九州而騁目．登四岳而永望．承聖喆而砥礪．奮羽儀而翺翔．被蘭戺之芳華．帶鍾山之玉英．飾吾冠之岌岌．美吾珮之玲玲．悲盛衰之遞處．情悠悠以紆結．攬萱草以掩淚．曾一歎而九咽．　晉陸機遂志賦曰．昔崔篆作詩．以明道述志．而馮衍又作顯志賦．班固作幽通賦．皆相依倣焉．張衡思玄．蔡邕玄表．張叔哀系．此前世之可得言者也．崔氏簡而有情．顯志壯而泛濫．哀系俗而時靡．玄表雅而微素．思玄精練而何○集作和．惠．欲麗前人．而優游清典．漏○疑當作陋．幽通矣．班生彬彬．切而不絞．哀而不怨矣．崔蔡沖虛溫敏．雅人之屬也．衍抑揚頓挫．怨之徒也．豈亦窮達
異事．而聲為情變乎．余備託作者之末．聊復用心焉．武定鼎于洛汭．胡受瑞於汝墳．繇鳴鳳於百祀．啟敬仲乎方震．苟天光之所炤．豈舜族其必陳．厭禋祀於故墟．饗禴祭于東鄰．禰八葉而松茂．舞九韶乎降神．系姜叟於海曲．表滄流以遠震．仰前蹤之綿邈．豈孤人之能冑．匪世祿之敢懷．傷茲堂之不構．理或睽而後合．道有夷而弗順．傅栖巖而神交．伊荷鼎以自進．蕭綢繆於豐沛．故攀龍而先躍．陳傾覆於楚魏．亦陵霄以自濯．伍被刑而伏劍．魏和戎而擁樂．彼殊塗而並致．此同川而偏溺．禍無景而易逢．福有時而難學．惟萬物之運動．雖紛糺而相襲．隨性類以曲成．故圓行而方立．要信心而委命．援前脩以自呈．擬遺迹於成軌．詠新曲於故聲．任窮達以逝止．亦進仕而退耕．庶斯言之不渝．抱耿介以成名．又懷土賦曰．余去家漸久．懷土彌篤．方思之殷．何物不感．曲街委巷．罔不興詠．水泉草木．咸足悲焉．故述斯賦．背故都之沃衍．適新邑之丘墟．遵黃川以葺宇．被蒼林而卜居．悼孤生之已晏．恨親沒之何速．排虛房而永念．想遺塵其如玉．眇綿邈而莫覯．徒佇立其焉屬．感亡景於存物．惋隤年於拱木．悲顧眄而有餘．思俯仰而自足．留茲情於江介．寄瘁貌於海曲．玩通川以悠想．撫歸塗而躑躅．伊躑躅之徒勤．慘歸途之良難．愍栖鳥於南枝．弔離禽於別山．念庭樹以悟懷．憶路草而解顏．甘堇荼於飴茈．緯蕭艾其如蘭．神何寑而不夢．形何興而不言．　梁元帝玄覽賦曰．歲次旃蒙．月建司空．變蕤賓之呂．扇廣莫之風．蕭子褰帷九水．作牧三宮．乃盱衡而言曰．唯天為大．唯堯則之．唯地為厚．唯王國之．粵羲皇之握鏡．實乃神而乃聖．陳六聯於八則．弘九職於三令．惟天縱於副后．踰啟誦而為首．既論儒而肅成．復斷
獄於長壽．爾其湘水之東．即我龜蒙．魏正元而分邑．吳太平而定中．鎮鱗山之崔嵬．傍龍迹而穹隆．將遊目於五湖．夕結覽於姑蘇．臨閶門之跨水．聳重闕而開都．觀泉亭之涌波．窟巍巍而峩峩．張素蓋而縈洲嶼．馳白馬而赴江沱．登舜橋而延首．暇禹井而淹留．御史之牀猶在．督護之門不脩．詳夫皇王爰處．本無定所．堯都平陽．舜在冀方．商王居亳．成周卜洛．故知黃旗紫蓋．域中為大．天地之所合．風雲之所會．爰八命而建旟．誠非親而勿居．應鳴鞞於龍角．覆緹幕於熊車．經釣臺而高邁．過鄂渚而西浮．變青門之三襲．為黃塵之一丘．臨章華而留眄．見舊楚之悽涼．試極目乎千里．何春心之可傷．其渚宮也．夾江帶阡．布濩井田．通逵交迸．高門接連．人腰水心之劍．家給火耕之田．爾乃樹之榛栗．椅桐梓漆．三巴黃甘．千戶朱橘．矧高宴於城隅．駐五馬而踟躕．乃有青琴碧玉．絳樹綠珠．西河王豹．東野綿駒．蘭缸夕燃．合璧斜天．照流風之迴雪．映出水之初蓮．奉信珪而入朝．驅駿駟而乘軺．既緫司於戍旅．亦兼飾於豐貂．幼墳籍以自娛．迄方今而不渝．雲氣芝英之簡．懸針倒薤之書．擬河獻之留真．希淳于之席珍．臨秋水之至樂．登春臺而目欣．鑿戶牖而長望．混木鴈而兼陳．嗟今來而古往．聊絕筆於獲麟．　又言志賦曰．天文既表．人文可觀．知負扆之來易．信握鏡之云難．差立極而補天．驗璧合而珠連．有庖羲之八索．稱朱襄之五絃．聞夏王之鑄鼎．重農皇之播田．雖車軌之未同．亶彌媿於棟隆．戮封豕於海內．斬長狄於區中．懷宿昔之璵璠．並來遊於菟園．悲元瑜之已逝．歎靈光之獨存．想延賓於北閣．因置酒於南軒．聞鸎鳴而懷友．聽長笛其何言．夙有尚於清靜．叨再●○原壞作●．疑是駐字．於鄢郢．東窺文命之穴．
南望鴻崖之井．遂撫運而登庸．謬垂旒而卷領．雖有愧於前英．每求衣於未明．召司烜而照夜．觀執珪而滿庭．誠雖休以勿休．寔旨酒之忘憂．絕何楊之妙舞．廢綿駒之善謳．彼知止與知足．復何營而何欲．柱何用於黃金．案寧勞於青玉．爾乃高步北園．用蕩囂煩．桂偃蹇而臨棟．石穹隆而架門．對灌木之脩聳．觀激水之飛奔．澗不風而自響．天無雲而晝昏．聞賓鴻之夜飛．想過沛而霑衣．況登樓而作賦．望懷海而思歸．【書】漢司馬遷報任安書曰．僕亦嘗廁下大夫之列．陪奉外廷末議．不以此時．引維綱．盡思慮．今已虧形為埽除之隸．在闒茸之中．乃欲仰首伸眉．論列是非．不亦輕朝廷羞當世之士邪．僕與李陵．俱居門下．素非相善也．趨舍異路．未嘗銜杯酒．接殷勤之餘歡．今舉事一不當．而全軀保妻子之臣．隨而媒蘖其短．僕誠私心痛之．且李陵提步卒．不滿五千．深踐戎馬之地．矢盡道窮．救兵不至．士卒死傷如積．然李陵一呼勞軍．士卒無不起．張空拳．冒白刃．北嚮爭死敵者．愚以為李陵素與士大夫絕甘分少．能得人之死力．雖古名將不過也．身雖陷敗．亦足以曝於天下也．適會召問．即以此指．推言陵之功．欲以廣主上之意．塞睚眦之辭．未能盡明．明主不曉．以為僕沮貳師．而為李陵遊說．遂下於理．奉拳拳之忠．終不自明．交遊莫救視．左右親近不為一言．身非木石．獨與法吏為伍．深幽囹圄之中．誰可告愬者．此真少卿所親見．僕行事豈不然乎．且夫臧獲婢妾．猶能引決．況僕之不得已乎．所以隱忍苟活．身函糞土之中而不辭者．鄙沒世而文采不表於後世也．古者富貴而名磨滅．不可勝記．唯倜儻非常之人稱焉．蓋西伯拘而演周易．仲尼厄而作春秋．屈原放逐．乃賦離騷．左丘失明．厥有國語．孫子臏
脚．兵法修列．不韋遷蜀．世傳呂覽．韓非囚秦．說難孤憤．詩三百篇．大抵賢聖發憤之所為作也．僕竊不遜．近自託於無能之辭．網羅天下放失舊聞．略考其行事．綜其終始．稽其成敗興壞之紀．欲以究天地之際．通古今之變．成一家之言．惜其不成．是以就極刑而無慍色．僕誠已著此書．藏之名山．傳之其人．通邑大都．則僕償前辱之責．雖萬被戮．豈有悔哉．然此可為智者道．難為俗人言也．　漢楊惲報孫會宗書曰．惲家方隆盛時．乘朱輪者五十人．位在列卿．爵為通侯．緫領從官．與聞政事．曾不能以此時有所建明．以宣德化．已負竊位素餐之責久矣．懷祿貪勢．不能自退．遂遭變故．橫被口語．身幽北闕．妻子滿獄．當此之時．自以夷滅不足以塞責．豈意得全首領．復奉先人之丘墓乎．伏惟聖主之恩．不可勝量．君子游道．樂以忘憂．小人全軀．悅以忘罪．竊自思念．過已久矣．行已虧矣．長為農夫．以沒世矣．是故身奉○文選四十一作率．妻子．戮力耕桑．灌田治產．以給公上．不意當復用此為譏議也．田家作苦．歲時伏臘．烹羊炮羔．斗酒自勞．家本秦地．能為秦聲．婦趙女也．雅善鼓瑟．奴婢歌者數人．酒後耳熱．仰天撫缶而呼嗚嗚．其詩曰．田彼南山．蕪穢不治．種豆一頃．落而為萁．人生行樂耳．須富貴何時．是日也．拂衣而喜．奮袖低昂．頓足起舞．誠淫荒無度．不知其不可也．惲幸有餘祿．方糴賤販貴．逐什一之利．下流之人．衆毀所歸．不寒而慄．雖雅知憚者．猶隨風而靡．尚何稱譽之有．道不同．不相為謀．今子尚安得以卿大夫之制而責僕哉．　魏文帝與吳質書曰．季重無恙．塗路雖局．官守有限．願言之懷．良不可任．足下所治僻左．書問致簡．益用增勞．每念昔日南皮之遊．誠不可忘．既妙思六經．逍遙百氏．彈琴閒設．終以博弈．
高談娛心．哀箏順耳．馳騁北場．旅食南館．浮甘瓜於清泉．朱李於寒水．白日既匿．繼以朗月．同乘共載．以遊後園．輿輪徐動．賓從無聲．清風夜起．悲笳微吟．樂往哀來．愴然傷懷．余顧而言．斯樂難常．足下之徒．咸以為然．今果分別．各在一方．元瑜長逝．化為異物．每一念至．何時可言．方今蕤賓紀時．景風扇物．天意和暖．衆果具繁．時駕而遨．北遵河曲．從者鳴笳以啟路．文學託於後車．節同時異．物是人非．我勞如何．　又曰．昔日遊處．行則連輿．立則接席．何曾須臾相失．每至觴酌流行．絲竹並奏．酒酣耳熱．仰而賦詩．當此之時．忽然不自知樂也．何圖數年之間．零落略盡．言之傷心．頃撰其遺文．都為一集．觀其姓名．已為鬼錄．追思昔遊．猶在心目．而此諸子．化為糞壤．可復道哉．歷覽諸子之文．對之收淚．既痛逝者．行自念也．年行已長大．所懷萬端．時有所慮．至乃通夕不暝．志意何時復類往昔邪．已成老翁．但未白頭爾．　魏陳王曹植與吳質書曰．前日雖因常調．得為密坐．雖宴飲彌日．其於別遠會稀．不盡其勞積也．若夫觴酌淩波於前．笳簫發音於後．足下鷹揚其體．鳳翔虎視．謂蕭曹不足儔．衞霍不足侔也．左顧右盻．謂若無人．豈若吾子之壯志哉．過屠門而大嚼．雖不得肉．貴且快意．當斯之時．願舉太山以為肉．齊東海以為酒．伐雲夢之竹以為笛．斬泗濱之梓以為箏．食若填巨壑．飲若灌漏巵．其樂固難量．豈非大丈夫之樂哉．然日歲不我與．曜靈急節．面有逸景之速．別有參商之闊．思抑六龍之首．頓羲和之轡．折若木之華．閉濛汜之谷．天路高邈．良無由緣．　魏吳質答太子書曰．奉讀手命．追亡慮存．恩哀之隆．形於文墨．日月冉冉．歲不我與．昔侍左右．廁坐衆賢．出有微行之遊．入有管絃之歡．置酒樂飲．賦詩
稱壽．自謂可終始相保．並聘材力．効節明主．何意數年之閒．死喪略盡．臣獨何德．以堪久長．徐陳劉應．才學所著．誠如來命．惜其不遂．可謂痛切．凡此數子．於雍容侍從．實其人也．若乃邊境有虞．羣下鼎沸．軍書輳至．羽檄交馳．於彼諸賢．非其任矣．往者孝武之世．文章為盛．若東方朔枚臯之徒．不能持論．即阮陳之流也．其唯嚴助壽王．與聞政事．然皆不損其身．善謀於國．卒以敗亡．臣竊恥之．至於司馬長卿．稱疾避事．以著撰為務．則徐生庶幾焉．而今各逝．已為異物．　又答陳思王曹植書曰．信到．奉所惠貺．發函伸紙．是何文采之巨麗．而慰喻之綢繆乎．夫登東岳者．然後知衆山之迤邐也．奉至尊．然後知百里之卑微也．身賤犬馬．德輕鴻毛．至乃歷玄關．排金門．升玉堂．伏櫺檻於前殿．臨曲池而行觴．既威儀虧替．言辭漏泄．雖恃平原養士之懿．愧無毛遂耀穎之才．深蒙薛公折節之禮．而無馮諼三窟之效．屢獲信陵虛左之德．又無侯生可述之美．凡此數者．乃質之所以憤積於胸襟．懷眷而於邑者也．若追前宴．謂之未究．欲傾海為酒．并山為肴．伐竹雲夢．斬梓泗濱．然後極雅意．盡歡情．信公子之壯觀．非鄙人之所庶幾也．若質之志．實在所天．思投印釋黻．朝夕侍坐．鑽仲父之遺訓．覽老氏之要言．對清酤而不酌．抑嘉肴而不享．使西施出帷．嫫母侍側．斯盛德之所蹈．明哲之所保也．若乃近者之觀．實蕩鄙心．秦箏發徽．二八迭奏．塤簫激於華屋．靈鼓動於坐左．耳嘈嘈而無聞．情踊躍於鞍馬．謂可北懾肅慎．使貢其楛矢．南震百越．使獻其白雉．又況權備．夫何足視乎．還治諷集所著．觀省英瑋．實賦頌之宗．作者之師表也．　晉羊祜與從弟書曰．吾以布衣．忝荷重任．每以尸素為愧．大命既隆．唯江南未夷．此人臣之
責．是以不量所能．畢力吳會．當憑朝廷之威．賴士大夫之謀．以全克之舉．除萬世之患．年已朽老．既定邊事．當有角巾東路．還歸鄉里．於墳墓側．為容棺之墟．假日視息．思與後生味道．此吾之至願也．以凡才而居重位．何能不懼盈滿以責邪．疏廣吾師也．聖主明恕．當不奪微志爾．　晉劉琨答盧諶書曰．書及詩．備辛酸之苦言．暢經通之遠旨．執玩反覆．不能釋手．慨然以悲．歡然以喜．昔在少壯．未當檢括．遠詠老莊之齊物．近嘉阮生之放曠．怪厚薄何由而生．哀樂何由而至．自頃譸張．困於逆亂．國破家亡．親友凋殘．塊然獨處．愧憤雲集．負杖行吟．則百憂俱至．時復相與．舉觴對膝．破涕為笑．排終身之積慘．求數刻之蹔歡．譬由疾疹彌年．而欲以一丸銷之爾．夫才生於世．而世實須才．和氏之璧．焉得獨曜於郢握．夜光之珠．無緣得玩於隨掌．天下之寶．固當與天下共之．但離索之日．不能不以悵恨爾．　齊謝朏與王儉書曰．夫所貴天下之士者何．其上則閟景山壑．凌氣風霞．次則投緡捨築．鬱為上佐．次則服秦楚而辭其功．振燕魏而逃其賞．凡此數輩．皆英懿之士也．自茲已降．參差萬緒．或跡著明晦．或才兼默語．若桓譚之褰俗．馮衍之忤時．北海之凝峭．中散之峻絕．率以方寸之情．喪不訾之德．蓋無取焉．若相如之愛奇．任偉長之淹粹弘遠．樂廣融通．裴楷夷淡．彼四賢者．並純神絕景．徇物傷意．其慕之而未可以言．但心之所暗．咫尺千里．志之所符．滄洲曖然．揣而論之．寔山河之不肖者也．　梁簡文帝答徐摛書曰．山濤有云．東宮養德而已．但今與古殊．時有監撫之務．竟不能黜邪進善．少助國章．獻可替不．仰裨聖政．以此慙遑．無忘夕惕．驅馳五嶺．在戎十年．險阻艱難．備更之矣．觀夫全軀具臣．刀筆小吏．未嘗
識山川之形勢．介冑之勤勞．細民之疾苦．風俗之嗜好．高閣之閒可來．高門之地徒重．玉饌羅前．黃金在握．足訾粟斯．容與自憙．亦復言軒羲以來．一人而已．使人見此．良足長歎．　梁王僧孺與何遜書○梁書王僧孺傳作何烱．曰．昔李叟入秦．梁生適越．猶懷恨悵．且或吟謠．況歧路之日．將離嚴網．辭無可憐．罪有不測．所以握手戀戀．離別珍重．弟愛同郭李．淫淫承睫．吾猶抗手分背．羞學婦人．顧實不肖．文質無所抵．蓋困在衣食．迫於飢寒．非有奇才．絕略高談．吐一言可以匡俗振民．動一議可以固邦興國．全璧歸趙．飛矢投燕．偃息藩魏．甘臥安郢．腦日逐．髓月支．擁十萬而橫行．提五千而深入．將能執珪裂壤．功勒景鍾．錦繡為衣．朱丹被轂．斯蓋大丈夫之志．非吾曹之所能及．除舊布新．清晷方旦．抱樂銜圖．訟謳有主．一旦陪武帳．仰文．備聃佚之柱下．充嚴朱之席上．入班九棘．出專千里．未有躡景追風．奔驟之若此者也．蓋基薄牆高．塗遙力躓．司隸懍懍．思得應弦．譬懸廚之獸．如離繳之鳥．將充庖鼎．以餌鷹鸇．雖事異鑽皮．文非次骨．猶復因茲舌杪．成此筆端．上可以投畀北方．次可以論諭左校．幸聖主留善貸之德．紆好生之施．解網祝禽．下車泣罪．所謂還魄斗極．追風奉高．蓋士無賢不肖．在朝見嫉．女無美惡．入宮見妬．外無奔走之友．內乏彊近之視．是以媾市之徒．隨相媒蘖．一朝捐弃．以快怨者之心．吁可悲矣．蓋先貴後賤．古富今貧．李流所以發此哀音．雍門所以扣其悲曲．又迫以嚴秋殺氣．萬物多悲．長夜展轉．百憂俱至．況復露鋪草色．風搖樹影．寒蟲夕叫．含輕重而同悲．秋葉晚傷．雜黃紫而俱墜．悲夫．豈復得與二三士友．抗首接膝．履足差肩．摛綺縠之清文．談希夷之至道．唯吳憑之遇夏馥．范式之值孔
嵩．愍其留賃．憐此行乞爾．　又答江琰書曰．猥惠嘉音．用蠲疾首．發函伸紙．朗若披雲．等嶰谷之清音．比洞庭之高曲．辭則美矣．而擬其非倫．譬享海鳥以醇醪嘉膳．栖林狖以崇楹曾栱．苟非其實．立有驚怖．況復以一離訴弃．賓實漼然．豈復能使一笥可輕．八廚斯引．且登清漢．乍弃黃汙．望影析支．爭塗再楫．其或蹲林臥石．籍卉班荊．不過田畯野老．漁父樵客．酌醴焚枯．嗚嗚相勞．羹藜含糗．果然滿腹．寧有幡旗貴客．車馬大賓．獻書盡先賢之德．作頌罄前皇之美．豈不俯拾青紫．坐享大夫．況復詠高梧而賦脩竹．背清淮而遊長范．留東閤以從容．登石室而高視．豈與夫身沒名隕．同年而共毀譽哉．
子／類書／藝文類聚／卷第三十一／人部十五／贈答(P.544)
藝文類聚卷第三十一
人部十五　贈答
贈答
毛詩曰．無言不詶．　又．周公乃為詩以貽王．名之曰鴟鴞焉．　又．吉甫作頌．其詩孔碩．其風肆好．以贈申伯．　晏子曰．曾子將行．晏子送之曰．君子贈人以軒．不如贈人以言．　史記曰．孔子適周．見老子．辭去．老子送之曰．吾聞富貴者送人以財．仁者送人以言．吾竊仁者之號．請送子以言．　孫卿子曰．贈人以言．重於金石珠玉．勸人以言．美於黼黻文章．聽人以言．樂於鍾鼓琴瑟．　莊子曰．凡交近則必相靡以信．遠則必忠之以言．　韓子曰．鄭人有遺燕相書者．夜書．火不明．因謂持燭者曰．舉燭．而過書舉燭．非書意也．燕相國受書而悅之曰．舉燭者．高明也．舉賢任之．司○太平御覽八百七十作國．以治．　穆天子傳曰．穆王饗西王母于瑤池之上．上賦詩往來．辭義可觀．　漢書曰．古者諸侯卿大夫．交接鄰國．以微言相感．常揖讓之時．必稱詩以喻其志．　又曰．陳遵為河南太守．既至官．常遣從使西．召善書吏十人於前．治私書．謝京師親故．遵憑几．占書數百封．親疏各有意．　文士傳曰．桓驎伯父烏○太平御覽三百八十五作焉．此訛．官至太尉．驎年十二．在座．焉告客曰．吾此弟子．知有異才．殊能作詩賦．各○據御覽．當作客．乃
為詩曰．甘羅十二．楊烏九齡．昔有二子．今則桓生．驎即應聲答曰．邈矣甘羅．超等絕倫．伊彼楊烏．命世稱賢．嗟予憃弱．殊才偉年．仰慙二子．俯媿過言．　漢雜事曰．高彪謁馬融．辭疾不見．彪覆刺與書曰．聞高風為日久矣．故不待介者．造君子之門．冀一見龍光．敍腹心之願．不圖辭之以疾．昔者周公兄父文武．九命作伯．以君華夏．猶握沐吐飡．以接白屋之士．天下歸德．歷載邈矣．今君不能相見．宜哉．融省書大慙．遣人辭謝追請．徑去不還．　先賢行狀曰．杜安入太學．時號曰神童．時貴戚慕安高行．多有與書者．不輙發．以慮後患．常鑿壁藏書．當時皆嘉其慮遠．　會稽典錄曰．陳業少特操．沛國桓儼．當世英俊．避地會稽．聞業高節．欲與相見．終不獲．後儼浮海南入交州．臨去．遺書與業曰．不因行李．以係陰山白樓．曰．從容養高．動靜履直．季世多艱．爰適樂土．聞高風飢渴語言．知乃深隱邈然．終時求仁．斯得勤而無憾．齊蹤古賢．何其優哉．　蜀志曰．馬良使吳．良謂諸葛亮曰．今銜國命．協睦二家．幸為良介於孫將軍．亮曰．君試自為文．良即為草曰．寡君遣掾馬良．通聘繼好．以紹昆吾豕韋之勳．其人吉士．荊楚之令．鮮於造次之華．而有克終之美．願降心有納．以慰將命．權大悅之．　文章敍錄曰．杜摯與毌丘儉鄉里相親．故為詩與儉．求仙人藥一丸．欲以感切儉．求助也．　荀氏家傳曰．荀勗．蜀平之後．遣使通吳．司馬文王．用公所作書與孫皓．皓報命和親．王謂公曰．君前作書．使吳思順．勝十萬之衆也．　楚辭曰．結微情以陳詞兮．矯以遺夫美人．【詩】後漢蔡邕答對元式詩曰．伊余有行．爰戾茲邦．先進博學．同類率從．濟濟羣彥．如雲如龍．君子博文．貽我德音．辭之集矣．穆如清風．　又答卜元嗣詩曰．斌斌碩人．貽我
以文．辱此休辭．非余所希．敢不酬答．賦誦以歸．　魏王粲贈蔡子篤詩曰．悠悠世路．亂離多阻．濟岱江衡．邈焉異處．風流雲散．一別如雨．　魏徐幹答劉楨詩曰．與子別無幾．所經未一旬．我思一何篤．其愁如三春．雖路在咫尺．難涉如九關．陶陶朱夏別．草木昌且繁．　魏應瑒報趙淑麗詩曰．朝雲不歸．久結成陰．離羣猶宿．永思長吟．有鳥孤栖．哀鳴北林．嗟我懷矣．感物傷心．　魏繁欽贈梅公明詩曰．瞻我北園．有條者桑．遘此春景．既茂且長．氤氳吐葉．柔潤有光．黃條蔓衍．青鳥來翔．日月其邁．時不可忘．公子瞻旃．勳名乃彰．　魏程曉贈傅休弈詩曰．煢煢獨夫．寂寂靜處．酒不盈觴．肴不掩俎．厥客伊何．許由巢父．厥醴伊何．玄酒瓠脯．　又贈傅休弈詩曰．三光飛景．玉衡代邁．龍集甲子．四時成歲．權輿授代．徐陳蕩穢．元服初嘉．萬福咸會．赫赫應門．嚴嚴朱闕．羣后傷傷．○明本作摥摥．庭燎晳晳．　魏邯鄲淳答贈詩曰．我受上命．來隨臨菑．與君子處．曾未盈朞．見召本朝．駕言趣期．羣子重離．首命于時．餞我路隅．贈我嘉辭．既受德音．敢不答之．余惟薄德．既局且鄙．見養賢侯．於今四祀．既庇西伯．永誓沒齒．今也被命．我在不俟．瞻戀我侯．又慕君子．行道遲遲．體逝情止．豈無好爵．懼不我與．聖主受命．千載一遇．攀龍附鳳．必在初舉．行矣去矣．別易會難．自強不息．人誰獲安．願子大夫．勉匱成山．天休方至．萬福爾臻．　晉張華答何劭詩曰．良朋貽新詩．示我以遊娛．穆如灑清風．煥若春華敷．自昔同寮寀．於今比園墟．衰夕近辱殆．庶幾並懸輿．散髮重陰下．把杖臨清渠．屬耳聽鳴禽．流目玩儵魚．從容養餘日．取樂於桑榆．　又詩曰．駕言歸外庭．放志永棲遲．相伴步園疇．春草鬱鬱滋．榮觀雖盈目．親友莫與偕．悟物增隆思．結戀
慕同儕．援翰屬新詩．永歎有餘懷．　又贈摯仲治詩曰．君子有逸志．棲遲於一丘．仰蔭高林茂．俯臨淥水流．恬淡養玄虛．況精研聖猷．　何劭贈張華詩曰．四時更代謝．萬物迭卷舒．暮春忽復來．和風與節俱．俯臨清泉涌．仰觀嘉木敷．在昔同班司．今者並園墟．私願階黃髮．逍遙樂琴書．舉爵茂陰下．攜手共躊躇．奚用遺形骸．忘筌在得魚．　晉潘岳為賈謐贈陸機詩曰．神農更生．軒轅承紀．畫野離彊．爰封衆子．夏殷既襲．宗周繫祀．綿綿瓜瓞．六國互峙．彊秦兼并．吞滅四隅．子嬰面櫬．漢祖應符．霊獻微弱．在則渝．三雄鼎足．孫啟南吳．南吳伊何．僭號稱王．大晉統天．仁風遐揚．偽孫銜璧．奉土歸疆．婉婉長離．陵江而翔．長離云誰．咨余陸生．鶴鳴九臯．猶載厥聲．況乃海隅．播名上京．爰應旌招．撫翼紫庭．蕃岳作鎮．輔我京室．旋及桑梓．帝弟作弼．式云國官．清塗攸失．吾子洗然．恬淡自逸．廊廟惟清．俊乂是延．擢應嘉舉．自國而遷．齊轡羣龍．光贊納言．優遊省闥．珥筆華軒．昔余與子．繾綣同朝．脩日朗月．攜手逍遙．自我離羣．二周于今．雖簡其面．分著情深．子其超矣．實慰我心．發言為詩．望俟好音．欲崇其高．必重其曾．在南稱甘．度北則橙．崇子鋒穎．不騫不崩．　晉陸機答賈謐詩曰．先天創物．景命是膺．降及羣后．迭毀迭興．邈矣終古．崇替有徵．在漢之季．皇綱幅裂．雄臣騰騖．義夫赴節．釋位揮戈．言謀王室．王室之亂．靡邦不泯．如彼墜景．曾不可振．乃眷三哲．俾乂斯民．啟土綏難．改物承天．天厭霸德．皇祚告釁．獄訟違魏．謳歌逼晉．陳留歸蕃．我皇登禪．庸崏稽顙．三江改獻．惟公太宰．光翼二祖．誕育洪冑．纂戎于魯．昔我逮茲．時惟下僚．及子棲遲．同林異條．年殊志密．服舛義禂．遊跨三春．情固二秋．祗承皇命．出納無違．往踐蕃
朝．來步紫微．升降祕閣．我服載暉．孰云匪懼．仰肅明威．分索則易．攜手實難．念昔良遊．茲焉永歎．公之云感．貽此音翰．蔚彼高藻．如玉如蘭．民之胥好．指狂厲聖．儀形在昔．爭聞子命．　又答潘尼詩曰．於穆同心．如瓊如琳．我東日徂．來餞其琛．彼美潘生．實綜我心．探子玉懷．疇爾惠音．　又贈馮文羆詩曰．嗟我人斯．戢翼江潭．有命集上．翻飛自南．出彼幽谷．及爾同林．雙情交映．遺物識心．　又贈潘尼詩曰．水會於海．雲翔于天．道之所混．孰後孰先．及子雖殊．同升太玄．舍彼玄冕．襲此雲冠．遺情市朝．永志丘園．靜猶幽谷．動若揮蘭．　又贈從兄車騎詩曰．孤獸思故藪．離鳥悲舊林．翩翩遊宦子．辛苦難為心．髣髴谷水陽．婉孌崑山陰．營魄懷茲土．精爽若飛．　又贈波丘令馮文羆詩曰．夙駕出東城．送子臨江曲．密席接同志．羽觴飛酃淥．登樓望峻陂．時逝一何速．　又贈紀士詩曰．瓊瓌俟豐價．窈窕不自鬻．有美蛾眉子．惠音清且淑．修嫮協姝麗．華顏婉如玉．　又贈顧彥先詩曰．清夜不能寐．悲風入我軒．立影對孤軀．哀聲應苦言．　晉傅玄答程曉詩曰．弈弈兩儀．昭昭太陽．四氣代升．三朝受祥．濟濟羣后．峩峩聖皇．元服肇御．配天垂光．伊周作弼．王室惟康．顒顒兆民．蠢蠢戎羶．率土充庭．萬國奉蕃．皇澤雲行．神化風宣．六合咸熙．遐邇同歡．赫赫明明．天人合和．下罔遺滯．焦朽斯華．矧我良朋．如玉之嘉．穆穆雝雝．興頌作歌．　又答程曉詩曰．羲和運玉衡．招搖賦朔旬．嘉慶形三朝．美德揚初春．聖主加元服．萬國望威神．伊周敷玄化．並世霑天人．洪涯歌山岫．許由嗟水濱．　又傅咸贈褚武良詩曰．爰暨于褚．惟晉之禎．肇振鳳翼．羽儀上京．聿作喉舌．納言紫庭．光贊帝道．敷皇之明．方任之重．實在江揚．乃授旄鉞．宣曜威
霊．悠悠遐邁．東夏于征．　又贈建平太守李叔龍詩曰．弘道興化．實在良守．悠悠建平．皇澤未流．朝選於衆．乃子之授．南荊注望．心乎克副．　又贈太尉司馬虞顯機詩曰．帝崇元淑．妙選其屬．命子是佐．增袞之縟．　又贈崔伏二郎詩曰．英妙之選．二生之授．顒顒兩城．歡德之茂．君子所居．九夷非陋．無狹百里．而不垂覆．人之好我．贈我清詩．示我周行．心與道期．誠發自忠．義形於辭．古人辭讜．豈不爾思．　又與尚書同僚詩曰．非望之寵．謬加于己．猥授非據．奄司萬里．煌煌朱軒．服驥參騄．曄曄初延．肅肅臣僕．暉光顯赫．衆目所屬．斯之弗稱．匪榮伊辱．質弱尚甫．受任鷹揚．德非樊仲．王命是將．百城或違．無能有匡．一州之矜．將弛其綱．得意忘言．言在意後．夫惟神交．可以長久．我心之孚．有盈于缶．與子階○疑當作偕．老．豈曰執手．出司萬里．牧彼朔濱．服冕乘軒．六轡既均．威風先邁．百城肅震．　又答潘尼詩并序曰．司州秀才潘正叔．識通才高．以文學溫雅為博士．余性直而處清論襃貶之任．作詩以見規．雖襃飾之舉．非所敢聞．而斐粲之辭．良可樂也．答之雖不足以相詶報．所盍各言志也．詩曰．貽我妙文．繁春之榮．匪榮斯尚．乃新其聲．吉甫作頌．有馥其馨．寔由樊仲．其德克明．授此瓦礫．廁彼瑤瓊．貺非其喻．聞寵若驚．　又答欒弘詩并序曰．安樂令欒弘．太傅鉅平侯羊公辟．未就而公薨．後應司州之命．舉秀才．博文通濟之士．余失和於府．當換為護軍司馬．賦詩見贈．答之云爾．鉅平作宰．是貴是欽．弓旌仍招．嘉命胥尋．鸞鳳養儀．戢翼幽林．未附雅調．以和韶音．鉅平遐逝．厲志彌深．肅肅京司．清風裁邁．乃延羣彥．龍集鳳會．亦既斯降．萬里有賴．聲發響應．好結傾蓋．　晉潘尼答傅咸詩序曰．司徒左長史傅長虞．會定九
品．左長史宜得其才．屈為此職．此職執天下清議．宰割百國．而長虞性直而行．或有不堪．余與之親．作詩以規焉．悠悠羣吏．非子不整．嗷嗷衆議．非子不靖．忽荷略紐．握綱提領．矯矯貞臣．惟國之屏．　又贈吳王郎中令陸士衡詩曰．東南之美．曩惟延州．顯允陸生．於今斯疇．振鱗南海．濯翼洪流．婆娑翰林．容與墳丘．玉以瑜潤．隨以光融．乃漸上京．乃儀儲宮．玩爾清藻．味爾芳風．泳之彌廣．揖之彌冲．崑山何有．有瑤有珉．及爾同僚．具惟近臣．予涉素秋．子登青春．媿無老成．廁彼日新．祁祁大邦．惟桑與梓．穆穆伊人．南國之紀．帝曰爾諧．惟王卿士．俯僂從命．奚恤奚喜．　又答陸士衡詩曰．顧茲蓬蔚．廁根蘭陂．膏澤雖均．華不足披．逮春不茂．未秋先萎．子濯鱗翼．我挫羽儀．願言難常．載今載離．昔遊禁闥．祗畏夕惕．今放丘園．縱心夷易．口詠新詩．目玩文跡．予志耕圃．爾勤王役．慙無琬琰．以詶尺璧．　又贈隴西太守張仲治詩曰．二八由唐顯．周以多士隆．羣霊感韶運．理翮應翔風．張生拔幽華．蘋蘩登二宮．未幾振朱錦．剖符撫西戎．及子仍同僚．贈言貽爾躬．威刑有時用．唯德可念終．　又贈劉佐詩曰．要言將誰苦．聊以貽友生．念我二三賢．規我無隱情．　又送大將軍掾盧晏詩曰．贈物雖陋薄．識意在忘言．瓊琚尚交好．桃李貴往還．蕭艾苟見納．貽我以芳蘭．　又贈汲郡太守李茂彥詩曰．離索何惆悵．後會未可希．河朔貴相忘．歧路安足悲．　又贈長安令劉正伯詩曰．遊鸞憑太虛．騰鱗託浮霄．過蒙嘉時會．假翼陵扶搖．疲憊充時乏．及余再同寮．並跡侍儲宮．攜手登皇朝．劉侯撫西都．邁績參豹喬．德厚化必深．政明姦自消．萬尋由積匱．千里一步超．爾其騁逸軌．遠塗固可要．　又答楊士安詩曰．逝將辭儲宮．栖遲集南畿．
不悞百里賤．徒惜年志衰．躊躇顧城闕．怨戀慕端闈．俊德貽妙詩．敷藻發清徽．媿彼襃崇過．感此歧路悲．　又贈榮陽太守吳子仲詩曰．大晉盛得人．儲宮畜髦士．吳侯降高質．剖符授千里．垂覆豈他鄉．迴光臨桑梓．寮類感歧路．黎庶思知恥．老氏喻小鱗．曹參寄獄市．無謂弊邑陋．覆簣由茲起．　晉張載贈虞顯度詩曰．疇昔協蘭房．繾綣在華年．嘉好結平素．分着寮友前．謂得終遐日．綢繆永周旋．吾子遭不造．遘閔丁憂艱．俾我失良朋．誰與吐話言．一日為三秋．歲況乃三年．離居一何闊．結思如迴川．　晉石崇贈棗腆詩曰．久官無成績．栖遲於徐方．寂寂守空城．悠悠思故鄉．恂恂二三賢．身遠屈龍光．攜手沂泗閒．遂登舞雩堂．文藻譬春華．談話由蘭芳．消憂以觴醴．娛耳以名娼．博弈逞妙思．弓矢威邊疆．　晉司馬彪贈山濤詩曰．苕苕椅梧樹．寄生於南岳．上陵青雲霓．下臨千仞谷．處身自孤危．於何託余足．晉曹攄贈石崇詩曰．涓涓谷中泉．鬱鬱巖下林．泄泄羣翟飛．咬咬春鳥吟．野次何索漠．薄暮愁人心．三軍望衡蓋．歎息有餘音．臨肴忘肉味．對酒不能斟．人言重別離．斯情効於今．　晉劉琨贈盧諶詩曰．時光不我與．去乎若雲浮．朱實隕勁風．繁英落素秋．狹路傾華蓋．駭駟摧雙輈．何意百鍊剛．化為繞指柔．　又重贈劉琨詩○按本詩系劉琨下．則題不當云重贈劉琨．疑當作重贈盧諶．此有訛誤．馮惟訥晉詩紀逕改作盧諶詩．然按詩義．乃劉答盧詩．疑非．曰．璧由識真顯．龍因慶雲翔．茨棘非所憩．翰飛遊高岡．余音非九韶．何以儀鳳皇．新城非芝圃．曷由殖蘭芳．　晉盧諶答劉琨詩曰．隨寶產漢濱．摛此夜光真．不待卞和顯．自為命世珍．　晉棗腆贈石季倫詩曰．深蒙君子眷．雅顧出羣俗．受寶取諸懷．所贈非珠玉．凡我二三子．執手攜
玉腕．嘉言從所好．企予結雲漢．望風整輕翮．因虛舉雙翰．朝遊清渠側．日夕登高館．　又答石崇詩曰．昔我不造．備嘗顛沛．后土傾基．皇天隕蓋．少懷蒙昧．長無耿介．遺訓莫聞．出入靡賴．我舅敷命．于彼徐方．載詠陟岵．言念渭陽．乃泝洪流．汎身餘艎．宵寢晨逝．曷路之長．亦既至止．願言以寫．爰有石侯．作鎮東夏．寬以撫戎．從容柔雅．我聞有言．居安思危．位極則遷．勢至必移．上德無欲．貴道不為．妙識先覺．通夢皇羲．竊覩堂奧．欽蹈明規．　晉摯虞答杜育詩曰．越有杜生．既文且哲．龍躍穎豫．有聲彰澈．賴茲三益．如瓊如切．好以義結．友以文會．豈伊在高．分定傾蓋．其人如玉．美彼生蒭．鍾鼓匪樂．安用百壺．老夫灌灌．離羣索居．懷戀結好．心焉恨如．　晉歐陽建答棗腆詩曰．於鑠我舅．明德塞違．俾扞東藩．在徐之邳．載播其惠．載揚其威．濟寬以猛．方夏以綏．光啟先業．增曜重暉．咨余沖人．艱苦攸離．過庭無聞．頑固匪移．寔賴茲誨．導之軌儀．仰遵嘉訓．俯蹈明規．如葛斯蔓．如樛斯垂．我遘君子．仰之彌高．巖巖其高．即之惟溫．居盈思沖．在貴忘尊．縱酒嘉讌．自明及昏．無幽不妍．靡奧不論．人樂其量．士感其敦．　晉石崇答棗腆詩曰．言念將別．覩物傷情．贈爾話言．要在遺名．唯此遺名．可以全生．　晉．杜育贈摯仲治詩曰．之子于歸．言秣其駒．矧乃斯人．乃邁乃徂．雖非顯甫．餞彼百壺．雖非張仲．將膾河魚．人亦有言．貴在同音．雖曰翻飛．曾未異林．顧戀同枝．增其慨心．望爾不遐．無金玉音．　晉棗據答阮德猷詩曰．有朋顧之．貽我良箴．玩之無斁．終詠斯音．燕鼎在舟．雖重不．庶憑嘉謨．高迹可尋．　宋顏延之贈王太常僧達詩曰．玉水記方流．琁源載圓折．蓄寶每希聲．雖祕猶彰澈．聆龍九州．聞鳳窺丹穴．歷聽豈多士．唯然
覯時哲．舒文廣國華．敷言遠朝烈．德煇灼邦茂．芳風被鄉耋．側同幽人居．郊扉常晝閇．林閭時晏開．亟迴長者轍．庭昏見野陰．山明望松雪．靜惟浹羣化．徂生入窮節．豫往誠歡聚．悲來非樂闋．屬美謝繁翰．遙懷具短札．　又直東宮答鄭尚書道子詩曰．皇居體寰極．設險協天功．兩闈阻通軌．對禁阻○文選二十六作限．清風．　宋鮑昭贈顧墨曹詩曰．昏明易遠．離會難揆．雲撤泉分．西艫東軌．　宋鮑令暉題書寄行人詩曰．自君之出矣．臨軒不解顏．砧杵夜不發．高門晝恆關．帳中流熠燿．庭前華紫蘭．物枯識節異．鴻來知客寒．　又寄行人詩曰．桂吐兩三枝．蘭開四五葉．是時君不歸．春風徒笑妾．　齊王儉贈徐孝嗣詩曰．婉婉遊龍．載遊載東．靡靡行雲．並躍齊蹤．無類不感．有來斯雍．之子云邁．嗟我莫從．歲云暮止．述職戒行．崇蘭罷秀．孤松獨貞．悲風宵遠．乘雁晨征．撫物遐想．念別書情．　齊徐孝嗣答王儉詩曰．書帷停月．琴袖承飈．結芳幽谷．解珮明椒．去德滋永．懷德滋深．行雲傳想．歸鴻寄音．　又齊王融贈族叔衞軍詩曰．台曜澄華．鉉岳裁峻．經天為象．麗地作鎮．不器其德．有匪斯文．質起瑚璉．才逸卿雲．搖筆泉瀉．動詠霙紛．德馨伊何．如蘭之宣．貞筠抽箭．潤璧懷山．六樂畢該．五禮備貫．七訓是敷．三英有粲．惟旦惟公．惟公惟旦．　齊謝朓夜發新林至京邑詩．贈西府同僚．大江流日夜．客心悲未央．徒望關山近．終知返路長．秋河曙耿耿．寒渚夜蒼蒼．引領望京邑．宮雉正相望．金波麗鳷鵲．玉繩低建章．驅車鼎門外．思見昭丘陽．池暉不可接．何況隔兩鄉．風煙有鳥路．江漢限無梁．常恐鷹隼擊．時菊委嚴霜．寄言罻羅者．寥廓已高翔．　又在郡呈沈尚書詩曰．淮陽股肱守．高臥猶在茲．況復南山曲．何異幽棲時．高閤常
晝掩．荒階少諍詞．珍簟清夏室．輕扇動涼颸．夏李朱實．秋藕折輕絲．良辰竟何許．夙昔夢佳期．坐嘯徒可積．為邦歲已朞．　齊陸厥奉答內兄顧希叔詩曰．平原十日飲．中散千里遊．渤海方流滯．宜城誰獻詶．屏居南山下．臨此歲方秋．惜哉時不與．日暮無輕舟．　梁簡文帝贈張纘詩曰．儀表咸推挹．牆仞難窺踐．既富垂帷學．復折波濤辯．綺思曖霞飛．清文煥飈轉．宋旗赫容與．彫棨紛曜煜．波搖白鱧舟．風動蒼鷹舳．九嶷勢參差．江天相蔽虧．三春澧浦葉．九月洞庭枝．洞庭枝褭娜．澧浦葉參差．芬芳與搖落．俱應傷別離．　梁沈約詶謝宣城朓詩曰．王喬飛鳧舃．東方金馬門．從宦非宦侶．避世非避諠．揆予發皇鑒．短羽屢飛翻．晨趨朝建禮．晚沐臥郊園．賓至下塵榻．憂來命綠樽．昔賢侔時雨．今守馥蘭蓀．神交疲夢寐．路遠隔思存．　又詶孔逷通直懷蓬居詩曰．閶闔既洞啟．龍樓亦高闢．兩宮集鸞步．二闥引通籍．伊邇事清塗．紛吾供賤役．　梁任昉答劉孝綽詩曰．閱水既成瀾．藏舟遂移壑．彼美洛陽子．投我懷秋作．久敬類誠言．吹噓似嘲謔．兼稱夏雲盡．復陳秋樹索．詎慰耋嗟人．徒深老夫託．　梁范雲贈沈左衞詩曰．伊昔霑嘉惠．出入承明宮．遊息萬年下．經過九龍中．越鳥憎北樹．胡馬畏南風．願言反漁蓨．津梁肯見通．　梁劉孝綽答張左西詩曰．相思如三月．相望非兩宮．持此連枝樹．暫作背飛鴻．若人惠思我．摛藻蔚彫蟲．仙掌方晞露．霊烏正轉風．方假排虛翮．相與北山藂．　又贈任中丞詩曰．步出金華省．遙望承明廬．壯哉宛洛地．佳麗實皇居．虹蜺拖飛閣．蘭芷覆清渠．白雲夏峯盡．青槐秋葉疎．但願長閑暇．酌醴焚枯魚．　梁王僧孺贈顧倉曹詩．洛陽十二門．樓闕似西崑．曖曖罘罳下．想望隔畫垣．畫垣向
阿閣．栖鳳復栖鴛．五曹均趍奏．六尚等便煩．朝爐何馥馥．夜錦有餘溫．日中驅上駟．驤首遍京宛．晨趍魏公子．夕宿韓王孫．夙昔今何在．生平弃不論．譬如卷葹草．心謝葉空存．誰復三承．獨念九飛魂．又秋日愁居答孔主簿詩曰．首夏雲物善．盡暑旦猶清．日華隨水汎．樹影逐風輕．依簾野馬合．當戶昔耶生．物我一無際．人鳥不相驚．儻遇北山北．聊訪法喬卿．　又寄何記室詩曰．思君不得見．望望獨長嗟．夜風入寒水．曉露拂秋花．何由假日御．暫得寄風車．　梁王筠寓直中庶坊贈蕭洗馬詩曰．龍樓實九重．薄寒起殊早．玉階泣清露．銅池結秋潦．霜被守宮槐．風驚護門草．之子擅文華．縱橫富辭藻．舒錦慙光麗．握珠謝奇寶．媿予非工文．何用披懷抱．　又東陽還經嚴陵瀨贈蕭大夫詩曰．子陵徇高尚．超然獨長往．釣石宛如新．故態依可想．　梁裴子野答張貞成臯詩曰．匈奴時未滅．連年被甲兵．明君思將帥．方聽鼓鞞聲．吾生姿逸翮．撫劍起徂征．非徒慕辛李．聊欲逞良平．出車既方軌．絕幕且橫行．豈伊長纓繫．行見黃河清．雖令懦夫勇．念別猶有情．感子盈編贈．握玩以為榮．改予振旅凱．含毫備勒銘．梁蕭子雲贈海法師還甑山詩曰．直心好丘壑．偏悅幽棲人．忽聞甑山旅．萬里自相親．泬寥晚霖霽．重疊晴雲新．秋至蟬鳴柳．風高露起塵．動予憶山思．惆悵惜荷巾．　又寒夜直坊憶袁三公詩曰．滴滴雨鳴階．愔愔茲夜靜．風落宣猷樹．寒凋承光屏．高帷獨曉垂．華燭夜空冷．所思不相見．方知寒漏永．　又東郊望春詶王建安儁晚遊詩曰．金塘綠泉滿．上園梨蘂落．蛺蝶戀殘花．黃鸎對妖萼．芳菲滿郊甸．惠氣生蘭薄．子家冠蓋里．我館幽棲郭．綠楊垂長溪．便橋限清洛．相去能幾許．一水終疎索．　梁柳惲贈
吳筠詩曰．寒雲晦滄洲．奔潮溢南浦．相思白露亭．永望秋風渚．心知別路長．誰謂若燕楚．關候日遼絕．如何附行旅．願作野飛鳥．飄然自輕舉．　又贈吳筠詩曰．山桃落晚紅．野蕨開初紫．雲日自清明．蘋芷齊靃靡．離念已鬱陶．物華復如此．　又贈吳筠詩曰．遠遊濟伊洛．秣馬度清漳．邯鄲饒美女．豔色含春芳．鼓瑟未成曲．跕屣復翺翔．我本遊客子．情愛在淮陽．知誰新不樂．念舊苦人傷．　又贈吳筠詩曰．秋風度關隴．楚客奏歸音．颯颯避霜葉．離離出塞禽．　梁何遜落日贈范岫詩曰．緣溝綠草蔓．扶援雜花舒．輕煙澹柳色．重霞掩日餘．遙遙長路晚．寂寂行人疎．　又日夕望江贈魚司馬詩曰．湓城帶湓水．湓水縈如帶．日夕望高樓．耿耿青雲外．城中多宴賞．絲竹常繁會．管聲已流悅．絃聲復悽切．歌黛慘如愁．舞腰疑欲絕．仲秋黃葉下．長風正騷屑．早雁出雲歸．故鷰辭簷別．晝悲在異縣．夜夢還洛汭．洛汭何悠悠．起望登西樓．的的帆向浦．團團日隱洲．誰能一羽化．輕舉逐飛浮．　梁吳筠贈周興嗣詩曰．昔賢當路者．聲名振華夏．朱輪玳瑁牛．紫鞚連錢馬．朝花舞風中．夜月窺牕下．想君貴易朋．居然應見捨．　又入蘭臺贈王治書僧孺詩曰．故人楊子雲．校書麟閣下．寂寞少交遊．紛綸富文雅．予本隴西使．寓居洛陽社．相思非不深．行行避驄馬．　又答柳惲詩曰．閑房肅已靜．落月有餘暉．寒蟲隱壁思．秋蛾繞燭飛．絕雲斷更合．離禽去復歸．佳人今何在．迢遞江之沂．一為別鶴弄．千里淚沾衣．　又贈任黃門詩曰．相如體英彥．左右生容暉．已紆漢帝組．復解梁王衣．經過雲母扇．出入千門扉．連洲茂芳社．長山鬱翠微．欲言終未敢．徒然獨依依．　又詶郭臨丞詩曰．聞君立名義．我亦倦晨征．馬在城上蹀．○原作堞．據馮校本
改．劍自腰中鳴．白日遼川暗．黃塵壠坻驚．願君但銜酒．深知有素誠．　又詶聞人侍郎詩曰．悵然心不樂．萬里向悠悠．陵潮憩枉渚．泊暮遵江州．君住青門上．我發霸陵頭．相思自有處．春風明月樓．　又詣周承不值因贈此詩曰．竹枝任風轉．蘭心逐風卷．青雲葉上團．白露花中泫．聞君入綺疎．聊寄錦中書．一隨平原客．寧憶豫章徐．　又遙贈周承詩曰．巨石亂天崖．雜樹鬱參差．伯魚留蜀郡．長房還葛陂．練練波中月．亭亭雲上枝．高岑蔽人者．無處得相知．　又周承未還重贈詩曰．石渠闃無人．子雲今何在．顧望獨凝憂．銜杯竟誰待．散雪逐吹寒．蓬姿霜雪采．甘泉無竹花．鵷鶵欲還海．　隋江緫遇長安使寄裴尚書詩曰．傳聞令○文苑英華二百四十七作合．此訛．浦葉．遠向洛陽飛．北風尚嘶馬．南冠獨不歸．去雲目徒送．離琴手自揮．征蓬失處所．春草屢芳菲．太息關山月．風塵客子衣．【賦】梁劭陵王贈言賦曰．張雲麾問望之美．作牧南蕃．維舟江漢．留連飲餞．發邁有期．會面無日．依依別袂．恨恨江干．古人贈別以言．聊為贈言賦曰．昔人有感於知己．深情投分．如斯已矣．相知勢利之閒．實君子之所鄙．靜言神交之際．亦難得而具美．豈直鮮其令終．曾自聞其善始．日踰久而益敬．蓋惟一人者爾．語同志而好合．諒今古之皆然．荀託御而自說．徐因蒭而請前．況英聲與茂實．乃絕後而光先．似臨潭而鏡對．若披霧而覩天．欽愛顧之罔己．良佩服之在旃．資淑美之上才．超羣雄而獨峻．德既深於萬頃．牆有高乎數仞．思若神而泉涌．文如華而玉振．伊薄軀之固陋．謬攝官於夏汭．知美錦之難裁．處棼絲而易結．幸中途而遘止．仰旌旆之踟躕．似德星之東邁．類祥雲之西徂．亟留連於河渚．或終宴於城隅．賞既延於賓友．懽亦
洽於僕夫．嗟灰琯之易逝．慨離袂之云促．惜日車之不駐．恨流影之難續．觀善誘而不倦．飡好音而未足．佇浮雲之可寄．願無比乎金玉．　梁張纘懷音賦并序曰．西平劭陵王．以親賢作蕃夏首．下走叨竊時命．驅傳湘羅．久託下風．素蒙淑顧．及塗經鄢郢．淹泊累旬．君王彈隨珠於千仞．乃貽之以麗則．詩云懷我好音．敢為懷音賦云爾．伊宗周之令望．巡召南而述職．襟帶鄖夏之鄉．宣條江漢之域．服詩書於懷袖．抱仁義於胷臆．緫九德以栖身．橫四溟而撫翼．循微躬之末迹．謬馳傳於衡嶷．由洞庭而左轉．指酃醴而為期．仰芳塵於夏汭．路將近而彌滋．棹陵波以遄務．舟望浦而倦遲．自清光之末覯．逾一紀以歷茲．敢憑情於往昔．逢君恩之未遺．陪桂苑之良遊．接蘭臺之高會．既醉酒以飽德．亦傾羞而緩帶．感平原之愛客．傷歧路之難留．戀西園之餘賞．泣南浦之徂舟．結煩言於將贈．情有重乎琳球．顧龍門其不見．過夏首而西浮．申服義之未沫．長寄言於還郵．　梁陸倕感知己賦贈任昉曰．夜申旦而不寐．獨匡坐而怨咨．命僕夫而夙駕．指南館而為期．學窮書府．文究辭林．既耳聞而存口．又目見而登心．似臨淄之借書．類東武之飛翰．軫工遲於長卿．踰巧速於王粲．固乃度平子而越孟堅．何論孔璋而與公幹．或欲涉其涯涘．求其界畔．則浩浩淃淃．彪彪．譬長鋏於削中．若龍淵與蜀漢．濟濟冠蓋．祁祁儁逸．有竊風以味道．咸交臂而屈膝．或望路以窺門．罕升堂而入室．彼春蘭及秋菊．尚無絕於衆芳．矧重仁與襲義．信遼遼兮未央．言追意而不逮．辭欲書而復忘．竊仰高而希驥．忽脂車而秣馬．既一顧之我隆．亦東壁之余假．似延州之如舊．同伯喈之倒屣．附蒼蠅於驥尾．託明鏡於朝光．謂虛無而為有．布籍甚
於游揚．於是柔條颯其成勁．白露變而為霜．歲忽忽而遒盡．憂與愛兮未忘．聚落莖於虛室．聽羈雀於枯楊．忳鬱悒其誰語．獨撫抱而增傷．託異人以蠲憂．類其文而愈疾．索黃瓊之寄居．造安仁之狹室．車出門其已歡．無論銜杯與促膝．譬鄒子之吟松．故未寒而能慄．徒納壤以作高．陋吞舟而為罔．值墨子之愛兼．逢太丘之道廣．陪九萬以齊征．激三千而同上．識公沙於杵臼．拔孝相於無名．非夫人之為惑．孰云感於余情．指北芒以作誓．期鬱鬱於佳城．　梁任昉答陸倕感知己賦曰．原知己之時義．故相知之信然．乃貪廉之異貫．奈勇怯之相懸．貪在物而成累．怯在我而可甄．既自得於為御．又甘心於執鞭．矧相知其如此．獨攬涕而潺湲．雖有望於己知．更非謂其知己．信偉人之世篤．本侯服於陸卿．緬風流與道素．襲袞衣與繡裳．逮伊人而世載．並三駿而龍光．過龍津而一息．望鳳條而載翔．彼白玉之雖潔．此幽蘭之信芳．思在物之取譬．非升斛而能量．匹方峙於東岳．比凝厲於秋霜．不一飯以忘過．每三錢以投渭．匪蒙袂之敢嗟．豈溝壑之能衣．既蘊籍其有餘．又淡然而無味．得意同乎卷懷．違方似乎仗氣．類平叔而靡雕．似子臺而不朴．冠衆善而胎操．綜羣言而名學．折高戴於后臺．異鄒顏乎董幄．探三詩於河閒．訪九師於淮曲．術兼口傳之書．藝廣鏗鏘之樂．時坐睡而懸梁．裁據梧而錐幄．唯忘年之陸子．定一遇於班荊．余獲田蘇之價．爾得海上之名．信落魄而無產．終長勤於短生．飢虛表於徐步．逃責顯於疾行．子比我於叔則．又方余於耀卿．心照情交．流言靡惑．萬類闇求．千里懸渴．言象可廢．筌蹄自默．居非連棟．行待舟車．冬夜不長．夏日靡餘．肴核非餌．絲竹豈娛．我未捨駕．子已迴輿．中飲相顧．悵然動
色．邦壤雖殊．離會難測．存異山陽之居．沒非要離之側．以膠投漆中．離婁豈能識．【書】後漢崔瑗與葛元甫書曰．今遣奉書．錢千為贄．并送許子十卷．貧不及素．但以紙耳．　後漢馬融與竇伯向書曰．孟陵奴來．賜書．見手迹．歡喜何量．次於面也．書雖兩紙．紙八行．行七字．七八五十六字．百一十二言耳．後漢延篤答張奐書曰．惟別三年．夢想言念．何日有違．伯英來．惠書盈四紙．讀之三復．喜不可言．　後漢張奐與陰氏書曰．篤念既密．文章燦爛．名實相副．奉讀周旋．紙弊墨渝．不離于手．　晉庾冰與王羲之書曰．得示．連紙一丈．致辭一千．祗增其歎耳．了無解於往懷．
子／類書／藝文類聚／卷第三十九／禮部中／燕會(P.712)
燕會
周官曰．以饗燕之禮．親四方之賓客．言四方之賓客來聘．王為設饗燕之禮．　毛詩曰．鹿鳴．燕羣臣嘉賓也．常棣．燕兄弟．湛露．天子燕諸侯也．　又曰．伐木．燕朋友故舊也．自天子至於庶人．未有不須友以成也．親親以睦．友賢不弃．故舊不遺．則民德歸厚矣．　左傳曰．魯文公即位．衞侯使大夫甯武子聘於魯．魯文公與武子燕．為賦湛露及彤弓之詩．　又曰．衞侯燕莒成叔．甯惠子相．莒成叔傲．甯子曰．莒成叔家其亡乎．古之為饗食也．以觀威儀．省禍福．今子傲．取禍之道也．　韓詩曰．不脫履而即度．○初學記
十四作席．謂之禮．下跣而止．○初學記十四作上．謂之燕．能飲者飲．不能飲者．謂之醧．閉門不出客．謂之湎．禮記曰．奠酬而升歌．發德也．注云．以詩之義．明賓主之禮．　又曰．諸侯宴禮．俎豆牲醴薦．皆有等差．所以明貴賤也．　漢書曰．高祖十二年．擊黥布．還．過沛．留置酒．悉召故人父老諸母樂飲．道舊故為笑樂．上留帳飲三日．召沛中兒百二十人．上擊筑．歌大風．　東觀漢記曰．建武三年．幸舂陵．祠園廟．大置酒．與父老故人相樂．十九年．幸汝南頓正令舍．大置酒．賜吏民．復南頓田租一年．　魏書曰．文帝為魏王．南征次譙．大饗六軍及父老．設樂伎百戲．　世說曰．過江諸人．每至暇日．輒相要出新亭．藉卉飲宴．周侯中坐而歎曰．風景不殊．舉目有江河之異．皆相視流淚．唯丞相愀然作色曰．當共戮力王室．剋復神州．何至作楚囚相對泣耶．　沈約宋書曰．鄭鮮之為人通率．在高祖坐．言無所隱．時人甚憚焉．尤為高祖所狎．上嘗於內殿宴飲．朝貴畢集．唯不召鮮之．坐定．謂羣臣曰．鄭鮮之必當自來．俄而外云尚書郎鄭鮮之詣門．求啟事．高祖大笑．引入．【詩】古詩曰．今日良宴會．歡樂難具陳．彈箏奮逸響．新詩妙入神．齊心同所願．含意俱未申．人生寄一世．奄忽如飄塵．何不策高足．先據要路津．無為守窮賤．轗長苦辛．　魏陳王曹植公宴詩曰．公子敬愛客．終宴不知疲．清夜游西園．飛蓋相追隨．明月澄清景．列宿正參差．秋蘭被長坂．朱華冒綠池．潛魚躍清波．好鳥鳴高枝．神飈接丹轂．輕輦隨風移．　又侍太子坐詩曰．白日曜青春．時雨靜飛塵．寒冰辟炎景．涼風飄我身．清醴盈金觴．肴饌縱橫陳．齊人進奇樂．歌者出西秦．翩翩我公子．機巧忽若神．　又與丁廙詩曰．嘉賓填城闕．豐膳出中廚．吾與二三子．曲宴此城
隅．秦箏發西氣．齊瑟揚東嘔．肴來不虛滿．觴至反無餘．　魏應瑒公宴詩曰．開館延羣士．置酒于斯堂．辨論釋常結．援筆興文章．穆穆衆君子．好合同歡康．促坐褰重帷．傳滿騰羽觴．　魏劉楨公宴詩曰．永日行游戲．歡樂猶未央．遺思在玄夜．相與復翺翔．輦車飛素蓋．從者盈路傍．月出照園中．珍樹鬱蒼蒼．清川過石渠．流波為魚防．芙蓉散其花．菡萏溢金塘．珍鳥宿水裔．仁獸游飛梁．投翰長歎息．綺麗不可忘．　魏王粲公宴會詩曰．昊天降豐澤．百卉挺葳蕤．涼風徹蒸暑．青雲却炎暉．高會君子堂．並坐蔭華榱．嘉肴充圓方．旨酒盈金罍．常聞詩人語．不醉且無歸．願我賢主人．與天享巍巍．克符周公業．弈世不可追．　魏陳琳宴會詩曰．凱風飄陰雲．白日揚素暉．良友招我遊．高會宴中闈．玄鶴浮清泉．綺樹煥青蕤．　晉武帝華林園詩曰．習習春陽．帝出乎震．天施地生．以應仲春．思文聖皇．順時秉仁．欽若靈則．飲御嘉賓．洪恩普暢．慶乃衆臣．其一．　其慶惟何．錫以帝祉．肆覲羣后．有客戾止．外納要荒．內延卿士．簫管詠德．八音咸理．凱樂飲酒．莫不宴喜．其二．　晉陸機擬今日良宴會詩曰．閑夜命歡友．置酒迎風館．齊童梁甫吟．秦娥張女彈．哀音繞棟宇．遺響入雲漢．人生無幾何．為樂常苦晏．譬彼司晨鳥．揚聲當及旦．　又皇太子賜宴詩曰．明明隆晉．茂德有赫．思媚上帝．配天光宅．誕育皇儲．儀形在昔．徽言時宣．福祿來格．勞謙降貴．肆敬下臣．肇彼先驅．飜成嘉賓．　又侍皇太子宣猷堂詩曰．篤生我后．克明克秀．體暉重光．承規景數．茂德冲深．天姿玉裕．三正迭紹．洪聖啟運．自昔哲王．先天而順．羣辟崇替．降及近古．黃暉既渝．素靈承祜．三后始基．世武丕丞．協風傍駭．天晷仰澄．自彼河汾．奄齊七政．時文惟晉．世篤其
聖．明明隆晉．茂德有赫．　晉王讚侍皇太子宴始平王詩曰．亹亹聖胤．繼明重體．樂此常棣．其甘如薺．我有嘉宴．以洽百禮．煌煌同族．藹藹王僚．惟中惟外．如瓊如瑤．湛湛朝雲．德靡不覆．玄黃所綴．文成綵繡．政以神和．樂以安奏．一人有慶．萬邦是祐．　又侍皇太子祖道楚淮南二王詩曰．於明聖晉．仰統天緒．易以明險．簡以知阻．研彼羣慮．俾侯授土．郁郁二王．祗承皇命．睹離鑒親．觀禮知盛．皇儲降會．延于公姓．瞻彼行役．並憩同林．分塗殊軌．靡不迴心．　晉陸雲侍大將軍宴詩曰．茫茫宇宙．天地交泰．王在華堂．式宴嘉會．玄暉峻朗．翠雲崇靄．冕卉振纓．藻服垂帶．祁祁臣僚．有來雍雍．薄言載考．承顏下風．俯覿前客．仰瞻玉容．天錫難老．如岳之崇．　宋鮑昭侍宴覆舟山應詔詩曰．繁霜飛玉闥．愛景麗皇州．清蹕式馳路．羽蓋竚宣遊．神居既崇盛．巖險信周流．禮俗陶德聲．昌會溢民謳．　梁王僧孺侍宴景陽樓詩曰．金鋪爍可鏡．桂棟儼臨雲．霑觴均飲德．服道驗朝聞．詎論禹無間．非恥堯為君．小臣亦何者．短翮屢追羣．　又侍宴詩曰．麗景屬春餘．清陰澄夏首．交枝隱脩徑．迴流影遙阜．徒為轢輕筠．移鑾拂高柳．去矣勞茂績．勉哉報嘉誘．小臣良不才．涓塵愧所守．何用勝彫斲．譬木良如朽．　又侍宴詩曰．迴輿避暑宮．下輦迎風館．散漫輕煙轉．霏微商雲散．蔓草亘巖垂．高枝起天半．迴風稍驚水．落光漸斜岸．妙舞駐行雲．清歌入曾漢．睟顏暢有懌．德音良已粲．　梁庾肩吾侍宴詩曰．沐道逢將聖．飛觴屬上賢．仁風開美景．瑞氣動非煙．秋樹翻黃葉．寒池墮黑蓮．承恩謝命淺．念報在身前．　又侍宴詩曰．副君時暇豫．曾城聊近游．清池寫飛閣．疎樹出龍樓．北陸冰方壯．西園春欲周．梅心芳屢動．蒲節促難抽．徒然頒並
命．無以廁應劉．　又侍宣猷堂宴湘東王詩曰．陳王驂駕反．副后西園遊．並命登飛閣．列坐對芳洲．桂巖逢暮序．菊水值窮秋．竹徑簫聲發．相門琴曲愁．徒奉文成誦．空知思若抽．　梁劉孝綽侍宴詩曰．清宴延多士．鴻漸濫微薄．臨猋出蕙樓．望辰躋菌閣．上征切雲漢．晚眺周京洛．城寺鬱參差．街衢紛漠漠．禁林寒氣晚．方秋未搖落．皇心重發志．賦詩追並作．自昔承天寵．於茲被人爵．選言非綺綃．何以儼金雘．　又侍宴詩曰．茲堂乃峭嶠．伏檻臨曲池．樹中望流水．竹裏見攢枝．欄高景難蔽．岫隱雲易垂．邂逅逢休幸．朱蹕曳青規．丘山不可答．葵藿空自知．　又侍宴集賢堂應令詩曰．北閤時見啟．西園又已闢．官屬引鴻鷺．朝行命金碧．伊臣獨何取．隆恩徒自昔．布武登玉墀．委坐陪瑤席．綢繆參宴笑．淹留奉觴醳．壺人告漏晚．煙霞起將夕．反景入池林．餘光映泉石．　又陪徐僕射晚宴於兒宅詩曰．天君追宴憙．十日遞來過．築室華池上．開軒臨芰荷．方塘交密筍．對霤接繁柯．景移林改色．風去水餘波．洛城雖半日．愛客待驪歌．　梁江淹擬魏帝遊宴詩曰．置酒坐飛閣．逍遙臨華池．神飄自遠至．左右芙蓉披．綠竹夾清水．秋蘭被幽崖．月出照園中．冠佩相追隨．肅肅廣殿陰．雀聲愁北林．衆賓還城邑．何用慰我心．陳徐陵侍宴詩曰．園林才有熱．夏淺更勝春．嫩竹猶含粉．初荷未聚塵．承恩豫下席．應阮獨何人．　隋江緫賦得置酒殿上詩曰．三清傳旨酒．柏梁奉歡宴．霜雲動玉葉．凍水疎金箭．羽籥響鍾石．流泉灌金殿．盛時不再得．光景馳如電．
子／類書／藝文類聚／卷第四十一／樂部一／論樂(P.736)
藝文類聚卷第四十一
樂部一　論樂
論樂
說文曰．樂．五聲八音緫□○說文作名．也．　易曰．雷出地奮豫．先王以作樂崇德．殷薦上帝．　禮記曰．夔始作樂．以賞諸侯．　又曰．凡音之起．由人心生也．人心之動．物使之然．感於物而動．故形於聲．聲相應．故生變．變成方．謂之音．比音而樂之．及干戚羽旄．謂之樂．　又曰．審聲以知音．審音以知樂．審樂以知政．而治道備矣．　又曰．大樂必易．大禮必簡．鍾鼓管磬．羽籥干戚．樂之器也．屈伸俯仰．綴兆疾舒．樂之文也．故知禮樂之情者能作．識禮樂之文者能述．作者之謂聖．述者之謂明．明聖者．述作之謂也．五帝殊時．不相沿樂．三王異世．不相襲禮．　孝經曰．移風易俗．莫善於樂．　樂緯曰．黃帝樂曰咸池．帝嚳曰六英．顓頊曰五莖．堯曰大章．舜曰簫韶．殷曰濩．周曰酌．是以清和上升．天下樂其風俗．鳳皇來儀．百獸率舞．神龍升降．靈龜晏寧．　尚書曰．帝曰．夔．命汝典樂．教冑子．詩言志．歌永言．聲依永．律和聲．八音克諧．無相奪倫．神人以和．夔曰．於．予擊石拊石．百獸率舞．　周官曰．凡六樂者．一變而致羽物及川澤之祇．再變而致臝物及山林之祇．三變而致鱗物及丘陵之祇．四變而致毛物及墳衍之祇．五變而致介
物及土示．六變而致象物及天神．九德之歌．九磬之舞．於宗廟之中奏之．若樂九變．則人鬼可得而禮矣．　又曰．鍾師．掌金奏．凡樂事．以鍾鼓奏九夏．　穆天子傳曰．天子西征．至于玄池之上．乃奏廣樂．三日而終．是曰樂池．　論語曰．子在齊．聞韶．三月不知肉味．曰．不圖為樂之至於斯．　楚辭曰．陳鍾案鼓造新歌．涉江採菱發陽阿．二八齊容起鄭舞．衽若交竿撫案下．竽瑟狂會填鳴鼓．宮庭震驚發激楚．又．代奏○楚辭大招作秦．鄭衞鳴竽張．伏戲駕辨楚勞商．　韓子曰．昔衞霊公之晉．於濮水之上宿．夜聞有新聲者．召師涓撫瑟寫之．公遂之晉．晉平公觴之．霊公乃召師涓．坐師曠之傍．援琴鼓之．未終．師曠曰．不如清徵．平公曰．願試聽之．師曠援琴一奏．有玄鶴二八來集．再奏而列．三奏而延頸鳴．舒翼而舞．音中宮商．師曠曰．不如清角．師曠一奏之．有雲從西北方來．再奏之．大風至．大雨隨之．裂帷幕．破俎豆．墮廊瓦．　史記曰．趙簡子疾．五日不知人．居二日半．簡子寤．語大夫曰．我之帝所．甚樂．與百神遊于鈞天．廣樂九奏萬舞．　鹽鐵論曰．貴人之家．中山索女．撫流徵於堂．與鳴鼓巴渝交作堂下．　漢武故事曰．未央庭中．設角抵戲．享外國．三百里內觀．角抵者．使角力相觸也．其雲雨雷電．無異於真．畫地為川．聚石成山．倐忽變化．無所不為．　漢官典職曰．正旦．天子行陽德殿．作九賓樂．舍利從東來．戲於庭．入殿前．激水化成比目魚．跳躍漱水作霧．化成黃龍．高八十丈．出水戲於庭．以兩大絲纏繫兩頭．中間相去數丈．兩倡女對舞．行於繩上．道逢功○續漢書禮儀志引漢儀改切．肩不傾．又踏跼屈身．藏形於斗中．鍾磬普唱．樂畢．作魚龍曼延．黃門吹三匝．　淮南子曰．奏雅樂者．始於陽阿採菱．　五經通義曰．舞四夷之
樂．明德澤廣被四表也．東夷之樂曰抹○太平御覽五百六十七作侏．離．南夷之樂曰任．西夷之樂曰禁．北夷之樂曰昧．　又曰．受命而王者六樂焉．以太一樂天．以咸池樂地．以肆夏樂人．以大夏樂四時．以大濩樂五行神明．以大武樂六律．各象其性分．而為之制．以樂其先祖．　又曰．王者之樂有先後者．各尚其德也．以文得之．先文樂．天繡○北堂書鈔一百零七作衣繡衣．此有訛脫．持羽而舞．以武得之．先武樂．持朱干玉戚而舞．　五經要義曰．周禮鍾磬皆編懸之．二八十六而在一簴．謂之堵磬．一堵謂之肆．春秋傳曰．歌鍾二肆．此之謂也．　又曰．凡樂音有八．鼓謂之革．鍾謂之金．磬謂之石．琴瑟謂之絲．簫鼓謂之竹．塤謂之土．柷敔謂之木．笙謂之匏．是謂八音．　袁淮招公子曰．燕倡趙舞齊商歌．五色紛華曳纖羅．　摯虞決疑曰．漢末喪亂．絕無金石之樂．魏武帝至漢中．得杜夔．識舊法．始復設軒懸鍾磬．至于今用之．【樂府古詩】飲馬長城窟行曰．青青河畔草．綿綿思遠道．遠道不可思．宿昔夢見之．夢見在我旁．忽覺在他鄉．他鄉各異縣．展轉不相見．枯桑知天風．海水知天寒．入門各自媚．誰肯相與言．客從遠方來．遺我雙鯉魚．呼兒烹鯉魚．中有尺素書．長跪讀素書．書中竟何如．上有加餐飯．下有長相思．　魏文帝飲馬長城窟行曰．浮舟橫大江．討彼犯荊虜．武將齊貫錍．征人伐金鼓．長戟十萬隊．幽冀百石弩．發機若雷電．一發連四五．　晉傅玄飲馬長城窟行曰．青青河邊草．悠悠萬里道．草生在春時．還道還有期．春至草不生．期盡漠無聲．感物懷思心．夢想發中情．夢君如鴛鴦．比翼雲閒翔．既覺寂無見．曠若參與商．　晉陸機飲馬長城窟行曰．驅馬陟陰山．山高馬不前．往問陰山候．勁虜在燕然．末德爭先鳴．凶德
無兩全．師克薄賞行．軍沒微軀捐．將軍甘陳迹．收功單于旃．　梁沈約飲馬長城窟行．介馬渡龍堆．塗縈馬屢迴．前訪昌海驛．雜種寇輪臺．旌幕倦煙雨．徒御犯冰埃．　晉陸機董桃行六言曰．和風習習薄林．柔條布繁垂陰．鳴鳩拂羽相尋．倉鶊喈喈弄音．感時悼逝傷心．　又長安有狎斜行曰．伊洛有岐路．岐路交朱輪．輕蓋承華景．騰步躡飛塵．鳴玉豈樸儒．憑軾皆俊民．烈心厲勁秋．麗服鮮芳春．余本倦遊客．豪彥多舊親．傾蓋承芳訊．欲鳴賞及晨．　宋謝惠連長安有狹斜行曰．紀郢有通逵．通逵並軒車．弈弈彫輪馳．軒軒翠蓋舒．撰策之五尹．振轡從三閭．推劍憑前軾．鳴佩專後輿．　梁沈約長安有狹斜行曰．青槐金陵陌．丹轂貴游士．方驂萬乘臣．炫服千金子．咸陽不足稱．臨淄孰能擬．　梁庾肩吾長安有狹斜詩曰．長安有曲陌．曲陌不容幰．路逢雙綺襦．問君居近遠．我居臨御溝．可識不難求．長子登麟閣．次子待龍樓．少子無高位．聊從嚴駕遊．大婦襞雲裘．中婦卷羅幬．少婦多妖豔．當鈿槧石榴．夫君且安坐．歡娛方未周．　宋鮑昭結客少年場行曰．驄馬金絡頭．錦帶佩吳鉤．失意杯酒閒．白刃起相讎．追兵一旦至．負劍遠行遊．去鄉三十載．復得還舊丘．升高臨四野．表裏望皇州．九衢平若水．雙闕似雲浮．扶宮羅將相．夾道列王侯．日中市朝滿．車馬如川流．擊鍾陳鼎食．方駕自相求．今我獨何為．埳壈懷百憂．　梁劉孝威結客少年場行曰．少年本六郡．遨遊遍五都．插腰銅匕首．障日錦塗蘇．鷲羽裝銀鏑．犀膠飾象弧．近發連雙兔．高彎落九烏．邊城多驚急．節使滿郊衢．居延箭服盡．疏勒井泉枯．千金募惡少．一麾擒骨都．勇餘聊蹙鞠．戰罷戲投壺．昔為北邊將．今成南面孤．邦君行負弩．縣令且前驅．　宋鮑昭
出自薊北門行曰．羽檄起邊亭．烽火入咸陽．徵騎屯廣武．分兵救朔方．嚴秋筋竿勁．虜陣精且彊．天子案劍怒．使者遙相望．鴈行緣石徑．魚貫度飛梁．簫鼓流漢思．旌甲被胡霜．疾風衝塞起．沙礫自飄揚．馬毛縮如蝟．角弓不可張．時危見臣節．世亂識忠良．投軀報明主．身死為國殤．　周庾信出自薊北門行曰．薊門還北望．徭役盡傷情．笳寒蘆葉脆．弓凍紵絃鳴．梅林能止渴．複姓可防兵．燕山猶有石．須勒幾人名．　陳徐陵出自薊北門行曰．薊北聊長望．黃昏心獨愁．燕山對古剎．代郡倚城樓．屢戰橋恆斷．長冰壍不流．天雲如地陣．漢月帶胡秋．請土泥函谷．桉繩縛涼州．生平鷰頷相．會自得封侯．　宋鮑昭苦熱行曰．赤阪橫西阻．火山赫南威．身熱頭且痛．鳥墮魂來歸．湯泉發雲澤．焦煙起石圻．丹蛇踰百尺．玄蜂盈十圍．含沙射流影．吹蠱病行暉．戈船榮既薄．伏波賞亦微．君輕君尚惜．士重安可希．　又白頭行吟曰．直如朱絲繩．清如玉壺冰．何慚宿昔意．猜恨坐相仍．人情賤恩舊．世議逐衰興．毫髮一為瑕．丘山不可勝．鳧鶴遠成美．薪芻前見陵．申黜褒女進．班去趙姬升．古來共如此．非君獨撫膺．　魏文帝釣竿行曰．東越河濟水．遙望大海崖．釣竿何珊珊．魚尾何簁簁．行路之好者．芳餌欲何為．　梁沈約釣竿行曰．桂舟既容與．綠浦復迴紆．輕絲動弱芰．微楫起單鳧．扣舷志日暮．卒歲以為娛．　梁戴嵩釣竿篇曰．試持玄渚釣．蹔罷池陽獵．翠羽飾長綸．蕖花裝小緤．鉅利斷蓴絲．汎舉牽菱葉．聊載前魚童．過看後舟妾．　梁劉孝威釣竿篇曰．釣舟畫采鷁．魚子服冰紈．金轄茱萸網．銀鉤翡翠竿．斂橈隨水脈．急槳度沙湍．湍長自不辭．前浦有佳期．蓮交棹影合．浦深魚出遲．　魏陳王曹植太山梁甫行曰．八方各異氣．千
里殊風雨．劇哉邊海民．寄身於草墅．妻子象禽獸．行止依林阻．柴門何蕭條．狐兔翔我宇．　梁沈約梁甫吟行曰．龍駕有馳策．日御無停陰．寒光稍眇眇．秋海日．哀歌涉梁甫．歎絕有遺吟．　魏陳王曹植豫章行曰．窮達難豫圖．禍福信亦然．虞舜不逢堯．耕耘處中田．太公未遭文．漁釣經渭川．不見魯孔丘．窮困陳蔡閒．周公下白屋．天下稱其賢．　又曰．鴛鴦自用親．不若比翼連．他人雖同盟．骨肉天性然．周公穆康叔．管蔡則流言．子臧讓千乘．季札慕其賢．　晉傅玄豫章行曰．苦相身為女．早○馮校本作平．按樂府詩集三十四作卑．當作卑．陋難再陳．男兒當門戶．墮地自生神．雄心志四海．萬里望風塵．女育無欣慶．不為家所珍．玉顏隨年變．丈夫多好新．昔為形與影．今為胡與秦．　晉陸機豫章行曰．汎舟清川渚．遙望南山陰．川陸殊塗軌．懿親將遠尋．三荊歡同株．四鳥悲異林．樂會良自古．悼別豈獨今．　宋謝靈運豫章行曰．短生旅長世．恆覺白日欹．覽鏡睨頹容．華顏豈久期．苟無迴戈術．坐觀落崦嵫．　梁沈約豫章行曰．燕陸平而遠．易河清且駛．一見塵波阻．臨塗引征思．雙劍愛匣同．孤鸞悲影異．往歡墜壯心．來戚滿衰志．　魏陳王曹植薤露行曰．天地無窮極．陰陽轉相因．人居一世閒．忽若風吹塵．願得展功勤．輸力於明君．懷此王佐才．慷愷獨不羣．鱗介尊神龍．走獸宗騏麟．蟲獸豈知德．何況於士人．孔氏刪詩書．王業粲已分．騁我徑寸翰．流藻垂華芬．　魏文帝秋胡行曰．堯任舜禹．當復何為．百獸率舞．鳳皇來儀．得人則安．失人則危．唯賢知賢．人不易知．歌以詠言．誠不易移．鳴條之役．萬舉必全．明德通霊．福降自天．　又曰．朝與佳人期．日夕殊不來．嘉肴不嘗．旨酒停盃．寄言飛鳥．告余不能．俯折蘭黃．仰結桂枝．
佳人不在．結之何為．從爾何所之．乃至大海隅．靈若道言．貽爾明珠．企予望之．步立躇蹰．佳人不來．何得何須．　又曰．汎汎淥池．中有浮萍．寄身流波．隨風靡傾．芙蓉含芳．菡萏垂榮．朝采其實．夕佩其英．采之誰遺．所思在庭．雙魚比目．鴛鴦交頸．有美一人．婉如青陽．知音識曲．善為樂方．　又丹霞蔽日行曰．丹霞蔽日．采虹垂天．谷水潺潺．木落翩翩．孤禽失羣．悲鳴雲閒．月盈則冲．華不再繁．古來有之．嗟我何言．　魏陳王曹植曰．紂為昏亂．殘忠虐正．周室何隆．一門三聖．牧野致功．天亦革命．漢祖之興．階秦之衰．雖有南面．王道陵夷．炎光再幽．忽滅無遺．　晉傅玄秋胡行曰．秋胡子．娶婦三日．會行仕宦．既享顯爵．保茲德音．以祿頤親．韞此黃金．覩一好婦．採桑路傍．遂下黃金．誘以逢卿．玉磨逾絜．蘭動彌馨．源流潔清．水無濁波．奈何秋胡．中道懷邪．美此節婦．高行峩峩．哀哉可愍．自投長河．　晉陸機秋胡行曰．道雖一致．塗有萬端．吉凶紛藹．休咎之源．人鮮知命．命未易觀．生亦何惜．功名所勤．　宋謝惠連秋胡行曰．春日遲遲．桑何萋萋．紅桃含妖．綠柳舒荑．邂逅粲者．遊渚戲蹊．華顏易改．良願難諧．　又曰．係風捕景．誠知不得．念彼奔波．意慮迴惑．漢女倐忽．洛神飄揚．空勤交甫．徒勞陳王．　魏陳王曹植蒲生行曰．浮萍寄綠水．隨風東西流．結髮辭嚴親．來為君子仇．恪勤在朝夕．中年獲愆尤．茱萸自內芳．不若桂與蘭．佳人雖成列．不若故所歡．行雲有返期．君恩儻中還．　又妾薄命行曰．攜玉手．喜同車．比上雲閤飛除．釣臺蹇產清虛．池塘靈沼可娛．仰汎龍舟淥波．俯櫂神草枝柯．想彼宓妃洛河．退詠漢女湘娥．日既逝矣西藏．更會蘭室洞房．華燈先置舒光．皎若日出扶桑．促酒合座行觴．屢舞僊僊體輕．解裳履遺絕
纓．齊舉金爵翠槃．腕弱不勝珠環．　梁簡文帝妾薄命行曰．名都多雅質．本自恃容姿．蕩子行不至．秋胡無定期．玉貌歇紅縷．長嚬串翠眉．毛嬙貌本絕．踉蹌入氈帷．盧姬嫁日晚．非復少年時．　梁劉孝威妾薄命行曰．去年從越漳．今歲沒朝○樂府詩集六十二作胡．廷．嚴霜封碣石．驚沙暗井陘．玉簪久落鬢．羅衣長挂屏．勿言戎夏隔．但令心契冥．不見酆城劍．千祀復同形．　又古陌上桑羅敷行曰．日出東海隅．照我秦氏樓．秦氏有好女．自名為羅敷．羅敷喜蠶桑．採桑城南隅．青絲為籠繩．桂枝為籠鉤．頭上緌墮髻．耳中明月珠．緗綺為下裾．紫綺為上襦．使君從南來．五馬立踟蹰．使君遣使往．問是誰家姝．二十尚未然．十五頗有餘．使君謝羅敷．寧可共載不．羅敷前致詞．使君一何愚．使君自有婦．羅敷自有夫．東方千餘騎．夫壻居上頭．何用識夫壻．白馬從驪駒．青絲繫馬尾．黃金絡馬頭．腰中鹿盧劍．可直千萬餘．十五府小吏．二十朝大夫．三十侍中郎．四十專城居．為人潔白晳．鬢鬢頗有鬚．盈盈公府步．冉冉府中趨．　晉陸機日出東南隅行曰．扶桑升朝暉．照此高臺端．涉貌曜皎日．蕙心清且閑．美目揚玉澤．娥眉象翠翰．暮春春服成．霞粲綺與紈．金雀垂藻翹．瓊珮結瑤璠．方駕揚清塵．濯足洛水瀾．悲歌吐清響．雅韻播幽蘭．赴曲迅驚鴻．蹈節如集鸞．俯仰紛阿那．顧步咸可歡．　宋謝靈運日出東南隅行曰．柏梁冠南山．桂宮燿北泉．晨風拂幨幌．朝日照閨軒．美人臥屏席．懷蘭秀瑤璠．皎潔秋松氣．淑德春景暄．　梁沈約日出東南隅行曰．朝日出邯鄲．照我叢臺端．中有傾國豔．顧影織羅紈．幸有同匡好．西仕服秦官．寶劍垂玉貝．汗馬飾金鞍．縈場類轉雪．逸控寫騰鸞．羅衣夕解帶．玉釵暮垂冠．　梁蕭子顯日出東南
隅行曰．大明上迢迢．陽城射凌霄．光照窗中婦．絕世同阿嬌．逶迤梁家髻．冉弱楚宮腰．蠶籠拾芳翠．桑陌採柔條．路逢車馬客．飛蓋動襜軺．單衣鼠毛織．寶劍羊頭銷．大夫疲應對．御者輟銜鑣．女本西家宿．君自上宮要．漢馬三萬疋．夫壻仕嫖姚．十五張內侍．十八賈登朝．　晉陸機君子有所思行曰．命駕登北山．延佇望城郭．鄽里一何盛．街巷紛漠漠．甲第崇高闥．洞房結阿閣．曲池何湛湛．清川帶花薄．人生誠行邁．容華隨年落．善哉膏梁士．榮生奧且博．無以酒肉資．取笑葵與藿．　宋鮑昭代君子有所思行曰．西山登舊臺．東下望雲闕．屑閣肅天君．馳道直如髮．繡甍結飛霞．琁題納行月．陳鍾陪夕宴．歌笙待明發．年貌不可留．身意會盈歇．　齊王融有所思曰．如何有所思．而無相見期．宿昔夢顏色．階庭尋履綦．高張更何已．引滿終自欹．欲知憂裏老．為視鏡中絲．　齊劉繪有所思行曰．別離安可再．而我更重之．佳人不相見．明月空在帷．共銜滿堂酌．獨斂向隅眉．心中亂如雪．寧知有所思．　梁庾肩吾賦得有所思行曰．佳期竟不歸．春物坐芳菲．拂匣看離扇．開箱見別衣．井桐生未合．宮槐卷復稀．不及銜泥鷰．從來相逐飛．　梁沈約君子有所思行曰．晨策終南首．顧望咸陽川．戚里遡曾闕．甲館負崇軒．複塗希紫閣．重臺擬望仙．巴姬幽蘭奏．鄭女陽春絃．共矜紅顏日．俱忘白髮年．寂寥茂陵宅．照曜未央蟬．無以五鼎盛．顧嗤三經玄．　梁王僧孺有所思行曰．夜風吹熠燿．朝光照昔邪．幾銷蘼蕪葉．空落蒲桃花．不堪長織素．誰嗟獨澣紗．光陰復何極．望促反成賒．知君自蕩子．奈妾亦倡家．　晉陸機東武吟行曰．投跡短世間．高步長生闈．濯髮冒雲冠．洗身被羽衣．飢從寒衆餐．寒就佚女棲．　宋鮑昭東武吟行曰．主
人且勿諠．賤子歌一言．僕本寒鄉士．出身蒙漢恩．始隨張校尉．召募到河源．後逐李輊車．追虜窮塞垣．密塗亘萬里．寧歲猶七奔．將軍既即世．部曲亦罕存．時事一朝異．孤績誰復論．少壯辭家去．窮老還入門．昔如韝上鷹．今似檻中猨．徒結千載恨．空負百年怨．弃席思君幄．疲馬戀君軒．願垂晉主惠．不媿田子魂．　梁沈約東武吟行曰．天德深且曠．人世賤而浮．東枝裁拂景．西壑已停輈．遊辭金門寵．去飲玉池流．宵轡絕永矣．俗累從此休．　晉陸機順東西門行曰．日出西門望天庭．陽谷既虛崦嵫盈．逝者若斯安得停．迨未年暮及世平．置酒高堂宴友生．取樂今日盡歡情．　宋謝惠連順東西門行曰．哀朝囷．愍頹力．遷化常然焉肯息．及壯齒．遇世直．酌酩華堂集親識．舒情盡歡遣悽惻．　又都東西門行曰．慷愷發想思．惆悵戀音徽．四節競闌候．六龍引頹機．人生隨時變．遷化焉可祈．百年難必保．千慮盈懷之．　梁沈約都東西門行曰．驅馬西城阿．迴眺想京闕．望極煙原盡．地遠山河沒．歲華委徂邈．年霜移暮髮．　魏文帝上留田行曰．居世一何不同．上留田．富人食稻與粱．上留田．貧子食糟與糠．貧賤亦何傷．上留田．祿命懸在蒼天．上留田．命爾歎息將欲誰怨．上留田．　晉陸機上留田行曰．平徵調．嗟行人之藹藹．駿馬陟原風馳．輕舟汎川雷邁．寒往暑來相尋．零雪霏霏集宇．悲風徘徊入襟．歲華冉冉方除．我思纏綿未紓．感時悼逝悽如．　又齊謳行曰．營丘負海曲．沃野爽且平．洪川控河濟．崇山入高冥．東被姑尤側．南界聊攝城．孟諸吞楚夢．百二侔秦京．惟師恢東表．桓后定周傾．天道有迭代．人道無久盈．行行將復去．長存非所營．　梁沈約齊謳行曰．東秦稱右地．川隰固夷昶．層峯駕蒼雲．濁河流素壤．青
丘良杳鬱．淄宮信疏敞．王佐改殷命．霸功繆周網．　晉陸機隴西行曰．我靜如鏡．民動如煙．事以形兆．應以象懸．豈曰無才．世鮮興賢．　宋謝惠連隴西行曰．運有榮枯．道有舒屈．潛保黃裳．顯服朱黻．誰能守靜．弃華辭榮．窮谷是處．考槃是營．千金不迴．百代傳名．厥包者柚．忘憂者萱．何為有用．自乖中原．實摘柯摧．葉殞條煩．　梁簡文帝隴西行曰．邊秋胡馬肥．雪中驚寇入．勇氣時無侶．輕兵救邊急．沙平不見虜．嶂嶮還相及．出塞豈成歌．經川未遑汲．烏孫塗更阻．康居路猶澀．月暈抱龍城．星眉照馬邑．長安路遠書不還．寧知征人獨佇立．　晉陸機吳趍行曰．楚妃且勿歎．齊娥且莫謳．四坐並清聽．聽我歌吳趍．吳趍自有紀．請從昌門起．昌門何峩峩．飛閣跨通波．重欒承琁極．迴軒啟曲阿．大伯導仁風．仲雍揚其波．穆穆延陵子．灼灼光其華．大皇自富春．矯手頓世羅．邦彥應運興．粲若春林葩．屬城咸有士．吳邑最為多．　漢班婕妤怨歌行曰．新裂齊紈素．皎絜如霜雪．裁為合歡扇．團團似明月．出入君懷袖．動搖微風發．常恐秋節至．涼風奪炎熱．弃捐篋笥中．恩情中道絕．　梁江淹擬班婕妤詠扇曰．紈扇如團月．出自機中素．畫作秦王女．乘鸞向煙霧．竊愁秋涼至．吹我玉階樹．君子恩未畢．零落委中路．　魏陳王曹植怨歌行曰．為君既不易．為臣良獨難．忠信事不顯．乃有見疑患．周旦佐文武．金縢功不刊．推心輔王政．二叔反流言．待罪居東國．泣涕當留連．皇靈天動變．震雷風且寒．拔樹偃秋稼．天威不可干．素服開金縢．感悟求其端．公旦事既顯．成王乃哀歎．吾欲竟此曲．此曲悲且長．今日樂相樂．別後莫相忘．晉傅玄怨詩曰．昔為春蠶緒．今為秋女衣．丹脣形素齒．翠采發娥眉．玉顏虧有時．秀色隨年衰．常恐新
閒舊．變故興細微．浮萍本無根．非水將何依．　梁沈約怨歌行曰．時屯寧易犯．俗險信難羣．坎壈元淑賦．頓挫敬通文．遽論班姬寵．夙窆賈生墳．短俗同如此．長歎欲何云．　魏文帝苦寒行曰．北上太行山．艱哉何巍巍．羊腸坂詰屈．車輪為之摧．壠樹何蕭瑟．北風聲正悲．溪谷少人民．雪落何霏霏．檐囊行取薪．斧冰待作麋．哀彼東山詩．悠悠使我悲．　晉陸機苦寒行曰．北遊幽朔城．涼野多險艱．凝冰結重澗．積雪被長巒．陰雲興巖側．悲風鳴樹端．渴飲堅冰漿．飢食零露餐．劇哉人行役．慊慊恆苦寒．　宋謝靈運苦寒行曰．歲歲曾冰合．紛紛霰雪落．浮陽滅清暉．寒禽叫悲壑．飢爨煙不興．渴汲水枯涸．　魏文帝善哉行曰．有美一人．婉如青陽．知音識曲．善為樂方．流鄭激楚．度宮中商．感心動耳．綺麗難忘．　魏陳思王曹植善哉行曰．來日大難．口燥脣乾．今日相樂．皆當喜歡．徑歷名山．芝草翩翩．仙人王喬．奉藥一丸．自惜袖短．內手知寒．慚無靈輙．以救趙宣．月沒參橫．北斗闌干．親友在門．飢不及餐．　宋謝惠連善哉行曰．涼來溫謝．寒往暑却．陰灌陽藂．彫華墜萼．擊節當歌．對酒親酌．鄙哉愚人．戚戚懷瘼．善哉達士．滔滔處樂．　魏文帝苦哉行曰．上山采薇．薄暮苦飢．溪谷多風．霜露霑衣．高山有林．崖木有枝．憂來無方．人莫知之．今我不樂．歲月若馳．湯湯川流．中有行舟．隨波轉泊．有似客遊．　魏陳思王曹植君子行曰．君子防未然．不處嫌疑閒．瓜田不納履．李下不正冠．周公下白屋．吐哺不及餐．一沐三握髮．後人稱聖賢．　晉陸機君子行曰．天道夷且簡．人道險而艱．休咎相乘躡．翻覆各波瀾．去疾苦不遠．疑似實生患．　梁簡文帝君子行曰．君子懷琬琰．不使塵淄．從容子雲閣．寂寞仲舒帷．多謝悠悠子．管窺良可
悲．　梁沈約君子行曰．良御或燕楚．妙察亂澠淄．隄傾由漏壞．垣隟自危基．囂途或妄踐．讜義勿輕持．　梁戴暠君子行曰．畫野依德星．開鄽對廉水．接越稱交讓．連樹名君子．數非唯二失．升階無三止．探甑不凝塵．正冠還避李．寄言蘧伯玉．無為嗟獨恥．　魏文帝猛虎行曰．與君媾新歡．託配於二儀．充列于紫微．升降焉可知．何梧攀鳳翼．雲雨散洪池．　晉陸機猛虎行曰．渴不飲盜泉水．熱不息惡木陰．惡木豈無枝．志士苦用心．整駕肅時命．振策將遠尋．飢食猛虎窟．寒棲野雀林．　宋謝惠連猛虎行曰．貧不攻九疑玉．倦不憩三危峯．九疑有或號．三危無安容．美物摽貴用．志士厲奇蹤．如何抵遠役．王命宜肅恭．伐鼓功未著．振旅何時從．　魏陳王曹植平陸東行曰．閶闔開．天衢通．被我羽衣乘飛龍．飛龍與仙期．東上蓬萊採靈芝．霊芝採之可服食．年若王父無終極．　又苦思行曰．綠蘿緣玉樹．光曜粲相暉．下有兩真人．舉翅翻高飛．我心何踊躍．思欲攀雲追．鬱鬱西岳顛．石室青怱與天連．中有耆年隱士鬚髮皆皓然．策杖從吾遊．教我要忘言．　魏文帝甄皇后塘上行曰．蒲生我池中．蒲葉何離離．傍能行仁義．莫若妾自知．衆口爍黃金．使君生別離．莫以毫髮故．弃捐素所愛．莫以魚肉賤．弃捐葱與薤．莫以麻枲賤．弃捐菅與蒯．　晉陸機塘上行曰．江蘺生幽渚．微芳不足宣．被蒙風雲會．移居華池邊．天道有遷易．人理無常全．男稚智傾愚．女愛衰避妍．不惜微驅○文選二十八作軀．退．但懼蒼蠅前．願君廣末光．照妾薄暮年．　宋謝惠連塘上行曰．芳萱秀凌阿．菲質不足營．幸有忘憂用．移根託君庭．垂穎臨清池．擢彩仰華甍．霑渥雲雨潤．葳蕤吐芳馨．願君春傾葉．留景惠餘明．　梁沈約塘上行曰．澤蘭被荒徑．孤芳
豈自通．幸逢瑤池曠．得與金芝叢．既美脩嫮女．復怳繁華童．夙昔玉霜滿．旦暮翠條空．財殫交易絕．華落色難終．所願昭陽景．時照長門宮．　梁劉孝威塘上行苦辛篇曰．蒲生伊何陳．曲中多苦辛．黃金坐銷鑠．白玉遂淄磷．裂衣工毀嫡．掩袖切讒新．嫌成跡易已．愛去理難申．秦雲猶變色．魯日尚迴輪．妾歌已唱斷．君心終未親．　古相逢行曰．相逢狹路閒．道隘不容車．不知何年少．夾轂問君家．君家誠易知．易知復難忘．黃金為君門．璧玉為君堂．中庭生桂樹．華燈何煌煌．兄弟兩三人．中子為侍郎．五日因來歸．道上自生光．黃金絡馬頭．觀者盈道傍．入門一左顧．但見雙鴛鴦．大婦織綺羅．中婦織流黃．小婦無所為．挾瑟上高堂．丈人且安坐．調絃未遽央．　宋謝靈運相逢行曰．行行即長道．長道息班草．邂逅賞心人．與我傾懷抱．夷世信難值．浮生不可保．　梁張率相逢行曰．相逢夕陰街．獨趨尚冠里．高門既如一．甲第復相似．憑軾日欲昏．何處訪公子．公子之所在．所在良易知．青樓出上路．漸臺臨曲池．兄弟兩三人．冠佩紛陸離．朝從禁中出．車騎並驅馳．金鞍馬腦勒．聚觀路傍兒．大婦刺方領．中婦抱嬰兒．小婦尚嬌稚．端坐吹參差．丈人幸無遽．神鳳且來儀．　古驅車上東門行曰．驅車上東門．遙望北郭墓．白楊何蕭蕭．松柏夾廣路．下有陳死人．杳杳即長暮．潛寐黃泉下．千載不覺寤．浩浩陰陽移．年命如朝露．服食求神仙．多為藥所誤．不如飲美酒．被服紈與素．　晉陸機駕言出北闕行曰．驅馬上東門．○馮校本云．意是題下注．今混寫耳．駕言出北闕．躑躅遵山陵．長松何鬱鬱．丘墓互相承．念昔徂歿子．悠悠不可勝．人生何所促．忽如朝露凝．求仙鮮克仙．太虛不可凌．　宋鮑昭驅馬上東門行曰．傷禽見絃驚．倦客惡離聲．
離聲斷客情．賓御皆涕零．涕零心斷絕．將去復還訣．一息不相知．何況異鄉別．遙遙征駕遠．杳杳落日晚．居人掩閨臥．行子野中飯．食梅常苦酸．衣葛常苦寒．絲竹徒滿座．憂人不解顏．長歌欲自慰．彌起長恨端．　晉陸機從軍行曰．苦哉遠征人．飄颻窮西河．南涉五嶺顛．北戍長城阿．胡馬如雲屯．越旂亦星羅．朝食不免冑．夕息常負戈．苦哉遠征人．拊心悲如何．　宋顏延之從軍行曰．苦哉遠征人．畢力輸時艱．秦初略陽越．漢世爭陰山．羽檄旦暮急．旌旗晝夜懸．臥伺金柝響．起候亭燧燃．悲矣遠征人．苦哉私自憐．　梁簡文帝從軍行曰．貳師惜善馬．樓蘭貪漢財．前年出右地．今歲謝輪臺．魚雲望旗聚．龍沙隨陣開．冰城朝浴鐵．地道夜銜枚．將軍號令密．天子璽書催．何時反舊里．遙見下機來．　又曰．雲中亭障羽檄驚．甘泉烽火通夜明．貳師將軍新築營．嫖姚校尉初出征．復有山西將．絕世愛雄名．三門應遯甲．五壘學神兵．白雲隨旆色．蒼山答鼓聲．先平小月陣．却滅大宛城．善馬還長道．黃金付水衡．小婦趙人能鼓瑟．侍婢初笄解鄭聲．庭前柳絮飛欲合．必應紅粧來起迎．　梁蕭子顯從軍行曰．左角名王侵漢邊．輕薄良家惡少年．縱橫向沮澤．凌厲取山田．黃塵不見景．飛蓬恆滿天．邊功封浞野．竊寵劫祁連．春風春月將進酒．夭姬舞女亂君前．　梁戴暠從軍詩曰．長安夜刺閨．胡騎白銅鞮．詔書發隴右．召募取關西．劍懸三尺鞘．鎧累七重犀．侵星出柳塞．際晚入榆溪．陰山日不着．長城風自凄．弓寒折錦鞬．馬凍滑斜蹄．登山試下趙．憑軾且平齊．當今函谷上．唯見一丸泥．　晉陸機悲哉行曰．遊客芳春林．春芳傷客心．和風飛清響．鮮雲垂薄陰．蕙草饒淑氣．時鳥多好音．傷哉遊客士．憂思一何深．願託歸風響．寄言
遺所欽．　宋謝霊運悲哉行曰．萋萋春草生．王孫遊有情．差池鷰始飛．夭裊柳初榮．　梁沈約悲哉行曰．旅遊媚年春．年春媚遊人．徐光旦垂彩．和露曉凝津．時嚶起稚葉．蕙氣動初蘋．一朝阻舊國．萬里隔良辰．　晉張華門有車馬客行曰．門有車馬客．問君何鄉士．捷步往相訊．果是舊鄰里．語昔有故悲．論今無新喜．清晨相訪慰．日暮不能已．詞端競未究．忽唱分途始．前悲尚未弭．後憂方復起．　晉陸機門有車馬客行曰．門有車馬客．駕言發故鄉．念君久不歸．濡跡涉江湘．投袂起門途．攬衣不及裝．借問邦族閒．惻愴論存亡．天道信崇替．人生安得長．
子／類書／藝文類聚／卷第四十二／樂部二／樂府(P.752)
藝文類聚卷第四十二
樂部二　樂府
樂府
魏武帝短歌行曰．對酒當歌．人生幾何．譬如朝露．去日苦多．明明如月．何時可掇．憂從中來．不可斷絕．月明星稀．烏鵲南飛．繞樹三匝．何枝可依．山不厭高．海不厭深．周公吐哺．天下歸心．　陸機短歌行曰．置酒高堂．悲歌臨觴．人壽幾何．逝如朝霜．時無重至．華不再陽．蘋以春暉．蘭以秋芳．來日苦短．去日苦長．今我不樂．蟋蟀在房．　古長歌行曰．青青園中葵．朝露待日晞．陽春布德澤．萬物生光輝．常恐秋節至．焜黃華葉衰．百川東到海．何時復西歸．少壯不努力．老大徒傷悲．　又曰．昭昭清明月．輝光燭我牀．憂人不能寐．耿耿夜何長．微風衝閨闥．羅帷自飄颺．攬衣曳長帶．屣履下高堂．　魏明帝長歌行曰．靜夜不能寐．耳聆衆禽鳴．入城育狐兔．高墉多鳥聲．中心感時物．攬劍下閑庭．翔佯於階際．景星一何明．　晉陸機長歌行曰．逝矣經天日．悲哉帶地川．寸陰無停晷．尺波徒自旋．遠期鮮克及．盈數固希全．　梁沈約長歌行曰．連連舟壑改．微微市朝變．局塗頓遠策．留歡限奔箭．春貌既移紅．秋林豈停蒨．一倍茂陵道．寧思柏梁宴．長戢兔園情．永別金華殿．　魏文帝煌煌京洛行曰．嗟彼樂生．古之雅人．智
矣燕昭．可謂得臣．峩峩仲連．齊之高士．北辭千金．東蹈滄海．　宋鮑昭代京洛篇曰．鳳臺十二重．四戶八綺窗．繡桷金蓮花．桂柱玉盤龍．珠簾無隔露．羅幌不勝風．春吹迴白日．霜歌落塞鴻．但懼秋塵起．盛愛逐衰蓬．坐視青苔滿．臥對錦筵空．琴筑縱橫散．舞衣不復縫．　梁簡文帝京洛篇曰．南遊偃師縣．斜上灞陵東．迴瞻龍首堞．遙望德陽宮．重門遠照耀．天闕復穹隆．夜輪懸素魄．朝光蕩碧空．秋霜曉驅鴈．春雨暮成虹．曲陽造甲第．高安還禁中．劉蒼歸作相．竇憲出臨戎．惟此兩京盛．歡宴遂無窮．　梁戴暠煌煌京洛篇曰．欲知佳麗地．為君陳帝京．由來稱俠窟．爭利復爭名．鑄銅門外馬．刻石水中鯨．黑龍過飲渭．丹鳳俯臨城．羣公惡郭解．天子問黃瓊．詔幸平陽第．騎指伏波營．五侯同拜爵．七貴各垂纓．揮金留客坐．饌玉待鍾聲．獨有文園令．偏嗟武騎輕．　魏陳王曹植名都篇曰．名都多妖麗．京洛出少年．寶劍直千金．被服麗且鮮．鬬鷄長安道．走馬長楸間．驅馳未能半．雙兔過我前．左挽因右發．一縱兩禽連．餘功未及展．仰手接飛鳶．歸來宴平樂．美酒斗十千．　又白馬篇曰．白馬飾金羈．連翩西北馳．借問誰家子．幽并遊俠兒．少小去鄉邑．揚名沙漠垂．控絃破左的．右發摧月支．仰手接飛猱．俯身散馬蹄．邊城多警急．胡虜數遷移．羽檄從北來．厲馬登高堤．寄身鋒刃端．性命安可懷．高名在壯籍．不得中顧私．捐軀赴國難．視死忽若歸．　宋袁淑效曹子建白馬篇曰．劍騎何翩翩．長安五陵間．秦地天下樞．八方湊才賢．荊魏多壯士．宛洛富少年．義分明於霜．信行直如絃．俠烈良有聞．古來共知然．　宋鮑昭代陳王白馬篇曰．白馬騂角弓．鳴鞭垂北風．要途問邊急．雜虜入雲中．薄暮雪雲起．飛沙被遠松．弃別中國愛．
要冀胡馬功．但令塞上兒．知我獨為雄．　梁沈約白馬篇曰．白馬紫金鞍．停鑣過上蘭．赤坂塗三折．龍堆路九蟠．水生肌裏凍．風起骨中寒．唯見恩義重．豈覺衣裳單．本持驅命苦．幸遇身得完．　梁徐悱擬白馬篇曰．要功非汗馬．報効有鋒端．日沒塞雲起．風悲起胡地寒．歸報明天子．燕然今復刊．　魏文帝燕歌行曰．秋風蕭瑟天氣涼．草木搖落露為霜．羣燕爭歸鴈南翔．念君遠遊多思腸．慊慊思歸戀故鄉．何為淹留寄他方．賤妾煢煢守空房．憂來思君不敢忘．　魏明帝燕歌行曰．白日晼晼忽西傾．霜露慘悽塗階庭．秋草捲葉摧枝莖．翩翩飛蓬常獨征．有似遊子不安寧．　晉陸機燕歌行曰．四時代序逝不追．寒風習習落葉飛．蟋蟀在堂露盈階．念君遠遊苦恆悲．君何緬然久不歸．　宋謝惠連燕歌行曰．四時推遷迅不停．三秋蕭瑟葉辭莖．霏霜被野鴈南征．念君客遊羈思盈．何為淹留無歸聲．愛而不見傷心情．　梁元帝燕歌行曰．燕趙佳人本自多．遼東少婦學春歌．黃龍戍北花如錦．玄兔城前月似蛾．如何此時別夫壻．金羈翠毦往交河．還聞入漢去燕營．怨妾愁心百恨生．漫漫悠悠天未曉．遙遙夜夜聽寒更．自從異縣同心別．偏恨同時成異節．橫波滿臉萬行啼．翠眉暫斂千重結．並海連天合不開．那堪春日上春臺．唯見遠舟如落葉．復看遙舸似行杯．沙汀夜鶴嘯羇雌．妾心無趣坐傷離．翻嗟漢使音塵斷．空傷賤妾燕南垂．　周王襃燕歌行曰．初春麗日鸎欲嬌．桃花流水沒河橋．薔薇花開百重葉．楊柳覆地數千條．自從昔別春鷰分．經年一去不相聞．無復漢地關山月．唯有漠北薊城雲．屬國小婦猶年少．羽林輕騎數征行．遙聞陌頭採桑曲．猶勝胡笳邊地聲．胡笳向暮使人泣．長望閨中空佇立．桃抽覆地
春花舒．桐生井底寒葉疎．試為來看上林鴈．應有遙寄隴頭書．　周庾信燕歌行曰．岱北雲氣晝昏昏．千里飛蓬無復根．寒鴈一一度遼水．桑葉紛紛落薊門．晉陽山頭無箭竹．疏勒城中乏水源．屬國征戍久離居．陽關音信絕能疏．願得魯連飛一箭．持寄思歸燕將書．度遼本自有將軍．寒風蕭蕭生水濱．妾驚甘泉旦烽火．君訝漁陽多陣雲．自從將軍出細柳．蕩子空牀定難守．盤龍明鏡餉秦嘉．辟惡生香寄韓壽．洛陽遊絲百丈連．黃河春冰千片穿．桃花顏色如好馬．榆莢新開似細錢．蒲桃一杯千日醉．無事九轉學神仙．定取金丹作幾服．能令華表得千年．　魏文帝月重輪行曰．三辰垂光．照臨四海．煥哉何煌煌．悠悠與天地久長．愚見目前．聖覩萬年．明闇相絕．何可勝言．　魏明帝月重輪行曰．天地無窮．人命有終．立功揚名．行之在躬．聖賢度量．得為道中．　梁戴暠月重輪篇曰．皇基屬明朗．副德表重輪．輪重非是暈．桂滿自恆春．海珠全更減．階蓂翳且新．婕妤譬團扇．曹王比洛神．北堂豈盈手．西園偏照人．　魏陳王曹植飛龍篇曰．晨遊太山．雲霧窈窕．忽逢二童．顏色鮮好．乘彼白鹿．手翳芝草．西登玉堂．金樓複道．投我此藥．神皇可造．壽同金石．永世難老．　又吁嗟篇曰．吁嗟此轉蓬．居世何獨然．長去本根逝．宿昔無休閑．願為中林草．秋隨野火燔．　又鰕篇曰．鰕遊潢潦．不知江海流．鷰雀戲蕃柴．安識鴻鶴遊．世士比誠明．大德故無疇．　又種葛篇曰．種葛南山下．葛蔓自成陰．與君初定婚．結髮恩義深．行年將晚暮．佳人懷異心．恩紀曠不接．我情遂抑．　又驅車篇曰．神哉彼太山．五岳顯其名．隆高貫雲霓．嵳峩出太清．周流二六候．間置十二亭．上有涌醴泉．玉石楊華英．車北望吳野．西眺觀日精．王
者以歸天．效厥元功成．　又當欲遊南山篇曰．東海廣且深．由卑下百川．五岳雖高大．不逆垢與塵．嘉善而矜愚．大聖亦同然．仁者必壽考．八坐咸萬年．　又仙人篇曰．仙人攬六箸．對博太山隅．湘娥拊琴瑟．素女吹笙竽．玉樽盈桂酒．河伯獻神魚．迴駕過紫微．與帝合靈符．閶闔正嵳峩．雙闕萬丈餘．　又升天行曰．乘蹻追術士．遠之蓬萊山．靈液飛素波．蘭桂上參天．玄豹遊其下．翔鵾戲其巔．乘風忽登舉．彷彿見衆仙．　又．扶桑之所出．乃在朝陽谿．中心陵蒼吳．○本集作昊．布葉蓋天崖．日出登東幹．既夕沒西枝．願得紆陽轡．迴日使東馳．　宋鮑昭升天行曰．倦見物興衰．驟覩俗屯平．窮途悔短計．晚志重長生．從師入遠岳．結友事仙靈．風餐委松宿．雲臥恣天行．暫遊越萬里．近別數千齡．　晉傅玄歷九秋篇曰．歷九秋兮三春．遣貴客兮一賓．顧名君心所親．乃命妙妓才人．窮八音兮異倫．微披素齒丹唇．逸響飛薄梁塵．精爽眇眇入神．薺與麥兮夏零．蘭桂踐霜逾馨．妾心結意丹青．何憂君心中傾．　又車遙篇曰．車遙遙兮馬洋洋．追思君兮不可忘．君安遊兮西入秦．願為影兮隨君身．　梁簡文帝渡關山行曰．關山遠可度．遠度復難思．直指遮歸道．都護緫前期．力農爭地利．轉戰逐天時．材官蹶張皆命中．弘農越騎盡褰旗．褰旗遠不息．驅虜何窮極．狼居一封難再覩．閼氏永去無容色．銳氣且橫行．朱旗亂日精．先屠光祿寨．却破夫人城．凱還歸舊里．非是衒功名．　梁戴暠度關山篇曰．昔聽隴頭吟．平居已流涕．今上關山望．長安樹如薺．千里非鄉邑．百姓為兄弟．武帝初承平．東伐復西征．催令四校出．倚望三邊平．丈夫意氣本自然．來時辭第已聞天．但令此心與命在．不持烽火照甘泉．　周王襃關山篇曰．從軍出
隴阪．驅馬度關山．關山恆掩藹．高峯白雲外．遙望秦川水．千里長如帶．好勇自秦中．意氣多豪雄．少年便習戰．十四已從戎．遼水深難渡．榆關斷未通．　晉陸機太山吟曰．太山一何高．迢迢造天庭．峻極周已遠．曾雲鬱冥冥．梁甫亦有館．蒿里亦有亭．幽塗延萬鬼．神房集百靈．長吟太山側．慷慨激楚聲．　宋謝靈運吳會行曰．六引緩清唱．三調佇繁音．列筵皆寂寂．咸共聆會吟．會吟自有初．請從文命敷．敷績壺冀始．刊木至江汜．句踐善廢興．越王識行止．范蠡出江湖．梅福入城市．　晉傅玄豔歌行曰．娥眉分翠羽．明月發清陽．丹脣翳皓齒．秀色若珪璋．容華既以豔．志節擬秋霜．　梁簡文帝豔歌行曰．雲楣桂成戶．飛棟杏為梁．斜窗通藥氣．細隙引塵光．裁衣魏后尺．汲水淮南牀．青驪暮已及．豫使羅裙香．　晉陸機前緩聲歌行曰．遊仙聚霊族．高宴層城阿．長風萬里急．慶雲鬱嵳峩．北徵瑤臺女．南要湘川娥．肅肅宵駕動．翩翩翠蓋羅．大客揮高絃．洪涯發清歌．獻酬既已終．輕舉乘紫霞．　宋謝靈運緩歌行曰．飛客結靈友．凌空萃丹丘．習習和風起．采采彤雲浮．娥皇發湘浦．宵明出河洲．宛宛連螭轡．裔裔振龍旒．　晉陸機櫂歌行曰．遲遲暮春日．天氣柔且嘉．元吉隆初已．濯穢遊黃河．龍舟浮鷁首．羽旗垂藻葩．乘風宣飛景．逍遙戲中波．名謳激清唱．榜人縱櫂歌．投綸洪川．飛繳入紫霞．　梁簡文帝櫂歌行曰．妾家住湘川．菱歌本自便．風生解榜浪．水深能捉船．葉亂由牽荇．絲飄為折蓮．濺粧疑薄汗．霑衣似故．浣紗流暫濁．汰錦色還鮮．參同趙飛鷰．借問李延年．從來入絃管．誰在棹歌前．　宋鮑昭放歌行曰．蓼蟲避葵堇．習苦良可哀．小人自齷齪．安知曠士懷．鷄鳴洛城裏．禁門平旦開．冠蓋縱橫至．車騎四方
來．夷世不可逢．賢君信愛才．一言分珪爵．片善辭蒿萊．豈伊白璧賜．將起黃金臺．今君有何疾．臨路獨遲迴．　梁何遜輕薄篇曰．長安美年少．重身輕萬億．柘彈隨珠丸．白馬黃金飾．相期百戲傍．去來三市側．象牀沓繡被．玉盤傳綺食．倡女掩扇歌．小婦開簾織．相看獨隱笑．見人還斂色．　梁張率遠期篇．遠期終不歸．節華坐將變．誰將久離別．他鄉且異縣．浮雲蔽重山．相望不可見．　梁庾成師遠期篇曰．憶別春花飛．已見秋葉稀．淚粉羞明鏡．愁帶減寬衣．得書言未及．夢見道應歸．坐使紅顏歇．獨掩青樓扉．　梁簡文帝蜀道難曲曰．巫山七百里．巴水三迴曲．笛聲下復高．猿啼斷還續．　梁劉孝威蜀道難篇曰．玉壘高無極．銅梁不可攀．雙流迸巇道．九坂澀陽關．鄧侯束馬去．王生斂轡還．嵎山金碧有光輝．遷亭車馬正輕肥．彌思王襃擁節去．復憶相如乘傳歸．君平子雲寂不嗣．江漢英靈已信稀．　又行行遊獵篇曰．之罘講射所．上林娛獵場．傾飛具罾繳．材官命蹶張．高罝掩月兔．勁矢射天狼．蹶地不遑逸．排虛豈及翔．　又思歸篇曰．胡地憑良馬．懷驕負漢恩．甘泉烽火入．回中宮室燔．錦車勞遠駕．繡衣疲屢奔．櫪下嚴雙駿．腰邊垂兩鞬．乘嶂無期限．歸思安可言．　又公莫渡河篇曰．請公莫渡河．河廣風威厲．牆偃落金烏．舟傾沒犀枻．劍飛猶共水．魂理俱逝．君為川后臣．妾作江妃娣．　梁簡文帝鴈門太守歌曰．輕霜中夜下．黃葉晚辭枝．寒苦春難覺．邊城秋易知．風急鈴旗斷．塗長鎧馬疲．少解孫吳法．家本幽并兒．非關買鴈肉．徒勞皇甫規．　又曰．三月楊花合．四月麥秋初．幽州寒食罷．鄭國採桑疎．便聞鴈門戍．結束事戎車．寄語金閨妾．勿怨寒牀虛．　齊謝朓鼓吹曲十首．元會曲曰．二儀啟昌曆．三朝應
慶期．分階赩組練．充庭羅翠旗．觴流白日下．吹謐景雲滋．天儀穆藻殿．萬宇慶皇基．　鈞天曲曰．高宴皓天臺．置酒迎風觀．笙鏞禮百神．鍾石動雲漢．瑤臺寶瑟驚．綺席舞衣散．已慶明庭樂．誰想南風彈．入朝曲曰．江南佳麗地．金陵帝王州．飛甍夾馳道．垂楊蔭御溝．凝笳翼高蓋．疊鼓送行輈．獻納雲臺表．功名良可收．　從戎曲曰．選旅辭轘轅．弭節趨河源．日起霜戈照．風迴連旗翻．寥唳清笳轉．蕭條邊馬煩．自勉輟耕願．征役去何言．　送遠曲曰．北梁辭歡宴．南浦送佳人．方衢控龍馬．平路騁朱輪．瓊筵妙舞絕．桂席羽觴陳．一為清吹激．潺湲傷別神．　登山曲曰．天明開秀草．瀾光媚碧隄．風盪翻鸎亂．雲行芳樹低．暮春春服美．遊駕躡石梯．　汎水曲曰．玉霜霑翠草．金風鳴素枝．罷遊平樂菀．汎鷁昆明池．羽旗散容裔．簫鼓吹參差．百年如流水．寸心寧共知．　梁沈約鼓吹曲十二首．漢第一曲朱輅．今第一曲木紀謝．齊○隋書音樂志齊下有謝字．此脫．梁升也．木紀謝．炎運昌．民去癸．鼎歸梁．轥五帝．軼三王．橫四海．被八荒．　漢第二曲思悲翁．今第二曲賢首山．言聖主大破匈奴於刀○隋志作司．部．肇王跡也．賢首山．險而峻．乘阻憑．臨胡陣．騁奇謀．奮卒徒．斷白馬．塞飛孤．○樂府詩集二十作狐．　漢第三曲艾如張．今第三曲桐柏山．言聖主收○隋志作牧．司．王業彌彰也．桐柏山．淮之首．肇基帝迹．遂光區有．震邊關．殪獯醜．農既歡．民惟阜．　漢第四曲上之迴．今第四曲道亡．言東民○隋志作昏．喪道．義師起樊鄧也．道亡數極歸永元．悠悠兆庶盡含寃．矯龍翰．自樊漢．率茲八百驅十亂．登我聖明由多難．　漢第五曲翁離．今第五曲抗○隋志作忱．威．言破加湖．元勳建也．抗威授律命蒼光．○疑當作兕．言薄加湖灌秋水．資此威烈齊文
軌．　漢第六曲戰城南．今第六曲漢東流．言義師剋魯山城也．漢東流．江之汭．逆徒蜂聚．旌旗紛仰蔽．震威靈．乘高騁銳．至仁解網．窮鳥入懷．因此龍躍．言登泰階．　漢第七曲巫山高．今第七曲鶴樓峻．言平郢城．兵威無敵也．鶴樓峻．連翠微．薄言震．曜霊威．凶衆稽顙．天不能違．　漢第八曲上陵．今第八曲昏主．言東昏致亂．聖主起義．平九江姑熟．大破朱崖．伐罪弔民也．昏主恣淫慝．皆曰自言盛．上仁矜億兆．誓師為請命．既齊丹浦戰．又符甲子辰．悠悠萬姓民．於此覩陽春．　漢第九曲將進酒．今第九曲石首扃．言義師先平京邑四城．仍廢昏主．定大事也．石首扃．北墉墐．新堞嚴．東壘峻．夫○樂府詩集作矢．未飛．鼓方振．競銜璧．並輿櫬．翦廉惡．靡餘胤．　漢第十曲有所思．今第十曲期運集．言聖主膺籙受圖．德盛化遠也．期運集．惟皇膺寶符．龍躍清漢渚．鳳起方城隅．謳歌共適夏．獄訟兩違朱．二儀啟佳祚．千載猶旦暮．無○樂府詩集作舞．蹈流帝功．金石昭王度．　漢第十一曲芳樹．今第十一曲於穆．言大梁闡運．君臣和樂．休祚方遠也．於穆君臣．君臣和以肅．關王道．定天保．樂均霊囿．宴同在鎬．前庭懸鼓鍾．左右列笙鏞．纓佩俯仰有則．備禮容．　漢第十二曲上雅．今第十二曲大梁．言梁德廣運．仁化溥洽也．惟大梁開運．受籙膺圖．天冠八極．帶被五都．　齊王融巫山高曰．髣象巫山高．薄暮陽臺曲．煙華乍卷舒．行芳時斷續．無忘坐相望．秋風下庭綠．　梁元帝巫山高曰．巫山高不窮．迴出荊門中．灘聲下濺石．猿鳥上逐風．樹雜山如畫．林暗澗疑空．無因謝神女．一為出房籠．　梁范雲巫山高曰．巫山高不極．白日隱光暉．藹藹朝雲去．冥冥暮雨歸．巖懸獸無跡．林暗鳥疑飛．枕席竟誰薦．相望徒依依．　梁沈約芳樹曰．
發萼九華隈．開跗露寒側．氤氳非一香．參差多異色．夙昔寒飈舉．摧殘不可識．霜雪交橫至．對之長歎息．　梁丘遲芳樹曰．芳葉已漠漠．嘉實復離離．發景傍雲屋．凝暉覆華池．輕蜂掇浮穎．弱鳥隱深枝．一朝容色茂．千春長不移．　魏文帝臨高臺行曰．臨臺行高高以軒．下有水清且寒．中有黃鵠往且翻．行為臣當盡忠．願令皇帝陛下三千歲．宜居此宮．鵠欲南遊．雌不能隨．我欲躬銜汝．口噤不能開．我欲負之．毛衣摧頹．五里一顧．六里徘徊．　齊謝朓臨高臺行曰．千里常思歸．登臺臨綺翼．纔見孤鳥還．未辨連山極．四面動清風．朝夜起寒色．誰知倦遊者．嗟此故鄉憶．　梁沈約臨高臺行曰．高臺不望遠．望遠使人愁．連山無斷續．河水復悠悠．所思愛何在．洛陽南陌頭．可望不可至．何用解人憂．　梁王僧孺登高臺曰．試出金華殿．聊登銅雀臺．九路平如砥．千門洞已開．軒車映日過．簫管逐風來．若非邯鄲美．便是洛陽才．　梁范雲當對酒曰．對酒心自足．故人來共持．方悅羅襟解．誰念髮成絲．迨余聽歌日．及我傾樽時．　梁張率當對酒曰．對酒誠可樂．此酒復能醇．如華良可貴．似乳更非珍．誰能共遲暮．對酒惜芳辰．君歌尚未罷．却坐避梁塵．　梁柳惲獨不見曰．芳草生未積．春花落如霰．出從張公子．還過趙飛鷰．奉箒長信宮．誰知獨不見．　梁元帝關山月曰．朝望清波道．夜上白登臺．月中含桂樹．流影自徘徊．寒沙逐風起．春花犯雪開．夜長無與晤．衣單誰為裁．　又隴頭水歌曰．銜悲別隴頭．關路漫悠悠．故鄉迷遠近．征人分去留．沙飛曉成幕．海氣旦如樓．欲識秦川處．隴水向東流．　梁劉孝威橫吹曲隴頭流水詩曰．從軍戍隴頭．隴水帶沙流．時觀胡騎飲．常為漢國羞．釁妻成兩劍．殺子祠雙鉤．頓取樓蘭頸．就
解郅支裘．勿令如李廣．功遂不封侯．　梁簡文帝洛陽道詩曰．洛陽佳麗所．大道滿春光．遊童時挾彈．蠶妾始提筐．金鞍照龍馬．羅袖拂春桑．王車爭曉入．潘○原訛滿．據馮校本改．果溢高箱．　梁元帝洛陽道詩曰．洛陽開大道．城北達城西．青槐隨幔拂．綠柳逐風低．玉珂鳴戰馬．金爪鬬場鷄．桑萎日行暮．多逢秦氏妻．　梁元帝長安路曰．前登灞陵岸．還瞻渭水流．城形類南斗．橋勢似牽牛．飛軒與良駟．寶劍雜輕裘．經過狹邪裏．日暮且淹留．　梁庾肩吾長安路詩曰．桂宮延複道．黃山開廣路．遠聽平陵鍾．遙識新豐樹．日落唱歌還．塵飛車馬度．　宋鮑昭代淮南王曰．淮南王．好長生．服藥鍊氣讀仙經．琉璃藥椀牙作盤．金鼎玉匕合神丹．合神丹．賜紫房．紫房綵女弄明璫．朱城九圍外．○玉台新咏九作朱城九門門九開．此有脫文．願逐明月入君懷．入君懷．結君珮．怨君恨君恃君愛．　宋吳邁遠陽春曲詩曰．綠樹搖雲光．春城起風色．佳人愛華景．流靡園塘側．宋玉歌陽春．巴人長歎息．生重愛惠輕．私自憐何極．　又長離別詩曰．生離不可聞．況復長相思．如何與君別．當我盛年時．蕙華每搖蕩．妾心空自持．　又長相思詩曰．晨有遠道客．依依造門端．人馬風塵色．知從關塞還．煩君尺錦書．寸心從此殫．道妾長憔悴．無復歌笑顏．欄隱千霜樹．庭枯十年蘭．經春不舉袖．秋落寧復看．　梁張率長相思詩曰．長相思．久離別．美人之遠如雨絕．獨延佇．心中結．望雲去去遠．望鳥飛飛滅．長相思．久別離．所思所在若天垂．鬱鬱相望不得知．玉階月夕映．羅帷風夜吹．長思不能寢．坐望天河移．　梁簡文帝烏栖曲曰．芙蓉作船絲作．北斗橫天月將落．採桑渡頭礙黃河．郎今欲度畏風波．　又曰．浮雲似帳月如鈎．那能夜夜南陌遊．宜城投
酒今行熟．停鞍繫馬暫栖宿．　又曰．青牛丹轂七香車．可憐今夜宿娼家．娼家高樹烏欲栖．羅帷翠帳向君低．　又曰．織成屏風銀屈膝．朱脣玉面燈前出．相看氣息望君憐．誰能含羞不自前．　梁元帝烏栖曲曰．沙棠作船桂為楫．夜渡江南採蓮葉．復值西施新浣紗．共汎江干瞻月華．　又曰．月華似璧星如珮．流影澄明玉堂內．邯鄲九投朝始成．金巵銀椀共君傾．　又曰．交龍成錦鬬鳳紋．芙蓉為帶石榴裙．日下城南兩相望．月沒參橫掩羅帳．　又曰．七彩隨珠九華玉．蛺蝶為歌明星曲．蘭房椒閤夜方開．那知步步香風逐．　梁蕭子顯烏栖曲曰．濃黛輕紅點花色．還欲令人不相識．金壺夜永誰能過．莫持奢用比懸河．　又曰．芳樹歸飛聚儔匹．猶有殘光半山日．莫憚褰裳不相求．漢皋遊女習風流．　梁簡文帝龍笛曲曰．江真弄真態．翔鳳陽春臺．同去復同來．　梁柳惲江南曲曰．汀洲採白蘋．日落江南春．洞庭有歸客．瀟湘逢故人．故人久不返．春華復應晚．不道新知樂．空言行路遠．　梁吳筠攜手曲曰．豔裔陽之春．攜手清洛濱．鷄鳴上林苑．薄暮小平津．長裾掃白日．廣袖帶芳塵．故友一如此．新知詎憶人．　梁沈約夜夜曲曰．河漢縱復橫．北斗橫復直．星漢空如此．寧知心所憶．孤燈曖不明．寒機猶更織．零涕向誰道．鷄鳴徒歎息．　梁江洪淥○原作綠．據馮校本改．水曲曰．潺湲復皎潔．輕鮮尚可悅．橫使有情禽．照影遂孤絕．　又曰．塵客不忍飾．臨池思客歸．誰知取淥水．無趣浣羅衣．　又秋風曲曰．光拂連雲臺．罷入迎鑾殿．已折池中荷．復馳簷裏鷰．　又胡笳曲曰．藏器欲邀時．年來不相讓．紅顏征戍兒．白首邊城將．　又曰．落日慘無光．臨河獨飲馬．瑟夕風高．聯翩鴈飛下．　宋吳邁遠秋風曲曰．寒鄉無異
服．衣氈代文練．月月望君歸．年年不解線．荊楊早春和．幽冀猶霜霰．地寒妾已知．南心君不見．　又胡笳曲曰．輕命重意氣．古來豈但今．緩頰獻一說．揚眉受千金．邊風落寒草．鳴笳墜飛禽．越情結楚思．漢耳聽胡音．既懷離俗傷．復悲朝光侵．日當故鄉沒．遙見浮雲陰．　梁吳筠秦王卷衣曲曰．咸陽春草芳．秦帝卷衣裳．玉檢茱萸匣．金泥蘇合香．須臾朝宴罷．持此贈華陽．　梁劉孝綽賦得烏夜啼詩曰．鵾絃且輟弄．鶴操暫停揮．別有啼烏曲．東西各自飛．倡人怨獨守．蕩子猶未歸．忽聞生離唱．中夜泣羅衣．周庾信烏夜啼曲曰．促柱繁絃非子夜．歌聲舞態異前溪．御史府中何處宿．洛陽城頭那得棲．彈琴蜀郡卓家女．織錦秦川竇氏妻．詎不自驚長淚落．到道啼烏恆夜啼．　又曰．桂樹懸知遠．風竿詎肯低．獨來明月夜．孤情猶未棲．虎賁誰見惜．御史詎相攜．雖言入絃管．終是曲中啼．　晉石崇明君辭曰．王明君者．本為王昭君．以觸文帝諱改之．匈奴盛．請婚於漢．元帝以明君配焉．昔公主嫁烏孫．令琵琶馬上作樂．以慰其道路之思．其送明君．亦必爾也．詩曰．我本漢家子．將適單于庭．辭訣未及終．前驅已抗旌．僕御涕流離．轅馬悲且鳴．行行日已遠．遂造匈奴城．延我於穹廬．加我閼氏名．殺身良不易．默默以苟生．願假飛鴻翼．弃○文選二十七作乘．之以遐征．昔為匣中琴．今為糞上英．朝華不足歡．甘與秋草并．傳語後世人．遠嫁難為情．　梁沈約昭君辭曰．朝發披香殿．夕濟汾陰河．於茲懷九折．自此斂雙蛾．霑粧如湛露．繞臉狀流波．日見奔沙起．稍覺轉蓬多．唯有三五夜．明月暫經過．　魏陳王曹植箜篌引曰．置酒高殿上．親友從我遊．中廚辨豐膳．烹羊宰肥牛．秦箏何慷愷．齊瑟和且柔．陽阿奏妙舞．京洛出名謳．樂
飲過三爵．緩帶傾庶羞．主稱千金壽．賓奉萬年酬．驚風飄白日．光景馳西流．盛時不再來．百年忽我憂．生存華屋處．零落歸山丘．　晉石崇思歸引曰．思歸引．歸河陽．假余翼．鴻鶴高飛翔．經芸阜．濟河梁．望我舊館心悅康．清渠繳．魚彷徨．鴈驚泝波羣相將．終日周覽樂無方．登雲閣．列姬姜．拊絲竹．叩宮商．宴華池．酌玉觴．　梁簡文帝江南曲曰．陽春路．時使佳人度．枝中水上春併歸．長楊掃地桃花飛．清風吹人光照衣．光照衣．景將夕．擲黃金．留上客．　梁沈約江南行陽春曲曰．楊柳至地鷰差池．緘情忍思落容儀．絃傷曲怨心自知．心自知．人不見．動羅裙．拂珠殿．　朝雲曲曰．陽臺氛氳多異色．巫山高高上無極．雲來雨去長不息．長不息．夢來游．經萬世．度千秋．　梁簡文帝悲楚妃歎曰．閨閑漏永永．漏長宵寂寂．草螢飛夜戶．絲蟲繞秋壁．薄笑未為欣．微歎還成戚．金簪鬢下垂．玉筯衣前滴．　宋孝武帝夜聽妓詩曰．寒夜起聲管．促席引靈寄．深心屬悲絃．遠情逐流吹．勞衿憑苦辰．誰謂懷忘易．　梁簡文帝聽夜妓詩曰．合歡蠲忿葉．萱草忘憂條．何如明月夜．流風拂舞腰．朱脣隨吹盡．玉釧逐絃搖．留賓惜殘弄．負態動餘嬌．　梁元帝春夜看妓詩曰．蛾眉漸成光．燕姬戲小堂．胡舞開春閤．鈴盤出步廊．起龍調節奏．却鳳點笙篁．樹交臨舞席．荷生夾妓行．竹密無分影．花疎有異香．舉盃聊轉笑．歎茲樂未央．　梁何遜詠妓詩曰．管隨羅薦合．絲驚雪袖遲．逐唱迴纖手．聽曲動蛾眉．凝情顧眄墮．微睇託含辭．日暮留佳客．相看愛此時．　周庾信看妓詩曰．綠珠歌扇薄．飛鷰舞袖長．琴曲隨流水．簫聲逐鳳皇．細茝纏鍾板．圓花釘鼓牀．懸知曲不誤．無事顧周郎．　陳劉刪侯司空第山園詠妓詩曰．石家金谷妓．粧罷出蘭閨．看
花爭欲笑．聞瑟似能啼．山邊歌落日．池上舞前溪．持人當桃李．無處不成蹊．　陳陰鏗侯司空第山園詠妓詩曰．佳人徧綺席．妙曲動鵾絃．樓似陽臺上．池如洛水邊．鶯啼歌扇後．花落舞衫前．翠柳將斜日．俱照晚粧鮮．　陳蕭琳隔壁聽妓詩曰．徒聞絃管切．不見舞腰迴．唯有歌梁共．塵飛一半來．　隋盧思道夜聞鄰妓詩曰．娼樓對三道．吹臺臨九重．笙隨山上鶴．笛奏水中龍．誰能暫眉各．○句有訛．解珮一相從．【論】晉阮籍樂論曰．昔者聖人之作樂也．將以順天地之性．體萬物之生也．故定天地八方之音．以迎陰陽八風之聲．故律呂協則陰陽和．音聲適而萬物類．奏之圓丘．而天神下降．肆之方岳．而地祇上應．天地合其德．則萬物合其生．刑賞不用而民自安．車服旌旗．宮室飲食．禮之具也．鍾磬鞞鼓琴瑟．樂之器也．禮踰其制則尊卑乖．樂失其序則親疏亂．禮定其衆．樂平其心．禮治其外．樂化其內．故清廟之歌．詠成功之績．賓饗之詩．稱禮讓之則．百姓化其善．異俗服其德也．
子／類書／藝文類聚／卷第四十七／職官部三／司徒(P.835)
司徒
尚書曰．百姓不親．五品不遜．汝作司徒．敬敷五教．在寬．　又曰．司徒掌邦教．敷五典．擾兆民．　周官曰．大司徒．以土圭之法測土深．日至之景．尺有五寸．謂之地中．天地之所合．四時之所交也．風雨之所會．陰陽之所和也．然則百物阜安．乃建王國焉．　禮記曰．司徒修六禮．以節民性．明七教．以興民德．齊八政以防淫．一道德以同俗．養老以致孝．　毛詩曰．緇衣．美武功○詩鄭風作公．也．以明有國善善之功．管子曰．昔者黃帝得祝融．辨南方．故使為司徒．　東觀漢記曰．袁安為司徒．每朝會．憂念王室．未嘗不流涕．　又曰．郭丹為司徒．在朝名清廉公正．　續漢書曰．司徒公一人．掌人民事．凡教民孝悌遜順謹儉．養生送死．事則議其制．建其度．凡四方民事功課．歲盡．則奏其殿最而行賞罰．凡郊祀之事．嘗省牲視濯．　謝承後漢書曰．劉寵為司徒．臥麄布被．　蔡邕鍾鼎銘序曰．惟建寧四年三月．進公登于玉堂前庭．乃制詔曰．其以司空喬玄為司徒．公拜稽首．三讓．然後受命．　典略曰．契為司徒．百姓和親．夔主賓客．遠人畢至．　九州春秋曰．靈帝賣官．崔烈入錢五百萬．以買司徒．烈子均．亦有世名．烈問曰．吾作三公．天下論何如．均曰．大人少有高名．不謂不當為公．但海內嫌銅臭爾．　吳錄曰．丁固為司徒．初為
尚書．夢松出其腹．謂人曰．松字十八公．後十八年．吾其公乎．遂如夢．　王隱晉書曰．魏舒為司徒．年過致仕．有謙謙意．而無居宅．乃漸以俸秩餘為第一所．九年正月．朝會罷．送還家．奉送章綬．　又曰．武帝以山濤為司徒．頻讓不許．濤出．徑歸家．左丞白襃．奏濤違詔．詔杖襃五十．　又曰．王戎代王渾為司徒．高選長史西曹掾．委任責成．形狀短陋．而目明澈．威儀不足．常乘馬轝．無日不出．以象牙筭晝夜筭計家財．遠及田牧．性又儉．不能善自奉養．飲食通財不外出．天下之人謂之膏肓之病．　晉中興書曰．劉隗從兄疇．字王喬．有重名．司空蔡謨每歎曰．若使劉王喬得南渡．司徒公之美選也．　又曰．蔡謨讓司徒．孝帝臨軒．自平旦至日中．使者十餘反．而謨不至．孝帝時年八歲．甚怒之極．問左右曰．所召何以不至．今來臨軒．何時當竟．皇太后詔曰．必不來者．宜罷朝．中軍殷浩奏曰．免吏部尚書江彪官．於是公卿奏送謨廷尉．以正刑書．謨懼．率子弟．素服詣闕．到廷尉待罪．詔可依舊制．免為庶人．　齊職儀曰．司徒．品秩冠服同丞相．郊廟服冕同太尉．漢哀帝從朱博議．始置三司．改丞相為大司徒．以孔光為之．魏以華歆為司徒．　江氏家傳曰．江統．字應元．時太傅從事中郎庾子嵩．以風韻見重．亦並雅敬君德．庾中郎每云．當今可以居司徒．充民望者．江生其人也．【箴】漢崔駰司徒箴曰．天監在下．仁德是哀．乃立司徒．亂茲蒸黎．茫茫庶域．率土祁祁．民具爾瞻．四方是維．乾乾夕惕．靡怠靡違．恪恭爾職．以勤王機．敬敷五教．九德咸事．嗇民用章．黔萌是富．【碑】宋傅亮司徒劉穆之碑曰．公諱穆之．字道和．彭城人也．公膺陶鈞之秀範．該生民之上操．三變肇於弱容．九德充於初迪．文明在中．柔順暢於事業．敬以直內．
義讓洽於州黨．時元兇竄遁．擁據荊沔．乘輿播幸．越蹈九江．公率先羣后．電發川湄．獎懷本之衆．勵思奮之士．桓謙籍累葉之資．徐覆忸驟勝之鋒．習亂之徒．若蝟毛而起．內懷根本之虞．外通首尾之勢．公靈武獨運．奇謨內湛．鞠旅陳衆．視險若夷．飛雲西泝．則水截鯨鯢．乘轅東指．則陸殪長虵．迴累棊之危．成維山之固．豐功茂勳．大造於王室．淳風懿化．永結於荊南．銘曰．二儀發揮．川岳協靈．外恢溫雅．內鏡文明．懷仁履順．蘊義居貞．煌煌袞衣．禮亦隆止．翼翼素心．亮終如始．夷情升降．一色慍喜．訓儉於物．復禮于己．【墓誌】後魏溫子昇司徒元樹墓誌銘曰．昔樞電降祥．姬水成業．握八符以馭世．膺五命以會昌．欽明格於上下．光宅被於宇宙．卜年永久．歷世遐長．有文王之孫子．啟周公之苗裔．積善所及．踵武稱賢．每以辛李為言．恆持韓白自許．殫百慮之一致．盡能事於生民．而蒼蒼在上．義歸無厚．徒有東平避世之意．空懷北海自晦之情．疾非逢霧．終異啟手．銘曰．明允篤誠．發於岐嶷．未鏤已雕．不扶而直．脩禮以耕．強學為殖．孔既歎魯．莊亦吟越．況以度思．有懷明發．翻然高舉．歸于魏闕．長路未窮．朝光已沒．　又司徒祖瑩墓誌曰．自天命生商．王居徙亳．源流毖遠．枝葉繁華．祖德潤於身．聲高邦國．父行成於己．名重京師．公鍾美多福．資神積善．器局閑靈．志識開悟．口含碧鷄之辯．手握雕龍之聲．門有善業．家傳慶靈．礪金成器．相遺滿籯．琢玉為寶．待價聯城．匪直也人．實惟有道．言折秋毫．辭連春藻．　梁沈約為司徒謝朏墓誌銘曰．岳神昔降．和氣今鍾．以彼天爵．鬱為人龍．崇墓往峻．世德今重．漢車作傳．靈位攸待．我君應符．非公莫宰．華袞既襲．輕蘿自改．形雖廟堂．心猶江海．經邦已備．皇情迴屬．素騑輟柳．
玄雲罷曲．【誄】後漢張衡司徒呂公誄曰．昔呂皇祖．帝交之緒．伯夷秩唐．唐宗允敍．四岳在虞．傅土佐禹．克厭帝心．姓姜氏呂．登是南邦．以家以處．降及于周．穆侯作輔．寡于九族．九族用寧．登受八命．袞職靡傾．黃耳金鉉．公餗以盈．綽兮其寃．曒兮其清．既明且哲．式保令名．斿旍從風．駟牡超驤．去此寧．歸于幽堂．玄室冥冥．脩夜彌長．　梁簡文帝司徒始興忠武王誄曰．皇源地闡．帝業天維．於穆忠武．光國之基．爰自弱齡．英明播越．玉潤冰鮮．山靜雲發．帝曰爾諧．僉議彼屬．推轂兩江．建旗三蜀．將旋上國．戀結四民．三鱣表服．二鹿隨輪．方變正袞．永範時規．天弗報善．哲人其萎．響哀挽於北邙．去承明而不入．望參差之旒影．聽潺湲之雨泣．【章】宋謝莊北中郎新安王拜司徒章曰．不惟震施罔匱．鴻慶方稠．燮調之重．遂臻非據．智小謀大．周家興規．少陽微暄．有鑒前史．辨其動植．布其安擾．以倡九牧．阜成王教．豈臣眇末．所能克荷．　又為北中郎將謝兼司徒章曰．臣聞燮理陰陽．寅亮天地．弗惟其官．無人則闕．司徒掌敷五典．職擾兆民．豈悟乾靈罔匱．光渥方闡．不次之任．殊絕藩岳．豈可權尸三事．假備六符．慚震周迴．顧步交悸．【表】吳筠楊州建安王讓知司徒表曰．臣聞玄黃之馬．事絕於銜鑣．蟠朽之材．飾乖於丹漆．何則．千里之志已窮．萬乘之器無取．遠物遂身．於焉在譬．　後魏溫子昇為司徒高敖曹謝表曰．委水橫流．羣龍交戰．徒悲道喪．空懷主辱．雖復見義援戈．臨危奮劍．顧慚後衂．終謝先鞭．事等泣河．無救三川之竭．有類憂天．豈支四極之壞．　北齊邢子才為潘司徒樂讓表曰．武皇帝運屬繼元．事深微禹．摧蚩尤之陣．破尋邑之師．義開金石．理勗庸駘．遂日奉羈勒．有事風塵．徒備鳥背之毛．曾
無馬箠之力．
子／類書／藝文類聚／卷第六十一／居處部一／總載居處(P.1094)
藝文類聚卷第六十一
居處部一　總載居處
總載居處
易曰．上古穴居而野處．後世聖人．易之以宮室．上棟下宇．以待風雨．　楚辭曰．像設居室靜閑安．高堂邃宇檻層軒．層臺累榭臨高山．網戶朱綴刻方連．冬有突夏○太平御覽一百七十四作奧突．後同．夏室寒．經堂入奧朱塵筵．承塵筵席也．砥室翠翹挂曲瓊．蒻阿拂壁羅幬張．翠帷翠幬飾高堂．紅壁沙板玄玉梁．仰觀刻桷畫龍蛇．坐堂伏檻臨曲池．芙蓉始發雜芰荷．紫莖屏風文綠波．　又曰．築室兮水中．葺之兮以荷蓋．荃壁兮紫壇．播芳椒兮成堂．桂棟兮蘭橑．辛夷楣兮葯房．　鹽鐵論曰．貴人之家．梓匠斲巨為小．以圓為方．上成雲氣．下成山林．　漢武故事曰．上起神屋．鑄銅為柱．黃金塗之．赤玉為階．椽亦以金．刻玳瑁為禽獸．以薄其上．椽首皆作龍首．銜鈴．流蘇懸之．鑄銅如竹．以赤白石脂為泥．椒汁和之．以火齊薄其上．扇屏悉以白琉璃作之．光照洞徹．以白珠為簾薄．玳瑁壓之．以象牙為牀．以琉璃珠玉明月夜光．雜錯天下珍寶為甲帳．其次為乙帳．甲以居神．乙上自御之．前庭植玉樹．珊瑚為枝．以碧玉為葉．或青或赤．悉以珠玉為之．子皆空其中．如小鈴．鎗鎗有聲．甍摽作鳳皇．軒翥若飛狀．　漢書曰．趙皇后娣
為昭儀．居昭陽舍．其中庭彤采．而砌皆銅沓黃金塗．白玉階．壁帶往往為黃金釭函．藍田璧明珠翠羽飾之．　又曰．五侯大治第宅．起土山漸臺．洞門高廓○漢書九十八元后傳作廊．閣道．百姓歌之曰．五侯初起．曲陽家○漢書作最．怒．壞決高都．決高都．使水入長安城．高都在城西．連竟外杜．杜陵也．成都侯商嘗病．欲避暑．從上借明光宮．又穿長安城．引內漕水以行舡．立羽蓋．張周帷．楫擢越歌．上幸商第．見赤墀青瑣．又曰．梁孝王築東苑．方三百里．廣睢陽城七十里．大治宮室．為複道．自宮連屬於平臺．三十餘里．　東觀漢記曰．琅邪孝王京就國都．雅好宮室．窮極技巧．壁帶玉飾以金銀．　張璠漢記曰．山陽督郵張儉．奏中常侍侯覽．起第十六區．皆高樓四周．連閣洞門．文井蓮華．璧柱綵畫．魚池臺苑．擬諸宮闕．　董生書曰．禮．天子之宮在清廟．左涼室．右明堂．後路寑．四室者．足以避寒暑而不高大也．夫高近陽．廣室多陰．故室適形而正．　仲長昌言曰．今為宮室者．崇臺數十層．長階十百仞．延袤臨浮雲．上樹九丈旗．珠玉翡翠以為飾．連帷為城．構帳為宮．起臺樹則高數百丈．壁帶珠玉．土被緹錦．　曹植表曰．詔使周觀．初玩雲盤．北觀疏圃．遂步九華．神明特處．譎詭天然．誠可謂帝室皇居者矣．雖崑崙閬風之麗．文昌之居．不是過也．　羅含別傳曰．桓宣武以含為別駕．以官廨寺諠擾．非靜默所處．乃於城西池小洲上．立茅茨之屋．竹果蔭宇．戕木之牀．織葦為席．布衣蔬食．晏若有餘．【詩】陳孔奐名都一何綺詩曰．京洛信名都．佳麗擬蓬壺．九華彫玳瑁．百福上椒塗．黃金絡騕褭．蓮花裝鹿盧．咸言儀服盛．無勝執金吾．陳沈烱名都一何綺詩曰．名都一何綺．春日吐光輝．高樓雲母扇．複殿琉璃扉．昭儀同輦出．高安連騎
歸．欲知天子貴．千門應紫微．　陳周弘正詩曰．名都宮觀綺．金壁藻華璫．吹臺望鳷鵲．舞殿接披香．繡轂遊丹水．彫輦出平陽．陸離徒照眼．何解憂人傷．【賦】漢楊雄蜀都賦曰．蜀都之地．古曰梁州．禹治其江．渟臯彌望．鬱乎青葱．丹鳳青龍．石水螭．於近則有瑕英菌芝．玉石江珠．於遠則有銀鉛錫碧．馬犀象僰．西有鹽泉鐵冶．橘林銅陵．其傍則有期牛光旄．金馬碧雞．其竹則宗生族攢．俊茂豐美．夾江緣山．尋卒而起．其深則有猵獺鱓．水豹蛟蛇．其都門二九．四百餘閭．兩江飾其市．九橋帶其流．苴竹浮流．龜鼈磧石．風胎雨鷇．衆物駭目．百華投春．隆急芳芬．螭燭若揮．錦布繡望．芒芒兮無幅．其布則筩中黃潤．一端數金．雕鏤鉛器．百技千工．上乃使有伊之徒．調夫五味．甘甜之和．勺藥之羹．江東鮐鮑．隴西牛羊．五肉七菜．朦猒腥臊．若其吉日嘉會．期於倍春之陰．迎夏之陽．置酒于榮川之間宅．設坐于華都之高堂．延帷揚幕．接帳連岡．郄○文選四蜀都賦劉逵注作郤．公之徒．相與如平○文選四南都賦注作乎．陽○南都賦注作瀕．臣詔．○蜀都賦劉注作巨野．羅車百乘．期會投宿．觀者方防．行舡競逐也．　後漢班固西都賦曰．賦者古詩之流．或以抒下情而通諷諭．或以宣上德而盡忠孝．雍容揄揚．亦雅頌之亞也．西土耆老．有陋洛邑之議．故臣作兩都之賦．漢之西都．在乎雍州．左據函谷二崤之阻．表以太華終南之山．右界褒斜隴首之險．帶以洪河涇渭之川．披三條之廣路．立十二之通門．英俊之域．紱冕所興．冠帶如雲．七相五公．其陽則崇山隱天．幽林空谷．陸海珍藏．藍田美玉．其陰則冠以九嵕．陪以甘泉．下有鄭白之沃．衣食之源．提封五萬．疆埸綺分．溝塍刻鏤．原隰龍鱗．決渠降雨．荷鍤成雲．離宮別館．神池靈沼．其中則
有九真之鱗．大宛之馬．黃支之犀．條枝之鳥．其宮室也．體象乎天地．經緯乎陰陽．樹中天之華闕．豐冠山之朱堂．因瓌材而究奇．抗應龍之虹梁．列棼橑以布翼．荷棟桴而高驤．彫玉瑱以居楹．裁金璧以飾璫．左墄倉勒反．階級也．右平．重軒三階．閨房周通．門闥洞開．列鍾虡於中庭．立金人於端闈．增盤崔嵬．登降炤爛．殊形詭制．每各異觀．乘茵步輦．唯所息宴．後宮則有掖庭椒房后妃之室．茝若椒風．披香發越．蘭林蕙草．鴛鸞飛翔之列．昭陽特盛．隆乎孝成．隨侯明月．錯落其閒．金釭銜璧．是為列錢．翡翠火齊．流燿含英．珊瑚碧樹．周阿而生．後宮之號．十有四位．窈窕繁華．更盛迭貴．又有天祿石渠典籍之府．講論乎六藝．稽合乎異同．周以鉤陳之位．衞以嚴更之署．周廬千列．徼道綺錯．輦路經營．脩途飛閣．堎墱道而超西墉．混建章而連外屬．神明臺名也．鬱其特起．遂偃蹇而上躋．軼雲雨於太半．虹霓迴帶於棼楣．攀井幹而未半．目眩轉而意迷．靈草冬華．神木叢生．抗仙掌以承露．擢雙立之金莖．爾乃盛娛遊之壯觀．曜威靈而講武事．命荊州使起鳥．詔梁野而驅獸．毛羣肉填．飛羽上覆．列卒周迊．星羅雲布．矢不單殺．中必疊雙．風毛雨血．灑野蔽天．於是天子乃登屬玉之館．歷長楊上林也．之榭．陳輕騎以行炰．騰酒車以斟酌．割鮮野饗．舉烽命爵．大輅鳴鑾．容與徘徊．集乎豫章之宇．臨乎昆明之池．左牽牛而右織女．似雲漢之無涯．茂樹陰蔚．芳草被隄．若摛錦與布繡．燭燿乎其陂．玄鶴白鷺．鳧鷖鴻鴈．浮往來．雲集霧散．郁郁相望．邑邑相屬．國籍十世之基．家承百年之業．　又東都賦曰．王莽作逆．漢祚中缺．於是聖皇握乾符．闢坤珍．披皇圖．稽帝文．赫然發憤．應若興雲．遂超大河．跨北岳．立號高邑．建都河洛．系唐統．
接漢緒．茂育羣生．恢復彊宇．若乃順時節而蒐狩．簡車徒以講武．歷騶虞．覽駟鐵．嘉車攻．采吉日．禮官整儀．乘輿乃出．於是發鯨魚．鏗華鍾．登玉輅．乘時龍．元戎竟野．戈鋋彗雲．羽毛掃蜺．旌旗拂天．然後舉烽伐鼓．申令三驅．輕車霆激．驍騎電騖．指顧倏忽．獲車已實．樂不極般．殺不盡物．於是薦三犧．效五牲．禮神祇．懷百靈．覲明堂．臨辟雍．登靈臺．考休徵．列百僚而贊羣后．究皇儀而展帝容．　明堂詩曰．於昭明堂．明堂孔陽．聖皇宗祀．穆穆煌煌．　辟雍詩曰．乃流辟雍．辟雍湯湯．聖皇莅止．造舟為梁．　靈臺詩曰．三光宣精．五行布序．習習祥風．祁祁甘雨．　寶鼎詩曰．岳脩貢兮川效珍．吐金景兮敲浮雲．寶鼎見兮色紛紜．煥其炳兮被龍文．　白雉詩曰．啟靈篇兮披瑞圖．獲白雉兮效素烏．嘉祥阜兮集皇都．發皓羽兮奮翹英．　後漢張衡西京賦曰．昔班固覩世祖遷都于洛邑．懼將必踰溢制度．不能遵先聖之正法也．故假西都賓盛稱長安舊制．有陋洛邑之議．而為東都主人折禮衷以答之．張平子薄而陋之．故更造焉．有憑虛公子者．無此公子．但依憑言之．言於安處先生曰．亦無此先生也．秦據雍而強．周即豫而弱．高祖都西而泰．光武處東而約．先生獨不聞西秦之事歟．漢氏初都．在渭之涘．秦里其朔．寔為咸陽．里．居．朔．北也．高帝六年．改曰長安．左有崤函重險．桃林之塞．綴以二華．巨靈贔屓．高掌遠蹠．以流河曲．厥迹猶存．右有隴坻之隘．隔閡華戎．岐梁汧雍．皆山名．陳寶鳴雞在焉．於前則終南大一．隆崫崔崒．隱轔鬱律．連岡兮嶓冢．爰有藍田珍玉．是之自出．於後則高陵平原．據渭踞涇．其遠則九嵕甘泉．固陰沍寒．日北至而含凍．此焉清暑．寔為地之奧區神臯．昔者太帝悅秦穆公而覲之．饗以鈞天廣樂．帝有醉焉．乃為
金策．錫用此土．而剪諸鶉首．自我高祖之始入也．乃覽秦制．跨周法．正紫宮於未央．表嶢闕於閶闔．疏龍首以抗殿．狀嵬峩以岌嶪．蔕倒茄於藻井．披紅葩之狎獵．飾華榱與璧璫．流景曜之暐曄．彫楹玉磶．繡栭雲楣．三階重軒．鏤檻文．右平左墄．青瑣丹墀．仰福帝居．陽曜陰藏．洪鍾萬鈞．猛虡趪趪．負筍業而餘怒．乃奮翅而騰驤．若夫長年神仙．宣室玉堂．麒麟朱鳥．龍興含章．正殿路寑．用朝羣辟．嘉木樹庭．芳草如積．高門有閌．列坐金狄．秦時長狄見於臨洮．鑄銅作其象．後宮則昭陽飛翔．增成合歡．蘭林披香．鳳皇鴛鴦．皆後宮殿名．故其館室次舍．采飾纖縟．裛以藻繡．文以朱綠．翡翠火齊．絡以美玉．流懸黎之夜光．綴隨珠以為燭．於是鉤陳之外．閣道穹隆．屬長樂與明光．徑北通乎桂宮．恣意所幸．下輦成燕．窮年忘歸．猶不能徧．覛音脈．往昔之遺館．獲林光於秦餘．處甘泉之爽塏．乃隆崇而弘敷．既新作於迎風．增露寒與儲胥．通天眇以竦峙．徑百常而莖擢．翔鵾仰而不建．○文選二西京賦作逮．況青鳥與黃雀．伏櫺檻而俯聽．聞雷霆之相激．柏梁既災．越巫陳方．建章是經．用厭火祥．圜闕竦以造天．若雙碣之相望．鳳騫翥於甍標．咸遡風而欲翔．干雲霧而上達．狀亭亭以迢迢．神明崫其特起．井幹疊而百層．上飛闥而仰眺．正覩瑤光與玉繩．列瀛洲與方丈．夾蓬萊而駢羅．長風激於別島．起洪濤而颺波．海若游於玄渚．鯨魚失流而蹉跎．立脩莖之仙掌．承雲表之清露．屑瓊蘂以朝餐．必性命之可度．爾乃廓開九市．通闤帶闠．旗亭五重．俯察百隧．隧．列肆道也．上林禁苑．跨谷彌阜．東至鼎湖．邪界細柳．掩長揚而聯五柞．繞黃山而款牛首．乃有昆明靈沼．黑水玄沚．周以金隄．樹以柳．豫章珍館．揭焉中跱．牽牛立其左．織女處其右．日
月於是乎出入．象扶桑與濛汜．其魚則鮪鯢鱨魦．脩額短項．大口折鼻．詭類殊種．鳥則鷫鷞鴰鴇．鴐鵞鴻鶤．南翔衡陽．北棲鴈門．於是孟冬作陰．寒風肅殺．雨雪飄颻．冰霜慘烈．天子乃駕雕軫．六駿駮．戴翠帽．倚金較．華蓋承辰．天罼先驅．千乘雷動．萬騎龍趨．縱獵徒．赴長莽．迾卒清候．武士赫怒．河渭為之波盪．吳岳為之阤堵．百禽遽．騤瞿奔觸．喪精亡魂．失歸忘趣．矢不虛捨．鋋不苟躍．當足見蹍．值輪被轢．乃使迅羽輕足．尋景追括．鳥不暇舉．獸不得發．青骹摯於韝下．韓盧噬於緤末．於是鳥獸殫．目觀窮．遷延邪睨．集乎長楊之閒．酒車酌醴．方駕授邕．升觴舉燧．既釂鳴鍾．儴佯乎五柞之館．旋憩乎昆明之池．浮鷁首．翳雲芝．垂翟葆．建羽旗．齊栧女．縱棹歌．奏淮南．度陽阿．大駕幸乎平樂．張甲乙而襲翠被．臨迴注之廣場．程角抵之妙戲．烏獲扛鼎．都盧尋橦．衝狹鷰濯．胷突銛鋒．跳丸劍之揮霍．走索上而相逢．度曲未終．雲起雪飛．巨獸百尋．是為曼延．神山崔嵬．歘從背見．白象行孕．垂鼻轔囷．海鱗變而成龍．狀蜿蜿以蝹蝹．於云反．龍形貌．含利獸名．性．○文選二西京賦注性下有吐金二字．颬颬．化為仙車．驪駕四鹿．芝蓋九葩．奇幻倏忽．易皃分形．吞刀吐火．雲霧杳冥．畫地成川．流渭通涇．百馬同轡．騁足並馳．撞末之妓．態不可彌．祕舞更奏．妙材騁妓．始徐進而羸形．似不任乎羅綺．紛縱體而迅赴．若驚鶴之羣羆．要紹修態．麗服颺菁．昭邈流盼．一顧傾城．列爵十四．競媚取榮．盛衰無常．唯愛所丁．衞后興於鬒髮．飛鷰寵於輕體．又東京賦曰．是時也．七雄並爭．競相高以奢麗．楚築章華於前．趙建叢臺於後．秦政利觜長距．終得擅場．思專其侈．以莫己若也．乃構阿房．起甘泉．結雲閣．觀南山．百姓不能忍．是用息肩於大漢．高祖應錄
受圖．順天行誅．掃項軍於垓下．紲子嬰於軹途．因秦宮業．據其府庫．且夫天子有道．狩在海外．守位以仁．不恃隘害．秦負阻於二關．卒開項而受沛．彼偏據而規小．豈若宅中而圖大．昔先王之經邑也．掩觀九隩．靡地不營．土圭測影．不縮不盈．緫風雨之所交．然後以建王城．審曲面勢．泝洛背河．左伊右瀍．西阻九阿．盟津達其後．大谷通其前．迴行道乎伊闕．斜徑捷乎轘轅．太室作鎮．揭以熊耳．厎柱輟流．鐔以大岯．漢初弗之宅也．故宗緒中圮．巨猾閒釁．竊弄神器．歷載三六．偷安天位．我世祖忿之．乃龍飛白水．鳳翔參墟．授鉞四七．共工是除．區宇乂寧．思和求中．睿哲玄覽．都茲洛宮．逮至顯宗．六合殷昌．既新崇德．遂作德陽．昭仁惠於崇賢．抗義聲於金商．建象魏之兩觀．旌六典之舊章．濯龍芳林．九谷八谿．芙蓉覆水．秋蘭被涯．永安離宮．修竹冬青．陰池幽流．玄泉冽清．鵯鶋秋棲．鶻鵰春鳴．鵙鳩鸝黃．關關嚶嚶．於南則前殿雲臺．和懽安福．謻門曲榭．斜阻城洫．奇樹珍果．鉤盾所職．於東則洪池清蘌．淥水澹澹．內阜川禽．外豐葭菼．其西則平樂都場．示遠之觀．龍雀蟠蜿．天馬半漢．乃營三宮．布政頒常．複廟重屋．于斯胥洎．龍輅充庭．雲旗拂蜺．夏正三朝．庭燎晣晣．章列反．春日載陽．合射辟雍．設業設虡．宮懸金鏞．鼖音汾．鼓路鼗．音桃．樹羽幢幢．張大侯．制五正．設三乏．厞音翡．司旌．天子乃撫玉輅．時承六龍．發鯨魚．鏗華鍾．攝提運衡．徐至於射宮．禮事展．樂物具．王夏闋．騶虞奏．決拾既次．彫弓斯彀．古侯反．達餘萌於暮春．昭誠心以遠喻．三農之隟．耀威中原．歲惟仲冬．大閱西園．乃馭小戎．撫輕軒．戈矛若林．牙旗繽翻．迄乎上林．結徒為營．敍和樹表．司鐸授鉦．坐作進退．節以軍聲．火烈具舉．武士星敷．鵝鸛魚麗．箕張翼舒．馭不
詭遇．射不翦毛．升獻六禽．時膳四膏．成禮三驅．解罘放麟．不窮樂以訓儉．不殫物以昭仁．爾乃卒歲大儺．驅除羣癘．侲子萬童．丹首玄製．桃弧棘矢．所發無臬．飛礫雨散．剛癉必斃．煌火馳而星流．逐赤疫於四裔．　又南都賦曰．於顯樂都．既麗且康．陪京之南．居漢之陽．剖周楚之豐壤．跨荊豫而為疆．其寶利珍怪．則金采玉璞．隋珠夜光．太一餘糧．中黃瑴玉．松子神陂．赤靈解角．耕父揚光於清泠之泉．游女弄珠於漢臯之曲．其水蟲則有蠳龜鳴蛇．潛龍伏螭．其鳥則有鴛鴦鵠鷖．鴻鴇鴐鵝．嚶嚶和鳴．澹澹隨波．其香草則薜荔蕙若．蘪蕪蓀萇．晻曖蓊蔚．含芬吐芳．酒則九醞甘醴．十旬兼清．醪敷徑寸．浮蟣若萍．其甘不爽．醉而不酲．獻酢既交．率禮無違．彈琴籥．流風徘徊．於是暮春之禊．元巳之辰．方軌齊軫．祓音弗．于陽濱．朱帷連網．曜野映雲．脩岫繞繚而滿庭．羅韤躡蹀而容與．翩綿綿其若絕．眩將墜而復舉．於是羣士放逐．馳乎沙場．俯貫魴鱮．仰落雙鶬．魚不及竄．鳥不暇翔．車雷震而風厲．馬鹿超而龍驤．夕暮而歸．其樂難忘．　後漢杜篤論都賦曰．天命有聖．託之大漢．大漢開基．高祖有勳．斬白蛇．屯黑雲．蹈滄海．跨崑崙．劉敬建策．初都長安．太宗承流．守之以文．孝武因其餘財．府帑之畜．深入匈奴．割裂三庭．連緩耳．鎖雕題．摧天竺．拏象犀．沃野千里．原隰彌望．保植五穀．桑麻條暢．濱據南山．帶以涇渭．號曰陸海．蠢生萬類．城池百尺．阨塞要害．一人奮戟．三軍沮敗．于時聖帝．赫然申威．南禽公孫．北脅強胡．西平隴冀．東據洛都．今天下新定．矢石之勤始瘳．未遑於論都．而遺思雍州．　後漢崔駰反都賦曰．漢曆中絕．京師為墟．光武受命．始遷洛都．客有陳西土之富．云洛邑褊小．故略陳禍敗之機．不在險也．建武
龍興．奮旅西驅．虜赤眉．討高胡．斬銅馬．破骨都．收翡翠之駕．據天下之圖．上聖受命．將昭其烈．潛龍初九．真人乃發．上貫紫宮．徘徊天闕．握狼狐．蹈參伐．陶以乾坤．始分日月．觀三代之餘烈．察殷夏之遺風．背崤函之固．即周洛之中．興四郊．建三雍．禪梁父．封岱宗．　後漢傅毅洛都賦．惟漢元之運會．世祖受命而弭亂．體神武之聖姿．握天人之契贊．尋往代之規兆．仍險塞之自然．被崑崙之洪流．據伊洛之雙川．挾成臯之嚴阻．扶二崤之崇山．分畫經緯．開正塗軌．序立廟祧．面朝後市．歎息起雰霧．奮袂生風雨．覽正殿之體制．承日月之皓精．騁流星於突陋．追歸鴈於軒軨．帶螭龍之疏鏤．垂菡萏之敷榮．顧濯龍之臺觀．望永安之園藪．渟清沼以汎舟．浮翠虬與玄武．桑宮繭館．區制有矩．后帥九嬪．躬勑工女．近則明堂辟雍靈臺之列．宗祀揚化．雲物是察．其後則有長岡芒阜．屬以首山．通谷岌岢．石瀨寒泉．於是乘輿鳴和．按節發軔．列翠蓋．方龍輈．備五路之時副．檻三辰之旗斿．傅說作僕．羲和奉時．千乘雷駭．萬騎星鋪．絡驛相屬．揮沫揚鑣．羣仙列於中庭．發魚龍之巨偉．羨門拊鼓．偓佺操麾．講武農隙．校獵因田．搜幽林以集禽．激通川以御獸．跨乘黃．射遊麋．弦不虛控．目不徒睎．解腋分心．應箭殪夷．然後弭節容與．淥水之濱．垂芳餌於清流．出旋瀨之潛鱗．　魏徐幹齊都賦曰．齊國實坤德之膏腴．而神州之奧府．其川瀆則洪河洋洋．發源崑崙．驚波沛厲．浮沫揚奔．南望無垠．北顧無鄂．蒹葭蒼蒼．莞菰沃若．瑰禽異鳥．羣萃乎其閒．戴華蹈縹．披紫垂丹．應節往來．翕習翩翻．靈芝生乎丹石．發翠華之煌煌．其寶玩則玄蛤抱璣．駮含璫．構廈殿以宏覆．起層榭以高驤．龍楹螭桷．山雲牆．其後宮內庭．嬪妾之館．衆偉所施．
極巧窮變．然後脩龍榜．遊洪池．折珊瑚．破琉璃．日既仄而西舍．乃反宮而棲遲．歡幸在側．便嬖侍隅．含清歌以詠志．流玄眸而徵眄．竦長袖以合節．紛翩翻其輕迅．王乃乘華玉之輅．駕玄駮之駿．武騎星散．鉦鼓雷動．旌旂虹亂．盈乎靈圃之中．於是羽族咸興．毛羣盡起．上蔽穹庭．下被臯藪．　魏劉楨魯都賦曰．昔大廷氏肇建厥居．少昊受命．亦都茲焉．山則連岡屬嶺．曀峽北．紫金揚暉於鴻崖．水精潛光乎雲穴．岱宗邈其層秀．干氣霧以高越．其木則赤桋青松．文莖蕙棠．洪幹百圍．高徑穹皇．竹則填彼山垠．陔彌阪域．夏簜攢包．勁條並殖．翠實離離．鳳皇攸食．水產衆夥．各有彝倫．頒首華尾．豐顱重齗．戴兵挾刃．盤甲曲鱗．且觀其時謝節移．和族綏宗．招歡合好．肅戒友朋．蛾眉清眸．顏若雪霜．插曜日之珍笄．珥明月之珠璫．舞人就列．整飾容華．和顏揚眸．眄風長歌．飄乎猋發．身如轉波．尋虛騁迹．顧與節和．縱脩袖以終曲．若奔星之赴河．及其素秋二七．天漢指隅．民胥祓禊．國于水游．緹帷彌津．丹帳覆洲．蓋如飛鶴．馬如遊魚．應門巖巖．朱扉含光．路殿巋其隆崇．文陛巘其高驤．聽迅雷於長除．若有聞而復亡．其園囿苑沼．駢田接連．淥池分浪．以帶石垠．文隅瓊岸．華玉依津．邦乃大狩．振揚炎威．教民即戎．講習興師．落幕包括．連結營圍．毛羣隕殪．羽族殲剝．填崎塞畎．不可勝錄．　魏劉邵趙都賦曰．且敝邑者．固靈州之敞宇．而天下之雄國．南則有洪川巨瀆．黃水濁河．發河積石．徑拂太華．灑為九流．入于玄波．其東則有天浪水府．百川是鍾．包絡坤維．連薄太濛．其北則有陶林玄壇．增冰冱寒．其西則有靈丘平圃．邪接崑崙．其近則有天井句注．飛壺太行．璀錯磥硌．屬阜連岡．龍首嵯峨以岪鬱．羊坂崙以嵣．清漳發
源濁滏汨越．湯泉涫沸．洪波漂厲．爾乃都城萬雉．百里周迴．九衢交錯．三門旁開．層樓疎閣．連棟結階．峙華爵以表甍．若翔鳳之將飛．正殿儼其造天．朱櫺赫以舒光．盤虬螭之蜿蜒．承雄虹之飛梁．結雲閣於南宇．立叢臺於少陽．及至暮秋涉冬．則風烈寒猛．豺騺攫．○句有脫文．鷹隼奮翰．國乃講武．狩于清源．駕騖冥之駿駁．抗沖天之旌旃．北連昭餘．南屬呼池．西眄太陵．東結繚河．然後嵠子放機．戈矛亂發．決班鬐．破文頞．當手斃僵．應弦倒越．爾乃進夫中山名倡．襄國妖女．狄鞮妙音．邯鄲才舞．六八駢羅．遞奏迭舉．體凌浮雲．聲哀激楚．其珍玩服物．則昆山美玉．玄珠曲環．輕綃啟繒．纖纊綈紈．其器用良馬．則六弓四弩．綠黃間．堂嵠魚腸．丁令角端．飛兔奚斯．常驪紫燕．豐鬒确顱．龍身鵠頸．目如黃金．蘭筋參精．迅躡飛浮．軼響追聲．若乃至季春元巳．辰火熾光．挺新贈往．祓于水陽．朱幕蔽野．綵帷連岡．妖冶呈飾．顏如春英．　晉左思蜀都賦曰．夫蜀都者．蓋兆基於上世．開國於中古．廓靈關而為門．包玉壘而為宇．帶二江之雙流．抗峨眉之重阻．於前則跨躡犍．枕倚交趾．經塗所亙．五千餘里．於是乎邛竹緣嶺．菌桂臨崖．旁挺龍目．側生荔枝．布綠葉之萋萋．結朱實之離離．孔翠羣翔．犀象競馳．白雉朝雊．猩猩夜啼．金馬騁先而絕影．碧雞倏忽而曜儀．火井熒於幽泉．高爓飛煽於天垂．於後則却背華容．北指崑崙．緣以劍閣．阻以石門．流漢湯湯．驚浪雷奔．望之天迴．即之雲昏．水物殊品．鱗介異族．或藏蛟螭．或隱碧玉．其樹則有木蘭梫七林反．桂．櫹椅桐．楩柟幽藹於谷底．松柏蓊蔚於山峯．櫂脩幹．竦長條．扇飛雲．拂輕霄．羲和假道於峻岐．陽烏迴翼乎高摽．於東則左綿巴中．百濮所充．外負銅梁宕渠．內函要害於
膏腴．丹砂赩熾出其坂．蜜房都郁被其阜．山圖採而得道．赤斧服而不朽．交壤○文選四蜀都賦作讓．所植．蹲鴟所伏．百藥灌叢．寒卉冬馥．其中則有青珠黃環．碧砮芒消．或豐綠荑．或蕃丹椒．紅葩紫飾．柯葉漸苞．敷蘂葳蕤．落英飄颻．溝洫脈散．疆里綺錯．黍稷油油．稉稻漠漠．指渠口以為雲門．灑滮池而為陸澤．爾乃邑居隱軫．夾江傍山．家有鹽泉之井．戶有橘柚之園．百果甲坼．異色同榮．朱櫻春就．素柰夏成．若乃大火流．涼風厲．白露凝．微霜結．紫蔾津潤．樼栗罅發．蒲萄亂潰．石留競裂．晨鳧旦至．候鴈銜蘆．木落南翔．冰冸北徂．雲飛水宿．哢吭胡浪反．清渠．其深則有鱣鮪鱒魴．鮷鱧魦鱨．差鱗次色．錦質報章．闢二九之通門．畫方軌之廣塗．營新宮於爽塏．擬承明而起廬．結陽城之延閣．飛觀榭乎雲中．開高軒以臨山．列綺窗以瞰江．內則宣化之闥．崇禮之闈．華闕雙邈．重門洞開．金鋪交映．玉題相暉．亞以少城．接乎其西．列隧百重．羅肆巨千．賄貨山積．纖麗星繁．都人士．○文選士下有女字．袨服靚才性反．莊．布有橦華．麵有桄榔．邛竹傳節於大夏之邑．蒟醬流味於番隅之鄉．闤闠之裏．伎巧之家．百室離房．機杼相和．貝錦斐成．濯色江波．若夫王孫之屬．郤公之倫．從禽于外．巷無居人．並乘驥子．俱服魚文．西踰金隄．東越玉津．戟食鐵之獸．射噬毒之鹿．拍氓於葽草．彈言鳥於森木．拔象齒．戾歷結反．犀角．烏鎩翮．獸廢足．殆而朅．來相與．第如滇丁田反．池．集于江洲．試水客．漾輕舟．娉江妃．與神遊．將饗獠者．張弈幕．會平原．酌醪酤．割芳鮮．飲御酣．賓旅旋．車馬雷駭．轟轟闐闐．近則江漢炳靈．世載其英．蔚若相如．皭若君平．王褒煒燁而秀發．揚雄含章而挺生．幽思絢道德．摛藻掞天庭．　又吳都賦曰．東吳王孫．辴勑忍反．大笑也．然
而咍曰．夫上圖景宿．辯於天文者也．下料物土．析於地理者也．鳥策篆素．玉諜石記．烏聞梁岷有陟方之館．行宮之基歟．而吾子獨未聞大吳之壯麗乎．且有吳之開國也．造自泰伯．宣於延陵．固其經略．上當星紀．拓土畫疆．指衡岳以鎮野．同龍川而帶埛．百川泒別．歸海而會．控清引濁．混濤并瀨．濆薄沸騰．寂寥長邁．出乎大荒之中．行乎東極之外．於是乎長鯨吞航．脩鯢吐浪．躍龍騰虵．蛟鯔琵琶．泝洄順流．噞喁浮．鳥則鵾鷄鸀．鷞音霜．鵠鷺鴻．鶢鶋避風．候鴈造江．湛淡羽儀．隨波參差．理翮整翰．容與自玩．彫啄蔓藻．刷盪漪瀾．蜯蛤珠胎．與月虧全．巨鼇贔屓．首冠靈山．大鵬繽翻．翼若垂天．洪桃盤屈．丹桂灌叢．瓊枝抗莖而敷蘂．珊瑚幽茂而玲瓏．增岡重阻．列真之宇．江妃於是往來．海童於是宴語．草則藿蒳豆蔻．薑彙非一．石帆水松．東風扶留．布濩臯澤．蟬聯陵丘．寅緣山岳之．音節．羃音覓．烟貌．江海之流．木則平仲君遷．松梓古度．楠榴之木．相思之樹．宗生高岡．族茂幽阜．擢本千尋．垂蔭萬畝．與風颻颺．瀏颼飀．鳴條暢律．飛音響亮．蓋象琴筑并奏．笙竽俱唱．其竹則篔簹林箊．音於．桂箭射筒．柚梧有篁．篻簩有叢．苞筍抽節．往往縈結．綠葉翠莖．冒霜停雪．梢雲無以踰．嶰谷不能連．鸑鷟食其實．鵷鶵擾其閒．其果則丹橘餘甘．荔枝之林．檳榔無柯．椰葉無陰．其琛賂則琨瑤之阜．銅鍇白鐵也．之垠．火齊之寶．駭雞之珍．赬丹明璣．金華銀朴．紫貝流黃．縹碧素玉．其荒陬譎詭．則有龍穴內蒸．雲雨所儲．陵鯉若獸．浮石若桴．雙則比目．片則王餘．窮陸飲木．極水居．泉室潛織而卷綃．淵客慷慨而泣珠．象耕鳥耘．此之自改．煑海為鹽．采山鑄錢．國稅再熟之稻．鄉貢八蠶之綿．造姑蘇之高臺．臨四遠而特建．帶朝夕
之濬池．佩長洲之茂苑．闚東山之府．則瓌寶溢目．海陵之倉．則紅粟流衍．彫欒鏤楶．音節．青鎖丹楹．圖以雲氣．畫以仙靈．高闈有閌．洞門方軌．朱闕雙立．馳道如砥．樹以青槐．亙以淥水．桃笙象簟．韜於筒中．蕉葛升越．弱於羅紈．命官師而擁鐸．將校獵兮具區．吳王乃巾玉輅．軺驌驦．羽毛揚蕤．雄戟燿芒．貝冑象弭．織文鳥章．六軍袀服．四騏龍驤．猩猩啼而就擒．扶沸切．笑而被格．屠巴蛇．出象骼．斬鵬翼．掩廣澤．結輕舟而競逐．迎潮水而振緍．精衞銜石而遇繳．文鰩夜飛而觸綸．指包山以為期．集洞庭而掩留．數軍實乎桂林之苑．饗戎旅乎落星之樓．　又魏都賦曰．魏國先生．有睟其容．乃盱衡而誥曰．异乎交益之士．劍閣雖嶚．嶚．險也．憑之者蹶．洞庭雖濬．負之者北．且魏土者．畢昴之所應．虞夏之餘人．先王之桑梓．烈聖之遺塵．爾其彊域．則旁極齊秦．結湊冀道．開胷殷衞．跨躡燕趙．墨井鹽池．玄滋素液．厥田惟中．厥壤惟白．思重爻．摹大壯．覽荀卿．采蕭相．枌橑複結．欒櫨疊施．丹梁虹申以並亙．朱桷林布而支離．綺井列疏以懸蔕．華蓮重葩而倒披．於前宣明顯陽．順德崇禮．重闈洞出．鏘鏘濟濟．於後椒鶴文石．永巷壺術．楸梓木蘭．次舍甲乙．增構峩峩．清塵剽剽．雲雀踶甍而矯首．壯翼摛鏤於青霄．雷雨杳冥於未半．曒日籠光於綺寮．碩果灌叢．圍木竦尋．篁篠懷風．蒲萄結陰．丹藕凌波而的皪．綠芰汎濤而浸潭．羽翮頡頏．鱗介浮．磴流十二．同原異口．蓄為屯雲．泄為行雨．內則街衢輻湊．朱闕結嵎．石杠杠．橋．也．飛梁．出控漳渠．疏通溝以濱路．蘿青槐以蔭途．　晉庾闡楊都賦曰．子未聞楊都之巨偉也．左滄海．右岷山．龜鳥津其落．江漢演其源．碣金摽乎象浦．注桐柏乎玄川．昔句吳端委．延州儷臧．高讓殆於庶
幾．英風亞乎穎陽．土映黃旗之景．巒吐紫蓋之祥．巖栖赤松之館．岫啟縉雲之堂．龍符渙而夏德興．羣神萃而玉帛昌也．天包龍軫．地奄衡霍．玄聖所遊．陟方所託．我皇晉之中興．而駿命是廓．靈運啟於中宗．天網振其絕絡．於是乎源澤浩瀁．林阜隱薈．彭蠡吞江．荊牙吐瀨．赴三峽之隘．洞九川之會．泮五嶺而分流．皷沱潛而碎沛．漨渤灪滃．潢漾擁涌．驚波霆激．駭浪川動．東注尾閭．呼噏洞庭．茫若雲漢．窈若青城．其山則重岡峨屼．峻嶺嵦崿．陽侯鱗萃．龍濤綺錯．嵭岪磊砢．嵬峞鄱薄．旁帶千溪．下同萬壑．木則灌以梓．被以沙裳．結根九疑．布葉天柱．林為五岳之苑．材為八都之府．掃飛虹．虧陽景．拂白雪而增翠．凌廣莫而敷穎．竹則風箘簵．篠簜林箊．單棘箜．蓊蔚蕭疎．貞條梢風．勁節集霧．望之猗猗．即之倩倩．蒼浪之竿．東南之箭．其林可游．其芳可薦．草則陵苔海藻．山英江蘺．綸組菁茅．繁露卷施．獸則騊駼狻猊．鋸牙披蹄．登重巘．蹲嶪嶬．噫氣則風生．噴沫則雨灑．其閒則有騰猨夭嶠．閃儵柯杪．風母杲然．星流電遷．或陵虛赴絕．或繚繞希聞．鳥則鷦鵬孔翠．丹穴之羽．鳴鳳自歌．翔鸞自舞．魚則鮫鱣鮪．比目鱨魦．脩鯤橫海．徵鯨偃波．其中則有靈蛟白黿之族．種繁六眸．類豐三足．鸚螺蛻骨．寄居負敖．餘泉如輪．文蚳如琢．果則黃甘朱橙．楊桃琵琶．林蔚八桂之叢．色燿三珠之華．爾其寶怪．則有瑤琨琅玕．青碧素珉．陽珠散火．陰甲潛珍．雲英水玉．錯燿龍鱗．煥若金膏．晃若燭銀．琉璃冰朗而外映．珊瑚觸石而構翹．牙簟裂文於象齒．火布濯穢於炎焱．西岨石城．則丹車之所混并．東盡金塘．則方駕之所連箱．其中則有龍坻華屋．晨鳧之舸．青雀飛艫．餘皇鼓施．鷁首鋪於黃宮．盤蛟纏於赤馬．爰有蘭堂華室．高門
重構．羅鼎玉食．絲竹並奏．龍驥汗血於廣塗．朱輪擊轂而輻湊．　晉傅玄正都賦曰．撫琴瑟．陳鍾虡．吹鳴簫．擊靈鼓．奏新聲．理祕舞．乃有材童妙妓．都盧迅足．緣脩竿而上下．形既變而景屬．忽跟挂而倒絕．若將墜而復續．虬縈龍蜿．委隨紆曲．杪竿首而腹旋．承嚴節之繁促．於是神岳雙立．岡巖岑崟．靈草蔽崖．嘉木成林．東父翳青蓋而遐望．西母使三足之靈禽．丹蛟吹笙．文豹鼓琴．素女撫瑟而安歌．聲可意而入心．偓佺企而鶴立．和清響而哀吟．
子／類書／藝文類聚／卷第六十二／居處部二／殿(P.1121)
殿
秦始皇本紀曰．始皇作前殿阿房．東西五百步．南北五十丈．上可以坐萬人．下可以建五丈旗．　漢書曰．宣帝幸河東之明年．鳳皇集上林．乃作鳳皇殿．以答嘉瑞．　又曰．班伯少受詩於師丹．大將軍王鳳薦伯．召見．宴昵殿中．誦說有法．拜為中常侍．時上方向學．鄭寬中張禹．朝夕入說尚書論語於金華殿中．詔伯受焉．　三輔宮殿名曰．未央宮有麒麟殿椒房殿．　又曰．長樂宮前殿宣德殿通光殿高明殿．　漢宮閣名曰．長安有臨華殿神仙殿高門殿朱鳥殿曾城殿宣室殿永明殿鳳皇殿飛雲殿昭陽殿鴛鴦殿釣臺殿合歡殿．蕭何曹參韓信並有殿．　東觀漢記曰．明帝欲起北宮．尚書僕射鍾離意上
書諫．出為魯相．後起德陽殿．殿成．百官大會．上謂公卿曰．鍾離尚書若在．不得成此殿．　范曄後漢書曰．中平三年．復修玉堂殿．　風俗通曰．殿堂象東井形．刻作荷菱．菱水物也．所以厭火．　漢官典職曰．德陽殿．周旋容萬人．激洛水於殿下．　魏志曰．青龍三年秋．洛陽崇華殿災．改名九龍殿．　魏略曰．青龍三年．起太極殿．　洛陽故諸宮名曰．洛陽南宮．有却非殿銅馬殿敬法殿清涼殿鳳皇殿嘉德殿黃龍殿竹殿．　楊龍驤洛城記曰．顯陽殿北有雲氣殿．　洛陽宮殿簿曰．明光徽音式乾暉章含章建始仁壽宣光嘉福百福芙蓉九華流圃華光崇光．並殿名．　戴延之西征記曰．太極殿上有金井欄．金博山．金轆轤．蛟龍負山於井上．又有金師子．在龍下．　摯虞決疑要注曰．凡大殿乃有陛．堂則有堦無陛也．左墄右平者．以文塼相亞次．墄者為階級也．九錫之禮．納陛以登．謂受此陛以上．【賦】後漢李尤德陽殿賦曰．開三階而參會．錯金銀於兩楹．入青陽而窺總章．歷戶牖之所經．連璧組之潤漫．雜虬文之蜿蜒．爾乃周閣迴迊．峻樓臨門．朱闕巖巖．嵯峨槩雲．青瑣禁門．廊廡翼翼．華蟲詭異．密采珍縟．達蘭林以西通．中方池而特立．果竹鬱茂以蓁蓁．鴻鴈沛裔而來集．德陽之北．斯曰濯龍．蒲萄安石．蔓延蒙籠．橘柚含桃．甘果成叢．文曜水．光映煌煌．　後漢王延壽．魯靈光殿賦序曰．魯霊光殿者．蓋景帝程姬之子恭王餘之所立也．遭漢中微．自西京未央建章之殿．盜賊奔突．皆見隳壞．而霊光巋然獨存．意者豈非神明依憑支持．以保漢室也．賦曰．瞻彼靈光之為狀也．則嵯峨嶵巋巍．吁可畏乎其駭人也．岧嶢倜儻．豐盈麗博．敞洞．膠葛兮其無垠也．於是乃歷夫大階．以造其堂．俯仰顧眄．東西周章．彤
彩之飾．澔澔涆涆．飛流爛漫．素璧曜以月照．丹柱翕赩而電烻．鴻壙幌以爣閬．瑟蕭條以清泠．動滴瀝而成響．音雷應其若驚．耳嘈嘈以失聽．目矎矎而喪精．駢密石與琅玕．齊玉璫與璧瑛．於是詳察其棟宇．觀其結構．規矩應天．上憲觜陬．崛佹雲起．嶔岑離婁．三閒四表．八維九隅．萬楹叢倚．磊砢相扶．爾乃懸棟結阿．天窗綺疏．發秀吐榮．菡萏披敷．綠圓淵井．反植荷蕖．秀房紫的．窋咤垂珠．雲楶藻梲．龍桷雕鏤．飛禽走獸．因木生姿．朱鳥舒翼以峙衡．騰蛇蟉虬而繞榱．白鹿子蜺於欂櫨．蟠螭宛轉而承楣．狡兔跧伏於拊側．猨猴攀椽而相追．胡人遙集於上楹．儼雅跽而相對．神仙諤諤於棟閒．玉女窺窗而下照．圖畫天地．品類羣生．雜物奇怪．山神海靈．寫載其狀．託之丹青．千變萬化．事各繆形．隨色象類．曲得其情．上紀開闢邃古之初．五龍比翼．人皇九頭．伏羲麟身．女媧蛇軀．洪荒朴略．厥狀睢盱．漸臺臨池．增曲九城．屹然特立．的爾殊形．高經華蓋．仰看天庭．飛陛揭孽．綠雲上征．中坐垂景．俯視流星．千門相似．萬戶如一．巖突洞出．逶迤詰屈．周行數里．仰不見日．　魏何晏景福殿賦曰．立景福之祕殿．備皇居之制度．爾乃豐層覆之眈眈．建高基之堂堂．羅疏柱之汨越．肅坻鄂之鏘鏘．飛簷翼以軒翥．反宇以高驤．遠而望之．若摛朱霞而燿天文．近而察之．若仰崇山而載垂雲．爾乃開南端之豁達．張筍簴之輪豳．華鍾杌其高懸．悍獸仡其儷陳．爾其結構則修梁彩制．下褰上奇．枅梧複疊．勢合形離．赩如蜿虹．赫如奔螭．皎皎白閒．離離列錢．晨光內照．流景外烻．金楹齊列．玉舃承跋．青瑣銀鋪．是為閨闥．溫房承其東序．涼室據其西徧．開建陽則朱炎豔．啟金光則清風臻．清露瀼瀼．淥水浩浩樹以嘉木．植以芳草．悠悠
玄黃．皚皚白鳥．爾乃文以朱綠．飾以碧丹．點以銀黃．爍以琅玕．清風萃而成響．朝日曜而增鮮．　魏韋誕景福殿賦曰．瞻大廈之穹崇．結增構而高驤．脩棟迪以虹指．飛甍竦而鳳翔．榱桷駢逼以星羅．軒檻曼延而悠長．伏應龍於反宇．乘流蘇以飄揚．於是周覽升降．流目詳觀．叢楹負極．飛檻承．桁梧綺錯．楶梲鱗攢．芙蓉側植．藻井懸川．望舒涼室．羲和溫房．玄冬則暖．炎夏則涼．緫寒暑於區宇．制天地之陰陽．又有外城金狄．詭貌殊姿．列于應門．肅有容威．若乃離殿別館．粲如列星．安昌延休．清宴永寧．美百號之特居．嘉休祥之令名．步雕輦以逍遙．時容與於蘭庭．又有教坊講肆．才士布列．新詩變聲．曲調殊別．吟清商之激哇．發角徵與白雪．音感靈以動物．超世俗以獨絕．然後御龍舟兮翳翠蓋．吳姬擢歌．越女鼓枻．詠採菱之清謳．奏淥水之繁會．　魏夏侯惠景福殿賦曰．周步堂宇．東西眷眄．綵色光明．粲爛流延．素壁瀁．赫弈倩練．爾乃察其奇巧．觀其微形．嶔崟紆曲．盤牙欹傾．或夭矯而雲起．或詰屈而鐶縈．衆木附枝以連注．欒梧倚亞而相經．若乃仰觀綺窗．周覽菱荷．流彩的皪．微秀發華．纖莖葳蕤．順風揚波．含光內燿．婀嫋紛葩．曾櫨外周．榱桷內附．或因勢以連接．或邪詭以盤構．於是乎飛閣連延．馳道四周．高樓承雲．列觀若浮．挹朝露之華精．漱醴泉之清流．　宋孝武華林清暑殿賦曰．若夫瑤榭未清．瓊室流炎．熏風夕烈．熾景晨嚴．高巒廢駕．遊衢輟驂．思延寒於夏室．豈徒聞於遺籍．伊涼燠之可變．在今之猶昔．密盻林梁．側眺池籞．起北阜而置懸湖．沿西原而殿清暑．編茅樹基．採椽成宇．轉流環堂．浮清浹室．闢西櫺而鑒斜月．高東軒而望初日．乃炎精待戒．青祇將畢．濯禊在辰．風光明密．婉祥鱗
於石沼．儀瑞羽於林術．浮觴無屆．展樂有時．惟歡洽矣．含歌受辭．歌曰．山懷風兮谷吐泉．清潭邃兮遠氣宣．符深情兮應遙心．促千里兮測雲天．　宋江夏王劉義恭華林清暑殿賦曰．構禦暑之清宮．傍測景之西岑．列喬梧以蔽日．樹長楊以結陰．醴泉湧於椒室．迅波經于蘭庭．業芳芝以爭馥．合百草以競馨．飾丹壤以和璧．加疏楯以連城．至于朱明在運．鬱夕囂晨．寒堂涼結．清觀風臻．覽茲宇之靈緯．啟聖情以寤神．豈宣曲之妄擬．焉甘泉之足陳．　宋何尚之華林清暑殿賦曰．逞綿亙之虹梁．列雕刻之華榱．網戶翠錢．青軒丹墀．若乃奧室曲房．深冥密．始如易修．終然難悉．動微物而風生．踐椒塗而芳質．觴遇成宴．暫遊累日．却倚危石．前臨濬谷．終始蕭森．激清引濁．涌泉灌於基扈．遠風生於楹曲．暑雖殷而不炎．氣方清而含育．哀鵠唳暮．悲猿啼曉．靈芝被崖．仙華覆沼．【銘】後漢李尤德陽殿銘曰．皇穹垂象．以示帝王．紫微之則．弘誕彌光．大漢體天．承以德陽．崇弘高麗．苞受萬方．內綜朝貢．外俟遐荒．陳徐陵太極殿銘曰．夫紫蓋黃旗．揚都之王氣長久．虎踞龍蟠．金陵之地體貞固．天居爽塏．大寑尊嚴．高應瑞門．仰模營室．歸于有德．譬彼河圖．傳我休明．義同商鼎．太極殿者．法互○初學記二十四作氐．象冗．○初學記作亢．王者之位以尊．左平右墄．天子之堂為貴．往朝煨燼．多歷年所．世道隆平．宜其休復．監軍鄒子度啟稱．即日忽有一大梓柱．從流來泊．在後渚岸．嵯峨容與．若漢水之仙槎．搖漾波濤．似新亭之龍剎．孤拔靈山．允彰天貺．昔梁氏承聖．將圖繕修．東虜窺江．西胡犯畢．定之方中．亟興師旅．揆之以日．輒有災故．是知秦人所止．實漢祖而為宮．吳都佳氣．乃元皇而斯宅．千櫨赫弈．萬栱崚層．植綠芰而動
微風．舒丹蓮而制流火．甘泉遠望．覩正殿之崢嶸．函谷遙看．美皇居之佳麗．信可以齊三光而示宇宙．會萬國而朝諸侯．爰命微臣．乃為銘曰．雍畤相望．參差未央．偃師迴顧．崔嵬德陽．高捫太一．正覩瑤光．峩峩靈柱．赫赫流樟．美矣宮室．嘉哉令日．御扆垂旒．當朝靖蹕．樂備韶夏．禮兼文質．帝旅無諠．王旗斯謐．肅肅卿士．邕邕承弼．漢座雕屏．周人檻櫺．城隅有勒．殿省皆銘．況復皇寑．宜昭國經．方流典訓．永樹天廷．　陳沈烱太極殿銘曰．臣聞在天成象．紫宮所以昭著．在地成形．赤縣居其區宇．太極殿者．資兩儀之意焉．大壯顯其全模．土圭測其正影．周曰路寑．漢稱前殿．雖名號參差．其實一也．主上未明求衣．日旰忘食．隳樂壞禮．造次留神．漢陛秦除．莫不葺復．而此殿興造．累歲未成．外遘戎機．內憂民力．劬勞深慮．荏苒移時．至陳永定．六合既清．五禮稍備．雕楹玉舃．華榱璧璫．揆之有日．而猶一柱．楩楠豫章．地淪外寇．楚材晉用．非復我求．既而新亭前江．有流查甚壯．盤根錯節．枝葉葱蒨．津人以聞．正堪時用．於是將作受詔．冬官奉職．百工並作．屢降乘輿．匠石磨礱．必經天旨．儉而不固．泰而不奢．億兆填填而樂成也．曾未數旬．煥然雲構．昔晉朝繕造．文杏有闕．梅梁瑞至．畫以摽花．自是迄今．又獲神物．即樟樹焉．殿之某間即某柱是也．銘曰．軒轅狹堂．夏后卑宮．文來質往．蹇產彌崇．體制八都．開茲萬戶．灼爍雄梁．徘徊大廡．璧月霄懸．卿雲晝聚．豈伊開陽．飛來應柱．嘉辰令月．新寑告成．青槐赤棘．郎將思兵．翠被負扆．百辟公卿．鍾鼓八佾．簫韶九成．庸臣再拜．天子萬齡．【表】梁王筠上太極殿表曰．四海為家．義存威重．萬國來朝．事惟壯觀．憲北辰之居所．正南面之尊貴．繡栭鏤檻．延曜光暉．虬柱虹梁．杳冥雲霧．非
許鄴之敢倫．豈雍豫之能擬．且工徒樂業．庶民自競．不勞永逸．不日而成．信可以宴饗百神．朝覲羣后者矣．臣過荷寵榮．祿秩優潤．謹率丹款．上夫一千．不足微申鳧躍．伏深慙竦．
子／類書／藝文類聚／卷第六十四／居處部四／廬(P.1153)
廬
周官曰．凡國野之道．十里有廬．廬有飲食．　漢書曰．武帝詔嚴助．居厭承明之廬．　東觀漢記曰．耿純
率宗族歸光武．時郡國多降邯鄲．純兄歸燒宗家廬舍．上以問純．純曰．恐宗人賓客．卒有不同．故焚燒廬舍．絕其反顧之望．上大笑．　又曰．承宮少孤．年八歲．為人牧猪．鄉里徐子明春秋．授諸生數百人．宮過其廬下．見諸生講．好之．因亡其猪而聽經．猪主怪其不還．行求索．見宮．欲笞之．門下生共禁．乃止．魏志曰．管寧聞公孫度令行於海外．遂至遼東．度虛館以俟之．既往見度．乃廬於山下．時避難者多居郡南．而寧居北．示無遷志．　皇甫謐高士傳曰．世莫知焦先所出．或言生漢末．無父母兄弟．見漢衰．乃不言．常結草為廬．冬夏袒露．垢汙如泥．後野火燒其廬．先因露寑．遭大雪．先袒臥不移．人以為死．就視如故．　洛陽故宮名曰．侍中廬．在南宮中．【碑】後漢張超靈帝河閒舊廬碑曰．赫赫在上．陶唐是承．繼德二祖．四宗是憑．上納鑒乎羲農．中結軌乎夏商．元首既明．股肱惟良．乃因舊宇．福德所基．修飾經構．農隟得時．樹中天之雙闕．崇冠山之華堂．通樓閑道．丹階紫房．金牕鬱律．玉璧內璫．青蒲充庖．朱草栖箱．川魚踊躍．雲鳥舞翔．煌煌大漢．含德乾綱．體效日月．驗化陰陽．格于上下．震暢八荒．三光宣曜．四靈效祥．天其嘉享．豐年穰穰．騶虞奏樂．鹿鳴薦觴．二祝致告．福祿來將．永保萬國．南山無量．
子／類書／藝文類聚／卷第六十六／產業部下／田獵(P.1171)
藝文類聚卷第六十六
產業部下　田獵　釣　錢
田獵
禮記曰．天子諸侯．無事則歲三田．一曰乾豆．二曰賓客．三曰充君之庖．三田者．夏不田．無事而不田曰不敬．田不以禮曰暴天物．天子不合圍．諸侯不掩羣．天子殺則下大綏．諸侯殺則下小綏．綏當為緌．有虞氏之旗也．大夫殺則止佐車．佐車止則百姓田獵．佐車．驅逆之車．又曰．獺祭魚．然后虞人入澤梁．豺祭獸．然後田獵．鳩化為鷹．然後設罻羅．草木零落．然後入山林．昆蟲未蟄．不以火田．不麛不卵．不覆巢．　毛詩曰．騶虞．鵲巢之應也．鵲巢之化行．人倫既正．朝廷既治．天下純被文王之化．庶類蕃殖．蒐田以時．仁如騶虞．則王道成也．　六韜曰．文王卜田于渭陽．將大得．非熊非羆．天遺汝師．以之佐昌．施及三王．大吉．王乃齋三日．乘田車．駕田馬．于渭之陽．見呂尚坐以漁．文王勞而問焉．　穆天子傳曰．天子獵于滲澤．得白狐玄貉．以祭河宗．　晏子曰．景公田．十有八日不反．晏子往見．而衣冠不正．公望見晏子下車．急曰．夫子何遽．得無有故乎．對曰．國人皆謂君安野而好獸．無乃不可乎．公曰．寡人有吾子．猶心之有四支也．有四支故心有佚．寡人有吾子．故寡人佚．晏子曰．若心有四支而得佚．則可令四支無心乎．公乃罷
田而歸．　莊子曰．梁君出獵．見白鴈羣．下彀弩欲射之．道有行者．梁君謂行者止．行者不止．白鴈羣駭．梁君怒．欲射行者．其御公孫龍止之．梁君怒曰．龍不與其君．而顧他人．對曰．昔宋景公時大旱．卜之．必以人祠乃雨．景公下堂頓首曰．吾所以求雨．為民也．今必使吾以人祠乃雨．將自當之．言未卒而大雨．何也．為有德於天而惠於民也．君以白鴈故而欲射殺人．主君譬人無異於豺狼也．梁君乃與龍上車歸．呼萬歲．曰．樂哉．人獵皆得禽獸．吾獵得善言而歸．　韓子曰．孟孫獵．得麑．使西秦○太平御覽八百三十二作秦西．下同．巴持之．其母隨而呼之．西秦巴不忍．而與其母．孟孫適至．求麑．對曰．余不忍而與其母．孟孫大怒．逐之．居三月．復召為其子傅．曰．夫子不忍麑．又且忍吾子乎．　戰國策曰．魏文侯與虞人期獵．具．以飲酒樂．天雨．文侯將出．左右曰．今日飲酒樂．天雨．君將焉之．文侯曰．吾與虞人期獵．雖樂．豈不一會期哉．乃往自罷之．魏於是始強．　史記曰．田叔為魯相．魯王好獵．相常從苑中．王輒休相就館舍．相出．常暴坐待王苑外．王數使人請相休．終不休．曰．我王暴露苑中．我獨何為就舍．魯王聞之．不大出遊．　魏志曰．文帝將出獵．鮑勛上疏諫．帝手毀其疏而竟行．中道頓息．問侍臣曰．獵之為樂．何與八音也．侍中劉曄對曰．獵勝於樂．勛抗辭曰．夫樂上通神明．下和人理．隆治致化．萬邦咸乂．故移風易俗．莫善於樂．況獵暴華蓋於原野．因奏曄佞諛不忠．　江表傳曰．曹公與孫權書云．近者奉辭伐罪．旌麾南指．劉琮束手．今水軍八十萬衆．方與將軍會獵於吳．　王隱晉書曰．魏舒少工射．著韋衣．入山澤．每獵大獲．　世說曰．孫盛為庾公記室參軍．從獵．將其第三兒齊莊俱行．庾公不知．忽於獵場見莊．時年七
八歲．庾公謂曰．君兒亦復來乎．應聲答曰．所謂無小無大．從公于邁．　吳地記曰．長洲在姑蘇南．太湖北岸．闔閭所遊獵處也．吳先主使徐詳至魏．魏太祖謂詳曰．孤願越橫江之津．與孫將軍遊姑蘇之上．獵長洲之苑．吾志足矣．【詩】周王褒和張侍中看獵詩曰．上林冬狩反．回中講射歸．還登宣曲觀．更獵黃山圍．嚴冬桑柘慘．寒霜馬騎肥．緤盧隨兔起．高鷹接雉飛．獨嗟來遠客．辛苦倦邊衣．　陳張正見和諸葛覽從軍遊詩曰．治兵耀武節．縱獵駭畿封．迅鷁馳千里．高罝起百重．騰斃馬足．飢鼯落劍鋒．雲根飛燒火．鳥道絕禽蹤．方羅四海俊．聊以習軍容．【賦】漢司馬相如子虛上林賦曰．楚使子虛使於齊．齊王悉發境內之士．備車騎之衆．與使者出田．田罷．子虛過詫烏有先生．而亡是公存焉．先生曰．今日田樂乎．子虛曰．樂．獲多乎．曰．少．然則何樂．曰．僕樂王之欲誇僕以車騎之衆．而僕答以雲夢之事．曰．可得聞乎．子虛曰．可．王駕車千乘．選徒萬騎．田於海濱．列卒滿澤．罘網彌山．掩兔轔鹿．射麋脚驎．騖於鹽浦．割鮮染輪．射中獲多．矜而自功．顧謂僕曰．楚王之獵．孰與寡人．僕對曰．臣聞楚有七澤．嘗覩其一．未見其餘也．臣之所見．蓋特小小者耳．名曰雲夢．雲夢者．方九百里．其中有山焉．其山則盤紆岪鬱．岑崟參差．日月蔽虧．交錯糺紛．上干青雲．其東則有蕙圃蘅蘭．若射干．芎藭菖蒲．茳蘺蘪蕪．其高燥則生箴菥苞荔．薜莎青薠．其卑濕則生藏莨蒹葭．東蘠彫胡．其西則有涌泉清池．激水推移．外發芙蓉菱華．內隱巨石白沙．其北則有陰林巨樹．楩柟豫章．桂椒木蘭．檗離朱楊．其上則有鵷雛孔鸞．騰遠射干．楚王乃駕馴駁之駟．乘雕玉之輿．靡魚須之橈旃．曳明月之珠旗．陽子驂乘．纎阿為御．按節未舒．即
凌狡獸．蹴蛩蛩．轔駏驉．軼野馬．騊駼．乘遺風．射遊騏．射不虛發．中必決眥．洞胷達腋絕乎心繫．於是鄭女曼姬．被阿緆．投紵縞．雜纖羅．垂霧縠．飛襳垂髾．扶輿倚靡．錯翡翠之葳蕤．繆繞玉綏．眇眇忽忽．若神仙之髣髴．於是乃相與獠於蕙圃．掩翡翠．射鵕．怠而後發．遊于清池．浮文鷁．揚旌枻．張翠帷．建羽蓋．網瑇瑁．鉤紫貝．摐金鼓．吹鳴籟．榜人歌．聲流喝．涌泉起．奔物○漢書司馬相如傳．文選七作揚．會．磊石相擊．硠硠礚礚．若雷霆之聲．聞乎數百里之外．於是楚王登陽雲之臺．泊乎無為．澹乎自持．不若大王．終日馳騁．曾不下輿．臣竊觀之．齊殆不如．烏有先生曰．是何言之過也．且齊東渚巨海．南有琅邪．觀乎成山．射乎之罘．浮渤澥．遊孟諸．邪與肅慎為鄰．右以湯谷為界．秋田乎青丘．傍偟乎海外．吞若雲夢者八九．於其胷中．曾不蔕芥．然在諸侯之位．不敢言遊戲之樂．苑囿之大．先生又見客．是以王詞不復．何為亡以應哉．　上林賦．亡是公子○子字衍．听然而笑曰．楚則失矣．而齊亦未為得也．且齊楚之事．又焉足道乎．君未覩夫巨麗也．獨不聞乎天子之上林乎．左蒼梧．右西極．丹水更其南．紫淵徑其北．終始灞滻．出入涇渭．灃鎬潦潏．紆徐逶迤．經營乎其內．蕩蕩乎八川．分流相背而異態．於是乎蛟龍赤螭．漸離．鰅鱅鰬魠．禺禺魼鰨．揵鬐掉尾．振鱗奮翼．潛處乎深巖．明月珠子．的皪江靡．蜀石黃．水玉磊砢．鴻鷫鵠鳵．鴐鵞鳿．羣浮乎其上．沈淫汎濫．隨風澹澹．與波搖蕩．掩薄水渚．深林巨木．巉巖參差．九嵕嶻嶭．南山峨峨．掩以綠蕙．被以茳蘺．糅以蘪蕪．雜以留夷．布結縷．攢莎．揭車蘅蘭．稾本射干．茈薑蘘荷．箴橙若蓀．鮮支黃礫．蔣芋青薠．布護閎澤．延蔓太原．於是離宮別館．彌山跨谷．高廊四注．重坐曲閣．華榱
璧璫．輦道邐屬．步櫩周流．長途中宿．俛杳眇而亡見．仰攀緣而捫天．奔星更於閨闥．寃虹杝於楯軒．於是乎盧橘夏熟．黃甘橙榛．枇杷橪柿．樗棗楊梅．櫻桃蒲陶．隱夫鬱棣．揚翠葉．抗紫莖．發紅華．秀朱榮．煌煌扈扈．燭燿巨野．背秋涉冬．天子校獵．乘鏤象．六玉虬．扡蜺旌．靡雲旗．前皮軒．後道遊．孫叔奉轡．衞公驂乘．江河為阹．太山為櫓．車騎雷起．殷天動地．生貔豹．摶豺狼．手熊羆．足野羊．箭不苟害．解脰陷腦．弓不虛發．應聲而倒．然后侵淫促節．倐敻遠去．流離輕禽．蹴履狡獸．擇肉後發．先中命處．拂鷖鳥．捎鳳皇．捷鴛鶵．掩鷦鵬．蹶石關．歷封巒．過鳷鵲．望露寒．下棠梨．息宜春．西馳宣曲．濯鷁牛首．登龍臺．掩細柳．於是遊戲懈怠．置酒乎顥天之臺．張樂乎膠葛之宇．撞千石之鍾．立萬石之虡．建翠華之旗．樹靈鼉之鼓．奏陶唐氏之舞．聽葛天氏之歌．千人唱．萬人和．巴俞宋蔡．淮南千遮．文成顛歌．族居遞奏．金鼓迭起．鏗鎗闛鞳．洞心駭耳．荊吳鄭衞之聲．韶濩武象之樂．陰淫移衍之音．鄢郢繽紛．激楚結風．若夫青琴宓妃之徒．絕殊離俗．妖冶閑都．靚粧刻飾．嫵媚孅弱．皓齒燦爛．宜笑的皪．色授魂與．心愉於側．酒中樂酣．天子曰．嗟乎此太奢侈．於是歷吉日以齋戒．襲朝衣．乘法駕．建華旗．鳴玉鸞．遊於六藝之囿．馳騖仁義之途．脩容乎禮園．翺翔乎書圃．　漢楊雄羽獵賦曰．武帝廣開上林．東南至宜春鼎湖．禦宿昆吾．傍南山．西至長楊五柞．北繞黃山．濱渭而東．周袤數百里．聊因校獵以風．玄冬季月．天地隆冽．乃詔虞人典澤．東延崐鄰．西馳閶闔．儲積共偫．戎卒夾道．斬叢棘．夷野草．禦自汧渭．經營酆鎬．營合圍會．先置乎長楊之南．昆明靈沼之東．荷垂天之罼．張竟壄之罘．靡日月之朱竿．曳彗星之飛旗．渙若天星之羅．浩如濤
水之波．淫淫與與．前後要遮．立歷天之旗．曳梢星之旃．霹靂列缺．吐火施鞭．車騎雲會．登降闇藹．泰華為旗．熊耳為綴．木仆山還．漫若天外．於是鳥不及飛．獸不得過．軍驚師駭．刮野掃地．禽殫中衰．相與集於靖冥之館．以臨珍池．灌以岐梁．溢以江河．東瞰目盡．西暢亡涯．隨珠○文選珠下有和字．此脫．氏．焯爍其波．方椎夜光之流離．剖明月之珠胎．於茲乎鴻生巨儒．修唐典．匡雅頌．揖讓於前．昭光振耀．響忽如神．仁聲惠於北狄．武誼動於南鄰．　後漢張衡羽獵賦曰．皇上感天威之繆烈．思太昊之觀虞．虞人表林麓而廓菜藪．翦荊梓而夷榛株．於是鳳皇獻歷．太僕駕具．蚩尤先驅．雨師清路．山靈護陣．方神蹕御．羲和奉轡．弭節西征．翠蓋葳蕤．鸞鳴礲砱．山谷為之澹淡．丘陵為之簸傾．於是皇輿綢繆．遷延容與．抗天津於伊洛．敻遙集乎南圃．大詔獵者．竟逐長驅．輕車飈厲．羽騎電騖．霧合雲集．波流雨注．馬蹂麋鹿．輪轔雉兔．弓不妄彎．弩不虛舉．鳥驚絓羅．獸與矢遇．　魏文帝校獵賦曰．長鎩糺霓．飛旗拂天．部曲按列．什伍相連．跱如叢林．動若崩山．超崇岸之曾崖．厲障澨之雙川．列翠星陳．戎車方轂．風迴雲轉．埃連飈屬．雷響震天地．譟聲蕩川岳．遂躙封狶．籍麈鹿．梢飛鳶．接鸑鷟．聚者成丘陵．散者闐溪谷．流血赫其丹野．羽毛紛其翳日．考功効績．班賜有敍．授甘炰．○句有脫文．飛酌清酤．割鮮野享．舉爵鳴鼓．鑾輿促節．騁轡迴翔．望爵臺而增舉．涉幽壍之花梁．　魏王粲羽獵賦曰．相公乃乘輕軒．駕四輅．駙流星．屬繁弱．選徒命士．咸與竭作．旌旗雲橈．鋒刃林錯．揚暉吐火．曜野蔽澤．山川於是搖蕩．草木為之摧撥．禽獸振駭．魂亡氣奪．興頭觸系．搖足遇橽．陷心裂胃．潰腦破顙．鷹犬競逐．弈弈霏霏．下韝窮緤．摶肉噬肌．墜者若
抵．清野滌原．莫不殲夷．　魏應瑒西狩賦曰．伊炎漢之建安．飛龍耀乎天衢．皇宰弈而陶運．樹匡翼而大摹．盪無妄之氛穢．揚威靈乎八區．開九土之舊迹．暨聲教於海隅．時霜淒而淹野．寒風肅而川逝．草木紛而搖蕩．鷙鳥別而高厲．既乃揀吉日．練嘉辰．清風矢戒．屏翳收塵．於是魏公乃乘彫輅．駟飛黃．擁簫鉦．建九．○句有脫文．按轡清途．颯沓風翔．於是圍網周合．雷鼓天震．千乘長羅．萬表星陳．雙翼伉旌．八校祖分．長燧電舉．高煙蔽雲．爾乃徒輿並興．方軌連質．驚飈四駭．衝禽驚溢．騁獸塞野．飛鳥蔽日．爾乃赴玄谷．陵崇巒．俯掣奔猴．仰捷飛猿．雲幕被於廣野．京燎照乎平原．醴炰充給．洪施普宣．　又馳射賦曰．於是陽春嘉日．講肆餘暇．將逍遙於郊野．聊娛遊於騁射．延賓鞠旅．星言夙駕．樹應鞞於路左．建丹旗於表路．羣駿籠於衡首．咸皆騕褭與飛葂．爾乃結翻仵．齊倫匹．良樂授馬．孫臏調駟．籌筭克明．班次均壹．左攬繁弱．右接湛衞．控滿流睇．應弦飛碎．旝動鼓震．譟聲雷潰．重破累．流景焂忽．紛紜絡驛．次授二八．驊騮激騁．神足奔越．終節三驅．矢不虛發．進截飛烏．顧摧月支．須紆六鈞．口彎七規．觀者并氣而傾竦．咸側仚而騰移．爾乃縈回盤厲．按節和旋．翩翩神厲．體若飛仙．弈弈騂牡．既佶且閑．揚驪沛艾．蠖略相連．　晉夏侯湛獵兔賦曰．爾乃乘露箱．御良馬．循又接於廣漠．弓矢連於曠野．端眺蒿萊．摘盱榛穢．落目攢慨．傍窺蓊薈．視毚兔之所隱．乃精望而審發．弦絕箭激．驚伏並斃．搜鱗危險．覓歷岡阜．留罾挂於重林．疏罝結於通藪．密驚視於草間．暫見之於蒙．○句有脫文．擬以銳殳．規以良弓．覩毫末而放鏃．乃殪之於窟中．或紛歘以驚騖．影跳竦而揚白．擢輕足之煢煢．振遊形之躍躍．弓不暇彎．罝不及
幕．爾乃鷹鷂翻以飄揚．勁翼謖而下猘．馬釋椌以長騁．鬱騰虛而陵厲．翕習於迴阻之間．繞繚於山澤之際．盤迂遊田．其樂泄泄．心既倦兮日遷．命輿駕兮將還．息徒蘭圃．秣驥華田．目送歸波．手揮五絃．優哉遊哉．聊以永年．　晉潘岳射雉賦曰．涉青林以遊覽．樂羽族之羣飛．偉彩毛之英麗．有五色之名翬．厲耿介之專心．張猛毅之雄姿．於時青陽告謝．朱明肇授．靡木弗滋．無草不茂．天英英以垂雲．泉涓涓而吐霤．麥漸漸以擢芒．雉鷕鷕而朝雊．鬱軒翥以餘怒．思長鳴以効態．爾乃俟扇舉而清叫．野聞聲而應媒．樆朱冠之赩．敷藻翰之陪鰓．或蹷或啄．時行時止．班尾揚翹．雙魚特起．應叱愕立．擢身竦．捧黃閒以密彀．屬剛挂以潛擬．山鷩悍害．猋迅以甚．鯨牙低鏃．心平望審．毛體摧落．霍若碎錦．逸羣之儁．擅場挾兩．櫟雌妬異．焂來忽往．於是筭分銖．商遠近．揆懸刀．騁絕伎．當咮值胷．裂素破觜．若乃耽盤遊道．放心不移．樂而無節．端操或虧．此老氏之所戒．而君子所不為．【啟】梁沈約為皇太子謝賜御所射雉啟曰．輕鑾微動．密翳徐張．黃閒所彀．矢無虛發．南皮之獲．未足稱工．臣任惟守器．事隔陪奉．天慈曲降．賜物頒禽．
子／類書／藝文類聚／卷第七十九／靈異部下／神(P.1347)
藝文類聚卷第七十九
靈異部下　神　夢　魂魄
神
左傳曰．有神降于莘．惠王問諸內史過曰．是何故也．對曰．國之將興．明神降之．監其德也．將亡．神又降之．觀其惡也．故有得神以興．亦有以亡．虞夏商周皆有之．　山海經曰．西海水赤．有章尾山．有神人面虵身而赤．身長千尺．其眠乃晦．其視乃明．不食不寢．風雨是謁．能請致風雨．是謂燭龍．　又曰．蚩尤作兵．犯黃帝．黃帝乃令應龍攻於冀州之野．蚩尤謂○太平御覽八百八十二作請．風伯．所從大風雨．黃帝乃下天女．止雨．遂殺蚩尤．不得復上．故所居不雨．　三齊略記曰．始皇作石橋．欲過海觀日出處．于時有神人．能驅石下海．城陽一山石．盡起立．嶷嶷東傾．狀似相隨而去．云石去不速．神人輒鞭之．盡流血．石莫不悉赤．至今猶爾．　又曰．始皇於海中作石橋．非人功所建．海神為之豎柱．始皇感其惠．通敬其神．求與相見．海神答曰．我形醜．莫圖我形．當與帝會．乃從石塘上入海三十餘里相見．左右莫動手．巧人潛以脚畫其狀．神怒曰．帝負我約．速去．始皇轉馬還．前脚猶立．後脚隨崩．僅得登岸．畫者溺於海．衆山之石皆住．今猶岌岌．無不東趣．　史記曰．伍子胥死．吳人憐之．為立祠於江上．因名曰胥山．　又曰．始
皇西南渡淮．之衡山南郡．浮江至湘山祠．逢大風．幾不得渡．上問博士曰．湘君何神．對曰．聞堯女舜之妻也．而葬於此．於是始皇大怒．使刑徒三千人．伐湘山樹．赭其山上．　列女傳曰．舜陟方．死於蒼梧．二妃葬於江湘之間．俗謂之湘君．　搜神記曰．蔣子文者．廣陵人也．嗜酒好色．常自謂己骨清．死當為神．漢末為秣陵尉．逐賊至於鍾山之下．賊擊傷額．因解綬以縛之．有頃遂死．及吳先主之初．其吏見文於道．乘白馬．執白羽扇．侍從如平生．文曰．我當為此土地神也．為吾立祠．不爾．使蟲入耳為災．吳主以為妖言．後果有蟲入人耳．皆死．醫不能治．又云．不祠我．將有大火．是歲數有大火．吳主患之．封為都中侯．加印綬．立廟堂．改鍾山為蔣山．以表其靈也．　又曰．濟北弦超．嘉平中．夜夢神女從之．自稱天上玉女．東郡人．姓成公．字智瓊．早失母．天帝哀其孤苦．令得下嫁從夫．當其夢也．嘉喜非常．覺寤欽想．如此三夕四旦．顯然來遊．駕輜軿車．從八婢．服綾羅綺繡．狀若飛仙．自言年十七．遂為夫婦．贈詩曰．飄颻浮勃述．敖曹雲石滋．神仙豈虛降．應運來相之．　又杜蘭香別傳曰．杜蘭香．自稱南陽人．以建興四年春．數詣張傳．傳年十七．望見其車在門外．婢通言．阿母所生．遣授配君．君可不敬從．傳先改名碩．碩呼女前．視可十八九．說事邈然久遠．有婦子二人．大者萱支．小者松支．鈿車青牛．上飲食皆備．作詩曰．阿母處靈岳．時遊雲霄際．衆女侍羽儀．不出墉宮外．飄輪送我來．豈復耻塵穢．從我與福俱．嫌我與禍會．至其年八月旦來．復作詩曰．逍遙雲霧間．呼嗟發九嶷．流汝不稽路．弱水何不之．出署豫子三枚．大如雞子．云．食此．令君不畏風波．辟寒溫．碩食二．欲留一．不肯．令碩盡食．言本為君作妻．情無曠遠．以年命未合．
其小乖．太歲東方卯．當還求君．　王隱晉書曰．鎮南劉弘．以故刺史王毅子衡陽太守矩為廣州．矩至長沙．見一人長大．著布單衣．自持奏在岸上．矩省奏云．京兆杜靈之．仍入舡共語．稱敍希闊．矩問君京兆人．何時發來．答曰．朝發．矩怪京兆去此數千．那得朝發今到．杜答云．僕天上京兆．去此乃數萬．何止數千乎．　異苑曰．衡陽山九嶷．皆有舜廟．漢世零陵文學姓奚．於泠道縣舜祠下．得笙玉管．舜時西王母獻．　又曰．陸機初入洛．次河南之郾師．時夕．望道左若有民居．因往逗宿．見一年少．神姿端達．與機言玄門妙物．機心伏其能．無以詶抗．機提緯古今．緫驗名實．此年少不堪欣解．既曉便去．機稅驂逆旅．逆旅嫗曰．此東數十里無村落．止有山陽王家墓耳．機乃怪．悵然．還睇昨路．空野霾雲．栱木蔽日．知所遇者信王弼墓也．　又曰．吳相伍員廟．永嘉中．吳郡人叔父為臺郎．在洛．值京都傾覆．歸塗阻塞．當濟江．南風不得進．既投奏．即日得渡．　又曰．長沙羅縣．有屈原自投之川．山水明淨．異於常處．民為立廟．在汨潭之西．岸側盤石．馬跡尚存．相傳云．原投川之日．乘白驥而來．　幽明錄曰．王輔嗣注易．輒笑鄭玄為儒．云老奴無意．王時夜分．忽然聞外閤有着屐聲．須臾進．自云鄭玄．責之曰．君年少．何以輕穿文鑿句．而妄譏誚老子耶．極有忿色．言竟便退．輔嗣心生畏惡．少年遇厲疾而卒．【詩】梁簡文帝祠伍員廟詩曰．去國資孝本．循忠全令名．舟裏多奇計．蘆中復吐誠．偃月交吳艦．魚麗入楚營．光功摧妙筭．手載籍餘聲．洪濤猶鼓怒．靈廟尚凄清．行潦承椒奠．按歌雜鳳笙．無勞晉后璧．詎用楚臣纓．密樹臨寒水．疎扉望遠城．窗寮野霧入．衣帳積苔生．惟有三青鳥．斂翅時逢迎．　梁劉遵和簡文帝賽漢高帝廟
詩曰．分蛇綸霸迹．提劍滅雄威．空餘清祀處．無復瑞雲飛．仙車照丹穴．霓裳影翠微．投玦要漢女．吹管召湘妃．幸逢懷精日．豫奉沐休歸．　梁徐陵和詩曰．山宮類牛首．漢寢若龍川．玉椀無秋酎．金燈滅夜煙．丹帷迫靈岳．紺席下羣仙．堂空沛筑響．釵低戚舞妍．何殊后廟裏．子建作華篇．　梁劉孝儀和詩曰．珪幣崇明祀．牲樽禮貴神．風驚如集廟．光至似來陳．徘徊靈駕入．叫咷倡歌新．將言非為己．致敬乃祈民．多才與多事．今古獨為鄰．　梁王臺卿和詩曰．沐芳事椒糈．駕言遵壽宮．瑤臺斜接岫．玉殿上凌空．樹出垂巖影．竹引帶山風．階長霧難歇．窗高雲易通．所悲樽俎撤．按歌曲未終．　梁王僧孺湘夫人詩曰．桂棟承薜帷．眇眇川之湄．白蘋徒可望．綠芷竟空滋．日暮思公子．銜意嘿無辭．【賦】楚宋玉高唐賦曰．楚襄王與宋玉遊於雲夢之臺．望高唐之觀．其上獨有雲氣．崪兮直上．忽兮改容．須臾之間．變化無窮．王問玉曰．此何氣也．玉對曰．所謂朝雲者也．昔者先王嘗遊高唐．怠而晝寢．夢婦人曰．妾巫山之女也．為高唐之客．聞君遊高唐．願薦枕席．王因幸之．去辭曰．妾在巫山之陽．高丘之阻．旦為朝雲．暮為行雨．朝朝暮暮．陽臺之下．朝視之如言．故為立廟．號曰朝雲．始出狀若何．玉對曰．其少進也．晣兮若妖姬揚袂障日而望所思．忽兮改容．偈兮若駕駟馬而建羽旗．湫兮如風．凄兮如雨．風止雨霽．雲無處所．惟高唐之大體．殊無物類之可儀比．巫山赫其無疇．道互折而曾累．遇天雨之新霽．觀百谷之俱集．濞洶洶其無聲．潰淡淡而並入．中阪遙望．玄木冬榮．煌煌曄曄．奪人目精．爛兮若列星．曾不可殫形．綠葉紫裹．朱莖白蔕．纖條悲鳴．聲似竽籟．清濁相和．五變四會．感心動耳．迴腸傷氣．長吏隳官．賢士失志．愁
思無已．歎息垂淚．王乃乘玉輿．駟蒼螭．於是乃縱獵者．基趾如星．傳言羽獵．銜枚無聲．蜺為旌．翠為蓋．風起雨止．千里而逝．　又神女賦曰．楚襄王與宋玉進於雲夢之浦．使玉賦曰．高唐之事．其夜王寢．夢與神女遇．其狀甚麗．王異之．明日以白玉曰．其始來也．曜乎若白日初出照屋梁．其少進也．皎若明月舒其光．須臾之間．美貌橫生．燁乎如華．溫乎如瑩．五色並施．不可殫形．振繡衣．被袿裳．醲不短．纖不長．步裔裔兮曜殿堂．忽兮改容．婉若遊龍．乘雲翔．何神女之妖麗．合陰陽之渥飾．被華藻之可好．若翡翠之奮翼．毛嬙障袂．不足程式．西施掩面．比之無色．望余帷而延視．若流波之將瀾．奮長袖以正衽．立躑躅以不安．意似近而既遠．若將來而復旋．褰余幬而請御．顧女師．命大傅．歡情未接．將辭而去．遷延引身．不可親附．　魏陳王曹植洛神賦曰．黃初三年．余朝京師．還濟洛川．古人有言．斯水之神．名曰宓妃．感宋玉對楚王說神女之事．其辭曰．余從京域．言歸東藩．背伊闕．越轘轅．經通谷．凌景山．稅駕乎蘅臯．秣駟乎芝田．容與乎楊林．流盻乎洛川．於是精移神駭．忽焉思散．俯則未察．仰以殊觀．覩一麗人．于巖之畔．其形也翩若驚鴻．婉若遊龍．榮曜秋菊．華茂春松．髣髴兮若輕雲之蔽月．飄颻兮若流風之回雪．遠而望之．皎若太陽升朝霞．迫而察之．灼若芙蕖出綠波．濃纖得衷．脩短合度．　魏陳琳神女賦曰．漢三七之建安．荊野蠢而作仇．贊皇師以南假．濟漢川之清流．感詩人之攸歎．想神女之來遊．儀營魄於髣髴．託嘉夢以通精．望陽侯而瀇瀁．覩玄麗之軼靈．文絳虯之弈弈．鳴玉鸞之嚶嚶．答玉質於苕華．擬豔姿於蕣榮．感仲春之和節．歎鳴鴈之噰噰．申握椒以貽予．請同宴乎奧房．苟好樂之嘉合．永絕世而
獨昌．既歎爾以艷采．又悅我之長期．順乾坤以成性．夫何若而有辭．　魏王粲神女賦曰．惟天地之普化．何產氣之淑真．陶陰陽之休液．育夭麗之神人．稟自然以絕俗．超希世而無羣．體纖約而才足．膚柔曼以豐盈．髮似玄鑒．鬢類刻成．戴金羽之首飾．珥昭夜之珠璫．襲羅綺之黼衣．曳縟繡之華裳．錯繽紛以雜袿．佩熠爚而焜煌．退變容而改服．冀致態以相移．稅衣裳兮免簪笄．施華的兮結羽儀．揚娥微盻．懸藐流離．婉約綺媚．舉動多宜．稱詩表志．安氣和聲．探懷授心．發露幽情．彼佳人之難遇．真一遇而長別．顧大罰之淫愆．亦終身而不滅．心交戰而貞勝．乃回意而自絕．　魏楊脩神女賦曰．惟玄媛之逸女．育明曜乎皇庭．吸朝霞之芬液．澹浮遊乎太清．余執義而潛厲．乃感夢而通靈．盛容飾之本艷．奐龍采而鳳榮．翠黼翬裳．纖縠文袿．順風揄揚．乍合乍離．飄若興動．玉趾未移．詳觀玄妙．與世無雙．華面玉粲．韡若芙蓉．膚凝理而瓊絜．體鮮弱而柔鴻．回肩襟而動合．何俯仰之妍工．嘉今夜之幸遇．獲帷裳乎期同．情沸踊而思進．彼嚴厲而靜恭．微諷說而宣諭．色歡懌而我從．　晉張敏神女賦曰．世之言神仙者多矣．然未之或驗也．至如絃氏之婦．則近信而有證者．夫鬼魅之下人也．無不羸病損瘦．今義起平安無恙．而與神女飲宴寢處．縱情極意．豈不異哉．余覽其歌詩．辭旨清偉．故為之作賦．皇覽余之純德．步朱闕之崢嶸．靡飛除而入秘殿．侍太極之穆清．帝愍余之勤肅．將休余於中州．託玄靜以自處．寔應夫子之好仇．於是主人憮然而問之曰．爾豈是周之褒姒．齊之文姜．孽婦淫鬼．來自藏乎．儻亦漢之遊女．江之娥皇．猒真．倦仙侍乎．於是神女乃斂袂正襟而對曰．我實貞淑．子何猜焉．且辯言知禮．恭為令
則．美姿天挺．盛飾表德．以此承歡．君有何惑．爾乃敷茵席．垂組帳．嘉旨既設．同牢而饗．微聞芳澤．心盪意放．於是尋房中之至嬿．極長夜之懽情．心眇眇以忽忽．想北里之遺聲．賦斯時之要妙．進偉服之紛敷．俛撫衽而告辭．仰長歎以欷吁．乘雲霧而變化．遙弃我其焉如．　晉楊該三公山下神祠賦曰．南極鬱紆．飛龍在天．太一白石．巨靈據山．二后殊位．惟公在焉．下則歸雲縫勃．綠水流離．爭湍趣戾．衝石會谿．高岸為谷．嶢阻．梗林柰條．逼塗迮蹊．行者息駕．步趾於斯．陟大．登岑岡．踰爽塏．歷朝陽．曄華殿之顯敞．覩應門之嶈嶈．神木鬱蓊．百堵周乎洞房．進排閶闔．顧盻靈堂．聚楹列峙．丹飾煌煌．千櫨浮跂．夭蹻騰驤．累層岌嶪．齊載長梁．敷山藻於前梲．綴榱槁以采章．文綺雘其紛鱗．洪葩曄之披楊．爾乃逡巡降趾．遊坐東廂．日不逮昏．炎燎已光．縣宰致祀．嘉旨備詳．陰祚顯應．偏澤圻疆．普此士女．樂彼豐穰．　宋謝靈運江妃賦曰．招魂定情．洛神清思．單曩日之敷陳．盡古來之妍媚．矧今日之逢逆．邁前世之靈異．姿非定容．服無常度．兩宜歡嚬．俱適華素．于時升月隱山．落日映岐．收霞斂色．迴飈拂渚．每馳情於晨暮．矧良遇之莫敍．投明瑱以申贈．顗色授而魂與．況分岫湘岸．延情蒼陰．隔山川之表裏．判天地之浮．承嘉約於往昔．寧更貳於在今．儻借訪於交甫．知斯言之可諶．蘭音未吐．紅顏若輝．留盻光溢．動袂芳菲．散雲轡之絡驛．按靈輜而徘徊．建羽旌而逶迤．奏情管之依微．慮一別之長絕．眇天末而永違．　梁江淹水上神女賦曰．江上丈夫．遊宦荊吳．首衞國．望燕路．歷秦關．出宋都．徧覽下蔡之女．且說淇上之姝．乃造南中．度炎州．經玉澗．越金流．路逶迤而無軌．野忽漠而尠儔．既而精飛視亂．意去心
移．倚靡蓋．悵望蕙枝．一麗女子．碧渚之崖．冶異絕俗．奇麗不常．青琴羞豔．素女慙光．恨精影之不滯．悼光晷之難借．閱有無於俄頃．驗變化於咫尺．野田田而虛翠．水湛湛而空碧．乃唱桂棹．陵衝波．背橘浦．向椒阿．苟懸天子有命．永離訣其若何．【碑】梁簡文帝吳興楚王神廟碑曰．昔者武王詢於太公．五神之禮正．伊陟贊於巫咸．三篇之義作．抑又玄矩司於坎宮．漢興北畤．黃虵感於通夢．秦作西郊．幽則鬼神．其來已尚．楚王既弘茲釋教．並止獻車牛．既舍黃駒．安俟騂角．掌擊無左滌之勞．牧人止楅衡之務．周房殷俎．惟有玄澗芳芝．玉斝瑤樽．止陳丹桂清酌．漸符不殺之教．方行大士之心．比夫黃樹赤光．紫衣朱．蔑矣哉．王制云．山川神祇．有不舉者．為不敬．太守元景仲．稽諸古典．於茲往烈．永傳不朽．式樹高碑．翠石勒文．事偕神掌．靈龜負字．還擬洛書．【祭文】齊謝朓祭文○文字疑衍．大雷周何二神文曰．大過在運．小雅盡缺．瓊鏡曰淪．金車未晣．周生電斷．神謨英冠．正因部奇．風斂雲散．晉德如燬．功資叶贊．山無猛鷙．時曠忠賢．流王于彘．龜鼎忽焉．忠肅布衣．君親自然．驅狐上國．斬鯢中川．紛綸凱入．氛氳配天．　梁邵陵王祀魯山神文曰．敬奠魯君之靈．竊以首山鬱律．表二叔之清風．趙國隱淪．擅三公之靈迹．北坂祠城．流光夜起．東嶺叢室．甘雨晝零．故能徵應不褰．介福無爽．金壇玉宇．是衆妙之遊遨．丹崖翠幄．信靈人之響像．霓裳孔蓋．轉日車而競前．駕象乘豹．載靈旗而緫集．江妃漢女．含睇來趨．湘娥洛嬪．宜言在側．鳴璆撫劍．俠席徘徊．絳節陳竽．滿堂繁會．奠椒懷糈之歡．傳已代舞之樂．桂醑溢於羽樽．蕙肴盈於蘭藉．既醉既飽．景福攸同．不震不騰．神保是格．炰胾之薦已畢．慶報之澤攸先．願化
昌而俗阜．俾多祐之在旃．同匪石之無轉．欣滯穗之有年．惟東皇兮戾止．等南山而不騫．　梁沈約賽蔣山廟文曰．我皇體天御宇．望日表尊．備樂變乎笙鏞．鬱禮華於俎豆．邇無不懷．遠無不肅．鳥革玄素之容．草移丹綠之狀．泉露改味．日月重光．仰惟大王．年踰二百．世兼四代．揚玉桴．布瑤席．秦梁楚趙之巫．把瓊茅而延佇．燕衞宋鄭之音．結流風而成曲．九疑之來蔽日．三山之駕若雲．
子／類書／藝文類聚／卷第八十／火部／燈(P.1368)
燈
說文曰．錠謂之燈．　韻集曰．無足曰燈．有足曰錠．　離騷○按本條非離騷．曰．吳酒不廢日夜．蘭膏明燭華銅錯．言燈錠盡銅．琢禽獸．有華英也．　說苑曰．楚莊王賜羣臣酒．日暮．燈燭滅．乃有人引美人衣者．美人挽絕其冠纓．事具人部報恩篇．　劉向別傳曰．待詔馮商作燈賦．　漢書曰．金枝秀華．庶旄翠旌．金枝．銅燈．百二十枝．秀華．中主有光華也．　又曰．武帝思念李夫人不已．方士齊人少翁．言能致其神．乃夜設燈燭帷幄．而令帝居他帳．遙望見好女．如李夫人之貌．而不得就視．　漢武內傳曰．西王母遣使謂帝曰．七月七日．我當暫來．帝至日．掃除宮內．燃九光之燈．　荀采傳曰．荀采．爽女．為陰瑜妻．而夫早亡．爽逼嫁與太原郭弈．采入郭氏室．暮乃去其帷帳．建四燈．斂色正坐．郭氏不敢逼．　風俗通曰．郅伯夷宿亭．止樓上．燃數燈．夜有魅來．伯夷趣之．以燈照．乃老狸也．　東宮舊事曰．宮有銅鴨頭燈二．銅侍燈三．供戶外用．夕供油七合．太子納妃．有金塗四尺長燈一．金塗連盤短燈二．金塗連盤鴨燈一．　鄴中記曰．石虎正旦會於殿前．設百二十枝燈．【詩】晉習鑿齒詩曰．煌煌閑夜燈．脩脩樹間亮．燈隨風煒燁．風與燈升降．　齊謝朓詠燈詩曰．發翠斜溪裏．蓄實宕山峯．抽莖類仙掌．銜光似燭龍．飛蛾再三繞．輕花四五重．孤對相思夕．空照舞衣縫．　梁簡文帝詠籠燈絕句詩曰．動焰翠帷裏．散影羅帳前．花心生復落．明銷君詎憐．　梁紀少瑜詠殘燈絕句曰．殘燈猶未滅．將盡更揚暉．惟餘一兩爓．○原訛爛．據馮校本改．裁得解
羅衣．　梁王筠詠燈擎詩曰．百華曜九枝．鳴鶴映冰池．末○原訛未．據馮校本改．光本內照．丹花復外垂．流暉悅嘉客．翻影泣生離．自銷良不悔．明白願君知．　梁吳筠燈詩曰．昔在鳳皇闕．七采蓮花莖．陸離看寶帳．爛熳照文屏．檐豔煙光轉．氛氳霧裏輕．能方三五夜．桂樹月中生．　梁范靖妻沈氏詠燈詩曰．綺筵日已暮．羅帳月未歸．開花散鶴彩．含光出九微．風軒動丹焰．水宇淡清輝．不輕蛾繞．唯恐曉蠅飛．【賦】漢劉子駿燈賦曰．惟茲蒼鶴．修麗以奇．身體剼削．頭頸委蛇．負斯明燭．躬含冰池．明無不見．照察纖微．以夜繼晝．烈者所依．　魏殷臣○按當作巨．本書八十五布篇同．鯨魚燈賦曰．橫海之魚．厥號惟鯨．普彼鱗族．莫之與京．大秦美焉．乃觀乃詳．寫載其形．託于金燈．隆脊矜尾．鬐甲舒張．垂首挽視．蟠于華房．狀欣欣以竦峙．若將飛而未翔．懷蘭膏於胷臆．明制節之謹度．伊工巧之奇密．莫尚美於斯器．因綺麗以致用．設機變而罔匱．匪雕文之足瑋．差利事之為貴．永作式於將來．跨千載而弗墜．　晉夏侯湛釭燈賦曰．乃珠珍寶器．奇像妙工．取光藏煙．致巧金銅．融冶甄流．陶形定容．爾乃隱以金翳．疏以華籠．融素膏於回槃．發朱輝於綺窗．宣耀蘭堂．騰明廣宇．焰煜爚於茵筵．煥炤乎屏組．　晉孫惠百枝燈賦曰．曄若雲停．爛已星布．　范堅燈賦曰．爾乃旋閑房．升玉榻．列華槃．鑠凝．浮炷穎其始燃．秘闈於是乃闔．旁映文楹．仰暉丹桷．赫如燭龍吐輝．爛若翳陽復旭．　梁簡文帝列燈賦曰．何解凍之嘉月．值蓂莢之盡開．草含春而動色．雲飛采而輕來．九微間吐．百枝交布．聚類炎洲．跡同大榭．競紅蘂之晨舒．蔑丹螢之昏騖．蘭膏馥氣．芬炷擎心．寒生色淺．露染光．　梁江淹燈賦曰．淮南王．信自葬．命婇女．餌
丹砂．餌丹砂．學鳳音．紫霞沒．白日．挂明燈．散玄陰．顧謂小山儒士．斯可賦乎．於是泛瑟而言曰．若大王之燈也．銅華金擎．錯質鏤形．碧為雲氣．玉為僊靈．雙盌百枝．豔帳充庭．照錦池之丈席．映繡柱之鳴箏．若庶人之燈者．非銀非珠．無藻無縟．心不貴麗．器窮於樸．　周庾信燈賦曰．九龍將暝．三爵行栖．瓊鉤半上．弱木全低．乃有百枝同樹．四照連槃．香添燃蜜．氣雜燒蘭．燼長霄久．光青夜寒．秀帳掩映．魭膏照灼．動鱗甲於鯨魚．光芒於鳴鶴．蛾飄則碎花亂下．風起則流星細落．況復上蘭深夜．中山醑清．楚妃留客．韓娥合聲．但歌著節．遊絃絕鳴．輝輝朱燼．焰焰紅榮．乍九光而連影．或雙花而並明．寄言蘇季子．應知餘照情．【贊】晉支曇諦燈贊曰．既明遠理．亦弘近教．千燈同輝．百枝並曜．飛煙清夜．流光洞照．見形悅景．悟旨測妙．【銘】後漢李尤金羊燈銘曰．賢哲勉務．惟日不足．金羊載耀．作明以續．
子／類書／藝文類聚／卷第八十／火部／燭(P.1370)
燭
周官．司烜氏．掌以燧取火於日．以供祭祀之明燭．日火．陽之絜氣也．明燭以炤饌．凡邦之大事．供蕡燭．賁燭．麻燭．賁．大也．　禮記曰．侍坐．燭至起．異晝夜也．燭不見跋．跋．本也．燭盡則去之．嫌若燼多．有厭倦也．　又曰．孔子曰．嫁女之家．三夜不息燭．思離親也．事具禮部婚姻篇．　尚書大傳曰．晉平公問師曠曰．吾年七十．欲學．恐已暮．師曠曰．臣聞老而學者．如執燭之明．執燭之明．孰與昧行．公曰．善．事具禮部學篇．　文子曰．鳴鐸以聲自毀．蘭膏以明自銷．　韓子曰．鄭人有遺燕相國書者．夜書．謂持燭者曰．舉燭．而誤書舉燭．燕相受書曰．舉燭高明．高明者．舉賢而任之．事具贈答部．　列女傳曰．齊女徐吾者．東海上貧婦人．其鄰婦李吾之屬．
合燭夜績．吾最貧而燭不屬．李吾曰．徐吾燭數不屬．請無與夜．徐吾曰．妾以貧故．起常先．去常後．掃陳席以待來者．坐常處下．為貧故也．今一室之中．益一人．燭不為益明．去一人．燭不為益闇．何愛東壁餘光．莫之能應．遂復與夜．績．　史記曰．始皇塚中．以人魚膏為燭．　謝承後漢書曰．巴祗為楊州刺史．與客坐闇暝之中．不燃官燭．事具職官部刺史篇．　玄晏春秋曰．計君又授與司馬相如傳．遂涉漢書．讀匈奴傳．不識棠棃孤塗之字．有胡奴執燭．顧而問之．奴曰．棠棃天子也．言匈奴之號單于．猶漢人有天子也．予於是乎曠然發寤．　地鏡圖曰．相玉．見美女子．載燭行壇陰．從其所出入處．石中有玉矣．　世說曰．王君夫糖澳釜．石季倫以燭灼炊．【詩】齊謝朓詠燭詩曰．杏梁賓未散．桂宮明欲．曖色輕帷裏．低光照寶琴．徘徊雲髻影．灼爍綺疏金．恨君秋月夜．遺我洞房陰．　梁孝元帝詠池中燭影詩曰．魚燈且滅燼．鶴焰暫停輝．自有銜龍燭．青火入朱扉．映水疑三燭．翻池類九微．入林如燐影．度渚若螢飛．河扇月落．霧上珠星稀．章華終宴所．飛蓋且相追．　又古意詠燭詩曰．花中燭．焰焰動簾風．不見來人影．迴光持向空．　梁簡文帝和詩曰．花中燭．似將人意同．憶啼流膝上．燭焰落花中．　梁庾肩吾燭影詩曰．垂爓垂花比芳樹．風吹水動俱難住．春枝拂岸影上來．還杯繞客光中度．　梁劉孝威和簾裏燭詩曰．開關簾影出．參差風焰斜．浮光燭綺帶．凝滴汙垂花．　又禊飲嘉樂殿詠曲水中燭影詩曰．火浣花心猶未長．金枝密焰已流芳．芙蓉池畔涵停影．桃花水脉引行光．【賦】晉傅咸燭賦曰．余治獄至長安．在遠多懷．與同行夜飲．以忘愁□．顧帷燭之自焚以致用．亦猶殺身以成仁矣．蓋泰清垂象．匪
日不光．向晦入冥．匪火不彰．故六龍銜燭於北極．九日登曜於扶桑．日中則昃．月虧於望．時邁靡停．晝不干常．背三接之昭昭．即厥開之有傷．何遠之多懷．患冬夜之悠長．獨耿耿而不寐．待雞鳴之未央．徒伏枕以展轉．起燃燭於閑房．揚丹輝之煒燁．熾朱焰之煌煌．俾幽夜而作晝．繼列景乎朝陽．慨顧景以增歎．孰斯愁之可忘．嘉湛露之愔愔．遂命樽而設觴．爾乃延僚屬．酌醇清．講三墳．論五經．高談既倦．引滿行盈．樂飲今夕．寔慰我情．　梁簡文帝對燭賦曰．雲母窗中含花氊．茱萸幔裏鋪錦筵．照夜明珠且莫取．金羊燈火不須燃．下絃三更未有月．甲夜繁星徒衣天．於是搖同心之明燭．施雕金之麗槃．眠龍傍繞．倒鳳雙安．菖蒲傳酒坐欲闌．碧玉舞罷羅衣單．影度臨長枕．煙生向果盤．迴照金屏裏．脉脉兩相看．　梁元帝對燭賦曰．月似金波初映空．雲如玉葉半從風．恨九重兮夕掩．怨三秋兮不同．爾乃傳芳醁．揚清曲．長袖留賓待華燭．燭燼落．燭華明．花抽珠漸落．珠懸花更生．風來香轉散．風度焰還輕．本知龍燭應無偶．復訝魚燈有舊名．燭火燈光一雙炷．詎照誰人兩處情．　周庾信對燭賦曰．龍沙鴈塞早應寒．天山月坂客衣單．燈前行衣疑不亮．月下穿鍼覺最難．剩取燈花持炷燭．還却燈擎下燭槃．傍垂細溜．上繞飛蛾．光清寒入．焰暗風過．楚人纓脫盡．燕君書誤多．曉星沒．芳無歇．還持照夜遊．詎減西園月．【啟】陳徐陵謝勑賚燭監賞答齊國移文啟曰．昔班彪草移．阮瑀裁書．馳譽當年．遂無加賞．非常大賚．始自今恩．雖賈逵之頌神雀．竇攸之對鼫鼠．漢臣射覆之言．魏士投壺之賦．方其寵錫．獨有光前．官燭斯燃．更慙良吏．霄光可學．乃會耆年．臣職居南史．身典東觀．謹述私榮．傳之方策．
子／類書／藝文類聚／卷第八十一／藥香草部上／菊(P.1390)
菊
爾雅曰．菊．治廧．今之秋華菊也．　山海經曰．女几之山．其草多菊．　禮記曰．季秋之月．菊有黃花．　楚辭曰．朝飲木蘭之墜露兮．夕餐秋菊之落英．　又曰．春蘭兮秋菊．長無絕兮終古．　風俗通曰．南陽酈縣．有甘谷．谷水甘美．云其山上大有菊．水從山上流下．得其滋液．谷中有三十餘家．不復穿井．悉飲此水．
上壽百二三十．中百餘．下七八十者．名之大夭．菊華輕身益氣故也．司空王暢太尉劉寬太尉袁隗為南陽太守．聞有此事．令酈縣月送水二十斛．用之飲食．諸公多患風眩．皆得瘳．　崔寔月令．九月九日．可採菊花．　盛弘之荊州記曰．酈縣菊水．太尉胡廣．久患風羸．恆汲飲此水．後疾遂瘳．年近百歲．非唯天壽．亦菊延之．此菊甘美．廣後收此菊實．播之京師．處處傳埴．　神仙傳曰．康風子．服甘菊花柏實散得仙．　抱朴子曰．劉生丹法．用白菊花汁蓮汁樗汁．和丹蒸之．服一年．壽五百歲．　又曰．菊花與薏花相似．直以甘苦別之耳．菊甘而薏苦諺所謂苦如薏者也．今所有真菊．但為少耳．　續晉陽秋曰．陶潛無酒．坐宅邊菊叢中．採摘盈把．望見王弘遣送酒．即便就酌．【詩】晉袁山松菊詩曰．霊菊植幽崖．擢穎凌寒飈．春露下染色．秋霜不改條．　梁王筠摘園菊贈謝僕射舉詩曰．霊茅挺三脊．神芝曜九明．菊花偏可憙．碧葉媚金英．重九惟嘉節．抱一應元貞．泛酌宜長久．聊薦野人誠．【賦】魏鍾會菊花賦．何秋菊之奇兮．獨華茂乎凝霜．挺葳蕤於蒼春兮．表壯觀乎金商．延蔓蓊鬱．緣坂被崗．縹幹綠葉．青柯紅芒．芳實離離．暉藻煌煌．微風扇動．照曜垂光．於是季秋初九．日數將并．置酒華堂．高會娛情．百卉彫瘁．芳菊始榮．紛葩韡曄．或黃或青．乃有毛嬙西施．荊姬秦嬴．妍姿妖豔．一顧傾城．擢纖纖之素手．宣皓腕而露形．仰撫雲髻．俯弄芳榮．　又云．夫菊有五美焉．黃華高懸．准天極也．純黃不雜．后土色也．早植晚登．君子德也．冒霜吐穎．象勁直也．流中輕體．神仙食也．　晉孫楚菊花賦曰．彼芳菊之為草兮．稟自然之醇精．當青春而潛翳兮．迄素秋而敷榮．於是和樂公子．雍容無為．翺翔華林．駿足交馳．薄言採之．手
折纖枝．飛金英以浮旨酒．掘翠葉以振羽儀．偉茲物之珍麗兮．超庶類而神奇．　晉潘尼秋菊賦曰．垂採煒於芙蓉．流芳越乎蘭林．遊女望榮而巧笑．鵷鶵遙集而弄音．若乃真人採其實．王母接其葩．或充虛而養氣．或增妖而楊娥．既延期以永壽．又蠲疾而弭痾．　晉盧湛菊花賦曰．浸三泉而結根．晞九陽而擢莖．若乃翠葉雲布．黃蘂星羅．　晉傅玄菊賦曰．布濩河洛．縱橫齊秦．掇以纖手．承以輕巾．服之者長壽．食之者通神．　齊卞伯玉菊賦曰．佇寒丘以彌望．覿中霜之軟菊．肇三春而懷芬．陵九秋以愈馥．不履苦而淪操不在同而表淑．傷衆花之飄落．嘉滋卉之能靈．振勁朔以楊淥．含凝露而吐英．【銘】晉王淑之蘭菊銘曰．蘭既春敷．菊又秋榮．芳薰百草．色豔羣英．孰是芳質．在幽愈馨．　晉嵇含菊花銘曰．煌煌丹菊．翠葉紫莖．詵詵仙神．徒餐落英．　晉成公綏菊花銘曰．數在二九．時惟斯生．【頌】晉成公綏菊花頌曰．先民有作．詠茲秋菊．綠葉黃花．菲菲彧彧．芳踰蘭蕙．茂過松竹．其莖可玩．其葩可服．味之不已．松喬等福．　晉傅統妻菊花頌曰．英英麗草．稟氣靈和．春茂翠葉．秋曜金華．布濩高原．蔓衍陵阿．陽芳吐馥．載芬載葩．爰採爰拾．投之醇酒．御于王公．以介眉壽．服之延年．佩之黃耇．文園賓客．乃用不朽．　爾雅圖贊曰．菊名日精．布華玄月．仙客薄採．何憂華髮．
子／類書／藝文類聚／卷第八十二／草部下／芙蕖(P.1400)
藝文類聚卷第八十二
草部下　芙蕖　菱　蒲　萍　苔　菰　荻　蓍　茗　茅　蓬　艾　藤　菜蔬　葵　薺　葱　蓼
芙蕖
爾雅曰．荷．芙蕖．其莖茄．其葉葭．其本蔤．其花菡萏．其實蓮．其根藕．其中的．的．子也．的中薏．子中心也．的蓮實．　廣雅曰．菡萏．芙蓉也．　周書曰．藪澤已竭．即蓮藕掘．　毛詩曰．彼澤之陂．有蒲與荷．　又曰．隰有荷花．　說文曰．芰．菱也．　管子曰．五沃之土生蓮．　真人關令尹喜傳曰．真人遊時．各各坐蓮花之上．一花輒徑十丈．　楚辭曰．集芙蓉以為裳．　又曰．因芙蓉而為媒．憚褰衣而濡足．　又曰．搴芙蓉兮木末．　又曰．披荷稠之炅炅．　又曰．製芰荷以為衣．　又曰．荷衣兮蕙帶．　又曰．芙蓉始發雜芰荷．紫莖屏風文綠波．　洛神賦．灼若芙蓉出綠波．　文選．芙蓉散其華．　又曰．神飈自遠至．左右芙蓉披．　又曰．菡萏溢金塘．　又曰．魚戲新荷動．　又曰．神蔡止荷心．　毛詩義疏曰．的可磨以為散．輕身益氣．令人強健．　拾遺記曰．漢昭帝遊柳池．有芙蓉．紫色．大如斗．花素葉甘．可食．芬氣聞車之內．蓮實如珠．宋起居注曰．泰始二年．嘉蓮一雙．駢花並實．合樹同莖．　宋書曰．臧質．字文含．○宋書七十四臧質傳作含文．
兵敗．走入南湖．無食．噉蓮．追至．質絡頸沈．出鼻．兵見．斬首傳京．　搜神記曰．王敦在武昌．鈴下儀仗生蓮花．五六日而落．　又曰．無錫上湖陂．陂吏丁初．雨止．見一少婦人．著青衣．戴傘．呼之不得．自投陂中．是大蒼獺．衣傘皆是荷花．　萬歲曆曰．太和二年．烏程縣閤下生蓮花．　顧啟期婁地記曰．婁門東南有華墩．陂中生千葉蓮花．其荷與衆蓮荷無異．菡萏色白．豈佛經所載者也．　王歆之神境記曰．九疑山過半路．皆行竹松下狹路．有清澗．澗中有黃色蓮花．芳氣竟谷．　浮圖澄傳曰．澄咒鉢中青蓮花生．　古今注曰．一名水且．一名水芝．一名澤芝．一名水花．　華山記曰．山頂有池．池中生千葉蓮花．服之羽化．因名華山．【詩】江南可採蓮．荷葉何田田．魚戲荷葉東．魚戲荷葉西．魚戲荷葉南．魚戲荷葉北．　古詩曰．涉江採芙蓉．蘭澤多芳草．採之欲遺誰．所思在遠道．　晉傅玄歌詩曰．度江南．採蓮花．芙蓉增敷．曄若星羅．綠葉映長波．迴風容與動纖柯．　又曰．煌煌芙蕖．從風芬葩．照以皎日．灌以清波．陰結其實．陽發其花．金房綠葉．素株翠柯．　晉陸筠芙蕖詩曰．綠房含青實．金條懸白璆．俯仰隨風傾．煒燁照清流．　晉張華荷詩曰．荷生綠泉中．碧葉齊如規．迴風蕩流霧．珠水逐條垂．照灼此金塘．藻曜君玉池．不愁世賞絕．但畏盛明移．　梁簡文帝詠芙蓉詩曰．圓花一蔕卷．交葉半心開．影前光照曜．香裏蝶徘徊．欣隨玉露點．不逐秋風摧．　又採蓮詩曰．晚日照空磯．採蓮承晚暉．風起湖難度．蓮多摘未稀．棹動芙蓉落．船移白鷺飛．荷絲傍繞腕．菱角遠牽衣．　梁朱超詠同心芙蓉詩曰．青山麗朝景．玄峯朗夜光．未及清池上．紅蕖並出房．日分雙帶影．風合兩花香．魚驚畏蓮折．龜上礙荷長．雲雨留輕潤．草木
應嘉祥．徒歌涉江曲．誰見緝為裳．　梁劉緩詠江南可採蓮詩曰．春初北岸涸．夏月南湖通．卷荷舒欲倚．芙蓉生即紅．檝小宜迴逕．船輕好入叢．釵光逐影亂．衣香隨逆風．江南少許地．年年情不窮．　梁劉孝威和採蓮詩曰．金鏘木蘭船．戲採江南蓮．蓮香隔浦渡．荷葉○原訛．據馮校本改．滿江鮮．房垂易入手．柄曲自臨盤．露花時濕釧．風莖乍拂鈿．　梁吳筠採蓮詩曰．錦帶雜花鈿．羅衣垂綠川．問子今何去．出採江南蓮．遼西三千里．欲寄無因緣．願君早旋反．及此荷花鮮．　梁沈約詠芙蓉詩曰．微風搖紫□．輕露拂朱房．中池所以綠．待我汎紅光．　又詠新荷應詔曰．勿言草卉賤．幸宅天地中．微根纔出浪．短幹未搖風．寧知寸心裏．蓄紫復含紅．　梁江洪詠荷詩曰．澤陂有微草．能花復能實．碧葉憙飜風．紅英宜照日．移居玉池上．託根庶非失．如何霜露交．應與飛蓬匹．　陳祖孫登詠城壍中荷詩曰．白水麗金肩．青荷承日暉．葉似城蓋．香亂上橋衣．岸高知水落．影合見菱稀．猶疑涉江處．空望採蓮歸．　又賦得涉江採芙蓉詩曰．浮照滿川漲．芙蓉承落光．人來間花影．衣渡得荷香．桂舟輕不定．菱歌引更長．埰採嗟離別．無暇緝為裳．　隨殷英童詠採蓮詩曰．蕩舟無數伴．解纜自相催．汗粉無傭拭．風裙○原字壞．據馮校本補．隨意開．棹移浮荇亂．船進倚荷來．藕絲牽作縷．蓮葉捧成杯．【賦】後漢閔鴻芙蓉賦曰．乃有芙蓉霊草．載育中川．竦脩幹以陵波．建綠葉之規圓．灼若夜光之在玄岫．赤若太陽之映朝雲．乃有陽文脩嫮．傾城之色．楊桂枻而來遊．玩英華乎水側．納嘉實兮傾筐．珥紅葩以為飾．盛桃夭而歌詩．申關雎以自勑．嗟留夷與蘭芷．聽鶗鴂而不鳴．嘉芙蓉之殊偉．託皇居以發英．　魏陳王曹植芙蓉賦曰．覽
百卉之英茂．無斯華之獨霊．結脩根於重壤．泛清流以擢莖．其始榮也．皎若夜光尋扶桑．其揚暉也．晃若九陽出暘谷．芙蓉蹇產．菡萏星屬．絲條垂珠．丹榮加綠．焜焜韡韡．爛若龍燭．觀者終朝．情猶未足．於是狡童媛女．相與同遊．擢素手於羅袖．接紅葩於中流．　吳蘇彥芙蕖賦曰．偉芙蓉之菡萏．耀煒燁之丹花．舒紅采於綠沼．映的皪於朱霞．　晉孫楚蓮花賦曰．有自然之麗草．育靈沼之清瀨．結根低於重壤．森蔓延以騰邁．爾乃紅花電發．暉光燁燁．仰曜朝霞．俯照綠水．潛緗房之奧密兮．含珍藕之甘腴．攢聚星列．纖離相扶．　晉潘岳蓮花賦曰．偉玄澤之普衍．嘉植物之並敷．遊莫美於春臺．華莫盛於芙蕖．於是惠風動．冲氣和．眄清池．翫蓮花．舒綠葉．挺纖柯．結綠房．列紅葩．仰含清液．俯濯素波．脩柯婀娜．柔莖苒弱．流風徐轉．迴波微激．其望之也．曄若皦日燭崑山．其節之也．晃若盈尺映藍田．　晉夏侯湛芙蓉賦曰．臨清池以遊覽．觀芙蓉之麗華．潛霊藕於玄泉．擢脩莖乎清波．煥然蔭沼．灼爾星羅．若乃回縈外散．菡萏內離．的出豔發．葉恢花披．綠房翠蔕．紫飾紅敷．黃螺圓出．垂蕤散舒．纓以金牙．點以素珠．固陂池之麗觀．尊終世之特殊．爾乃採淳葩．摘圓質．析碧皮．食素實．味甘滋而清美．同嘉異乎橙橘．參嘉菓以作珍．長充御乎口實．　晉潘岳芙蓉賦曰．蔭蘭池之豐沼．育沃野之上腴．課衆榮而比觀．煥卓犖而獨殊．狎獦雲布．窋咤星羅．光擬燭龍．色奪朝霞．丹煇拂紅．飛鬢垂的．斐披赩赫．散煥熠爚．流芬賦采．風靡雲旋．布濩磊落．蔓衍夭閑．發清陽而增媚．潤白玉而加鮮．　宋傅亮芙蓉賦曰．考庶卉之珍麗．寔緫美於芙蕖．潛幽泉以育藕．披翠蓮而挺敷．汎輕荷以冒沼．列紅葩而曜除．徼旭露以滋采．靡朝風而
肆芳．表麗觀於中沚．播郁烈於蘭堂．在龍見而萌秀．于火中而結房．豈呈芬於芷蕙．將越味於沙棠．詠三閭之披服．美蘭佩而荷裳．伊玄匠之有瞻．悅嘉卉於中渠．既暉映於丹墀．亦納芳於綺疏．　宋鮑昭芙蓉賦曰．感衣裳於楚賦．詠夏思於陳詩．訪羣英之豔絕．摽高名於澤芝．青房兮規接．紫的兮圖羅．樹妖遙之弱幹．散菡萏之輕柯．上星光而倒景．下龍鱗而隱波．戲錦鱗而夕映．濯繡羽而景過．結遊童之湘吹．起艕妾之□○本集作吳．謌．被碧塘之周流．繞金渠之空曲．排積霧而楊芬．鏡洞泉而含綠．葉折水而為珠．條集露而成玉．潤蓬山之瓊膏．暉葱河之銀燭．冠五華於仙草．超四照於靈木．　梁簡文帝採蓮賦曰．望江南兮清且空．對荷華兮丹復紅．臥蓮葉而覆水．亂高房而出叢．楚王暇日之歡．麗人妖豔之質．且弃垂釣之魚．未論芳之實．唯欲迴渡輕船．共採新蓮．傍斜山而屢轉．乘橫流而不前．於是素腕舉．紅袖長．迴巧笑．墮明璫．荷稠刺密．亟牽衣而綰裳．人喧水濺．惜虧朱而壞粧．物色雖晚．徘徊未反．畏風多而榜危．驚舟移而花遠．謌曰．常聞蕖可愛．採擷欲為裙．葉滑不留綖．心忙無假薰．千春誰與樂．唯有妾隨君．　梁元帝採蓮賦曰．紫莖兮文波．紅蓮兮芰荷．綠房兮翠蓋．素實兮黃螺．於時妖童媛女．蕩舟心許．鷁首徐迴．兼傳羽杯．棹將移而藻挂．船欲動而萍開．爾其纖腰束素．遷延顧步．夏始春餘．葉嫩花初．恐沾裳而淺笑．畏傾船而斂裾．故以水濺蘭橈．蘆侵羅．菊澤未反．梧臺逈見．荇濕霑衫．菱長繞釧．泛柏舟而容與．歌採蓮於枉渚．歌曰．碧玉小家女．來嫁汝南王．蓮花亂臉色．荷葉雜衣香．因持薦君子．願襲芙蓉裳．　梁昭明太子芙蓉賦曰．色兼列綵．體繁衆號．初榮夏芬．晚花秋曜．興澤陂之徽章．
結江南之流調．　梁江淹蓮花賦曰．蘂金光而池色．藕冰折而玉清．戴紅蓮以吐秀．披終華以舒英．故河北櫂歌之姝．江南採菱之女．春水廣兮檝潺湲．秋風駃兮舟容與．看縹芰兮出波．擥緗蓮兮映渚．【頌】顏延之碧芙蓉頌曰．澤芝芳豔．擅奇水屬．練氣紅荷．比符縹玉．櫂麗滄池．飛映雲屋．實紀仙方．名書靈躅．【贊】晉郭璞芙蓉贊曰．芙蓉麗草．一曰澤芝．泛葉雲布．映波赮熙．伯陽是食．饗比靈期．【表】晉范寧為豫章郡守．新淦縣聽事前陸地．生一蓮花．入冬花．十六年．更生四枚．今年復生二十六枚．鮮明可愛．【啟】劉表○按當作孝．威謝東宮賚藕啟曰．色華玉樹．味奪瓊漿．根出楊池．聞之僮約．子為靈散．得自莊篇．楚后江萍．秦公海棗．凡厥水羞．莫敢相輩．
子／類書／藝文類聚／卷第八十五／布帛部／布(P.1461)
布
禮記曰．仲夏月．毋暴布．不以蔭切干太陽事．　又曰．布帛精麤不中數．幅尺廣狹不中量．不鬻於市．　左傳曰．諸侯攻偪陽．主人懸布．堇父登之．及堞而絕之．偪陽人懸布以外．試勇者也．墜則又懸之．蘇而復上者三．主人辭焉．乃退．　晏子曰．景公謂晏子曰．東海中有水而赤．有棗華而不實．何也．晏子曰．昔秦繆公乘龍理天下．以黃帝布裹蒸棗．至海而投其棗布．故水赤．蒸棗．故華而不實．公曰．吾佯問子．對曰．嬰聞佯問者亦佯對之．事具棗部．　呂氏春秋曰．戎人見暴布者．問曰．何以為此莽莽也．指麻而示之．怒曰．孰灌
灌可為莽莽也．莽莽．長皃．灌灌．叢皃．　韓子曰．衞人有夫妻禱而祝曰．使我無故得百束布．其夫曰．何必少也．妻曰．益則子將取妾矣．　史記．張騫傳曰．臣在大夏時．見邛竹杖蜀賨布．　又曰．公儀休相魯．見布好而疾．出家婦．燔其機．　又曰．貨殖傳曰．通邑大都．布千鈞．比千乘家．　神異經曰．南方有火山．長四十里．生不燼之木．晝夜火然．得暴風不熾．猛雨不滅．火中有鼠．重百斤．毛長二尺餘．細如絲．恆在火中．不出外而色白．以水逐沃之．即死．取其毛．織以作布．用之若垢汙．以火燒之．即清潔也．事具火部．　列女傳曰．楚江乙母者．楚大夫江乙之母也．當恭王之時．乙為郢大夫．郢．楚都．今南郡江陵．有入王宮盜者．令尹以罪乙．請於王而黜之．處家無幾．其母亡布八尋．言令尹盜之．王方在小曲臺．令尹侍焉．王謂母曰．令尹信盜也．寡人不為其富貴不行法焉．若不盜而誣之．楚國有常法．常法．謂誣罪人．其罪罪之．母曰．令尹非身盜之也．乃使人盜之．王曰．奈何．對曰．昔孫叔敖之為令尹也．道不拾遺．民不關閉．而盜賊自禁．今令尹之法治也．耳目不明．盜賊從橫．是故盜妾之布．是與使之何異．王曰．令尹在上．寇盜在下．令尹不知．有何罪焉．母曰．昔日妾子為郢大夫．人盜王宮中之物．妾子坐而黜之．妾子亦豈知之乎．終然坐之．令尹獨何以不坐．是為過也．王曰．善．非徒譏令尹．又譏寡人．令吏償母之布．因賜金十鎰．讓金布曰．妾豈貪貨而干王哉．王乃召江乙而用之．　漢書曰．文帝徙淮南王長．道死．時民謠曰．一斗粟．尚可舂．一尺布．尚可縫．兄弟二人．不能相容．　又曰．成帝許皇后上疏曰．妾誇布服糲食．　又曰．太公以布為貨．廣二尺二寸為幅．長四丈為疋．　華嶠漢書曰．王允與呂布及士孫瑞謀誅董卓．有人書呂字於布上．負
而於市歌曰．布乎布乎．有告．卓不悟．三年四月．帝疾愈．卓入市．布持矛刺卓．兵士趣斬之．　吳越春秋曰．越王允常．使民男女入山採葛．作黃絲布．獻之吳王．　先賢行狀曰．國中有盜牛者．牛主得盜者．曰．我邂逅迷惑．從今以後將改過．子既已宥．幸無使王烈聞之．人有以告烈者．烈以布一端遺之．曰．是知恥惡．知恥則善心將生．故與勸為善也．　典略曰．蘇秦如趙．逢其鄰子於易水之上．從貸一疋布．約償千金．鄰子不與．　廣志曰．桐木．其華有白毳．取其毳淹織．緝以為布．　聖證論曰．梁冀時．布有垢．則洗之於火．　裴氏廣州記曰．蠻夷不蠶．採木緜為絮．皮圓當竹．剝古綠藤．績以為布．　燕書曰．宋該．字宣弘．為右長史．太祖會羣僚．以該性貪．故賜布百餘疋．令負而歸．重不能勝．乃至僵頓．以愧辱之．　俗說曰．桓豹奴善乘騎．亦有極快馬．有一諸葛郎．自云能走．與馬等．桓車騎以百疋布置埒．令豹奴乘馬．諸葛競走．先至者得布．便俱走．諸葛桓○太平御覽八百二十作恒．與馬齊．欲至埒頭．去布三尺許．諸葛一透坐布上．遂得之．　笑林曰．沈珩弟峻．字叔山．有名譽．而性儉．張溫使蜀．峻入內良久．出語溫曰．向擇一端布．欲以送卿．而無麤者．溫嘉其能顯非．【賦】晉殷巨奇布賦曰．惟泰康二年．安南將軍廣州牧騰○按當作滕．侯．作鎮南方．余時承乏．忝備下僚．俄而大秦國奉獻琛．來經于州．衆寶既麗．火布尤奇．乃作賦曰．伊荒服之外國．逮大秦以為名．仰皇風而悅化．超重譯而來庭．貢方物之綺麗．亦受氣於妙靈．美斯布之出類．稟太陽之純精．越常品乎意外．獨詭異而特生．森森豐林．在海之洲．煌煌烈火．禁焉靡休．天性固然．滋殖是由．牙萌炭中．類發燼隅．葉因焰潔．翹與炎敷．猋榮華寶．焚灼萼珠．丹輝電近．彤
星流．飛耀衝霄．光赫天區．惟造化之所陶．理萬端而難察．燎無爍而不燋．在茲林而獨昵．火焚木而弗枯．木吐火而無竭．同五行而並在．與大椿其相率．乃採乃．是紡是績．每以為布．不盈數尺．以為布帊．服之無斁．既垢既汙．以焚為濯．投之朱鑪．載燃載赫．停而泠之．皎潔凝白．【啟】梁劉孝綽謝越布啟曰．比納方綃．既輕且麗．珍邁龍水．妙越鳥夷．
子／類書／藝文類聚／卷第八十六／菓部上／甘(P.1475)
甘
神異經曰．東方裔外有建春山．其上多甘．　謝承後漢書曰．丹陽張盤．字子石．為廬江太守．尋陽令嘗餉一奩甘．其小男年七歲．就取一枚．盤奪不○太平御覽九百六十六作取．付外．卒以兩枚與之．盤奪兒甘．鞭卒曰．何故行賂於吾子．　崔寔正論曰．橘柚之實．堯舜所不常御．山龍華蟲．帝王不以為褻服．今之臣妾．皆餘黃甘而饜文繡．蓋以萬數矣．　風土記曰．甘橘之屬．滋味甜美特異者也．有黃者．有赬者．謂之胡甘．　襄陽記曰．李衡於武陵龍陽洲上．種甘千樹．曰千頭木奴．【詩】梁徐陵詠甘詩曰．朱實挺荊南．苞品擅珍淑．上林雜嘉樹．江浦閒脩竹．萬室擬封家．千株挺荊國．綠葉萋以布．素縈芬且郁．【賦】晉胡濟黃甘賦曰．惟江南之奇菓．資天地之正陽．生殊方之妙域．植朱鳥之遐鄉．處漢之南．背江之陰．左協蘭臯．右接桂林．帶激水之清流．向崇山之高岑．三秋迭運．初寒履霜．照曜原隰．蔭映林荒．若菱華之繡綺井．燭龍之銜金璫．　宋謝惠連甘賦曰．嘉寒園之麗木．美獨有此貞芳．質萎蕤而懷風．性耿介而凌霜．擬夕霞以表色．指朝景以齊圓．悴萍實乎江介．超玉英於崑山．【贊】晉王升之甘橘贊曰．節重履險．操貴有恒．二樹保榮．四運齊能．在質惟美．于味斯弘．異分南域．北則枳橙．【啟】梁劉孝儀謝晉安王賜甘啟曰．便得削彼金衣．咽茲玉液．甘踰萍實．冷亞水圭．立消煩．頓除酩酊．追嗤齊
相．進不剖之實．遠笑魏君．逢裂牙之味．　梁庾肩吾謝湘東王賚甘啟曰．傳名地理．遠自武陵之洲．族茂神經．遙聞建春之嶺．王逸為賦．取對荔枝．張衡制辭．用連石蜜．足使萍實非甜．蒲萄猶．　王羲之諸君子孫遊觀．有一味甘．剖而分之．以娛目前．○按本條脫書名．與下四條．當移前類事中．　古今注曰．甘實形如石榴者．亦謂之壺甘．　廣志曰．有甘．一核．有成都平蔕甘．大如升．色蒼黃．　陽由為成都郡文學掾．忽風起．太守問由．由云．有獻甘橘數苞．○按本條橘部作益部耆舊傳．此脫書名．　吳有餘甘．金衣包品之．○按本條脫書名．句亦有訛脫．【讚】厥苞甘○本書八十七柚部作橘．柚．精者曰甘．○按本條太平御覽九百六十六作郭璞柚讚．此脫題目．　削彼金衣．咽茲玉液．甘踰萍實．冷亞冰圭．近嗤齊相．進不剖之實．遠笑魏君．逢裂牙之味．○按削彼以下．係前劉孝儀啟文．重出應刪．頌曰宗炳○按本條太平御覽九百六十六作宗炳甘頌．此有訛倒．煌煌嘉實．磊如景星．南金其形隋珠．○御覽作南金其色．隋珠厥形．　述異記曰．南陽○初學記二十八．太平御覽九百六十六作康．郡東望山．有甘正熟．三人共食致飽訖．懷二枚去．以示人．聞雲中語云．放雙甘．乃聽汝去．○按本條亦當入前類事中．
子／類書／藝文類聚／卷第八十六／菓部上／橘(P.1476)
橘
尚書．禹貢曰．淮海惟揚州．厥苞橘柚．錫貢．小曰橘．大曰柚．　周禮曰．橘踰淮而北為枳．此地氣然也．　晏子使楚．楚王曰．齊人善盜乎．子對曰．嬰聞江南之橘．生於淮北則為枳．今民生於齊不盜．入楚則盜．得無楚使民善盜邪．　離騷○按本條見九章橘頌．曰．后后土也．皇皇也．嘉樹橘采服．服．習也．受命不遷生南國．
淮南子曰．夫橘樹之江北．化而為橙．　魏文帝詔羣臣曰．飲食之物．南方有橘．酢正裂人牙．時有甜耳．　吳志曰．陸績年六歲．於九江見袁術．術出橘．績懷三枚去．拜辭墮地．術謂曰．陸郎作賓客而懷橘乎．績跪答曰．欲歸遺母．術大奇之．　益部耆舊傳曰．楊由為成都文學掾．少治易．曉占候．忽有風起．太守問由．由曰．南方有薦木實者．色黃赤．頃之．五官掾獻橘數苞．　璇樞星散為橘．運斗樞．　蜀漢江陵千樹橘．此人與千戶侯等．○本條明本作史記．　吳錄．朱光○太平御覽九百六十六光下有祿字．為建安太守．有橘．冬月樹上覆裹之．至明年春夏．色變青黑．味尤酸．正裂人牙．絕美．盧橘夏熟．蓋近是乎．　搜神記○本條太平御覽九百六十六作續搜神記．曰．秦精入武昌山采茗．見一人．長丈餘．授懷中橘二十枚精．○御覽精上有與字．　進橘并食．王曰．當剖之．曰．賜人主前．瓜桃不削．橘柚不剖．○本條太平御覽九百六十六作晏子．此有脫文．　武帝平百越．以為園圃．民獻橘柚．○本條明本作西京雜記．　異物志曰．橘白華赤實．皮馨香有味．交趾有橘官長一人．秩二百石．主貢御橘．　韓子．夫樹柤梨橘．食之美．嗅之則香．　梁太清○原訛實．據馮校本改．元年．將軍王僧辯家．有橘三十子一蔕．以獻．　建武故事曰．平西將軍庾亮．送橘．十二實共同一蔕．為瑞異．羣臣畢賀．　宋躬孝子傳曰．王虛○太平御覽九百六十六作靈．之．十三喪母．三十三喪父．二十年鹽醋不入口．病著牀．忽有一人來問疾．謂之曰．君尋差．俄而不見．庭中橘樹．隆冬而實．病果尋愈．咸以至孝所感．【詩】古詩曰．橘柚垂嘉實．乃在深山側．聞君好我甘．竊獨自雕飾．　張華詩曰．橘生湘水側．菲陋人莫傳．逢君金華宴．得在玉机前．　齊虞義○按當作羲．橘詩曰．衝飈發隴首．朔雪度炎洲．摧
折江南桂．離披漢北楸．獨有凌霜橘．榮麗在中州．從來自有節．歲暮將何憂．　梁簡文帝詠橘詩曰．萎蕤暎庭樹．枝葉凌秋芳．故條雜新實．金翠共含霜．攀枝折縹幹．甘旨若瓊漿．無假存雕飾．玉盤余自嘗．　梁徐摛詠橘詩曰．麗樹摽江浦．結翠似芳蘭．焜煌玉衡散．照曜金衣丹．愧以無雕飾．徒然登玉盤．【賦】魏陳王曹植橘賦曰．有朱橘之珍樹．于鶉火之遐鄉．稟太陽之烈氣．嘉杲日之休光．體天然之素分．不遷徙於殊方．播萬里而遙植．列銅爵之園庭．背江川之煖氣．處玄朔之肅清．邦換壤殊．爰用喪生．處彼不雕．在此先零．仰凱風以傾葉．冀炎氣之可懷．颺鳴條以流響．晞越鳥之來栖．　晉潘岳橘賦曰．余齋前橘樹．冬夏再熟．聊為賦云爾．嗟嘉卉之芳華．信氛氳而芬馥．既蓊茸而萎蕤．且參差而橚矗．已鬱鬱而冬茂．亦離離而夏熟．至如廣命賓客．歷覽遊觀．三清既設．百味星爛．炫熀乎玉案．照曜於金盤．故成都美其家園．江陵重其千樹．既見稱於陸言．亦摽名乎馬賦．　宋謝惠連橘賦曰．園有嘉樹．橘柚煌煌．圓丹可翫．□氣芬芳．受以玉盤．升君子堂．味既滋而事美．實厥苞之最良．　梁吳筠橘賦曰．增枝之木．既稱英於綠地．金衣之果．亦委體於玉盤．見雲夢之千樹．笑江陵之十蘭．葉葉之雲．共琉璃而並碧．枝枝之日．與金輪而共丹．若乃秋夜初露．長郊欲素．風賷寒而北來．鴈銜霜而南渡．方散藻於年深．遂凝貞於冬暮．【頌】宋孝武芳春琴堂橘連理頌曰．列訪神秘．詳觀瑞策．通柯竦秀．寔靈所錫．離條別幹．奄一榮戚．道被遐夷．承我正曆．【啟】梁皇太子謝勑賚城邊橘啟曰．結根龍首．垂陰陽壍．甘踰石蜜．味重金衣．暉章縹李．豈止稱於晉世．上林美棗．非獨高於漢日．　梁劉孝儀謝宮賜城傍橘啟
曰．多置守民．晉為厚秩．坐入縑素．漢譬封君．固以俛疋穰橙．俯聯楚柚．寧似魏瓜．借清泉而得冷．豈如蜀食．待飴蜜而成甜．重似倒影陽池．垂華金堞．信可珍若榴於式乾．貴蒲萄於別館．　梁庾肩吾謝賚橘啟曰．光分琁宿．影接銅峯．去青馬之迢遞．服朱闉之爽塏．楚原洪筆．頌記不遷．陳王麗藻．賦稱遙植．昔朝歌季重．纔賜海魚．大理元常．止蒙秋菊．
子／類書／藝文類聚／卷第八十六／菓部上／石榴(P.1480)
石榴
廣雅曰．若榴．石榴也．　陸機與弟雲書曰．張騫為漢使外國十八年．得塗林安熟○太平御覽九百七十作石．榴也．【詩】梁元帝賦得詠石榴詩曰．塗林未應發．春暮轉相催．然燈疑夜火．連珠勝早梅．西域移根至．南方釀酒來．葉翠如新翦．花紅似故栽．還憶河陽縣．暎水珊瑚開．　梁沈約詠山榴詩曰．靈圓同佳稱．幽山有奇質．停采久彌鮮．含華豈期實．長願微名隱．無使孤株出．【賦】晉潘尼安石榴賦曰．安石榴者．天下之奇樹．九州之名菓．是以屬文之士．或敍而賦之．蓋感時而騁思．覩物而興辭．余遷舊宇．爰造新居．前臨曠澤．却背清渠．實有斯樹．植于堂隅．華實並麗．滋味亦殊．可以樂志．可以充虛．朱芳赫弈．紅萼參差．含英吐秀．乍合乍披．遙而望之．煥若隋珠燿重川．詳而察之．灼若列宿出雲間．湘涯二后．漢川遊女．攜類命疇．逍遙避暑．託斯樹以栖遲．遡祥風而容與．爾乃擢纖手兮舒皓腕．羅袖靡兮流芳散．披綠葉於脩條．輟朱華乎弱幹．豈金翠之足珍．寔茲葩之可翫．商秋授氣．收華斂實．滋味浸液．馨香流溢．　晉張載安石榴賦曰．有若榴之奇樹．肇結根於西海．仰青春以啟萌．晞朱夏以發采．揮光垂綠．擢幹曜鮮．熻若羣翡俱栖．爛若百枝並然．煥乎郁郁．焜乎煌煌．仰暎清霄．俯燭蘭堂．似西極之若木．譬
東谷之扶桑．於是天迴節移．龍火西夕．流風晨激．行露朝白．紫房既熟．赬膚自拆．部之則珠散．含之則冰釋．　晉張協安石榴賦曰．考草木於方志．覽華實於園疇．窮陸產於苞貢．差莫奇於若榴．耀靈葩於三春．綴霜滋於九秋．爾乃飛龍啟節．揚飈扇埃．含和澤以滋生．鬱敷萌以挺栽．傾柯遠擢．根下盤．繁莖篠密．豐幹林攢．揮長枝以揚綠．披翠葉以吐丹．流暉俯散．迴葩仰照．爛若柏枝並燃．爀如烽燧俱燎．曒如朝日．晃若龍燭．晞絳采於扶桑．接朱光於若木．爾乃赬萼挺蔕．金牙承蕤．蔭佳人之玄髻．發窈窕之素姿．遊女一顧傾城．無鹽化為南威．於是天漢西流．辰角南傾．芳實壘落．月滿虧盈．爰採爰收．乃剖乃折．內憐幽以含紫．外滴瀝以霞赤．柔膚冰潔．凝光玉瑩．漼如冰碎．泫若珠迸．含清冷之溫潤．信和神以理性．　晉應貞安石榴賦曰．余往日職在中書時．直廬前有安石榴樹．枝葉既盛．華實甚茂．為之作賦．挹微露以鮮采．承輕風而動葩．南拂陰檐．北扇陽阿．其傍則有大廈崇房．重廊高廡．皇籍帝典．圖書之府．時移節變．大火西旋．丹葩結秀．朱實星懸．膚拆理阻．爛若珠駢．　晉潘岳河陽庭前安石榴賦曰．雖小縣陋館．聊可以遊賞．有嘉木曰安石榴．脩條外暢．榮幹內樛．扶疎偃蹇．冉弱紛柔．於是暮春告謝．孟夏戒初．新莖擢潤．膏葉垂腴．丹暉綴於朱房．緗的點乎紅鬚．煌煌煒煒．熠爍入蘂．似長離之栖鄧林．若珊瑚之暎綠水．既乃攢乎狹庭．載阨載褊．土階無等．肩牆惟淺．壁衣蒼苔．瓦被駮蘚．處悴而榮．在幽彌顯．其華可玩．其實可珍．羞于王公．薦於鬼神．豈伊仄陋．用渝厥真．菓猶如之．而況於人．　晉夏侯湛若石榴賦曰．接翠萼於綠葉．冒紅芽於丹鬚．赩然含蕤．漼爾散珠．雪酲解．怡神實氣．冠百品以奇仰．
邁衆菓而特貴．　晉傅玄安石榴賦曰．鳥宿中而纖條結．龍辰升而丹華繁．其在晨也．灼若旭日拪扶桑．其在昏也．奭若燭龍吐潛光．苞玄黃之烈輝．紛煒曄而焜煌．發朱榮於綠葉．時從風而飄揚．　晉庾儵石榴賦曰．于時仲春垂澤．華葉甚茂．炎夏既戒．忽乎零落．是以君子居安思危．在盛慮衰．可無慎哉．乃作斯賦．綠葉翠條．紛乎葱青．丹華照爛．曅曅熒熒．遠而望之．粲若摛繢被山阿．迫而察之．赫若龍燭．輝耀綠波．　晉范堅安石榴賦曰．縈紅根以磐峙．擢脩幹而扶疎．荑應春以吐綠．葩涉夏而揚朱．　宋顏測山石榴賦曰．風觸枝而翻蘤．雨淋條而殞芬．環青軒而燧列．繞翠波而星分．視栖翡之失榮．顧彫霞之無文．【頌】梁江淹山石榴頌曰．縹葉翠萼．紅華絳采．炤烈泉石．芬披山海．奇麗不移．霜雪空改．
子／類書／藝文類聚／卷第八十九／木部下／木槿(P.1543)
木槿
爾雅曰．椵．木槿．櫬．木槿．別二名也．似李樹．花朝生夕落．可食也．　說文曰．舜．木槿也．朝華暮落．　廣志曰．日及．木槿也．　毛詩曰．有女同車．顏如舜華．木槿也．　禮記曰．仲夏之月．木槿榮．　成相篇曰．莊子貴支離．悲木槿．成相．淮南王所作也．　晉宮閣名曰．華林園有三株．　外國圖曰．君子之國．多木槿之華．人民食之．去琅耶三萬里．　玄中記曰．君子之國．地方千里．多木槿之華．　羅浮山記曰．木槿一名赤槿．華甚丹．四時敷榮．【賦】晉盧諶朝華賦曰．覽庭隅之嘉永．莫朝華之可玩．俯浸潤之泉壤．仰晞影於雲漢．晉傅咸舜華賦曰．佳其日新之美．故種之前庭而為之賦．覽中唐之奇樹．稟冲氣之至清．應青春而敷孽．逮朱夏而誕英．布夭夭之纖枝．發灼灼之殊榮．紅葩紫蔕．翠葉素莖．含暉吐曜．爛若列星．朝陽照灼以舒暉．逸藻采粲而光明．罄天壤而莫儷．何菱華之足營．　晉羊徽木槿賦曰．有木槿之初榮．藻衆林而間色．在青春而資氣．逮中夏以呈飾．挹宵露以舒采．暉晨景而吸赩．　晉夏侯湛朝華賦曰．咨神樹之脩異．寔積陽之純精．蜿潛根以誕節．據川壤以擢莖．皎日升而朝華．玄景逝而夕零．逮明晨而繁沸．若靜夜之衆星．長莖欑起．柔條列布．濯靈柯於時雨．滋逸采於豐露．灼煌煌以煒煒．獨崇朝而達暮．於是茂樹蒼蒼．纖枝翩翩．潛光玉朗．綠葉翠鮮．　隋江緫南越木槿賦曰．日及多名．蕤賓肇生．東方記乎夕死．郭璞贊以朝榮．潘文體其夏盛．嵇賦憫其秋零．此則京華之麗木．非于越之舜英．南中斬草．衆花之寶．雅什未名．騷人失藻．雨來翠潤．露歇紅燥．疊蕚疑檠．低莖若倒．朝霞映日殊未研．珊瑚照水定非鮮．千葉芙蓉詎相似．百枝燈花復羞燃．蹔欲寄根對滄海．大願移華廁綺錢．井上桃蟲難可雜．庭中桂
蠹豈見憐．乃為歌曰．啼粧梁冀婦．紅粧蕩子家．若持花並笑．宜笑不勝花．趙女垂金珥．燕姬插寶珈．誰知紅槿艷．無因寄狹邪．徒令萬里道．攀折自咨嗟．【頌】宋顏延之赤槿頌曰．日御北至．夏德南宣．玉蒸榮心．氣動上玄．華繅間物．受色朱天．是謂珍樹．含艷丹間．【序】晉蘇彥舜華詩序曰．其為花也．色甚鮮麗．迎晨而榮．日中則衰．至夕而零．莊周載朝菌不知晦朔．況此朝不及夕者乎．苟映采於一朝．燿穎於當時．焉識夭壽之所在哉．余既翫其葩．而歎其榮不終日．　晉傅玄朝華賦序曰．朝華．麗木也．晉成公綏日及賦序曰．日及者．華甚鮮茂．榮於仲春．訖於孟秋．　晉潘尼朝菌賦序曰．朝菌者．蓋朝華而暮落．世謂之木槿．或謂之日及．詩人以為舜華．宣尼以為朝菌．其物向晨而結．逮明而布．見陽而盛．終日而殞．不以其異乎．何名之多也．　晉嵇含朝生暮落樹賦序曰．草木春榮秋悴．此樹朝生暮落．【書】東方朔與丞相公孫弘借車馬書曰．木槿夕死朝榮．士亦不長貧也．
子／類書／藝文類聚／卷第九十八／祥瑞部上／木芝(P.1700)
木芝
爾雅曰．菌．芝也．　說文曰．芝．神草也．　本草經曰．赤芝一名丹芝．黃芝一名金芝．白芝一名玉芝．黑芝一名玄芝．紫芝一名木芝．　瑞應圖曰．芝英者．王者親延耆養老．有道則生．　離騷○太平御覽九百八十六作九歌．曰．采三秀兮於山澗．三秀芝也．　孝經援神契曰．德至於草木．則芝草生．　又曰．善養老則芝茂．　春秋運斗樞曰．瑤光得陵山黑芝．　漢書．武帝元封六年詔曰．甘泉宮中產芝九莖．連葉．上帝博臨．不異下房．其赦天下．賜雲陽都百戶牛酒．作芝房之歌．　又曰．宣帝神雀元年．金芝九莖．產於涵德殿銅池中．　淮南子．巫山之上．從風縱火．紫芝與蕭艾俱死．　漢武內傳曰．西王母之仙上藥．有大真紅芝草．　東觀漢記曰．光和四年．郡國上芝英．　續漢書曰．章帝建初五年．零陵獻芝草．　論衡曰．建初三年．零陵泉陵縣女子傳○太平御覽八百七十三作愽寧二字．按愽當作傅．宅內．生芝五本．長者尺四寸．短者七八寸．莖葉紫色．蓋紫芝也．太守沈酆．遣門下掾奉獻．皇帝悅懌．賜錢衣．詔會公卿國上計吏．皆以芝
草告示天下．　古今注．章帝元和二年．芝生沛．如人冠．建初五年．芝出潁川．常以六月中生一葉．五歲五重．春青夏紫．秋白冬黑色．十月後．黃氣出上．尺五寸．　仲長子曰．哀帝時．有異物．生於長樂宮延年廐後東廡樹．及永巷南園合歡樹．議者以為芝草．　抱朴子曰．芝有石芝木芝草芝肉菌芝．各有百許種．如水精．得而末之．以無心草汁和之．須臾成水．服一升．得千歲．　又曰．石桂英芝．生名山石穴中．似桂樹而實石也．木芝者．松脂淪地千歲．化為茯苓．茯苓萬歲．其上有小木．狀似蓮葉．名曰木威嘉之．○太平御覽九百八十五作喜芝．夜視有光．持之甚滑．燒之不燋．帶之辟兵．　又曰．七明九光芝．皆石也．生臨水之高山石崖之閒．狀如盤梡．不過徑尺以還．　又曰．肉芝者．謂萬歲蟾蜍．頭上有角．頷下有丹書八字再重．以五月五日中時取之．陰乾百日．以其足畫地．即為流水．帶其左手於身．辟兵．若敵人射己者．弓弩矢皆反還自向也．　又曰．青雲芝生於名山之陰．大青石閒．青蓋三重．上有雲氣覆之．味辛甘．以陰乾食之．令人壽千歲不老．能乘雲通天．見鬼神．　又曰．黃龍芝．生於神山之中．狀如黃龍．味辛甘．以四時採．陰乾治．日食一合．壽萬年．令人光澤．　又．曰金菌芝．生於名山之陰．金石之閒．上有水蓋．莖赤．入秋旬求之．飲其中水．壽千歲．耳目聰明．　又曰．龍仙芝．狀似升龍之類．葉為鱗．其根則如蟠龍．服一株．則壽千歲．　又曰．紫朱芝．其莖黃．其葉赤．其實如李而紫色．二十四枚．輒相連而垂．如貫珠也．　又曰．朱草芝．九曲．曲有三葉三實．　又曰．行山中．見小人乘馬車．長七八寸者肉芝．生取服即仙．　又曰．蒼山岑石之中赤雲芝．下狀如人．竪竪如連鼓．其色如澤．以夏採之．陰乾食之．令人乘雲能上天．觀見
八極．通見神明．延壽萬年．　又曰．月芝．生於名山之陰．崑崙之山．大谷源泉．金石之中．　又曰．山芝者．韓終所食也．與天地相極．延年壽．通神明矣．　又曰．火芝．常以夏採之．葉上赤．下莖青．赤松子服之．常在西王母前．隨風上下．往來東西．　又曰．人芝．生名山之陰．青蓋白莖．陰乾治．食日半合．則使人壽．入水可久也．　又曰．月精芝．秋生山陽石上．莖青上赤．味辛苦．盛以銅物．十月食之．壽萬歲．　又曰．黑芝．生於山之陰．大谷中．白蓋赤莖．味甘．秋採之．陰乾．日食．令人身輕齒堅．與天地無極．　又曰．火芝．生於名山之陽．其色黃澤．大如車蓋．　又曰．金芝生於金石之中．青蓋莖．味甘辛．以秋取．陰乾治食．令人身有光．壽萬歲．　又曰．萬年芝．令人不老．延年九千．　又曰．夜光芝．出於名山之陰．大谷源泉中金石閒．上有浮雲翔其上．有五色．有目．如兩日．　又曰．白雲芝．生於名山之陰．白石上．有白雲覆之．白蓋二重．味辛甘．小苦．以秋採之．陰乾治食．令人身輕齒堅．　又曰．金芝．生於山．無蓋．青莖．陰乾治．食日一合．不中風雷．令人色光澤也．　又曰．雲母芝．生於名山之陰．青蓋赤莖．味甘．以季秋竹刀採之．陰乾治食．使人身光．壽千萬歲．醮以牛脯．　又曰．華芝．生於名山之陽．及出央山大谷源泉水中．赤蓋白莖．上有兩葉三實．　又曰．鬼芝．青蓋長莖．陰乾屑之．日食五合．所見神明．令人長生．【詩】梁庾肩吾芝草詩曰．踟蹰玩芝草．淹留攀桂叢．桂叢方偃蹇．芝葉正玲瓏．如龍復如馬．成闕復成宮．黃金九華發．紫蓋六英通．隱士蒼山北．神仙海六東．隨丹聊變水．獨搖不須風．【贊】魏繆襲神芝贊曰．青龍元年．神芝產于長平之習陽．其色丹紫．其質光耀．其長尺有八寸五分．其本圍三寸有三分．上別為三幹．分為九枝．散
為三十六莖．圍率一寸九分．葉徑二寸七分．其幹洪纖連屬．有似珊瑚之形．其吐柯載葉．祥明蠲絜．考圖案諜．蓋美乎所同於前代者矣．古瑞命記曰．王者慈仁則芝生．而食之則延年不終．與真人同．又神農氏論芝云．山川雲雨．五行四時．陰陽晝夜之精．以生五色神芝．皆為聖王休祥焉．自漢孝武顯宗．世號隆盛．而元封永平所紀神芝．方斯蔑如也．且其枝幹條莖．本末相承．乃協于天官之數．非神明其孰為此哉．推其類象．則蓂莢之植階庭．萐莆之生庖．屢視四靈矣．○句有訛．乃詔御府．匱而藏之．且盡其形．遂以名園為之贊曰．帝德允臻．廚不難致．○句有訛．煌煌神芝．吐葩揚榮．曩披其圖．今握其形．永章遐紀．載之頌聲．
經／十三經／重刊宋本十三經注疏附校勘記／重栞宋本毛詩注疏附挍勘記／國風／陳宛丘詁訓傳第十二／附釋音毛詩注疏卷第七　七之一　廿三／東門之楊(P.253-1)..[清嘉慶二十年(1815)南昌府學刊本]
東門之楊其葉牂牂興也牂牂然盛貌言男女失時不逮秋冬箋云楊葉牂牂三月中也興者喻時晚也失仲春之月○牂子桑反昏以為期明星煌煌期而不至也箋云親迎之礼以昏時女留他色不肯時行乃至大星煌煌然○煌音皇○
[疏]東門至煌煌○毛以為作者以楊葉初生興昏之正時楊葉長大興晚於正時故言東門之楊其葉已牂牂然而大矣楊葉已大不復見其初生之時以興歲之時月已至於春夏矣時節已晚不復及其秋冬之時又復淫風大行女留他色不從男子親迎者用昏時以為期今女不肯時行至於明星煌煌然而夜已極深而竟不至礼當及時配合女當隨夫而行至使昏姻失時男女相違如是故舉以刺時也○鄭以失時謂在仲春之後為異其義則同○傳牂牂至秋冬○正義曰此刺昏姻失時而舉楊葉為喻則是以楊葉初生喻正時楊葉已盛喻過時毛以秋冬為昏之正時故云男女失時不逮秋冬也秋
冬為昏無正文也邶風云士如歸妻迨冰未泮知迎妻之礼當在冰泮之前荀卿書云霜降逆女冰泮殺止霜降九月也冰泮二月也然則荀卿之意自九月至於正月於礼皆可為昏荀在焚書之前必當有所憑據毛公親事荀卿故亦以為秋冬家語云羣生閉藏為陰羣生閉藏為陰閩本明監本毛本同案浦鏜云乎誤為考家語浦校是也而為化育之始故聖人以合男女窮天數也霜降而婦功成嫁娶者行焉冰泮而農業起昏礼殺於此又云冬合男女春頒爵位家語出自孔家毛氏或見其事故依用焉地官媒氏云仲春之月令會男女於是時也奔者不禁唯謂三十之男二十之女所以蕃育人民特令以仲春會耳其男未三十女未二十者皆用秋冬不得用仲春也○箋楊葉至之月○正義曰箋亦以楊葉之盛興晚失正時也鄭言楊葉牂牂三月中者自言葉盛之月不以楊葉為記時也董仲舒曰聖人以男女陰陽其道同類歎天道嚮秋冬而陰氣來歎天道嚮秋冬而陰氣來閩本明監本毛本同案歎當作觀形近之譌浦鏜云歎字衍文見繁露循天之道篇非也為校繁露者所去耳嚮春夏而陰氣去故古人霜降始逆女冰泮而殺止與陰俱近而陽遠也與陰俱近而陽遠也閩本明監本毛本同案此不誤浦鏜云原文作內與陰居近而陽遠也非也居即俱字誤上文云冰泮而殺止故傍記內字為止字之異耳後遂誤入正文也當依此正之鄭以昏姻之月唯在仲春故以喻晚失仲春之月鄭不見家語不信荀卿以周礼指言仲春之月令會男女故以仲春為昏月其邶風所云自謂及冰泮行請期礼耳非以冰之未泮已親迎也毛鄭別自憑據以為定解詩內諸言昏月皆各從其家○傳期而不至○正義曰序言親迎而女猶有不至者則是終竟不至非夜深乃至也言明星煌煌者男子待女至此時不至然後始罷故作者舉其待女不得之時非謂此時至也傳嫌此時女至故辨之云期而不至言期以昏時至此時猶不至也○箋親迎至煌煌然○正義曰士昏礼執燭前馬是親迎之礼以昏也用昏者取陽往陰來之義女不從夫必為異人之色故云女留他色不肯時行乃至大星煌煌然亦言至此時不至○
東門之楊其葉肺肺肺肺猶牂牂也○肺普貝反又蒲貝反○昏以為期明星晢晢晢晢猶煌煌也○晢之世反
東門之楊二章章四句
經／十三經／重刊宋本十三經注疏附校勘記／重栞宋本毛詩注疏附挍勘記／小雅／鹿鳴之什詁訓傳第十六／附釋音毛詩注疏卷第九　九之二　三十／皇皇者華(P.318-2)..[清嘉慶二十年(1815)南昌府學刊本]
皇皇者華于彼原隰皇皇猶煌煌也高平曰原下濕曰隰忠臣奉使能光君命無遠無近如華不以高下易其色箋云無遠無近維所之則然○煌音皇又音晃○駪駪征夫每懷靡及駪駪眾多之貌征夫行人也每雖懷和也每雖懷和也小字本相臺本同案正義云本皆如此又云如鄭此意則傳本無每雖二字又云蓋鄭所據者本無每雖後人以下傳有雖有中和之言下篇每有良朋之下有每雖之訓因而加之也定本亦有每雖又云而今詩本皆有每雖則王肅之說又非無理云云經義雜記以為王肅私加是也○按舊挍非也毛於此云每雖懷和也末章傳曰唯有中和當自謂無所及即蒙此傳而言以釋經文每懷靡及也傳自作和箋乃易和為私字未可牽合句云每雖二字為後人所加非也鄭云中和謂忠信也是鄭謂中和即經之用絕非毛意毛以用也咨也諏也謀也度也詢也為六德皆在雖有中和之外箋云春秋外傳曰懷私為每懷也懷私為每懷也小字本相臺本同案此引國語私當和彼文作和韋昭云後鄭司農云和當為私即據下箋也正義云故鄭引其文因正其誤云和當為私為和誤也考此則正其誤在下此當仍作和矣正義中臣聞之曰懷私為每懷是外傳以為懷私末章正義中箋云懷私為每懷皆和字之誤亦見經義雜記和當為私眾行夫既受君命當速行每人懷其私相稽
留則於事將無所及○駪所巾反○
[疏]皇皇至靡及○正義曰此述文王勑使臣之辝言煌煌然而光明者是草木之華於彼原之與隰皆煌煌而光明不以高下而易其色也以言臣之出使當光顯其君常不辱命於彼遐之與邇皆使光揚不以遠近而易其志也汝駪駪眾多之行夫受命當速行每人懷其私以相稽留則於事無所及矣既不稽留恐無所及故當速行驅馳訪善也○傳皇皇猶煌煌○正義曰東門之楊曰明星煌煌此猶彼也以華色煌煌為宜故猶之○傳每雖懷和○正義曰本皆如此此既以每為雖懷為和而章傳云雖有中和當自謂無所及王肅以為下傳所言覆說此也故述毛云使臣之行必有上介眾介雖多內懷中和之道猶自以無所及是以驅馳而咨諏之○箋春秋至所及○正義曰鄭之此說亦述毛也但其意與王肅異耳案魯語穆叔云皇皇者華君教使臣曰每懷靡及臣聞之曰懷私為每懷是外傳以為懷私故鄭引其文因正其誤云和當為私為和誤也鄭必當為私者晉語姜氏勸重耳之辝曰駪駪征夫每懷靡及夙夜征行不遑啟處猶懼不及況其縱欲懷安將何及乎西方之書有之云懷與安實病大事鄭詩曰仲可懷也鄭詩之旨吾從之矣觀此晉語之文及鄭詩之意皆以懷為私懷之義明魯語所亦當為懷私明魯語所亦當為懷私閩本明監本毛本所下有云字案所補是也不得為和也鄭所以引外傳而破之者以毛傳云懷和是用外傳為義故引而破之言毛氏亦為私也如鄭此意則傳本無每雖二字若每為雖縱使變和為私亦不得與毛同也此既改傳和當為私下復解傳中和為忠信為之終始立說明其不異毛也蓋鄭所據者本無每雖後人以下傳有雖有中和之言下篇每有良朋之下有每雖之訓因而加之也定本亦有每雖又傳以駪駪為眾多征夫為行人故箋申之言眾行夫既受命當須速行若每人各懷其私意以相稽留則於事將無所及言其將廢失君命後於事機也此實使臣謂之行夫者猶春秋以使者為行人也君遣使一人而已而云眾行夫者使與上介眾介揔戒勑之非一故言眾也案聘礼謂使者受命於君唯上介立於其左接聞命眾介則不與此得揔勑之者彼受命者所聘之意或國之密事唯使與上介受之故眾介不與聞命至君遣使臣臨塗戒勑雖眾介亦在也如是則烝民亦云征夫捷捷每懷靡及箋為仲山甫戒之與此不同者彼非君遣使臣之歌述美仲山甫之德觀其文勢故與此異耳
經／十三經／重刊宋本十三經注疏附校勘記／重栞宋本毛詩注疏附挍勘記／小雅／鹿鳴之什詁訓傳第十六／附釋音毛詩注疏卷第九　九之四　三二／杕杜(P.340-1)..[清嘉慶二十年(1815)南昌府學刊本]
陟彼北山言采其杞王事靡盬憂我父母箋云杞非常菜也而升北山采之託有事以望君子○杞音起檀車幝幝四牡痯痯征夫不遠檀車役車也幝幝敝貌痯痯罷貌箋云不遠者言其來喻路近○檀徒丹反幝尺善反又勑丹反說文云車敝也從巾單韓詩作𦆀音同痯古緩反敝婢世反罷音皮
[疏]陟彼至不遠○正義曰言汝戍役之妻思爾而不得故升彼北山之上我采其杞木之菜杞木本非食菜而升北山以采之者是託有事以望汝也以汝勞苦故言王事無不堅固以君子勞苦堅故之由是使我憂之父母實夫也謂之父母也已尊之謂之父母也已尊之閩本明監本毛本同案也當作由讀下屬又親之也又言我君子所乘檀木之役車今幝幝然弊所乘四牡之馬今痯痯然疲征夫之來不遠當應至也如何許時不至使已念之○箋杞非至君子○正義曰此類上下皆陳婦人思夫之事故為託采以望君子不與北山同也以下章期逝不至上章我心傷悲類則憂我父母謂夫為父母也日月云父兮母兮畜我不卒莊姜稱莊公為父母與此同也○傳檀車役車○正義曰此戍役之妻說君子所乘役車也以檀木為車伐檀曰坎坎伐檀兮
又曰伐輪伐輻是檀可為車之輪輻又大明云檀車煌煌武王之戎車是檀之所施於車廣矣則役夫以從征之故其甲士三人所乘之車而備四馬故曰四牡非庶人尋常得乘四馬也○
經／十三經／重刊宋本十三經注疏附校勘記／重栞宋本毛詩注疏附挍勘記／小雅／南有嘉魚之什詁訓傳第十七／附釋音毛詩注疏卷第十　十之二　三四／采芑(P.360-2)..[清嘉慶二十年(1815)南昌府學刊本]
薄言采芑于彼新田于此中鄉鄉所也箋云中鄉美地名方叔涖止其車三千旂旐央央箋云交龍為旂龜蛇為旐此言軍眾將帥之車皆備方叔率止約軧錯衡約軧錯衡閩本明監本毛本同唐石經小字本相臺本軧作軝案軝字是也釋文五經文字可證餘同此○按軧說文从車氏聲凡氏聲與氐聲古分別最嚴八鸞瑲瑲軧長轂之軧也朱而約之錯衡文衡也瑲瑲聲也○軧祁支反廣雅云轂篆錯如字沈七故反瑲本亦作鎗七羊反徐七羹反服其命服朱芾斯皇有瑲葱珩有瑲葱珩唐石經小字本相臺本同案釋文云有創本又作瑲亦作鎗同正義本是瑲字考文古本作創采釋文朱芾黃朱芾也皇猶煌煌也瑲珩聲也葱蒼也三命葱珩言周室之強車服之美也言其強美斯劣矣箋云命服者命為將受王命之服也天子之服韋弁服朱衣裳也○芾本又作茀或作紱皆音弗下篇赤茀同創本又作瑲亦作鎗同皆七羊反珩音衡煌音皇又音晃朱衣裳本或作朱衣纁裳纁衍也
[疏]方叔至葱珩○正義曰言方叔為將即率戎車將率而行乃乘金車以朱纏約其轂之軧錯置文王於車之上衡錯置文王於車之上衡閩本明監本毛本文王誤其文案山井鼎云宋板王作彩當是剜也彩字是韓奕正義作采車行動其四馬八鸞之聲瑲瑲然其身則服其受王命之服黃朱之芾於此煌煌然鮮美又有瑲瑲然之聲所佩蒼玉之珩以此車服之美而往征伐也○傳軧長至文衡○正義曰說文云軧長轂也則轂謂之軧考工記說兵車乘車其轂長於田車是為長轂也言朱而約之謂以朱色纏束車轂以為飾輪人云容轂必直陳篆必正注云容者治轂為之形容也篆轂約也蓋以皮纏之而上加以朱漆也知約以朱者以上言鉤膺是陳金路之事也金路以金為飾轂色宜與金同且言路車有奭奭是赤貌故知約必用朱也知錯衡必為文衡者錯者雜也雜物在衡是有文飾其飾之物注無云焉不知何所用也○傳朱芾至斯劣矣○正義曰以言斯皇故知黃朱也斯干傳曰天子純朱諸侯黃朱皆朱
芾據天子之服言之也於諸侯之服則謂之朱芾耳玉藻云一命縕韍黝珩再命赤韍黝珩三命赤韍葱珩是據諸侯而言也彼云又累一命彼云又累一命閩本明監本毛本同案彼云又當作又彼文至三命而止而云葱珩則三命以上皆葱珩也故云三命葱珩明至九命皆葱珩非謂方叔唯三命也此上三章皆云其車三千言周室之強路車朱芾言車服之美也必言其強美者斯劣弱矣老子曰國家昏亂有忠臣六親不和有孝慈明名生於不足詩人所以盛矜於強美者斯為宣王承亂劣弱矣而言之也○箋命服至衣裳○正義曰鄭解服其命服之節言此命服者今方叔為受王命之服也言受王命之時王以此服命之故方叔服之而受命也知者春官司服云凡兵事韋弁注云韋弁以韎韋為弁又以為衣裳又以為衣裳閩本明監本毛本同案裳字衍也六月正義引無閩本監本以誤似是朱之淺者故得以朱表之周礼志云韋韋弁素裳此連言朱裳者以經云朱芾芾從裳色故知裳亦朱也不用戎服素裳者以其命將非在軍不可純如之也亦變為美故雜以祭服之飾焉此本或云天子之服韋弁服朱衣纁裳者誤定本亦無纁字
經／十三經／重刊宋本十三經注疏附校勘記／重栞宋本毛詩注疏附挍勘記／小雅／鴻鴈之什詁訓傳第十八／附釋音毛詩注疏卷第十一　十一之二　三七／斯干(P.383-2)..[清嘉慶二十年(1815)南昌府學刊本]
乃生男子載寢之牀載衣之裳載弄之璋半珪曰璋裳下之飾也璋臣之職也箋云男子生而臥於牀尊之也裳晝日衣也衣以裳者明當主於外事也玩以璋者欲其比德焉正以璋者正以璋者[補]毛本同案正當作玉下正義玉不用珪而以璋可證明成之有漸○衣於既反注衣以裳下衣之裼同璋音章○其泣喤喤朱芾斯皇室家君王箋云皇猶煌煌也芾者天子純朱諸侯黃朱室家一家之內宣王將生之子或且為諸侯或且為天子皆將佩朱芾煌煌然○喤音熿華彭反沈又呼彭反聲也芾音弗煌音皇○
[疏]乃生至君王○毛以為王前夢熊羆果有効驗乃生男子矣生訖則寢臥之於牀尊之又則衣著之以裳玩弄之以璋也裳明習為卑下璋見効奉臣職時巳其泣聲太煌煌然時巳其泣聲太煌煌然[補]毛本太煌煌作大喤喤案所改是也至其長大皆佩朱芾於此煌煌然由王家室之內或為諸侯之君或為天子之王故皆佩朱芾也○鄭唯裳為主外事璋比德之有漸餘同○傳半圭至之職○正義曰知璋半圭者典瑞云四圭有邸以祀天兩圭有邸以祀地圭璧以祀日月璋邸射以祀山川從上而下遞減其半故知半圭曰璋裳下之飾易文言文也裳為下飾以璋配裳故知見臣之職也宣王子孫當為君而言臣下者王肅云言无生而貴之也明欲為君父當先知為臣子也璋而得為臣職者王肅云羣臣之從王行礼者奉璋又棫樸曰奉璋峨峨髦士攸宜是也○箋男子至有漸○正義曰箋以下章與此相對以下女子寢之地明男子生而臥之床尊之也以下載衣之裼裼是夜臥之衣故云裳晝日衣也一晝一夜明取內外為義故知男子衣以裳明當主外事女子衣以裼明當主內事也女子弄之瓦瓦紡塼也以女子之所有事明玩以璋者亦男子之所有事君子於玉比德焉故知以璋欲其比德也玉不用圭而以璋者明成人之有漸璋是圭之半故言漸也下句乃言其泣喤喤則此所陳皆在孩幼礼記鄭注云人始生在地男子巳寢之牀又非始生也蓋聖人
因事記義子之初生暫行此礼不知生經幾日而為之也何則女子不可恒寢於地竟無裳男子亦不容無褓且甫言其泣則未能自弄璋明暫時示男女之別耳○箋芾者至黃朱○正義曰箋以經言室家君王則有諸侯與天子而同言朱芾故云天子純朱諸侯黃朱也芾從裳色祭時服纁裳故芾用朱赤但芾所以明尊卑雖同色而有差降乾鑿度以為天子之朝朱芾諸侯之朝赤芾朱深於赤故困封注云故困封注云閩本明監本毛本困誤內案山井鼎云封恐卦誤是也朱深云赤是矣朱深云赤是矣閩本明監本毛本同段玉裁云云當作于形近之譌王伯厚鄭易考所引不誤此論諸侯則王子或封畿內或以功德外封皆為諸侯也而文同朱芾明對文則朱赤深淺有異散之則皆謂之朱故天子純朱明其深也諸侯黃朱明其淺也舉其大色皆得為朱芾也○
經／十三經／重刊宋本十三經注疏附校勘記／重栞宋本毛詩注疏附挍勘記／小雅／鴻鴈之什詁訓傳第十八／毛詩注疏挍勘記十一之二(P.390-1)..[清嘉慶二十年(1815)南昌府學刊本]
○斯干
歌斯干之詩以落之小字本相臺本同案釋文云落之如字始也或作樂非正義云歌斯干之詩以歡樂之又云本或作落以釁又名落定本集注皆作落未知孰是下箋為歡以落之釋文云以樂音洛本又作落正義云定本作落考正義本皆作樂皆釋為歡樂定本皆作落則皆釋為釁也釋文本上作落下作樂是以此落為始下樂仍為歡樂也
則又祭祀先祖閩本明監本毛本同小字本相臺本無祀字考文古本同案無者是也正義可證
則而以禮釁塗之閩本明監本毛本無而字案所刪是也
而於經無釁廟之云[補]案云當作文
本或作樂閩本明監本毛本同案樂當作落
似讀如巳午之巳小字本相臺本同案正義云故讀為巳午之巳又云直讀為巳是正義本如字作為
比宗廟路寢是室為南其戶[補]毛本是作之案上文比一房之室為西其戶上云之室則此是字誤也
傳西至鄉戶○正義曰閩本明監本毛本同案十行本西至曰剜添者二字當是至及○也
箋此至戶正義曰閩本同毛本此下有築字戶下有爾字及○明監本所剜入也
禮諸侯之制也有夾室閩本明監本毛本同案也當作聘
故言西其戶也閩本明監本毛本同案浦鏜云西當南字誤是也
寢者夾室與東西房也閩本明監本毛本同案浦鏜云者當有字誤是也
周公制禮土中閩本明監本同毛本禮下剜入建國二字案所補非也
下又后六宮閩本明監本毛本同案又當作云
其堅致閩本明監本毛本同小字本相臺本致作緻案正義本作緻定本作致見鴇羽又釋文云致本亦作緻同考文古本作緻采正義釋文
所以自光天也[補]案天當作大下正義云所以為自光大可證毛本正作大
鄭以為揔宮廟羣寢毛本脫揔字宮下衍宗字閩本明監本不誤
箋約謂㨨土[補]毛本謂下有至字案所補是也
故云其堂堂相稱閩本明監本毛本不重堂字案下堂字乃室字之誤輒刪者非也
如鳥夏暑又布革張其翼者閩本明監本毛本布作希案所改非也又布當作希誤分為二字耳
韓詩作䩗[補]釋文挍勘通志堂本䩗作勒盧本作勒案𦑜字是也小字本所附正作𦑜段玉裁云王氏詩考作𦑜廣雅𦑜翼也本此
冥幼也小字本相臺本同案釋文云幼王如字本或作窈崔音杳正義云冥幼釋言文又云而本或作冥窈者爾雅亦或作窈又云為冥窈於義實安但於正義之義不允考上傳云正長也正義云釋詁文釋文云王丁丈反崔直良反是依崔讀即無不允當以或作本為長
處所寬明快快快然閩本明監本毛本無一快字案上快字乃矣字之誤輒刪者非也
而本或作冥幼者閩本明監本毛本同案浦鏜云幼當窈字誤是也
為室宮寬明之貌[補]毛本室宮作宮室案所易是也
與羣臣安燕為歡以落之小字本相臺本同閩本明監本同考文古本亦同毛本落作樂案毛本依釋文改也
徐又九完反[補]釋文挍勘通志堂本盧本完作還案小字本所附亦是完字盧文弨云還似宋人避桓嫌名改是也
毛氏為燕以否閩本明監本毛本以誤與
箋莞小蒲至落之閩本明監本毛本同案落當作樂下文云定本作落可證此合併以後依經注本所改耳
如莞席紛純閩本明監本毛本同案浦鏜云加誤如是也
色如文綬文文閒有毛閩本明監本毛本誤不重文字案綬上文字當作艾爾雅疏即
取此皆不誤
鼻上有鈄[補]毛本鈄作針
明其法天人所為閩本明監本毛本同案浦鏜云大誤天是也
正以璋者[補]毛本同案正當作玉下正義玉不用珪而以璋可證
時巳其泣聲太煌煌然[補]毛本太煌煌作大喤喤案所改是也
故困封注云閩本明監本毛本困誤內案山井鼎云封恐卦誤是也
朱深云赤是矣閩本明監本毛本同段玉裁云云當作于形近之譌王伯厚鄭易考所引不誤
載衣之裼毛本裼誤𫌅明監本以上皆不誤
瓦紡塼也相臺本同小字本塼作摶案正義標起止云瓦紡塼釋文云塼本又作專考說文上部無塼字當以又作本為長小字本作摶乃形近之譌古專摶雖通用但非此之證
習其一有所事也小字本同閩本明監本毛本同相臺本作習其所有事也考文古本同案正義云習其所有事也相臺本考文古本皆依之改耳段玉裁云當作一所有事一同壹一所有事謂壹於所有事也以壹訓專此詁訓之法
無父母詒罹唐石經小字本相臺本同案釋文云詒本又作貽罹本又作離正義標起止云至詒罹考文古本作貽采釋文離罹古今字也
經／十三經／重刊宋本十三經注疏附校勘記／重栞宋本毛詩注疏附挍勘記／大雅／文王之什詁訓傳第二十三／附釋音毛詩注卷第十六　十六之二　五十／大明(P.540-1)..[清嘉慶二十年(1815)南昌府學刊本]
牧野洋洋檀
車煌煌駟騵彭彭洋洋廣也煌煌明也駵馬白腹曰騵言上周下殷也箋云言其戰地寬廣明不用權詐也兵車鮮明馬又強則暇且整○洋音羊檀徒丹反煌音皇騵音原駵音留維師尚父時維鷹揚涼彼武王師大師也尚父可尚可父鷹揚如鷹之飛揚也涼佐也箋云尚父呂望也尊稱焉鷹鷙鳥也佐武王者為之上將○涼本亦作諒同力尚反韓詩作亮云相也大音泰鷙之利反將子匠反○肆伐大商會朝清明肆疾也會甲也會甲也小字本相臺本同案正義云定本云會甲兵則與會甲子義異九經古義云甲者一也古皆以一為甲毛公以意說詩故訓會朝為甲朝又云不崇朝而天下清明崇朝終朝也或以甲為甲子或為甲兵皆非毛意考文古本會下有兵字采正義而倒之耳○按詳段玉裁故訓傳三十卷注中不崇朝而天下清明箋云肆故今也會合也以天期巳至兵甲之強師率之武故今伐殷合兵以清明書牧誓曰時甲子昧爽武王朝至于商郊牧野乃誓○肆音四帥所類反亦作率坶音牧本又作牧昧音妹
[疏]牧野至清明○毛以為上言將戰為天人所歸此又述戰時之事言所戰之處牧地之野洋洋然甚寬而廣大於此廣大之處陳檀木之兵車煌煌然皆鮮明又駕駟騵之牡馬彭彭然皆強盛維有師尚父者是維勇略如鷹之飛揚身為大將時佐彼武王車馬鮮強將帥勇武以此而疾往伐彼大商會值甲子之朝不終此一朝而伐殺虐紂天下乃大清明無復濁亂之政○鄭唯下二句為異言天期巳至兵甲之強將帥之武故今往伐此大商會合兵眾以朝旦昧爽清明之時伐之也○傳洋洋至下殷○正義曰洋洋文連牧野述戰地之貌故宜為廣大煌煌言車之鮮故為明也駵馬白腹曰騵釋畜文郭璞曰駵赤色黑鬣也檀弓說三代乘馬各從正色而周不純赤明其有義故知白腹為上周下殷戰為二代革易故見此義檀弓亦言戎事乘騵明非戎事不然因此武王所乘遂為一代常法夏殷不下其先代之色時主之意異○箋言其至且整○正義曰詩辭所發理不徒然言戰地寬廣必當有意故知明當時不用權詐也少儀曰軍旅思險隱精以虞隱精以虞閩本明監本毛本同案浦鏜云情誤精是也是設權必依險阻故寬廣之地不用權詐車之鮮明馬之強盛車固馬肥不慮不克則心不怱遽閑暇於事且齊整也成十六年左傳欒鍼說晉國之勇云好以眾整又曰好以暇牧誓注云好整好暇用兵之術是兵法貴閑整也此說武王之師尚父為佐則牧野之戰不用權詐矣而雒師謀說太公受兵鈐之法云踐爾兵革審權矩應詐縱謀出無孔注云踐行也矩法也當親行汝兵革審其權謀之法孔道也應敵之變詐縱己之謀所出無常道善太公知權變者兵法須知彼巳當預為之備所以貴權謀故善太公能審之但武王之伐紂以至聖攻至惡敵無戰心不假權詐以不用權詐故為美耳若前人德與己同力又相敵當設權以取勝何則
與其自敗寧我敗人故僖二十二年宋公及楚人戰于泓左氏以其不用子魚之計至於軍敗身傷所以責襄公也而公羊善之云雖文王之戰亦不是過鄭箴膏育云鄭箴膏育云閩本明監本同毛本育作肓案肓字是也下同刺襄公不度德不量力引考異郵云襄公大辱師敗於泓徒信不知權譎之謀不足以交鄰國定遠彊也不足以交鄰國定遠彊也閩本明監本交誤郊毛本不誤案浦鏜云彊當作疆是也此是譏師敗也公羊不譏違考異郵矣是德均力同當權以取勝也其在軍之士則聽將之命不得縱舍前敵曲為小仁宣二年宋鄭戰于大棘左傳曰狂狡輅鄭人鄭人入于非倒戟而出之獲狂狡君子曰失礼違命宜其為禽也戎昭果毅以聽之之謂礼殺敵為果致果為毅易之戮也何休以為狂狡近於古道鄭箴膏育云狂狡臨敵拘於小仁忘在軍之礼譏之義合於讖是軍士當從上命也雖成湯伐桀尚書云爾不從誓言予則孥戮汝明軍士雖為至德之師不可違命縱敵也○傳師大師至涼佐○正義曰史記齊世家云大公望呂尚者東海上人西伯出獵得之曰吾太公望子久矣故號之曰太公望載與俱歸立為大師劉向別錄曰師之尚之父之故曰師尚父父亦男子之美號太誓注云師尚父文王於磻谿所得聖人呂尚立以為太師號曰尚父尊之其言皆可與尚父義同其言皆可與尚父義同閩本明監本毛本同案可與二字當倒可尚父者謂傳之可尚可父也尊之為作此號故雒師謀云號曰師尚父是也如世家之文則尚本是名號之曰望而雒師謀云呂尚釣厓注云尚名也又曰望公七年尚立變名注云變名為望蓋因所呼之號遂以為名以其道可尊尚又取本名為號也孫子兵法曰周之興也呂牙在殷則牙又是其名字也釋詁云亮介尚右也左右亮也轉以相訓是亮為佐也亮諒義同○箋佐武王為之上將○正義曰太誓司馬在前王肅曰司馬太公也司馬非上卿而云上將者周司馬主軍旅之戒命故上將為司馬也○傳肆疾至清明○正義曰釋言云宨肆也郭璞曰輕宨者好放肆左傳云輕者肆焉是肆為疾之義故以肆為疾言伐者見清明之速又解會朝清明為速疾之意言武王陳師會甲日之朝不終一朝而為天下清明是其疾也王肅云以甲子昧爽與紂戰不崇朝而殺紂天下乃大清明無復濁亂之政傳云會甲肅言甲子昧爽以述之則傳言會甲長讀為義則傳言會甲長讀為義閩本明監本毛本讀誤續案浦鏜云下四字疑衍非也長讀民勞正義可證謂甲子日之朝非訓會為甲孫毓云經傳詁訓未有以會為甲者失毛旨而妄難說耳定本云會甲兵則與會甲子義異○箋肆故至乃誓○正義曰肆故今也釋詁文天期巳至即上燮伐大商協和五位翦滅有期也兵甲之彊即上檀車四騵舉車馬則兵甲可知也師率之武即尚父鷹揚是也故今伐殷其合兵以朝且清明之時其合兵以朝且清明之時閩本明監本毛本同案浦鏜云旦誤且是也言於時殺紂也引牧誓證清明之時是昧爽之義牧誓注亦引此詩交相為證以明其事同也昧爽者爽明也言其昧之而初明晚則塵昏旦則清言其昧之而初明晚則塵昏旦則清閩本明監本毛本同案十行本其至晚剜添者一字當是衍下塵字而上有脫故補之也故謂朝旦為清明古
詩曰清晨登隴首是清亦古今之通語也易傳曰易傳曰閩本明監本毛本同案浦鏜云曰當者字誤是也以會者遇值之辝言會朝清明正是會清明之朝耳詩無甲子之文不當橫為會甲且清明與昧爽文協故易之
大明八章四章章六句四章章八句
經／十三經／重刊宋本十三經注疏附校勘記／重栞宋本禮記注疏附挍勘記／經解第二十六／附釋音禮記注疏卷第五十(P.845-1)..[清嘉慶二十年(1815)南昌府學刊本]
故昏姻之禮廢則夫婦之道苦而淫辟之罪多矣鄉飲酒之禮廢則長幼之序失而爭鬬之獄
繁矣喪祭之禮廢則臣子之恩薄而倍死忘生者眾矣聘覲之禮廢則君臣之位失諸侯之行惡而倍畔侵陵之敗起矣苦謂不至不荅之屬○辟匹亦反倍音佩下同行下孟反
[疏]故昏姻至起矣○正義曰此明禮諸事不可闕廢若其闕廢則禍亂興也○而爭鬬之獄繁矣者以鄉飲酒之禮明上下長幼共相敬讓今若廢而不行則尊卑無序故爭鬬之獄繁多矣○而倍死忘生者眾矣者喪祭之禮所以敦勗臣子恩情使死者不見背違生者恒相從念若廢不行故臣子恩薄而死者見背生者被遺忘如此者多故云眾矣○而倍畔侵陵之敗起者倍畔謂據倍天子也侵陵謂侵陵鄰國也○注苦謂至之属○正義曰不至者謂夫親迎而女不至若詩陳風云昏以為期明星煌煌注云女留他色不肯時行序云親迎女猶有不至者是也不荅者謂夫不荅耦於婦故𨚍風云日月衞莊姜傷已不見荅於先君是也此經覆說前經反明上事但前經尊重者在前卑輕者在後故先朝覲後昏姻也又殊別君臣故先朝覲後聘問下經所飜則據人倫切急者在前先昏姻次以鄉飲酒乃至於聘覲也聘覲合之者以其聘覲禮廢則君臣位失倍畔侵陵其惡相通故合言之也
經／十三經／重刊宋本十三經注疏附校勘記／重栞宋本爾雅注疏附挍勘記／釋詁第一／爾雅疏卷第一(P.6-1)..[清嘉慶二十年(1815)南昌府學刊本]
林烝天帝皇王后辟公侯君也詩曰有壬有林又曰文王烝哉其餘義皆通見詩書○辟幷亦反
[疏]林烝至君也○釋曰皆天子諸侯南面之君異稱也白虎通云君羣也羣下之所歸心也林者說文云平地有叢木曰林烝者左傳云天生烝民樹之以君而司牧之然則人物之眾必立君長以司牧之故以林烝為君也天者說卦云乾為天為君以其俱尊極故也大雅皆謂君為天是也帝皇者白虎通云德合天地者稱帝帝者諦也象可承也皇美也大也天之揔美大稱也時質故揔
稱之號之為皇煌煌人莫違也王者往也天下所歸往說文云后者繼體君也象人之形施令以告四方故后之故后之說文作故𠂆之此誤從一口發號者君后也辟者法也為下所法則也公者通也公正無私之意也侯者候也候迎順也天帝皇王惟謂天子公侯惟謂諸侯餘皆通稱(注)詩曰至詩書○釋曰云詩曰有壬有林者小雅賓之初筵文又曰文王烝哉者大雅文王有聲文云其餘義皆通見詩書者謂天帝皇王后辟公侯皆義之常行皆義之常行元本閩監本同毛本皆誤者故不備引
經／十三經／重刊宋本十三經注疏附校勘記／重栞宋本爾雅注疏附挍勘記／釋言第二／爾雅疏卷第三(P.37-1)..[清嘉慶二十年(1815)南昌府學刊本]
華皇也華皇也唐石經單疏本雪牎本同注疏本作皇華也非釋草注引此作華皇也段玉裁云今本因注引釋草葟華榮而倒改一例此言華本草木之花引申之則凡煌煌者皆得曰華也禮記玉藻注云華黃色也古皇黃通華與皇雙聲故訓詁如此說文引𤰀華也為釋草文而非釋言文釋草曰葟華榮葟華榮雪牎本注疏本同單疏本作皇華榮釋文皇胡光反釋草釋文葟音皇本亦作皇○華胡瓜切
[疏]華皇也○釋曰草木之華一名皇樊光引詩云皇皇者華孫炎云皇皇猶煌煌郭云釋草曰皇華榮引之以證皇亦華榮之名
經／十三經／重刊宋本十三經注疏附校勘記／重栞宋本爾雅注疏附挍勘記／釋言第二／爾雅注疏卷三挍勘記(P.47-1)..[清嘉慶二十年(1815)南昌府學刊本]
爾雅注疏卷三挍勘記
阮元撰盧宣旬摘錄
爾雅疏卷第三注疏本卷第二
釋言第二
初別國不相往來之言也注疏本脫也
故為之作釋也閩本監本毛本脫之也元本脫之
岠齊州以南單疏本雪牎本注疏本同釋文距又作岠同音巨按今釋地作岠釋文同葢失其舊○按依說文本作歫从止俗改从山
注禮記曰尸謖者注疏本刪注字○按單疏本所標注字注疏本盡刪今悉補正後不悉出
還復返也元本經下載音切還音旋閩本監本誤為注毛本遂剜改作皆迴返也似郭氏舊有此注矣考此本雪牎本陳本鍾本郎本葛本皆無也
皆傳車驛馬之名單疏本雪牎本元本閩本監本同毛本驛作馹依經所改釋文音經傳也張戀反注同此本傳誤轉今訂正單疏本經中傳字亦誤轉
格懷來也唐石經單疏本雪牎本同釋文徠音來本今作來按釋親來孫陸本亦作徠云音來本亦作來玉篇彳部徠力哀切就也還也今為來
厎釋文唐石經雪牎本同注疏本作底非單疏本經誤底疏中作厎五經文字厂部厎音指致也
皆見詩傳雪牎本注疏本同單疏本無皆字
厎祿以德周頌武篇云注疏本厎誤底下同武上衍下
今江東呼母為恀音是雪牎本同注疏本刪下二字因別附音切有恀音是三字也全書準此
無母何恃是也注疏本脫是也
畣者應也雪牎本注疏本同釋文音經畣古荅字一本作荅○按畣字从田絕無文理舊本隸釋作畣从曰似近是然亦俗字耳
大初元年注疏本大改太
以禮大陳敘賓客也閩本監本毛本大陳敘改陳敘于元本實闕
幠釋文唐石經雪牎本元本同單疏本作撫閩本監本毛本作憮皆誤
無幠無傲單疏本雪牎本同注疏本作無憮無敖非疏引投壺作無撫無敖亦誤
幼鞠稚也唐石經單疏本雪牎本元本同閩本監本毛本稚改穉疏中同釋文稺又作稚按釋親稺婦釋文亦作稺云又作稚
是皆謂年小也注疏本小改少
急疾齊整注疏本疾改速
革亦急也注疏本脫也
云書曰揚側陋者注疏本刪曰者
北燕曰遾單疏本雪牎本同浦鏜云方言作噬
易曰水荐至單疏本雪牎本同浦鏜云易荐作洊按易釋文於洊下引爾雅云再也又云于作荐則爾雅有作洊周易有作荐者
今呼重蠶為𧔞單疏本雪牎本注疏本同釋文原舍人本作𧔞音同
敉義見書單疏本雪牎本同注疏本作敉寧因疏引書大誥敉寧字致誤疏中同
皆憐撫也注疏本憐改愛
宋衞邠陶之間元本同閩本監本毛本宋衞改東齊
故注云撫愛撫也注疏本注誤上又上撫作憮元本與此同
齊人謂瘠瘦為脙單疏本雪牎本同注疏本脫瘦
瘦臞腐敗注疏本臞誤瞿周禮廛人釋文臞其俱反又作臞音稍按賈疏本臞作𦡱
桄唐石經單疏本雪牎本同釋文桄孫作光古黃反按說文桄充也與橫闌木也連文桄橫字通鄭注禮記樂記孔子閒居皆云橫充也此其證尚書光被四表漢書王莽傳後漢馮異傳皆作橫被四表葢作桄作橫者為今文作光者為古文孔傳堯典云光充也與孫叔然本合賈逵云古文讀應爾雅昰爾雅本作光也作桄者葢李巡本
書云光被四表注疏本云改曰
親暱者恩信必數注疏本者誤時
次即副貳之義閩本監本毛本義誤貳元本闕
今呼𩛢飯為饙單疏本雪牎本同閩本監本毛本𩛢誤疏中同元本𩛢誤攸釋文飰字又作𩚳俗作飯同按玉篇𩚳飰並俗飯字
饙熟為餾注疏本同詩正義作饙均熟為餾因連引孫炎注均之曰餾而誤衍耳郭釋經稔為熟詩釋文引孫炎均之曰餾引郭注餴熟為餾可證
注方言云注疏本刪注字
或曰䬯注疏本䬯誤𩚩
河陰之間曰䭡惡恨切䭓五恨切○注疏本音切改大字
迺裹餱糧注疏本迺改乃
矜唐石經雪牎本注疏本同單疏本作矝釋文鹶音矜本又作矜按廣雅釋詁一鹶哀也玉篇鹵部鹶苦也皆本此經葢經作鹶注作矜後人轉寫亂之
可矜憐者亦辛苦單疏本雪牕本同釋文粦力田反本今作憐同按今當作又
表淳鹵元本同閩本監本毛本鹵改滷按左傳襄二十五年作鹵
云可矝憐者亦辛苦者小雅鴻鴈云爰及矝人注疏本矝作矜毛詩唐石經宋本同按釋訓矜憐撫掩之也疏引詩鴻鴈亦作矝華嚴經音義卷上特垂矝念下引毛詩傳矝憐也又引說文字統矝怜也皆從矛令矝憐聲相近故說文毛傳皆云矝憐也鈕樹玉云漢隸字源矝字注引唐君頌不侮矝寡詩序至于矝寡史記有矝在民間曰虞舜字皆從矛令
鹹味極必苦注疏本味誤殊
論語云注疏本脫論
皆謂蔓延相被及單疏本雪牕本同釋文蔓莚以戰反相連不斷又音延本今作延按蔓莚字古皆從艹作莚華嚴經音義卷上引爾雅覃延也引郭注謂蔓莚相被及也與釋文同此經作延注作莚之明證釋草蔨鹿藿蘦大苦注蔓延生釋文皆作蔓莚毛詩旄丘傳曰如葛之蔓延相連及也釋文蔓莚以戰反又音延芄蘭箋云恆蔓延於地釋文云本或作蔓莚於地
視民不恌是也元本同監本毛本恌作佻與經合左傳昭十年及說文玉篇皆引詩視民不佻此從心葢依今詩改
注詩曰不可以茹者注疏本刪注字
皆見詩書雪牎本注疏本無皆字
注皆見詩書者注疏本刪注字
尚書誥誓之篇是也閩本監本毛本篇改類元本此字實闕
競逐彊也唐石經單疏本雪牕本同釋文強巨丈反注同本或作彊字又其良反按此葢經作彊盛字注用勉強字
皆自勉彊單疏本注疏本同雪牎本作皆自強勉按強勉猶彊勉也漢書董仲舒傳事在彊勉而巳矣師古曰彊音其兩反此當從雪牎本古彊強通
皆自勉彊也元本同閩本監本毛本彊改強下彊梁同
故皆為禁也元本閩本監本同毛本脫也
言文采著明也閩本監本毛本下衍一字元本實闕
注詩曰齊子愷悌者注疏本刪注字
士者男子之人大號注疏本同浦鏜云人大二字疑美字之誤
蓋割裂也唐石經單疏本雪牎本同釋文蓋古害反舍人本作害按書呂刑鰥寡無蓋蓋即害字之借言堯時鰥寡無害也釋名害割也書堯典洪水方割大誥天降割之類皆害字之借割與蓋亦音相近書君奭割申勸寧王之德鄭注緇衣云割之言蓋是也
今俗語呼樹蔭為庥單疏本注疏本同雪牎本蔭作廕按釋文廕字亦作蔭依經當作廕葢以樹蔭義改從艹耳釋詁注云疏蔭𤒺樂釋文廕又作蔭同
福履將之單疏本雪牎本同按此當如釋詁注引詩福履綏之毛傳履祿也本此經樛木詩一章福履綏之二章福履將之
注禮可以履行見易者注疏本刪注字
薆隱也唐石經單疏本雪牎本同釋文薆僾皆音愛按亦作愛詩烝民愛莫助之毛傳愛隱也本此經而字作愛可證
基經也基設也○釋曰基牆下止也注疏本刪上八字止作土按說文基牆始也玉篇址基也廣韵基址也然則此止當為址合止字土字始得之
祥吉之先見注疏本同雪牎本作謂吉之先見
祺福之祥元本同閩本監本毛本福誤祥
域也唐石經雪牎本同釋文兆本又作垗按依說文垗正字也兆假借字也
注書曰肇牽車牛者注疏本刪注字
浹徹也唐石經雪牎本同釋文浹于協反郭音接詹事錢大昕云說文無浹字當作挾詩使不挾四方毛傳挾達也漢儒諱徹為通通達義同按爾雅當本作挾徹也與上挾藏也同字異訓詩釋文挾子燮反與郭音接正合正義曰挾者周匝之義周禮所謂浹日周禮釋文挾日字又作浹凡挾作浹者皆後人所改
小雅楚茨云注疏本云上衍篇
注易曰不速之客者注疏本刪注之二字
注詩曰來獻其琛者注疏本刪注字
士之俊選者借譬為名焉故郭云士中之俊如毛中之髦注疏本作士之俊選者是也刪借譬以下一十七字
淩懅戰慄單疏本雪牎本同釋文淩郭注意當作㥄埤蒼云㥄慄也按陸謂注意當作㥄則字下作㥄矣或謂注當作㥄非下注云強梁淩暴亦用水旁字
淩慄也慄慼也○釋曰注疏本刪
㥄慄也元本同閩本監本毛本㥄誤淩
郭云淩懅戰慄注疏本云誤言
注左傳云注疏本刪注字
周官曰雪牎本注疏本同單疏本作周禮曰按郭注多引作周禮凡釋詁釋官釋器釋天旌旂釋丘釋草釋畜共十二見皆作周禮惟此及釋天講武注作周官
偁舉也唐石經單疏本雪牎本同釋文音下稱好也尺證反此偁字不出音葢本作稱李善注文選陸士衡演連珠引爾雅稱舉也郭注引書偁爾戈今尚書作稱
注偁爾戈者注疏本刪注字
之死矢靡它毛本閩本監本同毛本它改他按唐石經毛詩作它
並兩舩雪牎本注疏本同釋文併字又作並按釋水大夫方舟注亦云併兩舩此作並非
潛行游水底單疏本雪牎本同葉鈔釋文底作㡳
強雪牎本同單疏本注疏本作彊唐石經先作彊後改強按注云彊梁淩暴疏引詩序彊暴之男則字當從彊上文競逐彊也疏云馳逐者亦彊梁可互證石經原刻是
強梁淩暴雪牎本同注疏本強作彊疏云彊梁者好凌暴於物淩字從冫非五經文字云淩水名經典或以為侵陵字
宨唐石經單疏本雪牎本同注疏本作窕注及疏準此元本經作宨按葉鈔釋文宨肆也吐彫反窕閒也郭徒了反與唐石經皆畫然有別玉篇廣韻脫宨字今本皆作窕誤甚詩大明正義引釋言及郭注作宨集韻二十九筱於宨下引爾雅肆也謂輕宨放肆類篇宀部宨下引爾雅肆也此其證左傳成十六年楚師輕窕釋文勑彫反依義當作宨
戴弁俅俅單疏本元本閩本毛本同雪牎本監本戴改載按毛詩絲衣載弁俅俅箋云載猶戴也葢古文作載今文作戴韓魯詩當有作戴者玉篇頁部引詩戴弁俅俅可證
幽亦薶也注疏本同雪牎本薶改埋係俗省按釋文邢疏皆作薶
氂謂毛罽也注疏本氂下衍所
若今之火鑪也元本同閩本監本毛本鑪改爐
平均賦也注疏本平改評按下云凡相賦斂謂之平均本此
盡起而築之注疏本築改筑按書釋文築音竹本亦作筑馬云築拾也單疏本引書不隨經改字故足據
今江東呼大為駔單疏本雪牎本同釋文評火乎反或作呼同按說文𧦝召字在言部呼吸字在口部此當從陸本
駔猶麤也單疏本注疏本同雪牎本麤作麄俗字
水中筏注疏本作𥴖單疏本作後剜改作𥴖按葉鈔釋文作引方言泭謂之謂之筏與此合○按廣韻集韻有𥱼𥭆字無字
龕注疏本同唐石經雪牎本作𪚕當據以訂正單疏本此頁係明人補刻不足據按釋文𪚕苦南反字或作含本今作龕今本多誤九經字樣云龕龍皃也從龍從今聲作龕訛玉篇𪚕苦含切龍皃也受也聲也盛也字皆從今
苑彼桑柔閩本監本毛本苑改菀按葉鈔釋文詩桑柔作苑單疏本補刻作菀非今據元本訂正
洵又為𪚕未詳閩本監本毛本𪚕作龕單疏本補刻同今據元本訂正
今荊楚人皆云遝音沓雪牎本同注疏本刪下二字釋文沓與上同亦徒荅反
是不非監本毛本下衍也補刻亦剜擠也字茲據元本閩本訂正
畫者為形象單疏本雪牎本同注疏本象改像
畫繢之事元本同閩本監本毛本繢改繪
天之方懠音薺雪牎本同注疏本刪下二字
郭云詩曰天之方懠者大雅版篇文也閩本監本毛本郭改注版篇改板之元本作郭云版篇二字實闕按詩上帝板板釋訓作版版後漢書董卓傳注文選辨命論注皆引詩上帝版版
天子葵之單疏本雪牎本元本同閩本監本毛本葵改揆按單疏本及元本疏引詩天子葵之揆之以日二字畫然有別
土巳耕者曰田元本巳字空闕閩本監本毛本改作田
硈唐石經單疏本雪牎本同釋文硈苦角反邢疏云硈當從告說文別有硈石堅也字異義同按說文硞石聲從石告聲苦角切段玉裁云據說文知爾雅硈必硞之誤非告聲不得苦角切也五經文字硈口八反又苦角反見爾雅葢張氏
所見本始誤從吉矣
硈苦學切當從告注疏本音切改大字下同
棄我如遺注疏本同浦鏜依詩改作棄予云我字誤按文選郭泰機荅傅咸一首棄我忽若遺李注引毛詩曰將安將樂棄我如遺又新序雜事五引詩棄我如遺是未可據今詩改也
聦明睿智曰獻單疏本雪牎本同浦鏜云謚法解智作哲
不可襄陳本同雪牎本注疏本作不可襄也
乃古古而如此注疏本古古改自古
縭者繫單疏本雪牎本元本同閩本監本毛本下有也
緌繫著則介閡也注疏本著誤者
今江東皆言謼單疏本雪牎本同釋文音經謼又作呼
毛傳云苞稹元本閩本監本同毛本下增也
根相迫迮梱緻注疏本誤作逼迮梱綴按此與正義本同定本緻作致
寐而覺之曰寤注疏本覺下衍寤
猷來無棄單疏本雪牎本同按棄當作止詩陟岵首章猶來無止毛傳猶可也與郭義同二章猶來無棄
外禦其侮單疏本雪牎本元本同閩本剜改侮為務監本毛本承之按毛詩外禦其務箋云務侮也本此經言務為侮之假借也故郭注引詩以證務義之為侮雖有春秋內外傳引詩外禦其侮而此注必當同毛作務矣
水懦民狎而翫之注疏本同浦鏜依今左傳作水懦弱云脫弱字按偶少一字亦可不補
菼薍也唐石經雪牎本同釋文薍五患反按此係釋草文誤入郭氏言菼草色如騅云云本上文菼騅也之注而在此下可證詩大車毳衣如菼毛傳菼鵻也箋云菼薍也正義曰菼鵻釋言文菼薍釋草文分析最清釋文薍字音亦後人竄入
未辨草名元本同閩本監本毛本辨改辯
粲餐也唐石經單疏本雪牎本同釋文飧謝素昆反說文云餔也字林云水澆飯也本又作餐施七丹反字林云吞食按說文飧餔也从夕食餔日加申時食也餐吞也从食𣦼聲湌餐或从水葢爾雅作飧為正字毛詩傳作餐為假借字此當從陸本
今河北人呼食為餐單疏本雪牎本元本同閩本監本毛本餐改粲
赦命不渝元本監本同誤也閩本毛本改作舍命按箋云舍猶處也
夷悅也唐石經單疏本雪牎本同釋文恞本又作夷音同按玉篇心部恞悅也本此經作恞注引詩作夷亦異文之證
伯舅耊老服虔云七十曰耊注疏本云改曰元本閩本脫下八字
跋蹎丁千切跲躓竹二切○注疏本音切改大字
謂領下垂胡注疏本領改頷
小雅南有嘉魚云注疏本脫云
戎相也如字注同一云相助也息亮切○注疏本音切改大字
飫非公朝私飲酒也注疏本同詩常棣正義私下衍飫字浦鏜反據以補此誤甚
熾盛也唐石經單疏本雪牎本同釋文晠巿正反本作盛同按釋詁美也注皆美盛之貌釋文盛或作晠同玉篇晟明也廣韵晟熾也集韻云或作晠
豔妻煽方處閩本監本同毛本豔改艷元本此字闕
圭末四出故也注疏本末誤本
窕釋文唐石經單疏本注疏本同雪牎本及此本作宨訛今訂正
無淪胥以鋪注疏本同浦鏜云無衍字
謂逃去注疏本同雪牎本作謂逃亡
孫猶孫也注疏本下孫改遜
孫之猶言為孫元本同監本毛本及穀梁傳作孫之為言猶孫閩本為言二字剜改段玉裁云此本誤今訂正
斃踣也單疏本雪牎本同斃字唐石經闕釋文獘字亦作弊又作斃○案從大與從廾一也後人訓死者改為斃
却偃雪牎本同單疏本注疏本却作郤○案郤却正俗字
前郤顛倒之名也注疏本倒改覆元本此字實闕
射之斃鄭注云注疏本射誤躬注誤箋元本注字實闕
虹潰也唐石經雪牎本同釋文虹音洪顧作訌音同李本作降下江反按毛詩抑實虹小子傳虹潰也召旻蟊賊內訌傳訌潰也說文訌䜋也从言工聲詩曰蟊賊內訌葢虹假借字訌正字虹訌皆工聲陸德明作虹與抑合顧野王作訌與召旻合陸顧本皆郭本也李巡本作降古降與虹音同亦是假借字
召旻云注疏本脫云
膠黏䵑注疏本同雪牎本作膠黏無䵑字別附音切云䵑女乙反注與音相連今本葢因此衍䵑字○按黏䵑雙聲字未必䵑為衍也
䵑𪏮黏也注疏本𪏮誤䵑—或曰𪏮同釋文云䵑字又作亦𪏮之誤玉篇𪏮而與切黏也
得自申展者皆適意也注疏本脫者也字
以諭諸矦之德注疏本諭作喻
梅㥾音匿𧹞慙也注疏本音匿改大字別附於後監本毛本梅改悔元本閩本亦作梅下晉曰梅同○按方言作挴从手是也
㥏音腆恧女六切慙也注疏本㥏誤倎下同音切改大字○按唐人疏內間出雙行小字邢氏用
其法
趙魏之間謂之䎵音密亦音祕○注疏本音切改大字
殛唐石經單疏本雪牎本同釋文殛紀力反段玉裁云殛經注皆作極按詩菀柳後予極焉箋云極誅也正義曰極誅釋言文閟宮致天之届箋云届殛也殛紂於商郊牧野釋文届極紀力反下同正義曰届極釋言文釋言又云極誅也此經作極之證書洪範鯀則殛死釋文殛紀力反本或作極音同周禮大宰之職注殛鯀於羽山葉鈔釋文極紀力反此注作極之證爾雅釋文當與毛詩周禮同作極唐石經作殛非書釋文作殛葢開寳所改陸氏原本當亦作極
注書曰翌日乃瘳者注疏本脫者
譊即讙譊注疏本脫下譊
降此鞫訩浦鏜改鞫為鞠云從言誤按說文本從言鞠為蹋鞠字義別唐石經毛詩鞠皆作鞫惟采芑節南山蓼莪誤作鞠此引節南山作鞫可以補正唐石經之誤不當反據俗本毛詩改
巳復於事而逡單疏本雪牎本同按齊語有司巳於事而竣凡六見無復字此蒙上文鄉長復事引之有司即鄉長也說文竣下引國語曰有司巳事而竣則今本於字亦當衍一切經音義卷九引爾雅逡退也郭氏曰逡巡郤退也文選東都賦注引郭注曰逡巡卻去也今本無此五字爾雅正義據文選注補
頓躓倒仆單疏本雪牎本同按此經作疐注作躓為經注異文之明證釋文疐躓各為音
大雅瞻卬云注疏本卬改仰
奄同也陳本同唐石經單疏本雪牎本注疏本皆作弇此與下文弇葢也異字葢據注誤改當訂正
奄有龜蒙單疏本雪牎本注疏本同按奄當依經作弇說文廾部弇葢也大部奄覆也爾雅蒙荒奄也即說文大部字爾雅弇同也弇葢也即說文廾部字閟宮上言泰山巖巖魯邦所至故此言同有龜山蒙山也葢毛詩假借作奄魯韓詩作弇
弇奄揜音義同注疏本脫奄
主持辨具也元本同閩本剜改作握持監本毛本承之
振者奮迅雪牎本注疏本同單疏本迅改訊與經同
郭云振者奮迅注疏本迅下衍也
振書端書按此用曲禮文也單疏不誤注疏本作端冊誤也
䦧恨也釋文唐石經單疏本雪牎本同釋文恨孫炎作很云相很戾春秋僖二十四年正義曰釋言云䦧很也孫炎云相很戾也李巡本作恨注云相怨恨按詩常棣兄弟䦧于牆毛傳䦧很也本此經是當從孫叔然本李巡本作恨誤也郭氏據李本兼用其義失之○按廣雅很恨也是其義通也
小雅常棣云元本閩本監本同毛本常改棠
忿爭之名注疏本爭誤呼
㷄呼隗切火也注疏本音切改大字下𤈦字音同
遇偶也唐石經單疏本雪牎本同按文選讓宣城郡公表偶識量巳注引爾雅曰偶遇也郭氏曰偶爾值也與山巨源絕交書偶與足下相知注引爾雅曰偶遇也一切經音義卷二偶成下引字林偶合也引爾雅偶遇也郭氏曰偶爾相值者矣卷九偶得下引爾雅偶遇也郭氏曰偶爾相值也據此知唐以前爾雅作偶遇也郭注作偶爾相值值即釋經之遇今本經又誤倒注衍遇字
曩而言戲也單疏本雪牎本同按國語晉語作曩而言戲乎也與邪古通論語子張問十世可知也也義作邪說詳顏氏家訓
注國語曰注疏本刪注字
人皆集於苑元本同閩本監本毛本苑改菀按明道本國語作苑與此合下同
如有所聞之乎是也注疏本如有作抑有據國語改按如當讀而
注詩曰不遑啟處者注疏本刪注字
小雅駟牡文元本同閩本監本毛本駟改四按儀禮既夕禮疏引鄭駮異義云小雅駟牡騑騑王氏詩考引之未可據今本輕改
榰柱也唐石經單疏本雪牎本元本閩本同石經考文提要引至善堂九經本亦作榰柱五經文字本部引爾雅榰柱也監本毛本作搘拄非按釋文作搘拄云說文作榰柱皆從木然則今本從手據釋文改也按郭注云相搘拄義當從手若經字則本從木
紩也唐石經作單疏本作毛本作黹按說文箴縷所紩衣玉篇廣韻皆作黹同今釋文監本閩本作雪牎本作薾元本作此本舊作皆訛今訂正右經考文提要引至善堂九經本亦作黹
黼黻希繡希讀為黹注疏本希誤絺又脫希讀二字元本繡誤綉
更迭雪牎本注疏本同一切經音義卷一卷十六卷十七卷二十二四引皆作謂更易也
譬況單疏本雪牎本同釋文辟況本亦作譬同按古譬況字多作辟此當從陸本
取辭之所之如矢也注疏本脫之所之三字
則廩廯皆囷倉之別名注疏本皆誤百
謂詐為敵國之人元本詐作詳閩本監本毛本遂改佯
又鄭注周禮掌戮云注疏本又誤人
䠊一名刖斷足刑也注疏本足誤人元本一字實闕閩本監本毛本改刑
塊唐石經單疏本雪牎本同釋文塊本作凷說文云塊俗凷字也凷一名堛邢疏引郭云土凷也葢經作凷注作塊後人轉寫亂之
枕凷以堛單疏本雪牎本同按疏云凷當作王此葢因經文塊作凷相涉致誤
屏營仿偟於山林之中元本同閩本監本作𠊓偟毛本作傍徨按國語明道本作仿宋公序補音作傍今本葢據補音改
墣匹角切亦塊也注疏本音切改大字匹誤四
凷當作王元本王誤上閩本監本毛本誤土
糜也雪牎本同誤也釋文單疏本注疏本皆作糜當據以訂正釋文注中亦誤作麋鹿字
玉藻云纊為繭此與今禮記同注疏本作纊為襺與釋文引玉藻合
纊謂今之新緜注疏本緜改綿下同
然則襺是袍之別名此本舊作繭係剜改今據注疏本訂正此舉經中襺字必當從衣
注左傳曰重襺衣裘者單疏本此頁自襺字起以下補刻極劣此襺字空闕葢據今左傳作繭剜改也按注疏本此作襺與下引左傳文作繭不同今訂正釋文標注重襺衣裘
襄二十一年傳云注疏本衍作魯襄公
重繭衣裘元本同閩本監本毛本繭改襺
姡面靦也詩正義同今說文作面醜也係淺人所改浦鏜反據以改此誤甚爾雅靦姡也說文姡面姡也轉相訓
鬻糜也單疏本無此經及疏因并釋於上文餬饘也下此不重出唐石經雪牎本注疏本並有據以增入
翢葉鈔釋文唐石經雪牎本元本同通志堂釋文及閩本監本毛本作翿單疏本此頁補刻故作翿按玉篇翢纛也廣韻翢羽葆幢皆本此經
纛也單疏本雪牎本同唐石經纛作下翳也同釋文纛字又作翳葉鈔本作字又作纛則正文當作下詩君子陽陽毛傳翿也釋文云徒報反俗作纛可證五經文字云見詩作纛訛
舞者所以自蔽翳雪牎本注疏本同詩君子陽陽正義引郭云所持以自蔽翳也按持字當有
然則翢一名為纛閩本監本毛本一作又元本闕
煩苛者多嫉妎單疏本雪牎本閩本監本毛本同元本妎作妬葢因疏云言煩苛之人多嫉妬致誤
謂樗葉之始生元本閩本監本同毛本謂誤為
狃忕復為雪牎本忕作𢗗盧文弨曰𢗗從大聲從犬者訛注疏本作伏更誤下同後漢書馮異傳注引此作慣忕復為之也
孫炎云元本閩本監本同毛本云改曰
忕習也元本同閩本監本毛本忕誤伏浦鏜云說文無忕字按詩蕩釋文及詩四月正義春秋桓十三年正義皆引說文忕習也與此合犬部狃下云犬性忕也尤為本有忕字之證
般還也唐石經單疏本雪牎本同釋文般郭音班左傳云役將般矣是也按此經當本作班還也與下班賦也為同字異言之證注引左傳般馬之聲今襄十八年傳作班馬之聲可證一音蒲安反非
注左傳曰般馬之聲者襄十八年注疏本脫注毛本襄下衍公
召南何彼穠矣文注疏本同按五經文字衣部云襛見詩風從禾者訛然則唐本毛詩巳有從禾者矣
辟歷也唐石經雪牎本同單疏本此經無疏凡注云未詳及重出者邢氏例不為疏因不標經通書準此
漉漉出涎沬雪牎本注疏本同此經作盝注作漉釋文唌字當作次又作涎字林云口液按一切經音義卷十四引束晳餅賦曰行人失唌於下風郭注爾雅云唌沬也與陸本正合
以同于庭閩本同元本作以司監本毛本作以伺皆誤此與明道本國語合韋注云共處曰同
華皇也唐石經單疏本雪牎本同注疏本作皇華也非釋草注引此作華皇也段玉裁云今本因注引釋草葟華榮而倒改一例此言華本草木之花引申之則凡煌煌者皆得曰華也禮記玉藻注云華黃色也古皇黃通華與皇雙聲故訓詁如此說文引𤰀華也為釋草文而非釋言文
葟華榮雪牎本注疏本同單疏本作皇華榮釋文皇胡光反釋草釋文葟音皇本亦作皇
集／總集／文選／卷第一　賦甲之一／京都上之一／班孟堅兩都賦二首／東都賦／明堂詩(P.40)
明堂詩
於昭明堂，明堂孔陽。毛詩曰：於昭于天。又曰：我朱孔陽。聖皇宗祀，穆穆煌煌。孝經曰：宗祀文王於明堂，以配上帝。毛詩曰：穆穆皇皇，宜君宜王。上帝宴饗，五位時序。漢書曰：天神之貴者太一，其佐曰五帝。河圖曰：蒼帝神名靈威仰，赤帝神名赤熛怒，黃帝神名含樞紐，白帝神名白招拒，黑帝神名汁光紀。楊雄河東賦曰：靈祇既饗，五位時序。誰其配之，世祖光武。東觀漢記曰：明帝宗祀五帝於明堂，光武皇帝配之。左氏傳，輿人誦：子產若死，其誰嗣之﹖普天率土，各以其職。毛詩曰：普天之下，莫非王土。率土之濱注「率土之濱」　袁本「濱」作「賓」，是也。茶陵本誤與此同。案：說見後。，莫非王臣。孝經，子曰：四海之內，各以其職來祭。猗歟緝熙，允懷多福。毛詩曰：猗歟那歟！緝熙，已見上文。尚書曰：兆人允懷。又曰：永膺多福。
集／總集／文選／卷第二　賦甲之二／京都上之二／張平子西京賦(P.47)
「高祖創業，繼體承基。暫勞永逸，無為而治。善曰：劇秦美新曰：漢祖創業蜀、漢。漢書，平當曰：今漢繼體承基三百餘年。又楊雄曰：不一勞者不久佚。論語曰：無為而治，其舜也歟？耽樂是從，何慮何思？善曰：尚書曰：惟耽樂之從。周易曰：天下何思何慮？多歷年所，二百餘朞。朞，一帀也。從高祖至于王莽，二百餘年。善曰：尚書曰：殷禮配天，多歷年所。徒以地沃野豐，百物殷阜。沃，肥也。豐，饒也。殷，盛也。阜，大也。巖險周固，衿帶易守。謂左崤、函，右隴坻，前終南，後高陵。善曰：左氏傳曰：制，巖邑也。李尤函谷關銘曰：衿帶咽喉。管子曰：地形險阻，易守難攻。得之者強，據之者久。流長則難竭，柢深則難朽。故奢泰肆情，馨烈彌茂。言土地險固，故得放心極意而夸泰之，馨烈益以茂盛。鄙生生乎三百之外，傳聞於未聞之者。鄙生，公子自稱，謙辭也。三百，自高祖以下至作賦時也。善曰：孔叢子，子高謂魏王曰：君聞之於耳邪？聞之於傳邪？者，之與切。曾髣髴其若夢，未一隅之能睹。善曰：甘泉賦曰：猶髣髴其若夢。說文曰：彷彿，相似，見不諦也。論語曰：子曰：舉一隅而示之。此何與於殷人屢遷，前八而後五？居相圮耿，不常厥土。盤庚作誥，帥人以苦。善曰：廣雅曰：與，如也。言欲遷都洛陽，何如殷之屢遷乎？言似之也。尚書曰：自契至成湯注「尚書曰自契至成湯」　案：「書」下當有「序」字。各本皆脫。八遷。尚書序曰注「尚書序曰」　案：此四字不當有。各本皆衍。：盤庚五遷。又曰：河亶甲居相，祖乙圮于耿。孔安國曰：河水所毀曰圮。盤庚遷于殷注「盤庚遷于殷」　陳云「盤」上脫「尚書曰」三字，是也。各本皆脫。，殷人弗適有居，率籲眾慼，出矢言。圮，平鄙切。方今聖上同天，號於帝皇，天稱皇天。帝，今漢天子號。皇帝兼同
之。善曰：方今，猶正今也。尚書刑德放曰：帝者，天號也。天有五帝。春秋元命苞曰：皇者，煌煌也。掩四海而為家，掩，覆也。善曰：禮記，孔子曰：大道既隱，天下為家。又曰：聖人能以天下為一家也。富有之業，莫我大也。三皇以來，無大於漢者。善曰：周易曰：富有之謂大業也。徒恨不能以靡麗為國華，善曰：國語，季文子曰：吾聞以德為國華。韋昭曰：為國光華也。獨儉嗇以齷齪，忘蟋蟀之謂何？儉嗇，節愛也。蟋蟀，唐詩刺儉也。言獨為節愛，不念唐詩所刺邪？漢書注曰：齷齪注「漢書注曰齷齪」　茶陵本「漢」上有「善曰」二字。案：有者最是。袁本連上作薛注，誤與此同。，小節也。王逸楚辭注曰：謂，說也。何休公羊傳注曰：謂據疑注「謂據疑」　袁本、茶陵本「謂」作「諸」，是也。問所不知者曰何也。豈欲之而不能，將能之而不欲歟？蒙竊惑焉，言我不解何故，反去西都從東京，置奢逸即儉嗇也。善曰：蒙，謙稱也。周易曰：匪我求童蒙也。願聞所以辯之之說也。」說，猶分別解說。
集／總集／文選／卷第三　賦乙之一／京都中之一／張平子東京賦(P.93)
「爾乃卒歲大儺奴何，毆除群厲。卒，終，謂一歲之終。儺，逐疫鬼。善曰：漢舊儀曰：昔顓頊氏之有三子，已而為疫鬼，一居江水為瘧鬼；一居若水為罔兩鬼；一居人宮室區隅，善驚人，為小鬼。於是以歲十二月，使方相氏蒙虎皮，黃金四目，玄衣丹裳，執戈持盾，帥百隸及童子而時儺，以索室中而毆疫鬼也。方相秉鉞，巫覡胡激操茢音例。善曰：周禮曰：方相氏，黃金四目，玄衣朱裳，執戈揚盾也。國語曰：在男謂之覡，在女謂之巫也。說文曰：操，把持也。左傳曰：襄公乃使巫以桃茢先祓殯。杜預曰：茢，乃黍穰也。侲震子萬童，丹首玄製。侲子，童男童女也。朱，丹也。玄製，皁衣也。善曰：續漢書曰：大儺，謂逐疫。選中黃門子弟十歲以上十二以下百二十人為侲子，皆赤幘皁製，以逐惡鬼于禁中。桃弧棘矢，所發無臬牛列切。飛礫雨散，剛癉亶必斃。桃弧，謂弓也。棘，矢箭也。癉，難也。言鬼之剛而難者皆盡死也。善曰：漢舊儀，常以正歲十二月，命時儺，以桃弧葦矢且射之，赤丸五穀播洒之，以除疾殃。左氏傳曰：桃弧棘矢，以除其災。說文曰：臬，射埻的也注「臬射埻的也」　袁本、茶陵本「也」下有「臬牛列切埻之尹切」八字，是也。。煌火馳而星流，逐赤疫於四裔。煌，火光也。馳，競也。赤疫，疫鬼惡者也。四裔，謂四海也。星流，謂群鬼競走。煌煌然如火光之與星流也。善曰：續漢書曰：儺持火炬，送疫出端門外，駘騎傳炬出宮注「駘騎傳炬出宮」　案：「駘」當作「騶」，各本皆誤。所引禮儀志文也。。五營騎士，傳火棄洛水中。星流，言疾也。左氏傳曰：投諸四裔，以禦魑魅。然後凌天池，絕飛梁。凌，升也。善曰：莊子曰：北溟者，天池也。如淳漢書注曰：直渡曰絕。甘泉賦曰：歷倒景而絕飛梁。捎所交切魑魅，斮側角獝其筆注「側角」又注「其筆」　袁本作「斮側略切獝其出切」八字，在注末，是也。茶陵本無，非。此去注末善音，存正文下，五臣音與茶陵同而誤。 狂。魑魅，山澤之神。獝狂，惡戾之鬼名。捎，殺也。斮，擊也。善曰：諸鬼之說
者各異，今隨所釋而載之，不改易也。斬蜲紆危蛇移注「紆危」又注「移」　袁本作「蜲紆危切蛇音移」七字，在注末，是也。茶陵本無，非。此移善音於正文下，與茶陵正文下五臣音不同而亦誤。 ，腦方良。方良，草澤之神也。腦，陷其頭也。善曰：莊子，蜲蛇之狀，其大若轂，其長若轅，紫衣而朱冠也。囚耕父於清泠零，溺女魃蒲葛注「蒲葛」　袁本作「扶葛切」三字，在注末，是也。茶陵本與此同，非。 於神潢黃。清泠，水名，在南陽西鄂山上。神潢，亦水名，未知所在。善曰：山海經曰：有神耕父處豐山，常游清泠之淵，出入有光。又曰：大荒之中，有山名不勾，有人衣青衣，名曰黃帝女魃，所居不雨。殘夔魖虛與罔像，殪煙計野仲而殲子廉游光。殘，猶殺也。夔，木石之怪，如龍有角，鱗甲光如日月，見則其邑大旱。說文曰：魖，耗鬼也。罔象，木石之怪。殪，殺也。殲，滅也。野仲、游光，惡鬼也，兄弟八人，常在人間作怪害。八靈為之震慴之涉，況鬾巨宜注「巨宜」　袁本、茶陵本作「鬾巨宜切」四字，在注中「魊鬼也」下，是也。 域注「域」　袁本作「音域」二字，在注末是也。茶陵本與此同，非。 與畢方。鬾，小兒鬼。畢方，老父神，如鳥兩足一翼者，常銜火在人家作怪災也。善曰：楚辭曰：合五嶽與八靈。王逸曰：八靈，八方之神也。爾雅曰：震慴，懼也。漢舊儀曰：魊，鬼也。魊與蜮古字通。度朔作梗哽，守以鬱壘。神荼副焉，對操七刀索葦。東海中度朔山有二神，一曰神荼，二曰鬱壘，領眾鬼之惡害者，執以葦索而用食虎。善曰：風俗通曰：黃帝書，上古時有神荼、鬱壘昆弟二人，性能執鬼。度朔山上有桃樹，下注「有桃樹下」　茶陵本「樹」下有「二人於樹」四字，是也。袁本亦脫。常簡閱百鬼，鬼無道理者，神荼與鬱壘，持以葦索，執以飼虎。是故縣官常以臘祭夕，飾桃人垂葦索，畫虎於門，以禦凶也。毛詩傳曰：梗，病也。謂為人作梗病者。目察區陬子侯注「子侯」　袁本作「善曰陬音子侯切」七字。茶陵本作「善曰陬子侯切」六字，在注末。案：茶陵是也。 ，司執遺鬼。察，觀也。區陬，隅隟之閒也。司，主也。謂於度朔山主執遺餘之鬼也。京室密清，罔有不韙。密，靜也。清，潔也。罔，無也。韙，善也。謂無復疫癘，皆得安善也。
集／總集／文選／卷第八　賦丁之二／畋獵中／司馬長卿上林賦(P.361)
「於是乎盧橘夏熟盧橘夏熟　袁本、茶陵本云「熟」善作「熱」。案：二本所見誤也。史記、漢書皆作「孰」，善與之同。「孰」即「熟」字。，應劭曰：伊尹書曰：箕山之東，青鳥之所，有盧橘夏熟。晉灼曰：此雖賦上林，博引異方珍奇，不係於一也。盧，黑也。黃甘橙楱。郭璞曰：黃甘，橘屬而味精。楱，亦橘之類也。音湊。張揖曰：楱，小橘也，出武陵。善曰：說文曰：橙，橘屬也。枇杷橪柿，楟奈厚朴楟柰厚朴　「楟」當作「亭」，注引張揖曰「亭山梨也」，蓋善作「亭」，五臣作「楟音亭」，而各本亂之也。漢書作「亭」，史記作「楟」，善此賦大略文同漢書者較多。。張揖曰：枇杷，似斛樹，長葉，子如杏。亭，山梨也。厚朴，藥名也。郭璞曰：橪，橪支木也。橪，音煙。朴，步角切。梬棗楊梅，張揖曰：楊梅，其實似縠子注「其實似縠子」　袁本、茶陵本「縠」作「穀」，無「子」字。案：「穀」，亦譌也。此字從「木」不從「禾」，楮也。漢書注、史記索隱皆云「穀子」，尤依添，但「縠」字益譌。而有核，其味酸，出江南也。櫻桃蒲陶。善曰：櫻桃，蒲陶，見南都賦。隱夫薁棣，張揖曰：隱夫，未詳。薁，山李也。郭璞曰：棣，實似櫻桃也。薁，於六切。棣，徒計切。答遝離支。張揖曰：答遝，似李，出蜀。晉灼曰：離支，大如雞子，皮麄，剝去皮，肌如雞子中黃，味甘多酢少。遝，音沓。離，力智切。羅乎後宮，列乎北園。丘陵，下平原。
司馬彪曰：，延也，羊氏切。揚翠葉，扤紫莖。張揖曰：扤，搖也，音兀。發紅華，垂朱榮。煌煌扈扈，照曜鉅野。郭璞曰：言其光采之盛也。煌，音皇。沙棠櫟櫧，張揖曰：沙棠，狀如棠，黃華赤實，其味如李，無核，呂氏春秋曰：果之美者，沙棠之實。櫧，似柃，葉冬不落。應劭曰：櫟，採木也注「採木也」　何校「採」改「棌」，下「採音采」同。漢書注作「采音菜」。。櫧，音諸，柃，音零。採，音采。華楓枰櫨。張揖曰：華，皮可以為索。楓，攝也，脂可以為香。郭璞曰：枰，平仲木也。櫨，已見南都賦。華，胡化切。留落胥邪，仁頻并閭。郭璞曰：留，未詳。落，檴也。中作器。胥邪，似并閭，皮可作索。孟康曰：仁頻，椶也。善曰：仙藥錄曰：檳榔，一名椶，然仁頻即檳榔也。胥邪、并閭，已見南都賦。檴，音鑊。欃檀木蘭，孟康曰：欃檀，檀別名也。欃，音讒。豫章女貞。張揖曰：女貞木，葉冬不落。長千仞，大連抱。司馬彪曰：七尺曰仞。夸條直暢，實葉葰楙。郭璞曰：夸，張布也。司馬彪曰：葰，大也。葰，音峻。攢立叢倚，連卷欐佹。司馬彪曰：欐佹，支重累也。倚，於綺切。卷，巨專切。欐，力爾切。佹，音詭。善曰：蒼頡篇曰：攢，聚也。崔錯癹骫，郭璞曰：崔錯，交雜。癹骫，蟠戾也注「崔錯交雜癹骫蟠戾也」　袁本、茶陵本作「錯相樛也」四字。考史記索隱引郭璞云「崔錯癹骫者，蟠戾相樛也」。袁、茶陵二本有脫，尤所添改，在今漢書顏注，亦未是，當作「蟠戾相樛也」五字。。崔，干賄切。癹，步葛切。骫，古委字。坑衡閜砢。郭璞曰：坑衡，徑直貌。閜砢，相扶持也注「郭璞曰坑衡徑直貌閜砢相扶持也」　袁本、茶陵本無「閜砢相扶持」五字。案：史記索隱引郭璞云「坑衡、閜砢者，揭孽傾欹貌也」，尤所添，在今漢書顏注，亦未是。或「坑衡徑直貌也」一句，係善注誤連為郭耳。。坑，口庚切。閜，烏可切。砢，來可切。垂條扶疏，落英幡纚。善曰：說文曰：扶疏，四布也。呂氏春秋曰：樹肥無使扶疏。英，謂華也注「英謂華也」　袁本、茶陵本無此四字。案：在今漢書顏注。。張揖曰：幡纚，飛揚貌也。纚，山爾切。紛溶箾蔘，猗狔從風。郭璞曰：紛溶箾蔘，支竦擢也。張揖曰：猗狔，猶阿那也。溶，音容。箾，音蕭。蔘，音森。猗，憶靡切。狔，女爾切。藰蒞芔歙，司馬彪曰：眾聲貌也。藰，音劉。蒞，音利，芔，古卉字。歙，音翕。蓋象金石之聲，管籥之音。善曰：金石、管，已見上文。籥，已見南都賦。偨池茈虒，旋還乎後宮。張揖曰：偨池，參差也。茈虒，不齊也。如淳曰：茈，音此。虒，
音豸。郭璞曰：還，繞也。偨，音差。雜襲絫輯，郭璞曰：相重被也。善曰：絫，古累字。輯與集同。被山緣谷，循阪下隰，視之無端，究之無窮。
集／總集／文選／卷第十一　賦己之一／宮殿／王文考魯靈光殿賦　并序(P.508)
於是乎乃歷夫太階，以造其堂。俯仰顧眄，東西周章。造其堂、觀其狀而賦之。善曰：孔安國尚書傳曰：造，至也。彤彩之飾，徒何為乎？涆涆，流離爛漫。善曰：涆涆，光明盛貌。，古老切。涆，古旦切。流離爛漫，分散遠貌。皓壁暠曜以月照，丹柱歙赩而電烻。霞駮雲蔚，若陰若陽。其色狀也。善曰：暠，白也，古老切。崔駰七依曰：丹柱彫牆，烻光盛起。烻，弋戰切。瀖濩燐亂，煒煒煌煌。善曰：采色眾多，眩曜不定也。瀖，音霍。濩，音穫。隱陰夏以中處，霐寥窲以崢嶸。善曰：陰夏，向北之殿也。韋仲將景福殿賦曰：陰夏則有望舒涼室。亦與此同。霐寥窲、崢嶸，皆幽深之貌。霐，烏宏切。寥，魚夭切。窲，音巢。鴻爌炾以爣閬，飋蕭條而清泠。鴻，大也。爌炾、爣朗注「爌炾爣朗」　案：正文各本皆作「閬」，善注末云「閬音朗」。茶陵本載善「音朗」。此注似有誤，蓋當為「閬」也。集韻三十七蕩有「閬云爣閬寬明貌」，即取此，亦是一證。其射雉賦云「畏映日之儻朗」，則安仁用字不同也。，皆寬明也。善曰：飋蕭條，清涼之貌。爌，苦晃切。炾，呼廣切。爣，土黨切。閬，音朗。動滴瀝以成響，殷雷應其若驚。善曰：言簷垂滴瀝，纔成小響，室內應之，其聲似雷之驚也。說文曰：滴瀝，水下滴瀝之也。耳嘈嘈以失聽，目矎矎而喪精。言炫燿也。矎矎，目不正
也注「言炫燿也矎矎目不正也」　袁本、茶陵本作「矎矎言炫燿而目不正也」。案：二本是也。。善曰：埤蒼曰：嘈嘈，聲眾也。廣雅曰：矎，視也。洞簫賦曰：愍眸子之喪精。矎，火縣切。駢密石與琅玕，齊玉璫與璧英。琅玕，珠也，似玉。尚書曰：球琳琅玕。善曰：李軌法言注曰，駢，並也。國語曰：天子之室，加密石焉。韋昭曰：密，密理，謂砥也。然彼以密石磨琢，此亦為飾也。西都賦曰：裁金璧以飾璫。璧英，璧玉之英也。孝經援神契曰：玉英，玉有英華之色。
集／總集／文選／卷第十一　賦己之一／宮殿／何平叔景福殿賦(P.522)
爾乃豐層覆之耽耽，建高基之堂堂。西京賦曰：大廈耽耽。史記曰：楚國，堂堂之大也。羅疏柱之汩王筆越，肅坻直夷鄂五各之鏘鏘。羅，列也。疏柱，畫柱也。汩越，光明貌。坻，殿基也。鄂，垠鄂也。西京賦曰：坻鍔鱗眴。飛櫩翼以軒翥，反宇魚桀以高驤。西京賦曰：反宇嶪嶪。飛櫩。又曰：鳳騫翥於甍標。西都賦曰：荷棟桴而高驤。流羽毛之威蕤，垂環玭之琳琅。言宮室以羽毛為飾。又垂環玭及琳琅也。西都賦曰：翡翠火齊。威蕤，羽毛之貌。爾雅曰：肉好若一謂之環。說文曰：玭，珠也。蒲眠切。參旗九旒，從風飄揚。周禮曰：熊旗六斿以象伐。毛萇詩傳曰：參，伐也。然伐一星注「然伐一星」　案：「然」下當有「參」字。各本皆脫。，以旗象參，故曰參旗。周禮曰：龍旗九旒。今云參旗九旒，蓋一指旗名，一言旒數，可以相明也。皓皓旰旰，丹彩煌煌。旰旰、煌煌，皆盛貌。故其華表，則鎬鎬杲鑠鑠，赫奕章灼，若日月之麗天也。華表，謂華飾屋外之表也。鎬鎬鑠鑠，赫奕章灼，皆謂光顯昭明也。周易曰：日月麗乎天。鎬，古皓切。鑠，舒藥切。其奧秘則蘙蔽曖昧，髣髴退概，若幽星之纚連也。魯靈光殿賦曰：西序重深而奧秘。翳蔽曖昧、髣髴退概，皆謂幽深不明也。幽，猶夜也。曖，音愛。概，古愛切。纚，相連之貌，力氏切。既櫛比明逸而攢集，又宏璉以豐敞。毛詩曰：其比如櫛。璉，未詳。一曰宏連，大連眾木也。王逸楚辭注曰：橫木關柱為連。璉與連古字通。兼苞博落，不常一象。博落，謂所繞者廣也。郭璞山海經注曰：絡，繞也。落與絡古字通。遠而望之，若摛朱霞而耀天文；迫而察之，若仰崇山
而戴垂雲。廣雅曰：摛，舒也。宋衷易緯注曰：天文者謂三光。王襃甘泉賦曰：却而望之，鬱乎似積雲；就而察之，乎若太山。羌瓌瑋以壯麗，紛彧彧其難分，此其大較角也。南都賦曰：紛郁郁其難詳。大較，猶大略也。孔安國尚書傳曰：大較，三品也。若乃高甍萌崔嵬，飛宇承霓。薛綜西京賦注曰：甍，棟也。緜蠻黮徒感徒會，隨雲融泄。韓詩曰：緜蠻黃鳥。薛君曰：緜蠻，文貌。黮，黑貌。黮，徒感切。，徒對切。融泄，動貌也。鳥企山峙，若翔若滯。言屋形高竦，如鳥之企，如山之竦。若翔若滯，山鳥之貌。毛詩曰：如鳥斯企。說文曰：企，舉踵也，去豉切。魯靈光殿賦曰：屹山峙以紆鬱。峨峨嶫業嶫，罔識所屆。西京賦曰：嵯峨捷業，罔識所則。雖離朱之至精，猶眩曜而不能昭晣也。趙岐孟子章句曰：離朱，即離婁也。淮南子曰：離朱之明，察箴末於百步之外。箴，古針字。王逸楚辭注曰：眩曜，惑亂貌。說文曰：昭晣，明也。晣，之逝切。
集／總集／文選／卷第十六　賦辛之二／志下／潘安仁閑居賦(P.697)
若乃背冬涉春，陰謝陽施。七發曰：於是背秋涉冬。神農本草曰：春夏為陽，秋冬為陰。楚辭曰：青春
爰謝。王逸曰：謝，去也。莊子曰：隨四時之施。漢書曰：陰陽之施化，萬物之終始。施，猶布也。天子有事于柴燎，以郊祖而展義。左氏傳，宰孔曰：天子有事於文武。杜預曰：有祭事也。爾雅曰：祭天曰燔柴。郭璞曰：既祭，積薪燒之。周禮曰：以禋祀祀昊天上帝，以實柴祀日月星辰，以槱燎祀司中司命。鄭司農曰：三祀皆積柴，實牲體焉。燔燎而生煙，以報陽也。禮記曰：周人禘嚳而郊稷。鄭玄曰：禘郊祖宗，謂祀祭以食也。左氏傳曰：天子非展義不巡狩。張鈞天之廣樂，備千乘之萬騎備千乘之萬騎　何云「之」字疑。今案：各本皆同，晉書亦作「之」，無以考也。。史記，趙簡子曰：我之帝所，與百神遊於鈞天，廣樂九奏萬舞。蔡邕獨斷曰：大法駕，備千乘萬騎。服振振以齊玄，管啾啾而並吹。左氏傳，卜偃曰：童謠云，袀服振振，音真。服虔曰：袀服，黑服也。杜預曰：振振，威貌也。說文曰：袀，玄服也，音均。風俗通曰：竹曰管。郭璞爾雅注曰注「郭璞爾雅注曰」下至「後人易之以竹」　袁本、茶陵本無此五十三字。：管長尺圍寸，併吹之，有底。賈氏以為如箎六孔。風俗通曰：漢帝時，零陵文學奚景仲於泠道舜祠下得玉管，後人易之以竹。王逸楚辭注曰：啾啾，鳴聲也。煌煌乎，隱隱乎，蒼頡篇曰：煌煌，光明也。上林賦曰：煌煌扈扈。隱隱，盛也。又曰：沈沈隱隱。一作殷殷，音義同。茲禮容之壯觀，而王制之巨麗也。春秋考異郵曰：飾禮容，成文法。史記曰：孔子陳俎豆，設禮容。漢書，龔遂曰：坐則誦詩、書，立則習禮容。史記曰：天下之壯觀。上林賦曰：君未覩夫巨麗。兩學齊列，雙宇如一。郭緣生述征記曰：國學在辟廱東北五里，太學在國學東二百步。魯靈光殿賦曰：萬戶如一。右延國冑，左納良逸。爾雅曰：延，進也。國學教冑子，太學招賢良。太學在國學東注「太學在國學東」　茶陵本無此六字，袁本亦有。案：無者是也。上節注引述征記有斯語，不當再出。。尚書曰：夔教冑子。李尤明堂銘曰：夏進賢良。祁祁生徒，濟濟儒術。安革猛詩曰注「安革猛詩曰」　案：「安」字衍，「革猛」當作「韋孟」。各本皆誤。依錢少詹大昕十駕齋養新錄載海寧陳仲魚鱣說訂正。：祁祁我徒。毛詩曰：來假祁祁。又曰注「來假祁祁又曰」　袁本、茶陵本無此六字。：濟濟多士。班固公孫弘贊曰：蕭望之以儒術進。或升之堂，或入之室。家語，衛將軍文子問於子貢曰：吾聞孔子之施教也，成之
以文德，蓋入室升堂七十餘人。教無常師，道在則是。尚書曰：德無常師，主善為師。蔡邕勸學篇曰：人無貴賤，道在則尊。論語，叔孫武叔曰：吾亦何常師之有，道在則是。言有道則可以為師注「言有道則可以為師」　袁本、茶陵本無此八字。。故髦士投紱，名王懷璽。言棄紱藏璽，咸來學也。毛詩曰：髦士攸宜。爾雅曰：髦，俊也。漢書曰：匈奴單于遣名王奉獻。西京賦曰：懷璽藏紱。訓若風行，應如草靡。論語，孔子曰：君子之德風，小人之德草，草上之風必偃。此里仁所以為美，論語曰：里仁為美。鄭玄曰：里者，人之所居也。居於仁者之里，是為善也。孟母所以三徙也。列女傳曰：孟母舍近墓，孟子嬉戲為墓間之事。孟母曰：此非所以居子處也。乃去，舍市旁，其子嬉戲為賈衒。孟母又曰：此非所以居子處也。乃舍學宮之旁，其子嬉戲乃設俎豆，進退揖讓。孟母曰：此真可以居子矣。遂居之。及孟子長，學六藝，卒成大儒。
集／總集／文選／卷第十九　賦癸／情／宋玉高唐賦　并序(P.875)
於是水蟲盡暴，乘渚之陽。水蟲，魚鼈之屬，驚而陸處。方言曰：曬，暴也，蒲卜切。巫山所臨之渚，陽，水北也，暖故魚鼈游焉。黿鼉鱣鮪，交積縱橫。振鱗奮翼，蜲蜲蜿蜿。中阪遙望，謂張其鱗甲。翼，魚腮邊兩鬣也。蜲蜲蜿蜿，龍蛇之貌。上言水中蟲盡暴，總色說之。中，阪之中，猶未至山頂。蜲，於危切。蜿，於袁切。玄木冬榮。煌煌熒熒，奪人目精。爛兮若列星，曾不可殫形。榛林鬱盛，葩華覆蓋。雙椅垂房，糾枝還會。煌煌熒熒，草木花光也。榛林，栗林也。葩，花。栗花長與葉間生，自相覆蓋也。雙椅，椅，桐屬也。垂房，花作房生也。房，椅實也。還會，交相也注「交相也」　案：「交相」當作「相交」。各本皆倒。。糾枝，枝曲下垂也。毛詩曰：其桐其椅。注：椅，梧屬。爾雅曰：下句曰糾注「毛詩曰」下至「下句曰糾」　袁本、茶陵本無此十八字。。徙靡澹淡，隨波闇藹。徙靡，言枝往來靡靡然。澹淡，水波小文也。闇藹者，言木蔭水波，闇藹然也。東西施翼，猗狔豐沛。東西施翼者，謂樹枝四向施布，如鳥翼然。言東西，則南北可知，其林木多也。猗狔，柔弱下垂貌注「柔弱下垂貌」　袁本、茶陵本無「下垂」二字。。漢書，大人賦：猗狔以招搖注「漢書大人賦猗狔以招搖」　袁本、茶陵本無此十字。。猗，於宜切。狔，於危切。綠葉紫裹，丹莖白蔕丹莖白蔕　何校云「丹」一作「朱」，陳同。案：袁本、茶陵本「丹」作「朱」也。。裹，猶房也，古臥切。纖條悲鳴，聲似竽籟。清濁相和，五變四會。左氏傳，晏子曰：先王和五聲也，清濁小大以相濟也。吹小枝則聲清，吹大枝則聲濁。五變，五音皆變也。禮記曰：聲相應故生變，變成方謂之音。四會，四懸俱會也。又云：與四夷之樂聲相會也。感心動耳，迴腸傷氣。孤子寡婦，寒心酸鼻。言上諸聲能迴轉人腸，傷斷人氣。禮記王制曰：小而無父謂之孤。寒心，謂戰慄也。酸鼻，鼻辛酸淚欲出也。長吏隳官，賢士失志。尚書曰：股肱惰哉，萬事注「惰哉萬事」　袁本、茶陵本無此四字。案：此二本脫。隳哉。孔安國曰：隳，廢也，許規切。失其本志，不知所為。愁思無已，歎息垂淚。
集／總集／文選／卷第二十三　詩丙之一／哀傷／嵇叔夜幽憤詩(P.1081)
哀傷
幽憤詩四言　魏氏春秋曰：康及呂安事，為詩自責。呂安事，已見思舊賦。班固史遷述曰：幽而發憤。乃思乃精。
嵇叔夜
嗟余薄祜，少遭不造。蔡邕書曰：邕薄祜，早喪二親。毛詩曰：閔予小子，遭家不造。鄭玄曰：造，成也。不造，言家道未成也。哀煢靡識，越在繈緥。左氏傳，后成叔曰注「后成叔曰」　陳云「后」當作「郈」。今案：「后」即「郈」也。檀弓「后木」鄭注曰：「魯孝公子惠伯鞏之後。」正義曰：「案世本，孝公生惠伯革，其後為厚氏。」世本云「革」，此云「鞏」，世本云「厚」，此云「后」，其字異耳。春秋名號歸一圖曰：厚成叔後改為「郈」，皆可證。冊魏公九錫文引作「厚」。：聞君越在他境。淮南子曰：成王幼在繈緥之中。張
華博物志曰：繈，織縷為之，廣八寸，長丈二，以約小兒於背上。韋昭漢書注曰：緥，若今時小兒腹衣。李奇曰：緥，小兒大藉也。母兄鞠育，有慈無威。嵇氏譜曰：康兄喜，字公穆，歷徐、揚州刺史，太僕，宗正卿。母孫氏。毛萇詩傳曰：鞠，養也。毛詩曰：父兮生我，母兮鞠我。恃愛肆姐，不訓不師。賈逵國語注曰：肆，恣也。說文曰：姐，嬌也。嬌與姐同耳。姐，子豫切。爰及冠帶，馮寵自放爰及冠帶馮寵自放　袁、茶陵二本有校語云善無此二句。案：二本所見非也。此與下二句為韻，善不容無，但傳寫脫去。又其下當有善注，為脫去一節也。尤本有者是。然恐屬據五臣校補，尚少善注耳。。抗心希古，任其所尚任其所尚　袁本、茶陵本有校語云善作上注「各崇所尚」。二本「尚」皆作「上」。案：善下注又云「說文曰，尚，庶幾也」。不作「上」字。尤本以此校改。然恐善注未全，或於末元有注「上」「尚」異同之語，而今失之。。廣雅曰：希，庶也。趙岐孟子章句曰：各崇所尚，則義不虧矣。說文曰：尚，庶幾也。託好老莊，賤物貴身。嵇喜謂康長好老莊之業，恬靜無欲。淮南子曰：原道者，欲一言之而寤，則尊天而保真；欲再言之而通，則賤物而貴身也。莊子曰：真者，精誠之志注「莊子曰真者精誠之志」　陳云此九字衍，觀下注自明，是也。各本皆衍。。志在守樸，養素全真。老子曰：見素抱樸，少私寡欲。河上公曰：抱，守也。薛綜東京賦注曰：樸，質也。莊子，盜跖謂孔子曰：子之道，非可以全真者也。又曰：真者，精誠之志也注「精誠之志也」　袁本「志」作「至」，是也。茶陵本亦誤「志」。。曰余不敏，好善闇人。謂與呂安交也。孝經曰：參不敏，何足以知之？左傳曰：吳公子札來聘，見叔孫穆子曰：子好善而不能擇人也。子玉之敗，屢增惟塵。子玉，楚大夫也。左氏傳曰：楚子將圍宋，使子文治兵於睽，終朝而畢，不戮一人。子玉復治兵於蒍，終日而畢，鞭七人，貫三人耳。國老皆賀子文，子文飲之酒，蒍賈尚幼，後至，不賀。子文問之，對曰：不知所賀。子之傳政於子玉，子玉之敗，子之舉也；舉以敗國，將何賀焉？毛詩曰：無將大車，維塵冥冥。鄭玄曰：喻大夫進舉小人，適自作憂患也。大人含弘，藏垢懷恥。周易曰：含弘光大，品物咸亨。左氏傳，伯宗謂晉侯曰：國君含垢。說文曰：懷，藏也。杜預曰：忍垢，恥也注「說文曰懷藏也杜預曰忍垢恥也」　陳云「說文」下六字當在杜注下，是也。各本皆倒。。民之多僻，政不由己。毛詩曰：民之多僻，無自立辟。鄭玄曰：民行多邪僻者，汝君臣之過，無自謂得法度。論語曰：為仁由己。惟此褊心，顯明臧否。褊心，康自謂也。郭璞爾雅注曰：惟，發論辭也注「發論辭也」　何校「論」改「語」，是也。各本皆誤。。毛詩曰：惟是褊
心，是以為刺。又曰：於乎小子，未知臧否。感悟思愆，怛若創痏。西京賦曰：所惡成創痏。蒼頡篇曰：痏，毆傷也。方言曰：怛，痛也。說文曰：痏，瘢也。漢書音義曰：以杖毆擊人，剝其皮膚，起青黑無創者，謂疻痏。欲寡其過，謗議沸騰。論語曰：蘧伯玉使人於孔子，孔子問焉，曰：夫子何為？對曰：夫子欲寡其過而未能也。漢賈山曰：古者庶人謗於道，商旅議於市。毛詩曰：百川沸騰。性不傷物，頻致怨憎。莊子，仲尼謂顏回曰：聖人處物不傷者，物亦不能傷也。昔慚柳惠，今愧孫登。柳下惠，已見西征賦。魏氏春秋曰：初康采藥於中山北，見隱者孫登，康欲與之言，登默然不對。踰年將去，康曰：先生竟無言乎？登乃曰：子才多識寡，難乎免於今之世也。內負宿心，外恧良朋。鄭玄禮記注曰：負之言背也。趙壹報羊陟書曰：惟君明叡，平其宿心。爾雅曰：恧，慚也。毛詩曰：每有良朋。仰慕嚴鄭，樂道閑居。漢書曰：谷口有鄭子真，蜀有嚴君平，皆脩身保性。成帝時，元舅王鳳以禮聘子真，子真遂不詘而終。君平卜筮於成都市，以為卜筮賤業，而可以惠眾，日閱數人，得百錢，足以自養，則閉肆下簾而授老子。年九十餘，遂以其業終。論語，子曰：貧而樂。漢書曰：司馬相如稱疾閑居。與世無營，神氣晏如。蔡邕釋誨曰：安貧樂賤，與世無營。淮南子曰：古人神氣不蕩於外。漢書曰：楊雄室亡儋石之儲，猶晏如也。咨予不淑，嬰累多虞。毛萇詩傳曰：咨，嗟也。毛詩曰：之子不淑，云如之何。左氏傳，趙孟曰：以晉國之多虞。匪降自天，寔由頑疎。毛詩曰：下民為孽注「下民為孽」　陳云「為」，「之」誤。今案：各本皆然。疑李所據與今本作「之」者異。下「尊沓背增」，今本作「憎」，又「我心永疚」，今本作「使我心疚」，皆放此，餘不悉出。，匪降自天。噂背增，職競由人。理弊患結，卒致囹圄。杜預左氏傳注曰：弊，壞也。禮記曰：仲春，省囹圄。鄭玄曰：所以守禁繫者。秦曰囹圄，漢曰獄。對答鄙訊，縶此幽阻。言己對答之辭鄙於見訊也。張晏漢書曰：訊者，三日復問，知之與前辭同不也。杜預左氏傳注曰：縶，拘執也。鄙，俚也。訊，問也。實恥訟免，時
不我與。論語曰：陽貨曰：日月逝矣，歲不我與。文雖出此，而意微殊，亦不以文害意也。免或為冤，非也。雖曰義直，神辱志沮。毛萇詩傳曰：沮，壞也，才與切。澡身滄浪，豈云能補。孟子，孺子歌曰：滄浪之水清，可以濯吾纓；滄浪之水濁，可以濯吾足。孔子曰：小子聽之：清斯濯纓，濁斯濯足，自取之也。劉歆答父書曰：誠思拾遺，冀以云補。嗈嗈鳴鴈，奮翼北遊。順時而動，得意忘憂。毛詩曰：雍雍鳴鴈。管子，桓公曰：夫鴻鵠有時而南，有時而北。又曰：鴻鵠秋南而不失時，嗟我憤歎，曾莫能儔。毛詩曰：嗟我懷人。說文曰：曾，辭之舒也。儔，等也。事與願違，遘茲淹留。淹留，謂囚縶而留也。爾雅曰：淹留，久也。窮達有命，亦又何求。王命論曰：窮達有命，吉凶由人。毛詩曰：謂我何求。古人有言，善莫近名。莊子曰：為善莫近名，為惡莫近刑注「為惡莫近刑」　案：「刑」當作「形」，詳下注。司馬彪本作「形」字也。各本皆誤。。司馬彪曰：勿脩名也。被褐懷玉，穢惡其身，以無陋於形也。郭象曰：忘善惡而居中，任萬物之自為也。奉時恭默，咎悔不生。尚書曰：恭默思道。周易曰：悔吝者，憂虞之象也。曾子曰：懽欣忠信，咎故不生，可為孝矣。萬石周慎，安親保榮。漢書曰：萬石君奮長子建為郎中令，建老白首，萬石君尚無恙，每五日洗沐歸謁親。建為郎中令，奏事，事下，建自讀之，驚恐曰：書馬者與尾而五，今迺四，不足一，獲譴死矣。其為謹慎，雖他皆如此。論語摘輔像讖曰：曾子未嘗不問安親之道也。孔安國尚書注曰：周，至也。世務紛紜，祗攪予情。漢書曰：嚴安、徐樂上書言世務。毛詩曰：祗攪我心。攪，亂也。祗，適也。安樂必誡，乃終利貞。家語，金人銘曰：安樂必戒，無行所悔。王肅曰：雖處安樂，必警戒也。周易曰：乾，元亨利貞。煌煌靈芝，一年三秀。西京賦曰：擢靈芝之朱柯。楚辭曰：采三秀於山間。王逸曰：三秀，謂芝草也。予獨何為，有志不就。楚辭曰：云有志而無謗。爾雅曰：就，成也。懲難思復，心焉內疚。潘元茂
九錫文曰：懲難念功。毛詩曰：既往既來，我心永疚。疚，病也。庶勗將來，無馨無臭。爾雅曰：勗，勉也。毛詩曰：上天之載，無聲無臭。采薇山阿，散髮巖岫。采薇，已見上文。琴操，許由曰：散髮優遊，所以安己不懼也。范曄後漢書曰：袁閎散髮絕世。永嘯長吟，頤性養壽。杜篤連珠曰：能離光明之顯，長吟永嘯。爾雅曰：頤，養也。東方朔非有先生論曰：故養性受命之士莫肯進。禮記曰：百年曰期頤。鄭玄曰：頤，猶養也。
集／總集／文選／卷第二十五　詩丁之一／贈答三／傅長虞贈何劭王濟　并序(P.1161)
文選卷第二十五
贈答三
贈何劭王濟五言　并序
傅長虞王隱晉書曰：傅咸，字長虞，北地泥陽人也。舉孝廉，拜太子洗馬，後為司隸校尉，薨。
朗陵公何敬祖，咸之從內兄；臧榮緒晉書曰：何劭襲封朗陵郡公。國子祭酒王武子，咸從姑之外孫也。王隱晉書曰：王濟為國子祭酒。並以明德見重於世。咸親之重之，尚書曰：先王既勤用明德。漢書曰：霍光以張安世篤行，光親重之。情猶同生，義則師友。左氏傳曰：鄭罕、駟、豐同生。孫卿子曰：人必將求賢師而事之，擇良友而友之。何公既登侍中，武子俄而亦作，臧榮緒晉書曰：何劭為散騎常侍，遷侍中。傅暢晉諸公讚曰：王濟左遷國子祭酒，數年，入為侍中。二賢相得甚歡，咸亦慶之。漢書曰：灌夫、竇嬰兩人相得，歡甚無厭。然自恨闇劣，雖願其繾綣，而從之末由；左氏傳，臧昭伯曰：繾綣從公，無通內外。毛詩傳曰注「毛詩傳曰」　何校去「傳」字，陳云「傳」字衍，是也。各本皆衍。：遡洄從之。歷試無效，且有家艱。尚書曰：歷試諸難。毛詩曰：未堪家多難，余又集于蓼。賦詩申懷，以貽之
云爾。蒼頡篇曰：懷，抱也。薛君韓詩章句曰：云，詞也。
日月光太清，列宿曜紫微。鶡冠子曰：上及泰清，下及太寧。春秋合誠圖曰：北辰，其星七，在紫微之中也。赫赫大晉朝，明明闢皇闈。左氏傳，子囊曰：赫赫楚國，而君臨之。毛詩曰：明明在下，赫赫在上。張衡陳公誄曰：穆穆皇闈，公寔省之。吾兄既鳳翔，王子亦龍飛。吳質答文帝牋曰：曹烈、曹丹，加以公室枝庶，骨肉舊恩，其龍飛鳳翔，實其分也。雙鸞遊蘭渚，二離揚清暉。鸞離，喻王、何也。蘭渚，喻中書也。王逸楚詞序曰：虯龍鸞鳳，以託君子。漢書曰：長麗前掞光耀明。臣瓚曰：長離，靈鳥也。二離，日月也。攜手升玉階，並坐侍丹帷。毛詩曰：攜手同行。西都賓曰：玉階彤庭。毛詩曰：既見君子，並坐鼓瑟。曹植娛賓賦曰：丹帷曄以四張。金璫綴惠文，煌煌發令姿。董巴輿服志曰：侍中冠弁大冠，加金璫，附蟬為文。漢書曰：昌邑王賀冠惠文冠。音義曰：今侍中所著也。服虔通俗文：耳珠曰璫。斯榮非攸庶，繾綣情所希。賈逵國語注曰：庶，冀也。廣雅曰：希，庶也。豈不企高蹤，麟趾邈難追。司馬彪莊子注曰：企，望也。蔡邕袁陽碑曰：邈矣高蹤，孰能尅茲。毛詩曰：麟之趾，振振公子。臨川靡芳餌，何為空守坻？芳餌，以喻令德也。歸田賦曰：徒臨川以羨魚。吳越春秋，大夫種曰：深川之魚，死於芳餌。餌，魚食也。莊子曰：任公為大釣，犗牛以為餌。淮南子曰：黃帝化天下也，漁者不爭坻。槁葉待風飄，逝將與君違。槁葉，自喻也。毛詩曰：蘀兮蘀兮，風其吹女。鄭玄曰：木葉槁，得風乃落。毛詩曰：逝將去汝。毛萇詩傳曰：違，離也。違君能無戀，尸素當言歸。韓詩曰：何謂素餐？素者質人，但有質朴，無治民之材。名曰素餐。尸祿者頗有所知，善惡不言，默然不語，苟欲得祿而已，譬若尸矣。毛詩曰：言旋言歸。歸身蓬蓽
廬，樂道以忘飢。劉向雅琴賦曰：潛坐蓬廬之中。禮記，孔子曰：儒有蓽門圭竇。毛詩曰：泌之洋洋，可以樂飢。毛萇曰：言可以樂道忘飢。進則無云補，退則恤其私。漢書，諸葛豐曰：臣誠願之，獨恐未有云補。廣雅曰：云，有也。論語曰：退而省其私。但願隆弘美。王度日清夷。東觀漢記，陳元上疏曰：抉瑕擿舋，掩其弘美。左氏傳，右尹革曰：祈招之詩曰：思我王度，式如玉，式如金。仲長子昌言曰：警蹕清夷。
集／總集／文選／卷第四十八　符命／符命／楊子雲劇秦美新(P.2148)
逮至大新受命，大新，王莽也，已見西征賦。上帝還資，后土顧懷，言上帝迴還而資助，后土顧眷而懷歸。言天地福祐之也。玄符靈契，黃瑞涌出，玄符，天符也。靈契，地契也。黃瑞，謂王莽承黃、虞之後，黃氣之瑞也。漢書，王莽曰：予前在攝，黃氣薰蒸，以著黃、虞之烈焉，涌出而瑞之。滭浡沕潏，川流海渟，雲動風偃，霧集雨散，言眾瑞之多也。誕彌八圻，上陳天庭，八圻，猶八埏。言下終八圻，上列天庭。震聲日景，言威聲如雷，光景若日也。易曰：震為雷。炎光飛響，盈塞天淵之間，炎光，日景也。飛響，震聲也。塞乎天淵，所及遠也。天淵，已見答賓戲。必有不可辭讓云爾。言難辭也。於是乃奉若天命，窮寵極崇，尚書曰：明王奉若天命注「明王奉若天命」　袁本、茶陵本「命」作「道」，是也。。與天剖神符，地合靈契，分天之符，合地之契，言應錄而王也。創億兆，規萬世，創業經乎億兆，規模至於萬世也。奇偉倜儻譎詭，天祭地事。言眾瑞所以咸臻者，由能祭天事地。其異物殊怪，存乎五威將帥，班乎天下者，四十有八章。漢書曰：莽遣五威將王奇等班符命四十二篇於天下。登假皇穹，鋪衍下土，假，至也。言眾瑞升至於皇天，鋪衍於下土。非新家其疇離之。離，應也。卓哉煌煌，真天子之表也。表，儀也。若夫白鳩丹烏，素魚斷蛇，方斯薎矣。吳錄曰：孫策使張紘與袁紹書曰注「孫策使張紘與袁紹書曰」　何校「紹」改「術」，陳同。案：所校依吳志，是也。各本皆誤。：殷陽有白鳩之祥。然古者此事注「然古者此事」　何校「者」改「有」，是也。各本皆誤。，未詳其本。尚書帝驗曰注「尚書帝驗曰」　何校「帝」下添「命」字，陳同，是也。各本皆脫。：太子發渡河中流，火流為烏，其色赤。素魚。白魚也。已見封禪書。漢書曰：高祖夜經澤中，有大蛇當徑，高祖杖劍斬蛇，分為兩，道開也。受命甚易，格來甚勤。格，至也。言莽德盛，故受天命甚易，令眾瑞咸至甚勤也。昔帝纘皇，王纘帝，隨前踵古，或無為而治，或損益
而亡或損益而亡　何校云「亡」當從五臣本作「已」。袁本云善作「亡」。茶陵本云五臣作「已」。何據二本校語。今案：善注無明文，二本所載向注於此云「其後紂乃亡之」，是五臣仍作「亡」，其作「已」者，後人以意改，未可從也。。論語，子曰：無為而治者，其舜也與﹖又曰：殷因於夏禮，所損益可知也。豈知新室委心積意，儲思垂務，委，亦積也。旁作穆穆，明旦不寐，勤勤懇懇者，非秦之為與﹖言新室所以旁作穆穆勤勤懇懇者，以秦之所為為非，故欲勤修德政也。尚書曰：勤施於四方，旁作穆穆。司馬遷書曰：勤勤懇懇。夫不勤勤，則前人不當；不懇懇，則覺德不愷。言不勤勤，則不能當先王之意；不懇懇，則覺德不和也。尚書曰：篤前人成烈。毛詩曰：有覺德行。左氏傳注曰：愷，和也。是以發祕府，覽書林，遙集乎文雅之囿，翺翔乎禮樂之場，言以文雅為園囿，以禮樂為場圃。胤殷周之失業，紹唐虞之絕風，胤，續也。絕，繼也。懿律嘉量，金科玉條，律，六律也。嘉量，斗斛也。金科玉條，謂法令也。言金玉貴之也。神卦靈兆，古文畢發，蓍曰卦，龜曰兆。神靈，尊之也。古文，先王之典籍也。煥炳照曜，靡不宣臻。宣，徧也。臻，至也。式軨軒旂旗以示之，式，用也。漢書曰：莽立大夫、卿車服黻冕各有差。軨軒，皆車也。尚書大傳曰：未命為士，車不得有飛軨。鄭玄曰：如今窗車也。周禮曰：交龍為旂，熊虎為旗。揚和鸞肆夏以節之，大戴禮曰：行以和鸞，趣中肆夏。鄭玄周禮注曰：鸞和皆金鈴也。漢書音義曰：肆夏，詩樂也。步則歌之以中節。施黼黻袞冕以昭之，言制服有差，亦明貴賤也。尚書曰：黼黻絺繡。周禮曰：公之服，自袞冕而下。正嫁娶送終以尊之，漢書曰：莽請考論五經，定娶禮。親九族淑賢以穆之。漢書，莽詔曰：姚、媯、陳、田、王，予之同族也。尚書曰：惇序九族，五姓世世復，無有所與。
集／總集／文選／卷第五十六　箴　銘　誄上／誄上／潘安仁楊荊州誄　并序(P.2439)
煌煌文后，鴻漸晉室。君以兼資，參戎作弼。肇碑曰：文后歷數在躬為參軍。周易曰：鴻漸于陸，其羽可用為儀。漢書，華陰守丞嘉上疏曰：朱雲兼資文武。用錫土宇，膺茲顯秩。青社白茅，亦朱其紱。肇碑曰：五等初建，封東武子。毛詩曰：錫爾土宇歸章注「錫爾土宇歸章」　案：「錫」字不當有，「歸」當作「昄」。各本皆誤。。尚書緯曰：天子社，東方青，南方赤。西方白，北方黑，上冒以黃土。將封諸侯，各取方土，苴以白茅，以為社。毛萇詩傳曰：諸侯赤黻。黻與紱古今字，同。魏氏順天，聖皇受終。魏志曰：陳留王奉皇帝璽綬策，禪位于晉嗣王。周易曰：湯、武革命，順乎天。尚書曰：正月上日，受終于文祖。烈烈楊
侯，實統禁戎。肇碑曰：皇祖之始，典戎武衛。司管閶闔，清我帝宮。晉宮閣銘曰注「晉宮閣銘曰」　案：「銘」當作「名」。各本皆誤。後宣貴妃誄引同。：洛陽城閶闔門。漢書曰：東牟侯興居先清宮。應劭曰：天子行幸所至，先案行清靜殿中，以虞非常。苛慝不作，穆如和風。國語，內史過曰：神亦往焉，觀其苛慝注「神亦往焉觀其苛慝」　袁本、茶陵本「亦往焉」作「人」。案：此尤校改之也。。毛詩曰：穆如清風。謂督勳勞，班命彌崇。肇碑曰：以清宮勳勞，進封東武伯。說文曰：督，察也。
史／正史／晉書／志　凡二十卷／卷十二　志第二　天文中／雜星氣／瑞星(P.323)..[底本：金陵書局本]
二曰周伯星，黃色，煌煌然，所見之國大昌。
史／正史／晉書／志　凡二十卷／卷十二　志第二　天文中／雜星氣／客星(P.328)..[底本：金陵書局本]
客星
張衡曰：「老子四星及周伯、王蓬絮、芮各一，錯乎五緯之間。其見無期，其行無度。」荊州占云：「老子星色淳白，然所見之國，為饑為凶，為善為惡，為喜為怒。周伯星黃色煌煌，所至之國大昌。蓬絮星色青而熒熒然，所至之國風雨不節，焦旱，物不生，五穀不登，多蝗蟲。」又云：「東南有三星出，名曰盜星，出則天下有大盜。西南有三大星出，名曰種陵，出則天下穀貴十倍。西北三大星出而白，名曰天狗，[六]名曰天狗　各本均無「曰」字，宋本有，今從之。出則人相食，大凶。東北有三大星出，名曰女帛，見則有大喪。」
史／正史／晉書／志　凡二十卷／卷二十二　志第十二　樂上／四廂樂歌／食舉樂東西廂歌　荀勖(P.688)..[底本：金陵書局本]
食舉樂東西廂歌荀勖
煌煌七曜，重明交暢。我有嘉賓，是應是貺。邦政既圖，接以大饗。人之好我，式遵德讓。
史／正史／晉書／志　凡二十卷／卷二十三　志第十三　樂下／於穆我皇(P.706)..[底本：金陵書局本]
於穆我皇
於穆我皇，盛德聖且明。受禪君世，光濟羣生。普天率土，莫不來庭。顒顒六合內，望風仰泰清。萬國雍雍，興頌聲。大化洽，地平而天成。七政齊，玉衡惟平。峨峨佐命，濟濟羣英。夙夜乾乾，萬機是經。雖治興，匪荒寧。謙道光，沖不盈。天地合德，日月同榮。赫赫煌煌，曜幽冥。三光克從，於顯天，垂景星。龍鳳臻，甘露宵零。肅神祇，祗上靈。萬物欣戴，自天效其成。
史／正史／晉書／列傳　凡七十卷／卷四十九　列傳第十九／嵇康(P.1369)..[底本：金陵書局本]
性絕巧而好鍛。宅中有一柳樹甚茂，乃激水圜之，每夏月，居其下以鍛。東平呂安服康高致，每一相思，輒千里命駕，康友而善之。後安為兄所枉訴，以事繫獄，辭相證引，遂復收康。康性慎言行，一旦縲紲，乃作幽憤詩，曰：
嗟余薄祜，少遭不造，哀煢靡識，越在襁緥。母兄鞠育，有慈無威，恃愛肆姐，不訓不師。爰及冠帶，憑寵自放，抗心希古，任其所尚。託好莊老，賤物貴身，志在守樸，養素全真。
曰予不敏，好善闇人，子玉之敗，屢增惟塵。大人含弘，藏垢懷恥。人之多僻，政不由己。惟此褊心，顯明臧否；感悟思愆，怛若創痏。欲寡其過，謗議沸騰，性不傷物，
頻致怨憎。昔慚柳惠，今愧孫登，內負宿心，外恧良朋。仰慕嚴鄭，樂道閑居，與世無營，神氣晏如。
咨予不淑，嬰累多虞。匪降自天，實由頑疏，理弊患結，卒致囹圄。對答鄙訊，縶此幽阻，實恥訟寃，時不我與。雖曰義直，神辱志沮，澡身滄浪，曷云能補。雍雍鳴雁，厲翼北游，順時而動，得意忘憂。嗟我憤歎，曾莫能疇。事與願違，遘茲淹留，窮達有命，亦又何求？
古人有言，善莫近名。奉時恭默，咎悔不生。萬石周慎，安親保榮。世務紛紜，祇攪余情，安樂必誡，乃終利貞。煌煌靈芝，一年三秀；予獨何為，有志不就。懲難思復，心焉內疚，庶勖將來，無馨無臭。採薇山阿，散髮巖岫，永嘯長吟，頤神養壽。
史／正史／晉書／列傳　凡七十卷／卷五十五　列傳第二十五／潘岳(P.1500)..[底本：金陵書局本]
既仕宦不達，乃作閑居賦曰：
岳讀汲黯傳至司馬安四至九卿，而良史書之，題以巧宦之目，未曾不慨然廢書而歎也。曰：嗟乎！巧誠有之，拙亦宜然。顧常以為士之生也，非至聖無軌微妙玄通者，則必立功立事，效當年之用。是以資忠履信以進德，修辭立誠以居業。僕少竊鄉曲之譽，忝司空太尉之命，所奉之主，即太宰魯武公其人也。舉秀才為郎。逮事世祖武皇帝，為河陽、懷令，尚書郎，廷尉評。今天子諒闇之際，領太傅主簿。府主誅，除名為民。俄而復官，除長安令。遷博士，未召拜，親疾，輒去官免。自弱冠涉于知命之年，八徙官而一進階，再免，一除名，一不拜職，遷者三而已矣。雖通塞有遇，抑亦拙之效也。昔通人和長輿之論余也，固曰「拙于用多」。稱多者，吾豈敢；言拙，則信而有徵。方今俊
乂在官，百工惟時，拙者可以絕意乎寵榮之事矣。太夫人在堂，有羸老之疾，尚何能違膝下色養，而屑屑從斗筲之役？於是覽止足之分，庶浮雲之志，築室種樹，逍遙自得。池沼足以漁釣，舂稅足以代耕。灌園鬻蔬，供朝夕之膳；牧羊酤酪，俟伏臘之費。孝乎惟孝，友于兄弟，此亦拙者之為政也。乃作閑居賦以歌事遂情焉。其辭曰：
遨墳素之長圃，步先哲之高衢。雖吾顏之云厚，猶內愧於甯蘧。有道余不仕，無道吾不愚。何巧智之不足，而拙艱之有餘也！於是退而閑居，于洛之涘。身齊逸民，名綴下士。背京泝伊，面郊後市。浮梁黝以逕度，靈臺傑其高峙。闚天文之祕奧，覩人事之終始。其西則有元戎禁營，玄幕綠徽，谿子巨黍，異絭同歸，礮石雷駭，激矢蝱飛，以先啟行，耀我皇威。其東則有明堂辟雍，清穆敞閑，環林縈映，圓海回泉，聿追孝以嚴父，宗文考以配天，祗聖敬以明順，養更老以崇年。若乃背冬涉春，陰謝陽施，天子有事于柴燎，以郊祖而展義，張鈞天之廣樂，備千乘之萬騎，服棖棖以齊玄，管啾啾而並吹，煌煌乎，隱隱乎，茲禮容之壯觀，而王制之巨麗也。兩學齊列，雙宇如一，右延國冑，左納良逸。祁祁生徒，濟濟儒術，或升之堂，或入之室。教無常師，道在則是。故髦士投紱，名王懷璽，訓若風行，應猶草靡。此里仁所以為美，孟母所以三徙也。
爰定我居，築室穿池，長楊映沼，芳枳樹㰚，遊鱗瀺灂，菡萏敷披，竹木蓊藹，靈果
參差。張公大谷之棃，梁侯烏椑之柿，周文弱枝之棗，房陵朱仲之李，靡不畢植。三桃表櫻胡之別，二柰耀丹白之色，石榴蒲桃之珍，磊落蔓延乎其側。梅杏郁棣之屬，繁榮藻麗之飾，華實照爛，言所不能極也。菜則蔥韭蒜芋，青筍紫薑，菫薺甘旨，蓼荾芬芳，蘘荷依陰，時藿向陽，綠葵含露，白薤負霜。
於是凜秋暑退，熙春寒往，微雨新晴，六合清朗。太夫人乃御版輿，升輕軒，遠覽王畿，近周家園。體以行和，藥以勞宣，常膳載加，舊痾有痊。於是席長筵，列孫子，柳垂蔭，車結軌，陸摘紫房，水掛赬鯉，或宴于林，或禊于汜。昆弟斑白，兒童稚齒，稱萬壽以獻觴，咸一懼而一喜。壽觴舉，慈顏和，浮杯樂飲，絲竹駢羅，頓足起舞，抗音高歌，人生安樂，孰知其他。退求己而自省，信用薄而才劣。奉周任之格言，敢陳力而就列。幾陋身之不保，而奚擬乎明哲，仰眾妙而絕思，終優游以養拙。
史／正史／晉書／列傳　凡七十卷／卷五十五　列傳第二十五／潘岳／從子尼(P.1507)..[底本：金陵書局本]
出為宛令，在任寬而不縱，恤隱勤政，厲公平而遺人事。入補尚書郎，俄轉著作郎。為乘輿箴，其辭曰：
易稱：「有天地然後有人倫，有父子然後有君臣」。傳曰：「大者天地，其次君臣。」然
君臣父子之道，天地人倫之本，未有以先之者也。故天生蒸人而樹之君，使司牧之，將以導羣生之性，而理萬物之情。豈以寵一人之身，極無量之欲，如斯而已哉！夫古之為君者，無欲而至公，故有茅茨土階之儉；而後之為君，有欲而自利，故有瑤臺瓊室之奓。無欲者，天下共推之；有欲者，天下共爭之。推之之極，雖禪代猶脫屣；爭之之極，雖劫殺而不避。故曰「天下非一人之天下，乃天下之天下」，安可求而得，辭而已者乎！
夫修諸己而化諸人，出乎邇而見乎遠者，言行之謂也。故人主所患，莫甚於不知其過；而所美，莫美於好聞其過。若有君於此，而曰予必無過，唯其言而莫之違，斯孔子所謂其庶幾乎一言而喪國者也。蓋君子之過，如日月之蝕：過也，人皆見之；更也，人皆仰之。雖以堯、舜、湯、武之盛，必有誹謗之木，敢諫之鼓，盤杅之銘，無諱之史，所以閑其邪僻而納諸正道，其自維持如此之備。故箴規之興，將以救過補闕，然猶依違諷喻，使言之者無罪，聞之者足以自誡。先儒既援古義，舉內外之殊，而高祖亦序六官，論成敗之要，義正辭約，又盡善矣。自虞人箴以至于百官，非唯規其所司，誠欲人主斟酌其得失焉。春秋傳曰：「命百官箴王闕」，則亦天子之事也。
尼以為王者膺受命之期，當神器之運，總萬機而撫四海，簡羣才而審所授，孜孜於
得人，汲汲於聞過，雖廷爭面折，猶將祈請而求焉。至於箴規，諫之順者，曷為獨闕之哉？是以不量其學陋思淺，因負擔之餘，嘗試撰而述之。[五]嘗試撰而述之　「嘗」，各本作「當」，今從殿本。不敢斥至尊之號，故以「乘輿」目篇。蓋帝王之事至大，而古今之變至眾，文繁而義詭，意局而辭野，將欲希企前賢，髣髴崇軌，譬猶丘坻之望華岱，恒星之繫日月也，其不逮明矣。頌曰：[六]頌曰　周校：當作「箴曰」。
元元遂初，芒芒太始。清濁同流，玄黃錯跱。上下弗形，尊卑靡紀。赫胥悠哉，大庭尚矣。皇極啟建，兩儀既分。彝倫永序，萬邦已紛。國事明王，家奉嚴君。各有攸尊，德用不勤。羲農已降，暨于夏殷。或禪或傳，乃質乃文。
太上無名，下知有之。仁義不存，而人歸孝慈。無為無執，何欲何思。忠信之薄，禮刑實滋。既譽既畏，以侮以欺。作誓作盟，而人始叛疑。煌煌四海，藹藹萬乘，匪誓焉憑？左輔右弼，前疑後丞。一日萬機，業業兢兢。夫出其言善，則千里是應；而莫余違，亦喪邦有徵。樞機之動，式以廢興。殷監不遠，若之何勿懲！[七]若之何勿懲　「懲」，各本作「徵」，今從殿本。
且厚味腊毒，豐屋生災。辛作琁室，而夏興瑤臺。糟丘酒池，象箸玉杯。厥肴伊何？龍肝豹胎。惟此哲婦，職為亂階。殷用喪師，夏亦不恢。是以帝堯在位，茅茨不翦。周文日昃，昧旦丕顯。夫德輶如毛，而或舉之者鮮。故濩有慚德，武未盡善。下世道衰，末俗化淺。耽樂逸游，荒淫沈湎。不式古訓，而好是佞辯；不遵王路，而覆車
是踐。成敗之效，載在先典。匪唯陵夷，厥世用殄。故曰樹君如之何？將人是司牧。視之猶傷，而知其寒燠。故能撫之斯柔，而敦之斯睦；無遠不懷，靡思不服。夫豈厭縱一人，而玩其耳目；內迷聲色，外荒馳逐；不修政事，而終於顛覆？
昔唐氏授舜，舜亦命禹。受終納祖，丕承天序。放桀惟湯，克殷伊武。故禪代非一姓，社稷無常主。四嶽三塗，九州之阻。彭蠡、洞庭，殷商之旅。虞夏之隆，非由尺土。而紂之百克，卒於絕緒。故王者無親，唯在擇人。傾蓋惟舊，白首乃新。望由釣夫，伊起有莘。負鼎鼓刀，而謀合聖神。夫豈借官左右，而取介近臣。蓋有國有家者，莫云我聰，或此面從；莫謂我智，聽受未易。甘言美疾，尟不為累。由夷逃寵，遠於脫屣。柰何人主，位極則侈？
知人則哲，惟帝所難。唐朝既泰，四族作姦。周室既隆，而管蔡不虔。匪我二聖，孰弭斯患？若九德咸受，儁乂在官，君非臣莫治，臣非君莫安。故書美康哉，而易貴金蘭。有皇司國，敢告納言。
史／正史／晉書／列傳　凡七十卷／卷九十二　列傳第六十二　文苑／王沈(P.2381)..[底本：金陵書局本]
王沈
王沈字彥伯，高平人也。少有俊才，出於寒素，不能隨俗沈浮，為時豪所抑。仕郡文學掾，鬱鬱不得志，乃作釋時論，其辭曰：
東野丈人觀時以居，隱耕汙腴之墟。有冰氏之子者，出自沍寒之谷，過而問塗。丈人曰：「子奚自？」曰：「自涸陰之鄉。」「奚適？」曰：「欲適煌煌之堂。」丈人曰：「入煌煌之堂者，必有赫赫之光。今子困於寒而欲求諸熱，無得熱之方。」冰子瞿然曰：「胡為其然也？」丈人曰：「融融者皆趣熱之士，其得爐冶之門者，惟挾炭之子。苟非斯人，不如其已。」冰子曰：「吾聞宗廟之器不要華林之木，四門之賓何必冠蓋之族。前賢有解韋索而佩朱韍，舍徒擔而乘丹轂。由此言之，何恤而無祿！惟先生告我塗之速也。」
丈人曰：「嗚呼！子聞得之若是，不知時之在彼。吾將釋子。夫道有安危，時有險易，才有所應，行有所適。英奇奮於從橫之世，賢智顯於霸王之初，當厄難則騁權譎以良圖，值制作則展儒道以暢攄，是則袞龍出於縕褐，卿相起於匹夫，故有朝賤而夕貴，先卷而後舒。當斯時也，豈計門資之高卑，論勢位之輕重乎！今則不然。上聖下明，時隆道寧，羣后逸豫，宴安守平。百辟君子，奕世相生，公門有公，卿門有卿。指禿腐骨，不簡蚩儜。多士豐於貴族，爵命不出閨庭。四門穆穆，綺襦是盈，仍叔之子，皆為老成。賤有常辱，貴有常榮，肉食繼踵於華屋，疏飯襲跡於耨耕。談名位者以諂媚附勢，舉高譽者因資而隨形。至乃空囂者以泓噌為雅量，瑣慧者以淺利為鎗鎗，脢胎者以無檢為弘曠，僂垢者以守意為堅貞，嘲哮者以粗發為高亮，韞蠢者以色厚為篤誠，痷婪者
以博納為通濟，眂眂者以難入為凝清，拉答者有沈重之譽，嗛閃者得清剿之聲，嗆啍怯畏於謙讓，闒茸勇敢於饕諍。斯皆寒素之死病，榮達之嘉名。凡茲流也，視其用心，察其所安，責人必急，於己恒寬。德無厚而自貴，位未高而自尊，眼罔嚮而遠視，鼻𪖷𪖐而刺天。忌惡君子，悅媚小人，敖蔑道素，懾吁權門。心以利傾，智以勢惛，姻黨相扇，毀譽交紛。當局迷於所受，聽採惑於所聞。京邑翼翼，羣士千億，奔集勢門，求官買職，童僕闚其車乘，閽寺相其服飾，親客陰參於靖室，疏賓徙倚於門側。時因接見，矜厲容色，心懷內荏，外詐剛直，譚道義謂之俗生，論政刑以為鄙極。高會曲宴，惟言遷除消息，官無大小，問是誰力。今以子孤寒，懷真抱素，志陵雲霄，偶景獨步，直順常道，關津難渡，欲騁韓盧，時無狡兔，眾塗圮塞，投足何錯！」
於是冰子釋然乃悟曰：「富貴人之所欲，貧賤人之所惡。僕少長於孔顏之門，久處於清寒之路，不謂熱勢自共遮錮。敬承明誨，服我初素，彈琴詠典，以保年祚。伯成、延陵，高節可慕。丹轂滅族，呂霍哀吟，朝榮夕滅，旦飛暮沈。聃周道師，巢由德林，豐屋蔀家，易著明箴。人薄位尊，積罰難任，三郤尸晉，宋華咎深，投扃正幅，實獲我心。」
史／正史／後漢書／列傳　凡八十卷／卷三十上　蘇竟楊厚列傳第二十上／蘇竟(P.1041)..[底本：宋紹興本]
初，延岑護軍鄧仲況擁兵據南陽陰縣為寇，[一]陰，縣名，屬南陽郡，故城在今襄州穀城縣界北。而劉歆兄子龔劉歆兄子龔　集解引惠棟說，謂東觀記云劉歆子恭，「恭」與「龔」古文通。按：聚珍本東觀記作「劉歆兄子恭」。為其謀主。[二]臣賢案：前書及三輔決錄並云向曾孫，今言歆兄子，則不同也。竟時在南陽，與龔書曉之曰：
君執事無恙。[一]執事猶言左右也。敬前人，故呼其執事者。爾雅曰：「恙，憂也」。走昔以摩研編削之才，摩研編削之才　按：東觀記「削」作「簡」。[二]走謂馳走之人，謙稱也，猶司馬遷與任少卿書云「牛馬走」之類也。說文曰：「編，次也。」削謂簡也，一曰削書刀也。研音午見反。與國師公從事出入，校定祕書，[三]劉歆為王莽國師公也。竊自依依，末由自遠。末由自遠　按：「末」原譌「未」，逕據殿本、集解本改正。蓋聞君子愍同類而傷不遇。人無愚智，莫不先避害然後求利，先定志然後求名。昔智果見智伯窮兵必亡，故變名遠逝，[四]智果，智伯臣也。逝，去也。戰國策曰，智伯與韓、魏共圍趙，智伯之臣智果說智伯曰：「韓魏二主色動而喜，必背君矣。不如殺之。」智伯曰：「晉陽旦暮將拔之，而饗其利，乃有它心，不可，子勿復言。」智果見言之不聽，出，更其姓為輔氏，遂去不見。其後韓、魏乃反殺智伯，三分其地。「果」或作「過」。陳平知項王為天所棄，故歸心高祖，皆智之至也。[五]陳平初事項羽，後知羽必敗，乃仗劒度河歸漢，見前書也。聞君前權時屈節，北面延牙，[六]延岑字牙。屈節謂臣事也。乃後覺悟，棲遟養德。[七]爾雅曰「棲遟，息偃也」，言後息偃養德，不復事延牙也。詩小雅曰：「或棲遟偃仰。」先世數子，又何以加。[八]謂智果、陳平也。君處陰中，土多賢士，若以須臾之閒，研考異同，揆之圖書，測之人事，則得失利害，可陳於目，何自負畔亂之困，不移守惡之名乎？不移守惡之名乎　按：集解引惠棟說，謂「守惡」當作「首惡」。校補謂「守惡」誠誤，但首惡之名見史記，惟為人君父者當之，龔但為仲況謀主，亦不應即斥為首惡，或為「同惡」之譌。與君子之道，何其反也？
世之俗儒末學，醒醉不分，而稽論當世，疑誤視聽。或謂天下迭興，未知誰是，稱兵據土，可圖非冀。或曰聖王未啟，宜觀時變，倚彊附大，顧望自守。二者之論，豈其然乎？夫孔丘祕經，為漢赤制，[一]祕經，幽祕之經，即緯書也。赤制，解見郅惲傳。玄包幽室，文隱事明。[二]包，臧也。言緯書玄祕，臧於幽室，文雖微隱，事甚明驗。且火德承堯，雖昧必亮，[三]昧，暗也。亮，明也。言漢承唐堯、劉累之後，以火德王，雖遭王莽篡奪，一時闇昧，今光武中興，必盛明也。承積世之祚，握無窮之符，王氏雖乘閒偷篡，而終嬰大戮，支分體解，宗氏屠滅，非其効歟？[四]王莽傳曰：「校尉公賓就斬莽首，軍人分裂莽身，支節肌肉臠分。」三輔舊事曰：「臠切千段。」皇天所以眷顧踟蹰，憂漢子孫者也。[五]踟蹰猶裴回也。論者若不本之於天，參之於聖，猥以師曠雜事輕自眩惑，說士作書，亂夫大道，焉可信哉？[六]師曠雜事，雜占之書也。前書曰陰陽書十六家，有師曠八篇也。
諸儒或曰：今五星失晷，天時謬錯，[一]五星謂東方歲星，南方熒惑星，西方太白〔星〕，西方太白〔星〕　據汲本、殿本補。北方辰星，中央鎮星。失晷，失於常度。辰星久而不効，[二]不効謂出入失度也。太白出入過度，熒惑進
退見態，鎮星繞帶天街，歲星不舍氐、房。[三]前書曰：「昴、畢閒為天街。」氐、房，東方之宿。歲星，歲舍一次，當次舍於氐、房，今不舍之，是變常也。以為諸如此占，歸之國家。蓋災不徒設，皆應之分野，各有所主。夫房、心即宋之分，東海是也。[四]前書天文志曰：「卯為房、心，宋之分也。」尾為燕分，漁陽是也。[五]前書天文志曰：「寅為尾、箕，燕之分也。」東海董憲迷惑未降，漁陽彭寵逆亂擁兵，王赫斯怒，命將並征，故熒惑應此，憲、寵受殃。太白、辰星自亡新之末，失行筭度，以至于今，或守東井，或沒羽林，[六]東井，南方之宿。天官書曰：「北宮虛、危，南方有眾星曰羽林天軍。」「筭」或作「舛」。或裴回藩屏，或躑躅帝宮，[七]帝宮，北辰也。藩屏，兩傍之星也。裴回謂縈繞淹留。躑躅謂上下不去也。或經天反明，或潛臧久沈，或衰微闇昧，或煌煌北南，或盈縮成鉤，或偃蹇不禁，[八]盈縮猶進退，曲如鉤形也。偃蹇，高而明大無禁制。皆大運蕩除之祥，聖帝應符之兆也。賊臣亂子，往往錯互，指麾妄說，傳相壞誤。傳相壞誤　按：刊誤謂「壞」當作「詿」，聲相近而誤。由此論之，天文安得遵度哉！
乃者，五月甲申，天有白虹，自子加午，廣可十丈，長可萬丈，正臨倚彌。倚彌即黎
丘，秦豐之都也。[一]蓋秦豐黎丘一名倚彌也。是時月入于畢。畢為天網，[二]畢，西方宿也。主網羅無道之君，故武王將伐紂，上祭于畢，求助天也。求助天也　按：集解引王鳴盛說，謂「助天」當作「天助」。[三]史記曰，周武王即位九年，上祭于畢，東觀兵于孟津也。夫仲夏甲申為八魁。[四]歷法，春三月己巳、丁丑，夏三月甲申、壬辰，秋三月己亥、丁未，冬三月甲寅、壬戌，為八魁。八魁，上帝開塞之將也，主退惡攘逆。流星狀似蚩尤旗，或曰營頭，或曰天槍，出奎而西北行，至延牙營上，散為數百而滅。奎為毒螫，主庫兵。[五]春秋合誠圖曰「奎主武庫之兵」也。此二變，郡中及延牙士眾所共見也。是故延牙遂之武當，[六]今均州縣也。託言發兵，實避其殃。今年比卦部歲，坤主立冬，坎主冬至，水性滅火，南方之兵受歲禍也。[七]比卦，坤下坎上，坎為水也。德在中宮，刑在木，木勝土，刑制德，今年兵事畢已，中國安寧之効也。五七之家三十五姓，彭、秦、延氏不得豫焉。[八]春秋運斗樞曰：「五七三十五，人皆共一德。」如何怪惑，依而恃之？葛纍之詩，「求福不回」，其若是乎！[九]詩大雅曰：「莫莫葛藟，施于條枚，愷悌君子，求福不回。」注云：「葛延曼於木之枝而茂盛，喻子孫依緣先人之功而起也。回，違也。言不違先祖之道。」
圖讖之占，眾變之驗，皆君所明。善惡之分，去就之決，不可不察。無忽鄙言！
夫周公之善康叔，以不從管蔡之亂也；[一]史記曰，周公以成王命伐殷，殺管叔，放蔡叔，以殷餘人封康叔為衞君。景帝之悅濟北，以不從吳濞之畔也。[二]濟北王志，高帝孫，齊王肥之子也。吳楚反時，堅守不從，景帝賢之，徙封為淄川王也。自更始以來，孤恩背逆，歸義向善，臧否粲然，可不察歟！良醫不能救無命，彊梁不能與天爭，[三]扁鵲之見桓侯，項王之敵漢祖也。故天之所壞，人不得支。[四]支，持也。左傳曰，晉汝叔寬曰：「天之所壞，不可支也；眾之所為，不可干也。」宜密與太守劉君共謀降議。仲尼棲棲，墨子遑遑，憂人之甚也。[五]班固曰「棲棲遑遑，孔席不煖，墨突不黔」也。屠羊救楚，非要爵祿；[六]莊子曰「楚昭王失國，屠羊說走而從於王。昭王反國，將賞從亡者，及屠羊說。屠羊說曰：『大王失國，說失屠羊；大王反國，說亦反屠羊。臣之爵祿已復矣，又何賞之有？』遂不受」也。茅焦干秦；豈求報利？[七]秦始皇遷太后於咸陽宮，又撲殺兩弟。齊人茅焦解衣伏質入諫，始皇乃迎太后歸於咸陽，爵茅焦為上卿，焦辭不受。事見說苑也。盡忠博愛之誠，憤滿不能已耳。
又與仲況書諫之，文多不載，於是仲況與龔遂降。
史／正史／後漢書／列傳　凡八十卷／卷四十下　班彪列傳第三十下／班固　下／兩都賦　二(P.1359)..[底本：宋紹興本]
後漢書卷四十下
班彪列傳第三十下子固
主人喟然而歎曰主人喟然而歎曰　按：文選「主人」上有「東都」二字。張森楷校勘記謂案上卷小題下稱「自『東都主人』以下分為下卷」，是本有「東都」字也，不知何故逸去。：「痛乎風俗之移人也！子實秦人，矝夸館室，保界河山，信識昭襄而知始皇矣，惡睹大漢之云為乎？[一]喟，歎貌也。前書曰：「人有剛柔緩急，音聲不同，繫水土之風氣，謂之風；好惡取舍，動靜無常，隨君上之情欲，謂之俗。」保，守也，謂守河山之險以為界。昭、襄，昭王、襄王也。昭襄昭王襄王也　按：文選注引史記「秦武王卒，無子，立異母弟，是為昭襄王」。張森楷校勘記謂秦有昭襄王、莊襄王，昭襄或祇稱「昭王」，無祇稱「襄王」者，此「昭襄」即昭襄王，文選注是，此非。惡，安也，音烏。夫大漢之開原也，奮布衣以登皇極，奮布衣以登皇極　按：校補謂文選「極」作「位」。繇數朞而創萬世，蓋六籍所不能談，前聖靡得而言焉。前聖靡得而言焉　按：校補謂文選無「而」字。[二]漢高祖曰：「吾以布衣，提三尺劒取天下。」高祖起兵五年而即帝位，故云由數朞。繇即由也。孔安國注尚書云：「匝四時曰朞。」萬代，盛言之也。六籍，六經也。當此之時，功有橫而當天，討有逆而順人，討有逆而順人　按：「討」原譌「計」，逕據汲本、殿本改正，注同。故婁敬度埶而獻其說，蕭公權宜以拓其制。時豈泰而安之哉？計不得以已也。[三]橫音胡孟反。高祖入關，秦王子嬰降，而五星聚于東井，此功有橫而當天也。逆謂以臣伐君。前書陸賈曰：「湯武逆取而以順守之。」及高祖入關，秦人爭獻牛酒，此為討有逆而順人也。婁敬已見上。又曰：「蕭何修未央宮，上見壯麗，甚怒。何對曰：『天下未定，故可因遂就宮室。且天子以四海為家，非令壯麗，無以重威，且無令後代有以加也。』」時豈奢泰而安之哉？時豈奢泰而安之哉　按：汲本、殿本「泰」作「侈」。言天下初定，計不得止而都西京也。吾子曾不是睹，顧燿後嗣之末造，不亦闇乎？[四]顧，反也。燿，眩燿也。言吾子曾不睹度埶權宜之由，而反眩燿後嗣子孫末代之所造，非其盛稱武帝、成帝神仙、昭陽之事也。今將語子以建武之理，永平之事，監乎（泰）〔太〕清，監乎（泰）〔太〕清　按：「泰」當作「太」，此後人回改之誤，文選正作「太」，今據改。以變子之或志。以變子之或志　按：李慈銘謂文選「或」作「惑」。或惑古字通。[五]淮南子曰：「太清之化也，和順以寂漠，質直以素樸。」高誘注曰：「太清，無為之化也。」
往者王莽作逆，漢祚中缺，天人致誅，六合相滅。[一]天人謂天意人事共相誅也。于時之亂，生民幾亡，鬼神泯絕，壑無完柩，郛罔遺室，原野猒人之肉，川谷流人之血，秦、項之災猶不克半，書契已來未之或紀也。[二]人者神之主。生人既亡，故鬼神亦絕也。揚子法言曰「秦將白起長平之戰，阬四十萬人，原野猒人之肉，川谷流人之血」也。故下民號而上愬，上帝懷而降鑒，致命于聖皇。[三]上帝，天也。聖皇，光武也。懷猶愍念也。降，下也。鑒，視也。言上天愍念下人之上愬，故下視四海可以為君者，而致命於光武也。於是聖皇乃握乾符，闡坤珍，披皇圖，稽帝文，赫爾發憤，應若興雲，霆發昆陽，憑怒雷震。[四]乾符、坤珍謂天地符瑞也。皇圖、帝文謂圖緯之文也。霆，疾雷也。發於昆陽謂破王尋、王邑。憑，盛也。言盛怒如雷之震。協韻音真。遂超大河，跨北嶽，立號高邑，建都河洛。[五]跨，據也。言光武度河據北嶽，遂即位於鄗，而改鄗為高邑也。紹百王之荒屯，因造化之盪滌，體元立制，繼天而作。[六]紹，繼也。屯，難也。高誘注淮南子云：「造化，天地也。」滌，除也。作，起也。杜預注左傳云：「凡人君即位，欲體元以居正。」穀梁傳曰：「為天下主者，天也；繼天者，君也。」系唐統，接漢緒，茂育羣生，恢復疆宇，動兼乎在昔，事勤乎三五。[七]爾雅曰：「系，繼也。緒，業也。」前書曰：「漢帝本系出唐帝。」言光武能繼唐堯之統業也。恢，大也。三五，三皇五帝也。豈特方軌並迹，紛綸后辟，理近古之所務，蹈一聖之險易云爾哉？[八]軌，轍也。紛綸猶雜蹂也。爾雅曰：「后，辟，君也。」險易猶理亂也。言光武功德勤勞，兼於前代百王，非直一聖帝也。且夫建武之元，天地革命，四海之內，更造夫婦，肈有父子，君臣初建，人倫寔始，斯乃虙羲氏之所以基皇德
也。[九]易曰：「天地革而四時成。」又曰：「湯武革命。」爾雅曰：「九夷、八狄、七戎、六蠻，謂之四海。」基，始也。帝王紀曰：「庖犧氏，風姓也。制嫁娶之禮，取犧牲以充庖廚，以食天下，故號庖犧。後或謂之伏犧。」言光武更造夫婦如伏犧時也。分州土，立市朝，作舟車，作舟車　按：校補謂文選「車」作「輿」。造器械，斯軒轅氏之所以開帝功也。斯軒轅氏之所以開帝功也　按：校補謂文選「斯」下有「乃」字。[一０]黃帝號軒轅氏。前書曰：「昔在黃帝，畫野分州。」易繫辭曰：「神農氏日中為市。黃帝、堯、舜垂衣裳而天下理。刳木為舟，剡木為楫，服牛乘馬，引重致遠，以利天下；弦木為弧，剡木為矢，弧矢之利，以威天下。」言光武利人如軒轅也。龔行天罰，應天順（民）〔人〕，應天順（民）〔人〕　按：「民」當作「人」，此後人回改之誤。文選正作「人」，今據改。斯乃湯武之所以昭王業也。[一一]尚書武王曰：「今予惟龔行天之罰。」易曰：「湯武革命，順乎天而應乎人。」言光武征伐如湯武者也。遷都改邑，有殷宗中興之則焉；有殷宗中興之則焉　按：「宗」原作「室」，逕據汲本、殿本改正。即土之中，有周成隆平之制焉。[一二]尚書曰：「盤庚遷于殷。」史記曰：「帝陽甲之時，殷衰，諸侯莫朝。陽甲崩，弟盤庚立，自河北度河南，居湯之故地，行湯之政，殷道復興。」尚書曰：「王來紹上帝，自服于土中。」孔安國曰：「洛邑，地埶之中也。」洛邑地埶之中也　按：陳景雲謂據偽孔傳，「之中」當作「正中」。春秋命歷序曰：「成康之隆，醴泉湧出。」言都洛陽如殷宗、周成之制也。不階尺土一人之柄，同符乎高祖。[一三]孟子曰：「紂去武丁未久也，尺地莫非其有也，一人莫非其臣也。」又曰：「舜文王相去千有餘歲，若合符契。」克己復禮，以奉終始，允恭乎孝文。[一四]左傳仲尼曰：「古有志，克己復禮，仁也。」孫卿子曰：「生，人之始也；死，人之終也。終始俱善，人道畢矣。」尚書：「允恭克讓。」謂躬自儉約，同於文帝也。憲章稽古，封岱勒成，儀炳乎世宗。[一五]憲章猶法則也。禮記曰：「仲尼憲章文武。」尚書曰：「若稽古帝堯。」言法乎考古而封太山，勒石以記成功也。炳，明也，其禮儀明乎武帝也。案六經而校德，妙古昔而論功，妙古昔而論功　按：文選「妙」作「眇」。仁聖之事既該，帝王之道備矣。[一六]六經謂詩、書、禮、樂、易、春秋。妙猶美也。或作「眇」，眇，遠也。該，備也。
至于永平之際，重熙而累洽，盛三雍之上儀，修袞龍之法服，敷洪藻，信景鑠，揚世廟，正予樂。人神之和允洽，君臣之序既肅。[一]熙，光也。洽，浹也。三雍謂明堂、辟雍、靈臺也。永平二年正月，宗祀光武皇帝於明堂，禮畢，登靈臺。三月，臨辟雍，行大射禮。周禮：「王之吉服，享先王即袞冕。」鄭玄注曰：「袞，卷龍衣也。」永平二年，帝及公卿列侯始服（冕）冠〔冕〕衣裳。始服（冕）冠〔冕〕衣裳　據汲本改，與明帝紀合。敷，布也。敷布也　按：「敷」原譌「鋪」，逕改正。鴻，大也。藻，文藻也。謂明堂禮畢，登靈臺之後，布詔於天下曰：「建明堂，立辟雍，起靈臺，恢弘大道，被之八極。」此為布鴻藻也。信讀曰申。景，大也。鑠，美也。揚代廟謂上尊號光武廟曰代祖。正予樂謂依讖文改大樂為大予樂也。乃動大路，遵皇衢，省方巡狩，窮覽萬國之有無，考聲教之所被，散皇明以燭幽。[二]大路，玉路也。皇衢，馳道也。易曰：「先王以省方觀人設教。」尚書曰：「歲二月東巡狩。」又曰：「朔南暨聲教。」皇，大也。燭，照也。然後增周舊，修洛邑，翩翩巍巍，顯顯翼翼，翩翩巍巍顯顯翼翼　按：王先謙謂文選作「扇巍巍，顯翼翼」。光漢京于諸夏，總八方而為之極。[三]周成王都洛邑，漢又增而修之，故曰增焉。翩翩巍巍，顯顯翼翼，並宮闕顯盛之貌。論語曰：「不如諸夏之亡。」詩商頌曰：「商邑翼翼，四方之極。」極，中也。洛陽，土之中也。是以皇城之內，宮室光明，闕庭神麗，奢不可踰，儉不能侈。[四]言奢儉合禮也。外則因原野以作苑，順流泉而為沼，順流泉而為沼　按：校補謂文選「順」作「填」，注云昭明諱順，故改為「填」。發蘋藻以潛魚，豐圃草以毓獸，制同乎梁騶，義合乎靈囿。[五]蘋、藻，並水草也。詩小雅曰：「魚在在藻。」韓詩曰：「東有圃草，駕言行狩。」薛君傳曰：「圃，博也，有博大之茂草也。」毓亦育也。魯詩傳曰：「古有梁鄒者，天子之田也。」詩大雅曰：「王在靈囿，麀鹿攸伏。」毛萇注云：「囿所以域養禽獸也。」此言魚獸各得其所，如文王之靈囿也。若乃順時節而蒐狩，簡車徒以講武，則必臨之以王制，考之以風雅。[六]左傳臧僖伯曰：「春蒐夏苗，秋獮冬狩，皆於農隙以講事也。」杜預注云：「各隨時之閑也。」禮記王制曰「天子諸侯，無事則歲三田。田不以禮曰暴天物」也。歷騶虞，覽四驖，嘉車攻，采吉日，禮官正儀，乘輿乃出。[七]詩國風序曰：「騶虞，蒐田以時，仁如騶虞。」毛萇注曰：「騶虞，義獸，白虎黑文，不食生物。」又曰：「四驖，美襄公也，始命有田狩之事。」其詩曰：「駟驖孔阜。」注日：「驖，驪也。阜，大也。」又小雅序曰：「車攻，宣王復古也，修車馬，備器械，復會諸侯於東都，因田獵而選車徒焉。」其詩曰：「我車既攻，我馬既同。」注云：「攻，堅也。」又吉日詩曰：「田車既好，四牡孔阜。」宣帝詔曰「禮官具禮儀」也。於是發鯨魚，鏗華鍾，登玉輅，乘時龍，鳳蓋颯灑，鳳蓋颯灑　按：「颯灑」文選作「棽麗」。和鸞玲瓏，天官景從，祲威盛容。祲威盛容　按：集解引沈欽韓說，謂「祲」當從文選作「寢」，言寢兵威而盛禮容也。[八]鯨魚謂刻杵作鯨魚形也。鏗謂擊之也，音苦耕反。尚書大傳曰：「天子將出則撞黃鍾，右五鍾皆應。」薛綜注西京賦云：「海中有大魚名鯨，又有獸名蒲牢。蒲牢素畏鯨魚，鯨魚擊蒲牢，蒲牢輒大鳴呼。凡鍾欲令其聲大者，故作蒲牢於其上，撞鍾者名為鯨魚。鍾有篆刻之文，故曰華。」爾雅曰：「馬高八尺以上曰龍。」月令：「春駕蒼龍。」各隨四時之色，故曰時也。玲瓏，聲也。蔡邕獨斷曰：「百官小吏曰天官。」祲亦盛也。山靈護野，屬御方神，雨師汎灑，風伯清塵，千乘雷起，萬騎紛紜，元戎竟野，戈鋋彗雲，羽旄掃霓，旌旗拂天。[九]山靈，山神也。屬，連也，音燭。方，四方也。雨師，畢星也。風伯，箕星也。韓子師曠謂晉平公曰：「黃帝合鬼神於太山，風伯進掃，雨師灑道。」蔡邕獨斷曰：「天子大駕，備千乘萬騎。」元戎，戎車也。詩小雅曰：「元戎十乘，以先啟行。」毛萇注曰：「元，大也。夏后氏曰鉤車，先正也；殷曰寅車，先疾也；周曰元戎，先良也。」說文曰：「鋋，小矛也。」音市延反。彗，掃也，音似銳反。焱焱炎炎，揚光飛文，吐爓生風，吐爓生風　按：「爓」原譌「爛」，逕據殿本、集解本改正。吹野燎山，吹野燎山　按：校補謂文選作「欱野歕山」。日月為之奪明，丘陵為之搖震。[一０]焱焱，炎炎。並戈矛車馬之光也。說文曰「焱，火華也」。音以贍反。震讀曰真。遂集乎中囿，陳師案屯，駢部曲，列校隊，勒三軍，誓將帥。[一一]中囿，囿中也。續漢志曰：「大將軍營五部，部校尉一人。部下有曲，曲下有屯長一人。」駢猶陳列也。杜預注左傳曰：「百人為隊。」鄭玄周禮注云：「天子六軍，三居一偏。」故此言勒三軍也。周禮曰：「羣吏聽誓于前，斬牲以徇陳，曰不用命者斬之。」鄭玄注云：「羣吏，將帥也。」然後舉烽伐鼓，以命三驅，以命三驅　按：王先謙謂文選「以命」作「申令」。輕車霆發，輕車霆發　按：校補謂文選作「輶車霆激」。驍騎電騖，游基發射，游基發射　按：校補謂文選「游」作「由」，游與由同。范氏施御，弦不失禽，轡不詭遇，轡不詭遇　汲本、殿本「轡」作「彎」，注同。按：此承上「范氏施御」言，作「轡」是，文選亦作「轡」。飛者未及翔，走者未及去。[一二]穀梁傳曰：「三驅之禮，一為乾豆，二為賓客，三為充君之庖。」霆激，電騖，並言疾也。霆激電騖並言疾也　汲本、殿本「霆激」作「霆發」。按：正文「輕車霆發」，文選作「輶車霆激」，觀此注，似章懷所見本正文亦作「霆激」也。游基，養由基也。淮南子曰：「楚有神白猨，王自射之，則（揮）〔搏〕而嬉，則（揮）〔搏〕而嬉　據汲本、殿本改。使養由基射之，始調弓矯矢，未發而猨擁木號矣。」范氏，趙之御人也。范氏趙之御人也　按：集解引惠棟說，謂文選李善注引括地圖云，夏德盛，二龍降之，禹使范氏御之以行經南方。章懷以范氏為趙之御人，引孟子以證之，誤甚。又按：校補謂范氏自當為夏之御人，此「趙」字疑涉下「趙簡子」而誤。孟子曰：「趙簡子使王良御，終日不獲一禽，反曰：『天下賤工也。』王良曰：『吾為范氏驅馳，吾為范氏驅馳　汲本、殿本「范氏」作「範我」。校補引侯康說，謂「『範我』當作『范氏』，章懷引此，正以注『范氏施御』句也。孫宣公孟子音義云『範我』或作『范氏』。孟堅此賦皆用孟子，故章懷引孟子以證之」。今按：趙岐本孟子與今本孟子同作「範我」，且下引趙岐注「範，法也」，則章懷注原亦作「範我」。校補謂「侯氏謂孟堅實用孟子或作本，是也，當時亦並無趙岐本也。至章懷之引孟子，並引趙注以釋『範』字，實仍為『範我』，並非『范氏』，特引之專為說下『轡不詭遇』，原別為一義」。終日不獲一，為之詭遇，一朝而獲十。』」趙岐注曰：「范，法也，趙岐注曰范法也　按：「范」當作「範」。參閱上條校記。為法度之御，應禮之射，終日不得一。詭遇，非禮射也，則能獲十。」弦不失禽，謂由基也。轡不詭遇，謂范氏也。指顧倏忽，獲車已實，樂不極般，殺不盡物，馬踠餘
足，士怒未泄，先驅復路，屬車案節。[一三]高唐賦曰：「舉功先得，獲車已實。」爾雅曰：「般，樂也。」禮記曰：「樂不可極。」踠猶屈也。方言曰：「泄，歇也。」漢官儀：「大駕，屬車八十一乘。」子虛賦曰：「案節未舒。」謂駐節徐行也。於是薦三犧，效五牲，禮神祇，懷百靈，（御）〔覲〕明堂，（御）〔覲〕明堂　據殿本改。按：依注當作「覲」，文選亦作「覲」。臨辟雍，揚緝熙，宣皇風，登靈臺，考休徵。[一四]左傳鄭子太叔曰：「為五牲三犧。」杜預注云：「五牲，麋、鹿、麏、狼、兔也。三犧，祭天地宗廟之犧也。」郊，祭天也。天神曰神，地神曰祇。百靈，百神也。詩曰：「懷柔百神。」覲，朝也。謂朝諸侯於明堂。詩大雅曰：「維清緝熙，文王之典。」鄭玄注云：「緝熙，光明也。」尚書曰：「休徵。」孔安國注云：「敍美行之驗。」俯仰乎乾坤，參象乎聖躬，目中夏而布德，瞰四裔而抗棱。瞰四裔而抗棱　按：汲本、殿本「棱」作「稜」，文選亦作「稜」。注同。[一五]易繫辭曰：「仰則觀象於天，俯則觀法於地，近取諸身，遠取諸物。」聖躬謂天子也。中夏，中國也。瞰音苦暫反。四裔，四夷也。棱，威也。左傳曰「德以柔中國，刑以威四夷」也。西盪河源，東澹海漘，北動幽崖，南趯朱垠。南趯朱垠　按：校補謂文選「趯」作「燿」。[一六]盪，滌也。河源在崑崙山。前書曰：「威棱澹乎鄰國。」音義曰「澹猶動也，音徒濫反。」漘，水涯，音脣。郭璞注爾雅曰：「涯上平坦而下水深者為漘。」趯，躍也，音它歷反。說文曰：「垠，界也。」音銀。殊方別區，界絕而不鄰，自孝武所不能征，孝宣所不能臣，自孝武所不能征孝宣所不能臣　按：校補謂文選作「自孝武之所不征，孝宣之所未臣」。莫不陸讋水慄，奔走而來賓。[一七]爾雅曰：「讋，懼也。」音之涉反。遂綏哀牢，開永昌，[一八]綏，安也。哀牢，西南夷號。永平十二年，其國王柳貌相率內屬，以其地置永昌郡也。春王三朝，會同漢京。是日也，天子受四海之圖籍，膺萬國之貢珍，內撫諸夏，外接百蠻。外接百蠻　按：校補謂文選「接」作「綏」。[一九]春王猶左傳云「春王正月」也。三朝，元日也。朝音陟遙反。謂歲之朝，月之朝，日之朝。前書谷永曰：「今年正月朔，〔日〕食於三朝之會。」〔日〕食於三朝之會　據汲本、殿本補。周禮曰：「時見曰會，殷眺曰同。」賈逵注國語曰：「膺猶受也。」詩曰「因時百蠻」也。乃盛禮樂供帳，置乎雲龍之庭，乃盛禮樂供帳置乎雲龍之庭　按：李慈銘謂文選作「爾乃盛禮興樂」，以樂字讀句。陳百僚而贊羣后，究皇儀而展帝容。[二０]供帳，供設帷帳也。供音九用反。前書曰：「三輔長無供帳之勞。」戴延之記曰：「端門東有崇賢門，次外有雲龍門。」贊，引也。於是庭實千品，旨酒萬鍾，列金罍，班玉觴，嘉珍御，大牢饗。[二一]庭實，貢獻之物也。左傳孟獻子曰：「臣聞聘而獻物，於是有庭實旅百。」千品，言多也。說文曰：「鍾，器也。」孔叢子曰：「堯飲千鍾。」罍，酒器也。詩曰：「我姑酌彼金罍。」珍，八珍也。太牢，牛羊豕也。饗，協韻音香。爾乃食舉雍徹，太師秦樂，太師奏樂　按：「太」原譌「泰」，逕據殿本改正。陳金石，布絲竹，鐘鼓鏗鎗，管絃曄煜。[二二]食舉（為）〔謂〕當食舉樂也。食舉（為）〔謂〕當食舉樂也　據汲本、殿本改。按：為謂本通，此以作「謂」為是。蔡邕禮樂志曰：「大予樂郊祀陵廟殿中諸食舉樂也。」雍，詩篇名也。謂食訖歌雍詩以徹也。論語曰：「三家者以雍徹。」太師，樂官也，周禮，太師掌六律、六呂，太師掌六律六呂　按：「呂」原譌「同」，逕據汲本、殿本改正。以合陰陽之聲也。鏗音苦耕反。鎗音楚庚反。曄煜，盛貌也。煜音育。抗五聲，極六律，歌九功，舞八佾，韶武備，太古畢。[二三]左傳晏子曰：「五聲六律。」杜預注云：「五聲，宮、商、角、徵、羽。六律，黃鍾、太蔟、姑洗、蕤賓、夷則、無射。」尚書曰：「九功惟序，九序惟歌。」九功謂金、木、水、火、土、穀、正德、利用、厚生也。佾，舞行也。穀梁傳曰：「天子八佾。」韶，舜樂名。武，武王樂名。太古，遠古也。太古遠古也　按：「太」原譌「泰」，逕據汲本、殿本改正。四夷閒奏，德廣所及，仱𠇱兜離，仱𠇱兜離　按：李慈銘謂文選「仱𠇱」作「僸𠇱」。罔不具集。[二四]閒，迭也。音古莧反。詩國風曰「漢廣」，德廣所及也。鄭玄注周禮云：「四夷之樂，東方曰韎，南方曰任，西方曰株離，北方曰禁。」「禁」，字書作「仱」，音渠禁反。𠇱音摩葛反。周禮「仱」作「禁」，「𠇱」作「韎」，「兜」作「株」也。萬樂備，百禮暨，皇歡浹，羣臣醉，降烟熅，調元氣，然後撞鍾告罷，百僚遂退。[二五]萬樂、百禮，盛言之也。暨，至也。易曰：「天地絪縕，萬物化醇。」禮統曰：「天地者，元氣之所生，萬物之祖。」尚書大傳曰：「天子將入，撞蕤賓之鍾，左五鍾皆應。」撞音直江反。
於是聖上（親）〔覩〕萬方之歡娛，於是聖上（親）〔覩〕萬方之歡娛　按：文選「親」作「覩」，王先謙謂作「覩」是。今據改。久沐浴乎膏澤，久沐浴乎膏澤　按：校補謂文選「久」作「又」，「乎」作「於」。懼其侈心之將萌，而怠於東作也，[一]尚書曰：「平秩東作。」注云：「歲起於春而始就耕。」乃申舊章，下明詔，命有司，班憲度，昭節儉，示大素。[二]詩大雅曰：「率由舊章。」鄭玄注云：「舊典文章。」左傳臧哀伯曰：「大路越席，大羹不致，昭其儉也。」列子曰：「大素者，質之始也。」去後宮之麗飾，損乘輿之服御，除工商之淫業，除工商之淫業興農桑之上務　按：校補謂文選「除」作「抑」，「上」作「盛」。興農桑之上務。遂令海內弃末而反本，背偽而歸真，女脩織紝，男務耕耘，器用陶匏，服尚素玄，恥纖靡而不服，賤奇麗而不珍，賤奇麗而不珍　按：校補謂文選「不」作「弗」。捐金於山，沈珠於淵。[三]前書文帝詔曰：「農，天下之本也，而人或不務本而事末。」音義曰：「本，農也。末，賈也。」背偽，去彫飾也。歸真，尚質素也。杜預注左傳曰：「織紝，織繒布也。」禮記曰：「器用陶匏。」陶，瓦器也。匏，瓠也。陸賈新語曰：「聖人不用珠玉而寶其身，故舜弃黃金於嶃巖之山，捐珠玉於五湖之川，捐珠玉於五湖之川　按：「湖」原譌「胡」，逕改正。以杜淫邪之欲也。」於是百姓滌瑕盪穢而鏡至清，形神寂漠，耳目不營，耳目不營　按：校補謂文選「不」作「弗」。嗜欲之原滅，廉正之心生，莫不優游而自得，玉潤而金聲。[四]瑕穢猶過惡也，楊雄集曰：「滌瑕蕩穢。」淮南子曰：「形者生之舍，神者生之制也。」又曰：「和順以寂寞。」尚書曰：「弗役耳目，百度惟貞。」淮南子曰：「吾所謂有天下者，自得而已。」禮記孔子曰：「君子比德於玉焉，溫潤而澤，仁也。」孟子曰孔子「德如金聲」也。是以四海之內，學校如林，庠序盈門，獻酬交錯，俎豆莘莘，下舞上歌，蹈德詠仁。[五]前書平帝立（舉）學官。平帝立（舉）學官　據刊誤刪。郡國曰學，縣道邑及侯國曰校，鄉曰庠，聚曰序。詩曰：「獻酬交錯。」莘莘，眾多也。音所巾反。禮記曰：「歌者在上，貴人聲也。」又「嗟歎之不足，故手之舞之，足之蹈之」。登降飫宴之禮既畢，因相與嗟歎玄德，讜言弘說，咸含和而吐氣，頌曰「盛哉乎斯世」！[六]詩曰：「飲酒之飫。」毛萇注云：「不脫屨升堂謂之飫。」飫，私也。尚書曰：「玄德升聞。」字林曰：「讜，美言也。音黨。」
今論者但知誦虞夏之書，詠殷周之詩，講羲文之易，論孔氏之春秋，罕能精古今之清濁，究漢德之所由。[一]伏羲畫八卦，文王作卦辭，孔子作春秋。清濁猶善惡也。唯子頗識舊典，又徒馳騁乎末流。溫故知新已難，而知德者鮮矣！[二]末流猶下流也。謂諸子也。前書曰：「不入於道德，放縱於末流。」論語孔子曰：「溫故知新，可以為師矣。」又曰：「由，知德者鮮矣。」且夫辟界西戎，險阻四塞，脩其防禦，孰與處乎土中，平夷洞達，萬方輻
湊？[三]辟，遠也，音匹亦反。戰國策蘇秦說孟嘗君曰：「秦，四塞之國也。」高誘注云：「四面有山關之固，故曰四塞之國。」防禦謂關禁也。輻湊，如輻之湊於轂也。前書武帝詔吾丘壽王曰「子在朕前之時，知略輻湊」也。秦領九嵕，涇渭之川，曷若四瀆五岳，帶河泝洛，圖書之淵？[四]四瀆，江、河、淮、濟也。河圖曰：「天有四表，以布精魄，地有四瀆，以出圖書。」爾雅曰：「太山為東岳，衡山為南岳，華山為西岳，恆山為北岳，嵩山為中岳。」圖書之泉圖書之泉　按：「泉」本作「淵」，避唐諱改，殿本回改作「淵」。謂河洛也，易繫辭曰「河出圖，洛出書」也。建章甘泉，館御列仙，孰與靈臺明堂，統和天人？[五]館御謂設臺以進御神仙也。禮含文嘉曰「禮，天子靈臺，以考觀天人之際，法陰陽之會」也。太液昆明，鳥獸之囿，曷若辟雍海流，道德之富？[六]三輔黃圖曰「辟雍，水四周於外，象四海」也。游俠踰侈，犯義侵禮，孰與同履法度，翼翼濟濟也？[七]游俠，即西賓云「鄉曲豪俊，游俠之雄」。踰侈謂「列肆侈於姬、姜」等也。爾雅曰：「翼翼，敬也。」詩曰：「濟濟多士。」毛萇注云：「濟濟，多威儀也。」子徒習秦阿房之造天，而不知京洛之有制也；識函谷之可關，而不知王者之無外也。」[八]史記曰，秦始皇作阿房宮。造，至也。公羊傳曰「王者無外」也。
主人之辭未終，西都賓矍然失容，逡巡降階，惵然意下，捧手欲辭。主人曰：「復位，今將喻子五篇之詩。」今將喻子五篇之詩　按：校補謂文選作「今將授子以五篇之詩」。[一]說文曰：「矍，視遽之貌。」音許縛反。周書曰：「臨攝以威而惵。」惵者，猶恐懼也，音徒頰反。喻，告也。賓既卒業，乃稱曰：「美哉乎此詩！義正乎楊雄，事實乎相如，非唯主人之好學，蓋乃遭遇乎斯時也。[二]楊雄作長楊、羽獵賦，司馬相如作子虛、上林賦，並文雖藻麗，其事迃誕，不如主人之言義正事實也。小子狂簡，不知所裁，既聞正道，請終身誦之。」其詩曰：[三]論語孔子曰：「吾黨之小子狂簡，斐然成章，不知所以裁之。」又曰：「不忮不求，何用不臧，子路終身誦之。」
明堂詩：　於昭明堂，明堂孔陽；聖皇宗祀，穆穆煌煌。[一]於音烏，歎美之辭也。詩周頌曰：「於昭于天。」孔，甚也。陽，明也。國風曰：「我朱孔陽。」聖皇宗祀謂祭光武於明堂也。詩曰：「穆穆煌煌，宜君宜王。」穆穆猶敬也。煌煌猶美也。上帝宴饗，五位時序；誰其配之，世祖光武。[二]帝白招矩，黑帝叶光紀。」楊雄河東賦曰：「靈祇既饗，五位時敍。」謂各依其方而祭之。普天率土，各以其職；猗與緝熙，允懷多福。[三]詩小雅曰：「溥天之下，莫非王土。率土之賓，率土之賓　按：汲本、殿本「賓」作「濱」。莫非王臣。」溥亦普也。孝經曰：「四海之內，各以其職來助祭。」詩商頌曰：「猗歟那歟。」猗，美也。允，信也。懷，來也。詩大雅曰：「聿懷多福。」
辟雍詩：　迺流辟雍，辟雍湯湯；聖皇莅止，造舟為梁。[一]湯湯，水流貌。莅，臨也。詩小雅曰：「方叔莅止。」大雅曰：「造舟為梁。」毛萇注云：「天子造舟。」造，至也，謂連舟為浮梁也。皤皤國老，迺父迺兄；
抑抑威儀，孝友光明。[二]說文曰：「皤皤，老人貌也。」音步何反。孝經援神契曰：「天子尊事三老，兄事五更。」抑抑，美也。詩曰：「威儀抑抑。」爾雅曰：「善父母為孝，善兄弟為友。」於赫太上，示我漢行；鴻化惟神，永觀厥成。[三]於赫，歎美也。太上謂太古立德賢聖之人。並著養老之禮，今我漢家遵行之也。鴻，大也。文子曰：「執玄德於心，化馳如神。」詩周頌曰：「我客戾止，永觀厥成。」爾雅曰：「觀，示也。」
靈臺詩：　迺經靈臺，靈臺既崇；帝勤時登，爰考休徵。[一]詩大雅曰：「經始靈臺。」崇，高也。時登，以時登之。休，美也。徵，驗也。三光宣精，五行布序；習習祥風，祁祁甘雨。[二]三光，日、月、星也。宣，布也。精，明也。五行，水、火、金、木、土。布序謂各順其性，無謬沴也。習習，和也。詩小雅曰：「習習谷風。」禮斗威儀曰：「君政頌平，則祥風至。」宋均注曰：「即景風也。」祁祁，徐也。詩小雅曰：「興雨祁祁。」尚書考靈燿曰「熒惑順行，甘雨時」也。百穀溱溱，庶卉蕃蕪；屢惟豐年，於皇樂胥。[三]百，言非一也，尚書洪範曰：「百穀用成。」溱溱，盛貌。尚書曰：「庶草蕃蕪。」爾雅曰：「蕃蕪，豐也。」詩周頌曰：「綏萬邦，屢豐年。」又曰：「於皇時周。」於音烏。詩小雅曰：「君子樂胥，受天之祜。」注云：「胥，有才智之名。」
寶鼎詩：　嶽脩貢兮川效珍，吐金景兮歊浮雲。寶鼎見兮色紛縕，煥其炳兮被龍
文。[一]謂永平六年王雒山得寶鼎，廬江太守獻之。景，光也。說文曰：「歊，氣出貌。」音火驕反。史記曰：「秦武王與孟悅舉龍文之鼎。」登祖廟兮享聖神，昭靈德兮彌億年。[二]時明帝詔曰：「其以礿祭之日，陳鼎於廟，以備器用。」彌，終也。萬萬曰億。尚書曰：「公其以予萬億年敬天之休。」
白雉詩：　啟靈篇兮披瑞圖，獲白雉兮效素烏。[一]靈篇謂河洛之書也。固集此題篇云「白雉素烏歌」，故兼言「效素烏」。發皓羽兮奮翹英，容絜朗兮於淳精。[二]皓，白也。翹，尾也。春秋元命包曰：「烏者陽之精。」章皇德兮侔周成，永延長兮膺天慶。[三]章，明也。侔，等也。孝經援神契曰：「周成王時，越裳獻白雉。」慶讀曰卿。
史／正史／後漢書／列傳　凡八十卷／卷四十一　第五鍾離宋寒列傳第三十一／鍾離意(P.1406)..[底本：宋紹興本]
帝性褊察，好以耳目隱發為明，[一]隱猶私也。故公卿大臣數被詆毀，近臣尚書以下至見提拽。（常）〔嘗〕以事怒郎藥崧，（常）〔嘗〕以事怒郎藥崧　校補謂「常」當作「嘗」，各本皆失正。今據改。以杖撞之。崧走入牀下，帝怒甚，疾言曰：「郎出！郎出！」崧曰：「天子穆穆，諸侯煌煌。[二]曲禮之文也。穆穆，美也。煌煌，盛也。未聞人君自起撞郎。」帝赦之。朝廷莫不悚慄，爭為嚴切，以避誅責；唯意獨敢諫爭，數封還詔書，臣下過失輒救解之。會連有變異，意復上疏曰：「伏惟陛下躬行孝道，修明經術，郊祀天地，畏敬鬼神，憂恤黎元，勞心不怠。而天氣未和，日月不明，[三]易通卦驗曰：「愚智同位，則日月無光。」水泉湧溢，寒暑違節者，咎在羣臣不能宣化理職，而以苛刻為俗。吏殺良人，繼踵不絕。百官無相親之心，吏人無雍雍之志。[四]爾雅曰：「雍雍，和也。」至於骨肉相殘，毒害彌深，感逆和氣，以致天灾。百姓可以德勝，難以力服。先王要道，民用和睦，故能致天下和平，灾害不生，禍亂不作。鹿鳴之詩必言宴樂者，[五]鹿鳴，詩小雅，宴羣臣也。其詩曰：「呦呦鹿鳴，食野之苹，我有嘉賓，鼓瑟吹笙。」以人神之心洽，然後天氣和也。願陛下垂聖德，揆萬機，詔有司，慎人
命，緩刑罰，順時氣，以調陰陽，垂之無極。」帝雖不能用，然知其至誠。亦以此故不得久留，出為魯相。[六]意別傳曰：「意為魯相，到官，出私錢萬三千文，出私錢萬三千文　按：刊誤謂古人言錢不曰文，世俗乃有此文，明多一「文」字。付戶曹孔訢修夫子車，身入廟，拭几席劒履。男子張伯除堂下草，土中得玉璧七枚，伯懷其一，以六枚白意。意令主簿安置几前。孔子教授堂下牀首有懸甕，意召孔訢問：『此何甕也？』對曰：『夫子甕也，背有丹書，人莫敢發也。』意曰：『夫子聖人，所以遺甕，欲以懸示後賢。』因發之，中得素書，文曰『後世修吾書，董仲舒。護吾車，拭吾履，發吾笥，會稽鍾離意。璧有七，張伯藏其一。』意即召問伯，果服焉。」後德陽殿成，[七]漢宮殿名曰北宮中有德陽殿。百官大會。帝思意言，謂公卿曰：「鍾離尚書若在，此殿不立。」
史／正史／後漢書／列傳　凡八十卷／卷六十下　蔡邕列傳第五十下／釋誨(P.1980)..[底本：宋紹興本]
桓帝時，中常侍徐璜、左悺等五侯擅恣，聞邕善鼓琴，遂白天子，勑陳留太守督促發遣。邕不得已，行到偃師，稱疾而歸。閑居翫古，不交當世。感東方〔朔〕客難感東方〔朔〕客難　據汲本、殿本補。及楊雄、班固、崔駰之徒設疑以自通，[一]楊雄作解嘲，班固作荅賓戲，崔駰作達旨。及斟酌羣言，韙其是而矯其非，[二]韙亦是也。作釋誨以戒厲云爾。
有務世公子誨於華顛胡老曰：[一]顛，頂也。華頂謂白首也。新序齊宣王對閭丘卬曰：「士亦華髮墮顛而後可用耳。」左傳宋司馬子魚曰：「雖及胡耇，獲即取之。」杜預注曰：「胡耇，元老之稱。」「蓋聞聖人之大寶曰位，故以仁守位，以財聚人。[二]易曰「聖人之大寶曰位。何以守位？曰仁。何以聚人？曰財」也。然則有位斯貴，有財斯富，行義達道，士之司也。故伊摯有負鼎之衒，仲尼設執鞭之言，[三]摯，伊尹名也。史記曰，伊尹欲干湯而無由，乃為有莘媵臣，負鼎俎以滋味說湯，致於王道。衒，自媒衒也。論語孔子曰：「行義以達其道。」又曰：「富而可求，雖執鞭之士吾亦為之。」周禮滌狼氏下士八人，執鞭以辟道也。甯子有清商之歌，百里有豢牛之事。[四]淮南子曰：「甯戚欲干齊桓公，窮困無以自達，於是為商旅，將車以適於齊，暮宿於郭門，飯牛車下，望見桓公，乃擊牛角而〔疾〕商歌。乃擊牛角而〔疾〕商歌　據王先謙說補。桓公聞之曰：『異哉！歌者非常人也。』命後車載之。」三齊記載其歌曰：「南山矸，白石爛，生不遭堯與舜禪，短布單衣適至骭，從昏飯牛薄夜半，長夜漫漫何時旦！」公悅之，以為大夫。矸音岸。骭音戶諫反。百里奚，虞大夫也。史記趙良曰：「百里奚自鬻於秦，衣褐食牛，朞年而後穆公知之，舉之牛口之下。」說文曰：「豢，養也。」夫如是，則聖哲之通趣，古人之明志也。夫子生清穆之世，稟醇和之靈，覃思典籍，韞櫝六經，安貧樂賤，與世無營，沈
精重淵，抗志高冥，包括無外，綜析無形，其已久矣。曾不能拔萃出羣，揚芳飛文，[五]孟子曰：「若仲尼者，拔乎其萃，出乎其類。」登天庭，序彝倫，埽六合之穢慝，清宇宙之埃塵，連光芒於白日，屬炎氣於景雲。[六]瑞應圖曰「景雲者太平之應也，一曰慶雲」也。時逝歲暮，默而無聞。小子惑焉，是以有云。方今聖上寬明，輔弼賢知，崇英逸偉，不墜於地，德弘者建宰相而裂土，才羨者荷榮祿而蒙賜。[七]羨音以戰反，本或作「美」。盍亦回塗要至，俛仰取容，[八]回，曲也。要音一遙反。言履直道，則不能有所至也。輯當世之利，定不拔之功，榮家宗於此時，遺不滅之令蹤？[九]遺猶留也。夫獨未之思邪，何為守彼而不通此？」[一０]彼謂貧賤，此謂榮祿。
胡老慠然而笑曰：「若公子，所謂覩曖昧之利，而忘昭晢之害；專必成之功，而忽蹉跌之敗者已。」公子謖爾斂袂而興曰：「胡為其然也？」[一]謖然，翕斂之皃，音所六反。胡老曰：「居，吾將釋汝。[二]居猶坐也。釋，解也。昔自太極，君臣始基，[三]太極，天地之始也。易曰：「易有太極，是生兩儀。」有羲皇之洪寧，唐虞之至時。[四]洪，大也。三代之隆，亦有緝熙，五伯扶微，勤而撫之。于斯已降，天網縱，人紘㢮，王塗壞，太極陁，[五]賈逵注國語曰：「小崩曰陁。」君臣土崩，上下瓦解。[六]淮南子曰：「武王伐紂，左操黃鉞，右執白旄而麾之，則瓦解而走，遂土崩而下。」於是智者騁詐，辯者馳說，武夫奮略，戰士講銳。[七]講，習也。電駭風馳，霧散雲披，變詐乖詭，以合時宜。或畫一策而綰萬金，或談崇朝而錫瑞珪。[八]戰國策曰，秦昭王見頓弱，頓弱曰：「韓，天下之喉咽也；魏，天下之匈臆也。王資臣萬金而游之，天下可圖也。」秦王曰：「善。」乃資萬金，使東遊韓、魏，入其將相，北游燕、趙，而殺李牧。齊王入朝，四國畢從，頓子說之也。史記曰：「虞卿說趙孝成王，一見賜黃金百溢，再見賜白璧一雙。」連衡者六印磊落，合從者駢組流離。[九]連衡謂張儀，合從謂蘇秦，並佩六國之印。駢，並也。組，綬也。流離，光彩皃也。隆貴翕習，積富無崖，據巧蹈機，以忘其危。夫華離蔕而萎，條去幹而枯，女冶容而淫，士背道而辜。人毀其滿，神疾其邪，利端始萌，害漸亦牙。速速方轂，夭夭是加，速速方轂夭夭是加　刊誤謂上「夭」當作「天」，據今詩文正然。按：王先謙謂「速速」二句出詩三家。[一０]詩小雅曰：「速速方穀，夭夭是㧻。」毛萇注云：「速速，陋也。」鄭玄注云：「穀，祿也。」言鄙陋小人，將貴而得祿也。夭，殺也。㧻，破之也。韓詩亦同。此作「轂」者，蓋謂小人乘寵，方轂而行。方猶並也。欲豐其屋，乃蔀其家。[一一]易豐卦上六曰：「豐其屋，蔀其家。」王弼注云：「蔀，覆也。屋厚覆，闇之甚也。」蔀音部。是故天地否閉，聖哲潛形，[一二]易文言曰：「天地閉，賢人隱。」石
門守晨，沮、溺耦耕，[一三]論語曰：「子路宿於石門。晨門曰：『奚自？」子路曰：『自孔氏。』鄭玄注云：「石門，魯城外門也。晨門，主晨夜開閉者。」又曰：「長沮、桀溺耦而耕。」並隱遁人也。顏歜抱璞，蘧瑗保生，[一四]戰國策齊宣王謂顏歜曰：「願先生與寡人遊。」歜辭曰：「玉生於山，制則毀焉，非不寶也，然失璞不完。然失璞不完　汲本「失」作「夫」，殿本作「大」。按：此謂玉經彫琢，失去其璞，則不完也，以作「失」為是。今本戰國策作「夫」或作「大」，皆形近而譌。士生鄙野，選而祿焉，非不貴也，而形神不全。歜願得晚食以當肉，安步以當車，無罪以當貴，清靜以自娛。知足矣。歸反於樸，則終身不辱。」知足矣歸反於樸則終身不辱　汲本、殿本「矣」作「以」。殿本「樸」作「璞」。今按：國策作「君子曰，斶知足矣。歸真反璞，則終身不辱」。作「矣」是，作「以」非也。論語孔子曰：「蘧伯玉邦有道則仕，邦無道則可卷而懷之。」此為保其生也。齊人歸樂，孔子斯征，雍渠驂乘，逝而遺輕。[一五]論語曰：「齊人饋女樂，季桓子受之，三日不朝。孔子行。」史記曰：「衞靈公與夫人同車，宦者雍渠參乘。孔子曰：『吾未見好德如好色者也。』於是醜之，去衞適曹。」遺輕謂若弃輕細之物而去，言惡之甚也。夫豈慠主而背國乎？道不可以傾也。
「且我聞之，日南至則黃鍾應，融風動而魚上冰，蕤賓統則微陰萌，蒹葭蒼而白露凝。[一]月令：「仲冬，律中黃鍾。」融風，艮之風也。月令：「孟春，東風解凍，魚上冰。」又：「仲夏之月，律之蕤賓。」微陰謂一陰爻生也。詩秦風曰：「蒹葭蒼蒼，白露為霜。」爾雅曰：「蒹，薕也。葭，蘆也。」寒暑相推，陰陽代興，運極則化，理亂相承。今大漢紹陶唐之洪烈，盪四海之殘灾，隆隱天之高，拆絙地之基。[二]絙音古鄧反。絙與亘同。皇道惟融，帝猷顯㔻，汦汦庶類，汦汦庶類　按：沈欽韓謂方以智通雅「汦汦猶蚩蚩也，直借此聲耳」按「汦汦」或本作「泯泯」，唐諱「民」所改。含甘吮滋。含甘吮滋　按：「含」原譌「合」，逕據汲本、殿本改正。[三]汦汦，齊皃。檢六合之羣品，濟之乎雍熙，羣僚恭己於職司，聖主垂拱乎兩楹。君臣穆穆，守之以平，濟濟多士，端委縉綎，[四]端委，禮衣也。左傳曰：「太伯端委以持周禮。」說文曰：「縉，赤白色也。」綎，系綬也，音它丁反。鴻漸盈階，振鷺充庭。[五]易曰：「鴻漸于陸。」鴻，水鳥也。漸出於陸，喻君子仕進於朝。詩曰：「振振鷺，鷺于下。」注云：「鷺，白鳥也。喻絜白之士，羣集君之朝也。」譬猶鍾山之玉，泗濱之石，累珪璧不為之盈，（探）〔採〕浮磬不為之索。（探）〔採〕浮磬不為之索　據汲本、殿本改。[六]山海經曰：「黃帝取密山之玉策，投之鍾山之陽。」尚書曰：「泗濱浮磬。」注云「水中見石，可以為磬。」言鍾山多玉，泗水多石，喻漢多賢人。索，盡也，音所（格）〔洛〕反。音所（格）〔洛〕反　據殿本改。曩者，洪源辟而四隩集，武功定而干戈戢，獫狁攘而吉甫宴，城濮捷而晉凱入。[七]辟，開也，音頻亦反。謂禹理洪水而開道之。尚書曰：「四隩既宅。」隩，居也，音於六反。武功定謂武王伐紂。詩周頌曰：「載戢干戈。」詩小雅曰：「薄伐獫狁，至于太原，吉甫燕喜，既多受祉。」鄭玄注曰：「吉甫既伐獫狁而歸，天子以燕禮樂之也。」左傳，晉與楚戰於城濮，楚師敗績，故晉凱樂而歸也。故當其有事也，則蓑笠並載，擐甲揚鋒，不給於務；[八]蓑音素和反。詩小雅曰：「荷蓑荷笠。」毛萇注云：「荷，揭也。蓑所以備雨。笠所以禦暑。」擐，貫也。當其無事也，則舒紳緩佩，鳴玉以步，綽有餘裕。
「夫世臣、門子，暬御之族，[一]詩小雅曰：「曾我暬御。」毛萇注云：「暬御，侍御也。」天隆其祜，主豐其祿。抱膺從容，爵位自從，攝須理髯，餘官委貴。其取進也，順傾轉圓，不足以喻其便；逡巡放屣，不足以況其易。夫〔夫〕有逸羣之才，人人有優贍之智。夫〔夫〕有逸羣之才人人有優贍之智　按：集解引何焯說，謂衍一「人」字。又引沈欽韓說，謂「夫」字當重，此揚雄「家家自以為稷、契，人人自以為咎陶」例。王先謙謂沈說是。今依沈說補一「夫」字。童子不問疑於老成，瞳矇不稽謀於先生。心恬澹
於守高，意無為於持盈。[二]老子曰：「持而盈之，不如其已。」河上公注云：「持滿必傾，不如止也。」粲乎煌煌，莫非華榮。明哲泊焉，不失所寧。[三]泊猶靜也。狂淫振蕩，乃亂其情。貪夫殉財，夸者死權。[四]賈誼服鳥賦之文也。言夸華者必死於權埶也。瞻仰此事，體躁心煩。闇謙盈之効，迷損益之數。[五]易曰：「天道虧盈而益謙。」又曰：「損益盈虛，與時偕行。」王弼注云：「自然之質，各定其分，短者不為不足，長者不為有餘，損益將何加焉？」騁駑駘於脩路，慕騏驥而增驅，卑俯乎外戚之門，乞助乎近貴之譽。榮顯未副，從而顛踣，[六]踣音步北反，協韻音赴。下獲熏胥之辜，高受滅家之誅。[七]詩小雅曰：「若此無罪，勳胥以痡。」勳，帥也。胥，相也。痡，病也。言此無罪之人，而使有罪者相帥而病之，是其大甚。見韓詩。前書曰：「史遷薰胥以刑。」音義云：「謂相薰蒸得罪也。」誅，協韻音丁注反。前車已覆，襲軌而騖，曾不鑒禍，以知畏懼。予惟悼哉，害其若是！[八]害，何也，音曷。天高地厚，跼而蹐之。[九]詩小雅曰「謂天蓋高，不敢不跼。謂地蓋厚，不敢不蹐」。怨豈在明，患生不思。戰戰兢兢，必慎厥尤。
「且用之則行，聖訓也；舍之則藏，至順也。[一]論語孔子曰：「用則行，捨則藏。」故言聖訓也。夫九河盈溢，非一凷所防；[二]九河謂河水分為九道。爾雅曰，徒駭、太史、馬頰、覆鬴、胡蘇、簡、絜、鉤般、鬲津，是謂九河也。帶甲百萬，非一勇所抗。[三]協韻音苦郎反。今子責匹夫以清宇宙，庸可以水旱而累堯、湯乎？懼煙炎之毀熸，何光芒之敢揚哉！[四]煙炎，煙火之微細者。言常懼微細以致毀滅。杜預注左傳曰：「吳楚之閒謂火滅為熸。」音子廉反。炎音焰。且夫地將震而樞星直，井無景則日陰食，[五]晏子見伯常騫，問曰：「昔吾見維星絕，樞星散，地其動乎？」見晏子春秋。陰食謂不顯食也。凡日陰食則井無影也。元首寬則望舒朓，侯王肅則月側匿。[六]望舒，月也。尚書大傳曰：「晦而月見西方，謂久朓。朔而月見東方，謂之側匿。側匿則侯王肅，朓則侯王舒。」注：「肅，急也。舒，緩也。」是以君子推微達著，尋端見緒，履霜知冰，踐露知暑。時行則行，時止則止，消息盈冲，取諸天紀。[七]易坤文言曰：「履霜堅冰至。」艮卦曰：「時行則行，時止則止。」豐卦曰：「天地盈虛，與時消息。」利用遭泰，可與處否，樂天知命，持神任己。羣車方奔乎險路，安能與之齊軌？思危難而自豫，故在賤而不恥。方將騁馳乎典籍之崇塗，休息乎仁義之淵藪，[八]前書司馬相如曰：「游于六蓺之園，馳騖乎仁義之塗。」班固曰「肴覆仁義之林藪」也。槃旋乎周、孔之庭宇，揖儒、墨而與為友。舒之足以光四表，收之則莫能知其所有。若乃丁千載之運，應神靈之符，闓閶闔，乘天衢，擁華蓋而奉皇樞，[九]古今注曰：「華蓋，黃帝所作也。與蚩尤戰于涿鹿之野，常有五色雲氣，金枝玉葉，因而作華蓋。」納玄策於聖德，宣太平於中區。計合謀從，己之圖也；勳績不立，予之辜也。龜鳳山翳，霧露不除，踊躍草萊，祗見其愚。不我知者，將謂之迂。[一０]龜鳳喻賢人，霧露喻昬闇也。迂，曲也。脩業思真，弃此焉如？靜以俟命，不斁不渝。[一一]斁，厭也。渝，變也。『百歲之後，歸乎其居。』[一二]詩晉風也。毛萇注云：「居，墳墓也。」幸其獲稱，天所誘也。[一三]謂小人妄得稱舉者，天之所誘，後必遇害也。罕漫而已，非己咎也。[一四]罕漫猶無所知聞也，非君子之咎也。昔伯翳綜聲於鳥語，葛盧辯音於鳴牛，董父受氏於豢龍，奚仲供德於衡輈，[一五]伯翳即秦之先伯益也，能與鳥語。見史記。葛盧，東夷介國之君也。介葛盧聘於魯，聞牛鳴，曰：「是生三犧，皆用之矣。」問之，如其言。晉太史蔡墨曰：「昔有董父，實甚好龍，能求嗜欲以飲食之，以服事帝舜。帝賜姓曰董，氏曰豢龍。」並見左傳。奚仲，薛之祖也。世本曰：「奚仲作車。」衡，軛也。輈，轅也。倕氏興政於巧工，造父登御於驊騮，非子享土於善圉，狼瞫取右於禽囚，[一六]倕，舜（之）〔時〕巧人也。倕舜（之）〔時〕巧人也　據校補改。見尚書。造父者，秦之先也，為周穆王御驊騮、騄耳之乘。非子亦秦之先，善養馬。周孝王使主馬於汧、渭之閒，馬大蕃息，分土為附庸，邑之於秦。並見史記。圉，養馬人也。見周禮。左傳曰：「戰於殽，晉襄公縛秦囚，使萊駒以戈斬之。囚呼，萊駒失戈，狼瞫取戈斬之，遂以為車右。」瞫音舒餁反。弓父畢精於筋角，佽非明勇於赴流，壽王創基於格五，東方要幸於談
優，[一七]弓父，弓工也。闕子曰：「宋景公使弓工為弓，九年，來見公。公曰：『為弓亦遟矣。』對曰：『臣精盡於弓矣。』獻弓而歸，三日而死。公張弓東向而射，矢踰西霜之山，集彭城之東，其餘力逸勁，飲羽於石梁。」呂氏春秋曰，荊人佽飛入江斬蛟。前書，武帝時，吾丘壽王字子贛，以善格五待制。格五，今之簺也。東方朔以善談笑俳優得幸。班固曰：「朔應諧似優。」杜預注左傳曰：「優，調戲也。」上官効力於執蓋，弘羊據相於運籌。僕不能參跡於若人，故抱璞而優遊。」[一八]前書，上官桀，武帝時為期門郎，從上甘泉，大風，車不得行，解蓋授桀，雖（底）〔風〕，蓋常屬車。雖（底）〔風〕蓋常屬車　據汲本、殿本改。桑弘羊，洛陽賈人也，以能心計為侍中。
於是公子仰首降階，忸怩而避。[一]忸怩，心慙也。忸音女六反。怩音尼。胡老乃揚衡含笑，援琴而歌。[二]衡，眉目之閒也。歌曰：「練余心兮浸太清，滌穢濁兮存正靈。和液暢兮神氣寧，情志泊兮心亭亭，嗜欲息兮無由生。踔宇宙而遺俗兮，眇翩翩而獨征。」[三]太清謂天也。和液謂和氣靈液也。亭亭，孤峻之皃。踔猶越也，音丑教反。
史／正史／後漢書／列傳　凡八十卷／卷八十上　文苑列傳第七十上／崔琦／外戚箴(P.2619)..[底本：宋紹興本]
崔琦字子瑋，涿郡安平人，濟北相瑗之宗也。少遊學京師，以文章博通稱。初舉孝廉，為郎。河南尹梁冀聞其才，請與交。冀行多不軌，[一]軌，法也。琦數引古今成敗以戒之，冀不能受。乃作外戚箴。其辭曰：
赫赫外戚，華寵煌煌。昔在帝舜，德隆英、皇。[一]帝舜妃娥皇、女英，帝堯之女，聰明貞仁。事舜於畎畝之中，事瞽叟謙讓恭儉，事瞽叟謙讓恭儉　按：汲本、殿本「儉」作「敬」。思盡婦道也。周興三母，[二]列女傳曰：「太姜者，太王之妃，賢而有色。生太伯、仲廱、王季，化導三子，皆成賢德。太王有事，必諮謀焉。太姙者，王季之妃。端懿誠莊，唯德之行。及其有身，目不視惡色，耳不聽淫聲，而生文王。太姒者，文王之妃，號曰文母。思媚大姜、大姙，旦夕勤勞，以進婦道。文王理外，文母理內，生十男」也。有莘崇湯。[三]列女傳曰「湯娶有莘氏女，德高而明，伊尹為之媵臣，佐湯致王，訓正後宮，嬪御有序，咸無嫉妒」也。宣王晏起，姜后脫簪。[四]列女傳曰：「周宣王嘗夜臥而晏起，姜后乃脫簪珥待罪於永巷，使其傅母通言王曰：『妾不才，妾之淫心見矣，至使君王失禮而晏朝，以見君王樂色而忘德也。敢請婢子之罪。』王乃勤於政，早朝晏罷，卒成中興焉。」齊桓好樂，衛姬不音。[五]列女傳曰：「齊桓公好淫樂，衛姬不聽鄭衛之音。」皆輔主以禮，扶君以仁，達才進善，以義濟身。
爰暨末葉，漸已穨虧。貫魚不敍，九御差池。[一]易曰：「貫魚以宮人寵。」謂王者之御宮人，如貫魚之有次敘，不偏愛也。禮后夫人已下進御之法云：「凡天子進御之儀，從后而下，十五日徧。自下始，以象月之初生，漸進至盛，法陰道之義也。」其法，九嬪已下皆九九而御，則女御八十一人為九夕也，世婦二十七人為三夕，九嬪為一夕，夫人為一夕，凡十四夕，后當一夕。故曰十五日一徧也。晉國之難，禍起於麗。[二]獻公麗姬也。惟家
之索，牝雞之晨。[三]尚書曰：「牝雞無晨。牝雞之晨，惟家之索。」孔安國注云「索，盡也。雌代雄鳴則家盡，婦奪夫政則國亡」也。專權擅愛，顯己蔽人。陵長閒舊，圮剝至親。[四]左傳曰：「少陵長，新閒舊。」言其亂政也。圮，毀也。並后匹嫡，[五]左傳曰，辛伯諗周桓公曰：「並后匹嫡，亂之本也。」淫女斃陳。[六]陳夏姬通於孔寧、儀行父，又通於靈公。夏姬之子徵舒弒靈公，楚伐陳，滅之。見左傳。匪賢是上，番為司徒。番為司徒　按：「為」依詩當作「唯」。[七]詩小雅也。番，幽王之后親黨也。幽王淫色，不尚賢德之人，寵其后親，而以番為司徒之官。荷爵負乘，采食名都。[八]易曰：「負且乘。」負也者，小人之事也。乘也者，君子之器也。以小人而乘君子之器，寇必至也。毛詩曰：「皇父孔聖，作都于向。」皇父，幽王后之親黨也。向，邑也。以向為皇父食采邑也。詩人是刺，德用不憮。[九]憮，大也，音呼。謂詩人刺番為司徒及皇父都向，用其后親黨，是以其德不大也。暴辛惑婦，拒諫自孤。[一０]暴，虐也。紂字受德，名辛。以其暴虐，故曰暴辛。惑婦謂惑妲己也。紂智足以拒諫。祖伊諫紂，紂不從。自孤謂紂為獨夫也。蝠蛇其心，縱毒不辜。[一一]字書蝠音福，即蝙蝠也。此當作「蝮」，音芳福反。不辜謂葅梅伯，脯鬼侯之類也。諸父是殺，孕子是刳。天怒地忿，人謀鬼圖。甲子昧爽，身首分離。[一二]王子比干，紂之諸父也，紂殺之。尚書曰，紂刳剔孕婦，為周武王所伐。甲子日，紂衣其寶衣赴火而死，武王乃斬以輕呂之劒也。初為天子，後為人螭。[一三]左傳曰：「螭魅魍魎。」杜預注云：「螭，山神，獸形。」故以比紂之惡也。
非但耽色，母后尤然。不相率以禮，而競奬以權。先笑後號，卒以辱殘。[一]母后不能循用禮法，爭競相勸，以擅權柄也。易曰：「旅人先笑而後號咷。」言初雖恃權埶而笑，後競罹禍而號哭也。家國泯絕，宗廟燒燔。末嬉喪夏，[二]末喜、桀妃，有施氏女。美於色，薄於德，女子行丈夫心。桀嘗置末喜於膝上，聽用其言，昏亂失道。湯伐之，遂死於南巢。湯伐之遂死於南巢　按：殿本作「湯遂放桀於南巢」。見列女傳。襃姒斃周，[三]周幽王嬖襃姒，為犬戎所殺也。妲己亡殷，趙靈沙丘。[四]趙武靈王以長子章為太子，後得吳娃，愛之，生子何，乃廢章而立何。後自號主父，立何為王。吳娃死，何愛㢮，主父憐章北面臣詘於其弟，欲分趙王章於代。計未決，主父及王遊於沙丘宮，公子章以其徒作亂，公子成與李兌自國起兵，公子章敗，往走主父，主父開之，成、兌因圍主父宮，章死。成、兌謀曰：「以章故圍主父，即解兵，吾屬夷矣。」乃遂圍主父，令宮人後出者夷。宮中人悉出，主父欲出不得，飢探雀𪆪而食之，三月餘，死沙丘宮。見史記。戚姬人豕，呂宗以敗。[五]解見皇后紀。陳后作巫，卒死於外。[六]孝武帝陳皇后以巫蠱廢。霍欲鴆子，身乃罹廢。[七]孝宣帝霍皇后，霍光之女，欲謀毒太子被廢也。
故曰：無謂我貴，天將爾摧；無恃常好，色有歇微；無怙常幸，愛有陵遟；無曰我能，天人爾違。患生不德，福有慎機。[一]無德而貴寵者，患害之所生也。左傳曰：「無德而祿，殃也。」若慎其機事，則有福也。日不常中，月盈有虧。履道者固，杖埶者危。微臣司戚，敢告在斯。
史／正史／後漢書／志　凡三十卷／志第十三　五行一／服妖(P.3270)..[底本：宋紹興本]
靈帝於宮中西園駕四白驢，躬自操轡，驅馳周旋，以為大樂。於是公卿貴戚轉相放效，至乘輜軿以為騎從，互相侵奪，賈與馬齊。案易曰：「時乘六龍以御天。」行天者莫若龍，行地者莫如馬。詩云：「四牡騤騤，載是常服。」「檀車煌煌，四牡彭彭。」四牡彭彭　按：校補引柳從辰說，謂今毛詩大明卒章作「駟騵彭彭」。夫驢乃服重致遠，上下山谷，野人之所用耳，何有帝王君子而驂服之乎！遟鈍之畜，而今貴之。天意若曰：國且大亂，賢愚倒植，凡執政者皆如驢也。其後董卓陵虐王室，多援邊人以充本朝，胡夷異種，跨蹈中國。
集／總集／全唐詩補編／續拾／卷十四／李白／上清寶鼎詩二首(P.866)
上清寶鼎詩二首附存
朝披夢澤雲甲、乙、戊本作「雲夢澤」，笠釣青茫茫。尋絲甲作「流」、乙作「綠」得雙鯉，中有三乙作「二」元章。篆字若
丹蛇，逸乙作「遶」勢如飛翔。歸來問天老甲、戊作「姥」，奧甲、戊作「妙」義不可量。金刀甲作「刃」割青素甲作「紫」，靈文爛煌煌。嚥甲、戊作「燕」服十二環戊作「鐶」，奄甲、戊作「想」見仙人房。暮跨丙作「騎」紫鱗丙作「麟」去，海氣侵肌凉。龍子善戊作「喜」變化，化作梅花妝。贈甲、戊作「遺」我纍纍乙作「疊疊」珠，靡靡甲作「非」明月光。勸我穿絳乙作「絡」縷甲、戊作「樓」，繫作裙戊、丁作「裾」間襠甲作「當」戊作「璫」。挹甲、戊作「揖」子甲作「予」、丁、戊作「余」以攜甲作「疾」、乙作「詞」、丁、戊作「辭」去，談笑聞遺甲、乙、戊作「餘」香。
集／總集／全唐詩補編／續拾／卷十七／大曆年浙東聯唱集／柏梁體狀雲門山物并序(P.907)
柏梁體狀雲門山物并序
秦瑀不詳。　　鮑防　　李聿玄宗時清漳令，遷尚書郎。(據《全唐文》卷四三五)　　李清　　杜奕　　袁邕　　呂渭　　崔泌不詳。《新唐書‧宰相世系表》博陵安平崔氏有刑部員外郎崔泌，為湜弟，時代稍早，非是。　　陳允初　　鄭㮣　　杜倚京兆人。淹玄孫，左衛將軍。(據《元和姓纂》卷六)
狀，比也，與比釋氏有藥草諭品，詩家則六藝之一焉。義取覩物臨事，君子早辯不當，有似是而非，採詩之官可得而補缺矣。無以小言默，無以細言棄，相尚佳句，題於層閣，古者稱會必賦，其能闕乎。星郎主文，賓賦所以中隽也。
幡竿映水出蒲檣。秦瑀。榴花向陽臨鏡妝。鮑防。子規一聲猿斷腸。李聿。殘雲入戶起爐香。李清。晴虹夭矯架危梁。杜奕。輕蘿縹緲挂霓裳。袁邕。月臨影殿玉毫光。呂渭。粉帶新篁白簡霜。崔泌。玲瓏珠綴魚網張。□允初。高枝反舌巧如簧。鄭㮣。風搖寶鐸佩鏘鏘。秦瑀。古松擁腫懸如囊。杜倚。雨垂珠箔映迴廊。□聿。薔薇綠刺半緘長。鮑防。五粒松英大麥芒。李清。古藤蚴蟉毒龍驤。杜奕。深林怪石猛虎藏。
袁邕。古碑勒字棋局方。呂渭。山僧行道鴻鴈行。崔泌。亭亭孤筍綠沉鎗。鄭㮣。蜂窠倒掛枯蓮房。允初。燃燈幽殿星煌煌。杜倚。
集／總集／全唐詩補編／續拾／卷五十一　蜀上／杜光庭／步虛詞(P.1520)
步虛詞
旋行躡雲綱，乘虛步玄紀。吟詠帝一尊，百關自調理。俯命八海童，仰攜高仙子。諸天散香花，蕭然靈風起。宿願定命根，故致標高擬。歡樂太上前，萬刼猶未始。
嵯峨玄都山，十方宗皇一。岧岧天寶臺，光明焰流日。煒燁玉林華，蒨璨耀朱實。常念餐元精，鍊液固形質。金光散紫微，窈窕大乘逸。
俯仰存太上，華景秀丹田。左顧提鬱儀，右盼攜結璘。六度觀梵行，道德隨日新。宿命積福應，聞經若至親。天挺超世才，樂誦希微篇。沖虛太和氣，吐納流霞津。胎息靜百關，寥寥究三便。泥丸洞明鏡，遂成金華仙。魔王敬受事，故能朝諸天。皆從齋戒起，累功結宿緣。飛行淩太虛，提攜高上人。《正統道藏》本杜光庭《太上黃籙齋儀》卷一。
控轡適十方，旋憇玄景阿。仰觀刧仞臺，俯眄紫雲羅。逍遙太上景，相與坐蓮華。積學為真人，恬然榮衞和。永享無期壽，萬椿奚足多。同前卷五。
大道師玄寂，昇仙友無英。公子度靈符，太一捧洞章。舍利耀金姿，龍駕倏來迎。天尊眄雲輿，飄飄乘虛翔。香花若飛雪，氛靄茂玄梁。同前卷六。
頭腦禮金闕，攜手遨玉京。騫樹圓景園，煥爛七寶林。天獸三百名，師子巨萬尋。飛龍躑躅吟，神鳳應
節鳴。靈風扇奇華，清香散人襟。自無高仙才，焉能耽此心。同前卷七。
嚴我九龍駕，乘虛以逍遙。八天如指掌，六合何足遼。眾真誦洞玄，太上唱清謠。香華隨風散，玉音成紫霄。五苦一時迸，八難順經寥。妙哉靈寶囿，興此大法橋。同前卷八。
稽首禮太上，燒香歸虛無。流明隨我迴，法輪亦三周。玄願四大興，靈慶及王侯。七祖生天堂，煌煌耀景敷。嘯歌冠太漠，天樂適我娛。齊馨無上德，下仙不與儔。妙想明玄覺，詵詵乘虛遊。同前卷卄二。
太極分高厚，輕清上屬天。人能修至道，身乃作真仙。行溢三千數，時丁四萬年。丹臺開寶笈，金口為流傳。同前卷卄六。
大梵三天主，虛皇五老尊。尚難窺徼妙，豈復入名言。寶座臨金殿，霞冠照玉軒。萬真朝帝所，飛舄躡雲根。同前。
濛濛如細霧，冉冉曳銖衣。妙逐祥烟上，輕隨綵鳳飛。幾陪瑤室宴，忽指洞天歸。佇立扶桑岸，高奔日帝暉。同前。
旋步雲綱上，天風颯爾吹。飄裾淩斗柄，秉拂揖參旗。獅子銜丹綬，麒麟導翠輜。飛行周八極，幾見發春枝。同前卷二七。
綠鬒巍丹幘，青霞絡羽衣。晨趨陽德館，夜造月華扉。摶弄周天火，韜潛起陸機。玉房留不住，卻向九霄飛。同前。
昔在延恩殿，中霄降九皇。六真分左右，黃霧遶軒廊。廣內尊神御，仙兵護道場。孝孫今繼志，咫尺對
靈光。同前。
寶籙修真範，丹誠奏上蒼。冰淵臨兆庶，宵旰致平康。萬物消疵癘，三晨效吉祥。步虛聲已徹，更詠洞玄章。同前卷卄八。
宛宛神州地，巍巍眾妙壇。鶴袍來羽客，鳬舄下仙官。玉斝斟元醴，琅函啟大丹。至誠何以祝，四海永澄瀾。同前。
水噀魔宮懾，燈開夜府明。九天風靜默，四極氣澄清。嘯詠朱陵府，翱翔白玉京。至誠何以祝，國祚永安榮。同前。
始青黎元蓋，金香結珠煙。飛晨總翹轡，稽首玉帝前。帝心浩以舒，錫吾《太靈篇》。是謂不滅道，萬天秉吾權。吾行空洞中，下仙昧其淵。同前卷三十。
一炁化之元，邈在兩儀先。寶埒馳金馬，真香噴玉蓮。飛空按龍轡，梵響導芝軿。綿永長春刼，翱翔無色天。初真難曉諭，以此戒中仙。同前。
高真明道德，垂世五千言。解釋慚涼薄，殫誠測妙元。霓旌嚴教典，羽唱徹雲軿。瑞鶴儀空際，祥風拂暑煩。穹窿茲響應，寶祚億斯年。同前。
華夏吟哦遠，人聲自抑揚。沖虛歸道德，曲折合宮商。殿閣沉檀散，樓臺月露涼。至誠何以祝，多稼永豐穰。同前卷四十。
天真帝一宮，藹藹冠耀靈。流渙法輪網，旋空入無形。虛皇撫雲璈，眾真誦洞經。高仙凜手讚，彌刼保
利貞。同前卷二四。同書卷九作《三啟頌》。
集／總集／全唐詩補編／續拾／卷五十三　無世次上／孫宗閔／愷悌詩并序／良哉二章(P.1575)
良哉二章一章十句，一章十二句
良哉，協帝賚也。
巨望彌聳，其德不回。乃眷西顧，賚公賢才。帝曰欽往，時稱良哉。乃邦之彥，實民之懷。飛榮驪闕，進秩蘭臺。
銅虎分符，朱藩戒路。棠郊去思，潼江來暮。恂恂德心，汪汪軌度。寬不容姧，直不抵忤。煌煌發輝，綽綽垂裕。翊彼天聰，克昌景祚。
集／總集／全唐詩補編／續拾／卷五十七／唐五代小說中神仙鬼怪詩／顧總見劉楨卒後詩題目曰從駕遊幽麗宮卻憶平生西園文會因寄修文府正郎蔡伯喈(P.1659)
顧總見劉楨卒後詩題目曰從駕遊幽麗一作「厲」宮卻憶平生西園文會因寄修文府正郎蔡伯喈題擬
顧總見劉楨卒後詩題目曰從駕遊幽麗一作「厲」宮卻憶平生西園文會因寄修文府正郎蔡伯喈題擬
在漢絕綱紀，溟瀆多騰湍濡。煌煌魏世祖，拯溺靜波瀾。天紀已垂定，邦人亦保完。大開相公府，掇拾盡幽蘭。始從眾君子，日侍賢冥主歡。文天皇在春宮，烝孝踰問安。監撫多餘閑，園囿恣遊觀。末臣戴簪筆，翊聖從和鸞一作「鑾」。月出行殿涼，珍木水清露漙。天文信輝麗，鏗鏘振枕琅玕。被命中仰為微和，顧己誠所難顧征成所難。弱質不自持，危脆朽萎殘。豈意十餘年，陵寢梧楸漱寒。今朝坤明國，再弄顧簪蟬冠。侍遊于離宮，高躡浮雲端。卻憶西園時，生死暫悲酸。君昔漢公卿，未央冠羣賢。倘若念平生，覽此同愴然。
集／總集／全唐詩補編／續拾／卷五十八　歌　謠　讖記　嘲噓　諺　語／象胥氏譯四夷之歌(P.1682)
象胥氏譯四夷之歌
煒煒煌煌，天子之祥。唐有神聖，莫敢不來王。均見《元氏長慶集》卷二七《郊天日五色祥雲賦》引。
史／正史／漢書／列傳　凡七十卷／卷五十七上　司馬相如傳第二十七上／子虛賦(P.2533)..[底本：王先謙漢書補注本]
「於是乎盧橘夏孰，[一]應劭曰：「伊尹書曰『箕山之東，青馬之所，有盧橘夏孰』。」晉灼曰：「此雖賦上林，博引異方珍奇，不係於一也。」師古曰：「盧，黑色也。」黃甘橙楱，[二]郭璞曰：「黃甘，橘屬而味精。楱亦橘之類也，音湊。」張揖曰：「楱，小橘也，出武陵。」師古曰：「橙即柚也，音丈耕反。」枇杷橪柿，亭柰厚朴，[三]張揖曰：「枇杷似斛樹，長葉，子若杏。橪，橪支，香草也。亭，山梨也。厚朴，藥名也。」郭璞曰：「橪支木也。」師古曰：「此二句總論樹木，不得雜以香草也。橪，郭說得之。朴，木皮也。此藥以皮為用，而皮厚，故呼厚朴云。橪音煙。朴音匹角反。」梬棗楊梅，[四]張揖曰：「楊梅，其實似穀子而有核，其味酢，出江南也。」櫻桃蒲陶，[五]師古曰：「櫻桃，即今之朱櫻也。禮記謂含桃，爾雅謂之荊桃。櫻音於耕反。」隱夫薁棣，[六]師古曰：「隱夫未詳。薁即今之郁李也。棣，今之山櫻桃。薁音於六反。棣音（徙）〔徒〕計反。」棣音（徙）〔徒〕計反。　景祐、殿本都作「徒」，此誤。荅遝離支，[七]張揖曰：「荅遝似李，出蜀。」晉灼曰：「離支大如雞子，皮麤，剝去皮，肌如雞子中黃，味甘多酢少。」師古曰：「遝音沓。離音力智反。」羅乎後宮，列乎北園，貤丘陵，下平原，[八]師古曰：「貤猶延也，一曰次第而重也。貤音弋豉反。」揚翠葉，扤紫莖，[九]師古曰：「扤，搖也，音兀。」發紅華，垂朱榮，煌煌扈扈，照曜鉅野。[一０]師古曰：「言其光采之盛也。鉅野，大野。煌音皇。」沙棠櫟櫧，[一一]張揖曰：「沙棠，狀如棠，黃華赤實，其味似李，無核。呂氏春秋曰『果之美者，沙棠之實』。櫟，果名也。櫧似柃，葉冬不落。」應劭曰：「櫟，采木也。」郭璞曰：「櫧似采柔。」師古曰：「櫟非果名，又非采木之櫟，蓋木蓼也，葉辛，初生可食。櫟音歷。櫧音諸。柃音零。采音菜。柔音食諸反。」華楓枰櫨，[一二]師古曰：「華即今之皮貼弓者也。楓樹脂可為香，今之楓膠香也。爾雅云一名欇欇。枰即平仲木也。櫨，今黃櫨木也。華音胡化反。楓音風。枰音平。櫨音盧。」留落胥邪，仁頻并閭，[一三]張揖曰：「并閭，椶也。」郭璞曰：「落，檴也，中作器素。胥邪似并閭，皮可作索。」師古曰：「仁頻即賓桹也。頻字或作賓。胥音先余反。邪音弋奢反。檴音鑊。」欃檀木蘭，[一四]孟康曰：「欃檀，檀別名。」郭璞曰：「欃音讒。」豫章女貞，[一五]師古曰：「女貞樹冬夏常青，未嘗凋落，若有節操，故以名焉。」長千仞，大連抱，[一六]師古曰：「八尺曰仞。連抱者，言非一人所抱。」夸條直暢，實葉葰楙，[一七]郭璞曰：「夸，張布也。」張揖曰：「葰，甬也。」師古曰：「暢，通也，通謂上下相稱也。葰音峻。楙，古茂字也。甬音踊。」攢立叢倚，連卷欐佹，[一八]師古曰：「攢立，聚立也。叢倚，相倚也。連卷，屈曲也。欐佹，支柱也。倚音於綺反。卷音丘專反，又音巨專反。欐音力爾反。佹音詭。」崔錯癹骫，[一九]師古曰：「崔錯，交雜也。癹委，蟠戾也。崔音千賄反。癹音步葛反。骫，古委字。」坑衡閜砢，[二０]師古曰：「坑衡，徑直貌也。閜砢，相扶持也。坑音口庚反。閜音烏可反。砢音來可反。坑字或作抗，言樹之支幹相抗爭衡也。其義兩通。」垂條扶疏，落英幡纚，[二一]師古曰：「扶疏，四布也。英謂華也。幡纚，飛揚貌也。纚音山爾反。」紛溶萷蔘，猗柅從風，[二二]郭璞曰：「紛溶萷蔘，支竦擢也。猗柅猶阿𨚗也。萷音蕭。蔘音森。猗音於氏反。柅音諾氏反。」師古曰：「溶音容。萷亦音山交反。」藰莅芔歙，[二三]師古曰：「林木鼓動之聲也。藰音劉。莅音利。芔，古卉字也，音諱。歙音翕。」蓋象金石之聲，管籥之音。[二四]師古曰：「金石，謂鐘磬也。管長一尺，圍一寸，六孔無底，籥三孔，並以竹為之。」柴池茈虒，旋還乎後宮，[二五]如淳曰：「茈音此。虒音豸。」張揖曰：「柴池，參差也。茈虒，不齊也。」郭璞曰：「柴音差。還，還繞也，音宦。」雜襲絫輯，[二六]師古曰：「雜襲，相因也。絫輯，重積也。絫，古累字。輯與集同。」被山緣谷，循阪下隰，[二七]師古曰：「循，順也。下溼曰隰。」視之無端，究之亡窮。
史／正史／漢書／列傳　凡七十卷／卷八十七下　揚雄傳第五十七下／法言(P.3580)..[底本：王先謙漢書補注本]
雄見諸子各以其知舛馳，[一]師古曰：「舛，相背。」大氐詆訾聖人，即為怪迂，析辯詭辭，以撓世事，[二]師古曰：「大氐，大歸也。詆訾，毀也。迂，遠也。析，分也。詭，異也。言諸子之書，大歸皆非毀周孔之教，為巧辯異辭以攪亂時政也。訾音紫。迂音于。撓音火高反，其字從手也。」雖小辯，終破大道而或衆，使溺於所聞而不自知其非也。及太史公記六國，歷楚漢，（記）〔訖〕麟止，（記）〔訖〕麟止，　錢大昭說「記」當作「訖」。　按景祐、殿、局本都作「訖」。不與聖人同，是非頗謬於經。[三]師古曰：「頗音普我反。」故人時有問雄者，常用法應之，譔以為十三卷，[四]師古曰：「譔與撰同。」象論語，號曰法言。法言文多不著，獨著其目：[五]師古曰：「雄（以）〔有〕序，雄（以）〔有〕序，　景祐、殿本都作「有」。著篇之意。」
天降生民，倥侗顓蒙，[一]鄭氏曰：「童蒙無所知也。」師古曰：「倥音空。侗音同。顓與專同。」恣于情性，聰明不開，訓諸理。[二]師古曰：「訓，告也。」譔學行第一。
降周迄孔，成于王道，[一]師古曰：「周，周公旦也。迄，至也。孔，孔子也。言自周公以降至於孔子，設教垂法，皆帝王之道。」終後誕章乖離，諸子圖微。[二]師古曰：「言其後澆末，虛誕益章，乖於七十弟子所謀微妙之言。」譔吾子第二。
事有本真，陳施於億，[一]李奇曰：「布陳於億萬事也。」動不克咸，[二]李奇曰：「不能皆善也。」本諸身。譔修身第三。
芒芒天道，在昔聖考，[一]李奇曰：「聖人能成天道。」過則失中，不及則不至，不可姦罔。[二]蘇林曰：「罔，誣也。言不可作姦誣於聖道。」譔問道第四。
神心曶怳，經緯萬方，[一]師古曰：「曶讀與忽同。」事繫諸道德仁誼禮。譔問神第五。
明哲煌煌，旁燭亡疆，[一]師古曰：「煌煌，盛貌也。燭，照也。無疆猶無極也。」遜于不虞，以保天命。[二]李奇曰：「常行遜順，備不虞。」譔問明第六。
假言周于天地，贊于神明，[一]師古曰：「假，至也。」幽弘橫廣，絕于邇言。[二]李奇曰：「理過近世人之言也。」譔寡見第七。
聖人悤明淵懿，繼天測靈，冠于羣倫，經諸范。[一]師古曰：「經，常也。范，法也。」譔五百[二]鄧展曰：「五百歲聖人一出。」第八。
立政鼓衆，動化天下，莫上於中和，[一]鄧展曰：「鼓亦動也。」中和之發，在於哲民情。[二]師古曰：「哲，知也。」譔先知第九。
仲尼以來，國君將相卿士名臣參差不齊，[一]師古曰：「言志業不同也。參音初林反。」壹槩諸聖。[二]師古曰：「〔一〕以聖人大道槩平。〔一〕以聖人大道槩平。　景祐本有「一」字。槩音工代反。」譔重黎第十。
仲尼之後，訖于漢道，德行顏、閔，股肱蕭、曹，爰及名將尊卑之條，稱述品藻。[一]師古曰：「品藻者，定其差品及文質。」譔淵騫第十一。
君子純終領聞，[一]李奇曰：「領理所聞也。」師古曰：「純，善也。領，令也。聞，名也。言君子之道能善於終而不失令名。」蠢迪檢押，[二]師古曰：「蠢，動也。迪，道也，由也。檢押猶隱括也。言動由檢押也。音狎。」旁開聖則。譔君子第十二。
孝莫大於寧親，寧親莫大於寧神，寧神莫大於四表之驩心。[一]師古曰：「寧，安也。言大孝之在於尊嚴袓考，安其神靈。所以得然者，以得四方之外驩心。」譔孝至第十三。
史／正史／漢書／列傳　凡七十卷／卷一百下　敍傳第七十下(P.4235)..[底本：王先謙漢書補注本]
漢書卷一百下
敍傳第七十下
固以為唐虞三代，詩書所及，世有典籍，故雖堯舜之盛，必有典謨之篇，然後揚名於後世，冠德於百王，[一]師古曰：「德為百王之上也。」故曰「巍巍乎其有成功，煥乎其有文章也！」[二]師古曰：「此篇論語載孔子美堯舜之言也。」漢紹堯運，以建帝業，至於六世，史臣乃追述功德，私作本紀，[三]師古曰：「謂武帝時司馬遷作史記。」編於百王之末，廁於秦、項之列。太初以後，闕而不錄，故探篹前記，綴輯所聞，[四]師古曰：「篹與撰同。輯與集同。」以述漢書，起元高祖，終于孝平王莽之誅，十有二世，二百三十年，綜其行事，旁貫五經，上下洽通，[五]師古曰：「固所撰諸表序及志，經典之義在於是也。」為春秋考紀、表、志、傳，凡百篇。[六]師古曰：「春秋考紀，謂帝紀也。而俗之學者不詳此文，乃云漢書一名春秋考紀，蓋失之矣。」其敍曰：[七]師古曰：「自『皇矣漢祖』以下諸敍，皆班固自論撰漢書意，此亦依放史記之敍目耳。史遷則云為某事作某本紀、某列傳。班固謙，不言（然）〔作〕而改言述，不言（然）〔作〕而改言述，　景祐本作「作」。蓋避作者之謂聖，而取述者之謂明也。但後之學者不曉此為漢書敍目，見有述字，因謂此文追述漢書之事，乃呼為『漢書述』，失之遠矣。摯虞尚有此惑，其餘曷足怪乎！」
皇矣漢祖，纂堯之緒，實天生德，聰明神武。秦人不綱，罔漏于楚，[一]師古曰：「言秦失綱維，故高祖因時而起。罔漏于楚，謂項羽雖有害虐之心，終免於患也。一說，楚王陳涉初起，後又破滅也。」爰茲發迹，斷蛇奮旅。神母告符，朱旗乃舉，粵蹈秦郊，嬰來稽首。革命創制，三章是紀，應天順民，五星同晷。[二]師古曰：「晷，景也。」項氏畔換，黜我巴、漢，[三]孟康曰：「畔，反也。換，易也。不用義帝要，換易與高祖漢中也。」師古曰：「此說非也。畔換，強恣之貌，猶言跋扈也。詩大雅皇矣篇曰『無然畔換』。」西土宅心，戰士憤怨。[四]劉德曰：「宅，居也。西方人皆居心於高祖，猶係心也。書曰『惟衆宅心』。」晉灼曰：「西土，關西也。高祖入關，約法三章，秦民大悅，皆宅心高祖。」乘釁而運，席卷三秦，割據河山，保此懷民。[五]師古曰：「保，安也。懷民，懷德之人也。」股肱蕭、曹，社稷是經，爪牙信、布，腹心良、平，龔行天罰，赫赫明明。述高紀第一。
孝惠短世，高后稱制，罔顧天顯，呂宗以敗。[一]劉德曰：「罔，無也。顧，念也。顯，明也。言呂氏無念天之明道者，徒念王諸呂，以至於敗亡。」述惠紀第二，高后紀第三。
太宗穆穆，允恭玄默，化民以躬，帥下以德。農不供貢，辠不收孥，[一]張晏曰：「除民田租之稅，是不供貢也。」宮不新館，陵不崇墓。[二]師古曰：「墓，合韻音謨。」我德如風，民應如屮，[三]師古曰：「論語稱孔子曰：『君子之德風，小人之德屮也。』故引以為辭。」國富刑清，登我漢道。[四]師古曰：「登，成也。」述文紀第四。
孝景蒞政，諸侯方命，[一]孟康曰：「尚書云『方命圮族』，言鯀之惡，壞其族類。吳楚七國亦然。」克伐七國，王室以定。匪怠匪荒，務在農桑，著于甲令，民用寧康。[二]師古曰：「甲令，即景紀令甲也。」述景紀第五。
世宗曄曄，思弘祖業，[一]師古曰：「曄曄，盛貌也。」疇咨熙載，髦俊並作。[二]師古曰：「疇，誰也。咨，謀也。熙，興也。載，事也。謀於衆賢，誰（能）〔可〕任用，誰（能）〔可〕任用，　景祐、殿本都作「可」。王先謙說作「可」是。故能興其事業也。作，起也。」厥作伊何？百蠻是攘，[三]師古曰：「攘，卻也。」恢我疆宇，外博四荒。[四]師古曰：「恢，廣也。博，大也。」武功既抗，亦迪斯文，[五]劉德曰：「迪，進也。」憲章六學，統壹聖真。封禪郊祀，登秩百神；協
律改正，饗茲永年。[六]張晏曰：「改正謂從建寅之月也。」述武紀第六。
孝昭幼沖，冢宰惟忠。燕、蓋譸張，實叡實聰，[一]如淳曰：「譸音輈。」應劭曰：「譸張，誑也。」辠人斯得，邦家和同。述昭紀第七。
中宗明明，夤用刑名，[一]鄧展曰：「夤，敬也。」時舉傅納，聽斷惟精。[二]李奇曰：「時，是也。於是時也，選用賢者。」師古曰：「傅讀曰敷。虞書舜典曰『敷納以言』。敷，陳也，謂有陳言者則納而用之。」柔遠能邇，燀燿威靈，[三]師古曰：「虞書舜典曰『柔遠能邇』。柔，安也。能，善也。故引之云。燀，熾也，音充善反。」龍荒幕朔，莫不來庭。[四]孟康曰：「謂白龍堆荒服沙幕也。」師古曰：「龍，匈奴祭天龍城，非謂白龍堆也。朔，北方也。」丕顯祖烈，尚於有成。[五]師古曰：「丕，大也。烈，業也。」述宣紀第八。
孝元翼翼，高明柔克，[一]師古曰：「翼翼，敬也。尚書洪範云『高明柔克』，謂人雖有高明之度，而當執柔，乃能成德也。敍言元帝有柔克之姿也。」賓禮故老，優繇亮直。[二]師古曰：「故老謂貢禹、薛廣德也。優繇謂寬容也。亮直謂朱雲也。繇讀與由同。」外割禁囿，內損御服，離宮不衞，山陵不邑。[三]張晏曰：「不徙民著縣也。」閹尹之啙，穢我明德。[四]如淳曰：「任弘恭、石顯使為政，以病其治也。」師古曰：「謂宦人為閹者，言其精氣奄閉不泄也，一曰（王）〔主〕奄閉門者。一曰（王）〔主〕奄閉門者。　景祐、殿本都作「主」，此誤。尹，正也。啙與疵同。」述元紀第九。
孝成煌煌，臨朝有光，威儀之盛，如圭如璋。壼闈恣趙，朝政在王，[一]師古曰：「趙謂趙皇后及昭儀也。王謂外家王鳳、王音等。」炎炎燎火，亦允不陽。[二]張晏曰：「天子盛威，若燎火之陽，今委政王氏，不炎熾矣。」師古曰：「允，信也。」述成紀第十。
孝哀彬彬，克㩜威神，[一]師古曰：「彬彬，文質備也。言哀帝忿孝成之時權在臣下，故自㩜持其威神也。㩜，執取也，其字從手。」彫落洪支，底剭鼎臣。[二]服虔曰：「彫落洪支，廢退王氏也。底，致也。周禮有屋誅，誅大臣於屋下，不露也。易曰『鼎折足，其形渥，凶』，謂誅朱博、王嘉之屬也。」晉灼曰：「剭，刑也。」師古曰：「剭者，厚刑，謂重誅也，音握。服言屋下，失其義也。」婉孌董公，惟亮天功，大過之困，實橈實凶。[三]應劭曰：「以董賢為三公，乃欲共成天功也。易大過卦『棟橈，凶』，言以小材而為棟梁，不堪其任，至於折橈而凶也。」師古曰：「婉孌，美貌。亮，助也。尚書舜典曰『夤亮天功』，故引之也。橈，曲也，音女教反。」述哀紀第十一。
孝平不造，新都作宰，不周不伊，喪我四海。[一]師古曰：「造，成也。遭家業不成。周頌曰『閔予小子，遭家不造』，故引之也。言其自號（寧）〔宰〕衡，言其自號（寧）〔宰〕衡，　景祐、殿、局本都作「宰」，此誤。而無周公、伊尹之忠也。」述平紀第十二。
上嫚下暴，惟盜是伐，[一]師古曰：「易上繫辭云：『小人而乘君子之器，盜思奪之矣；上嫚下暴，盜思伐之矣。』引此言者，謂秦胡亥之時。」勝、廣熛起，梁、籍扇烈。[二]師古曰：「飛火曰熛。扇，熾也。烈，猛也。言陳勝初起而項羽（益）〔烈〕盛也。言陳勝初起而項羽（益）〔烈〕盛也。　景祐、殿本都作「烈」。熛音必遙反。」赫赫炎炎，遂焚咸陽，宰割諸夏，命立侯王，誅嬰放懷，詐虐以亡。述陳勝項籍傳第一。
張、陳之交，斿如父子，攜手𨔡秦，拊翼俱起。[一]應劭曰：「𨔡，逃也。」師古曰：「𨔡，古遯字也。拊翼，以雞為喻，言知將旦，則鼓擊其翼而鳴也。」據國爭權，還為豺虎，[二]師古曰：「言反相吞噬也。」耳（諫）〔謀〕甘公，耳（諫）〔謀〕甘公，　錢大昭說「諫」當作「謀」。按景祐、殿本都作「謀」。作漢藩輔。述張耳陳餘傳第二。
三枿之起，本根既朽，[一]劉德曰：「詩云『包有三枿』。爾雅曰『烈、枿，餘也』。謂木斫髡而復枿生也。喻魏、齊、韓皆滅而復起，若髡木更生也。」師古曰：「枿音五葛反。」枯楊生華，曷惟其舊！[二]應劭曰：「易云『枯楊生華』，暫貴之意也。曷惟其舊，言不能久也。」師古曰：「枯楊生華，大過卦九五爻辭也。舊，合韻音臼。」橫雖雄材，伏于海隝，沐浴尸鄉，北面奉首，旅人慕殉，義過黃鳥。[三]劉德曰：「黃鳥之詩刺秦穆公要人從死，言今橫不要而有從者，故曰過之。」述魏豹田儋韓信傳第三。
信惟餓隸，布實黥徒，越亦狗盜，芮尹江湖。[一]張晏曰：「吳芮為番陽令，在江湖之間。尹，主也。」雲起龍襄，化為侯王，[二]師古曰：「襄，舉也。」割有齊、楚，跨制淮、梁。[三]張晏曰：「韓信前王齊，徙楚。英布王淮南，彭越王梁也。」綰自同閈，鎮我北疆，[四]應劭曰：「閈音扞。盧綰與高祖同里，楚名里門為閈。」師古曰：「左氏傳云『高其閈閎』，舊通語耳，非專楚也。」德薄位尊，非胙惟殃。吳克忠信，胤嗣乃長。述韓彭英盧吳傳第四。
賈廑從旅，為鎮淮、楚。[一]張晏曰：「劉賈晚乃從軍也。」晉灼曰：「廑，無幾也。」師古曰：「二說皆非也。廑，古以為勤字。言賈從軍，有勤勞也。」澤王琅邪，權激諸呂。濞之受吳，疆土踰矩，[二]師古曰：「矩，法制也。」雖戒東南，終用齊斧。[三]張晏曰：「齊斧，越斧也，以整齊天下也。」晉灼曰：「雖戒勿反而反，竟用此斧於吳也。」師古曰：「易云『喪其齊斧』，故引以為辭。」述荊燕吳傳第五。
太上四子：伯兮早夭，仲氏王代，斿宅于楚。[一]師古曰：「詩衞風云『伯兮朅兮』，鄁風又曰『仲氏任只』。此序方論高祖兄伯及仲，故引二句為之辭也。」戊實淫𡙇，平陸乃紹。[二]師古曰：「楚王戊為薄太后服姦，削東海郡，遂與吳共反而誅。景帝更立平陸侯禮，續元王之後也。」其在于京，奕世宗正，[三]師古曰：「正，合韻音征。」劬勞王室，用侯陽成。子政博學，三世成名，[四]師古曰：「謂劉德、劉向、劉歆，俱有名聞。」述楚元王傳第六。
季氏之詘，辱身毀節，信于上將，議臣震栗。[一]張晏曰：「申意於上將。上將，樊噲也，欲以十萬衆橫行匈奴中，布曰：『噲可斬也。』時議臣皆恐。」師古曰：「信讀曰申。」欒公哭梁，田叔殉趙，見危授命，誼動明主。布歷燕、齊，叔亦相魯，民思其政，或金或社。[二]李奇曰：「魯人愛田叔，死，送之以金。齊貴欒布，為生立社。」述季布欒布田叔傳第七。
高祖八子，二帝六王。三趙不辜，淮厲自亡，燕靈絕嗣，齊悼特昌。掩有東土，自岱徂海，支庶分王，前後九子。六國誅斃，適齊亡祀。城陽、濟北，後承我國。[一]張晏曰：「濟北王志，吳楚反後徙王菑川。元朔中，齊國絕，悼惠王後唯有城陽、菑川，武帝乃割臨菑環悼惠王冢，以與菑川，令奉祀也。」師古曰：「適讀曰嫡。」赳赳景王，匡漢社稷。[二]師古曰：「赳赳，武貌，音糾。」述高五王傳第八。
猗與元勳，包漢舉信，[一]劉德曰：「包，取也。」師古曰：「包漢，謂勸高祖且王漢中也。舉信，舉韓信也。信合韻音新。」鎮守關中，足食成軍，營都立宮，定制修文。平陽玄默，繼而弗革，[二]師古曰：「革，改也。言曹參為相，守靜無為，一遵蕭何約束，不變改也。」民用作歌，化我淳德。漢之宗臣，是謂相國。述蕭何曹參傳第九。
留侯襲秦，作漢腹心，[一]劉德曰：「襲秦，椎始皇於博狼沙中。」圖折武關，解阸鴻門。[二]師古曰：「圖折武關，謂從沛公入武關，說令為疑兵，又啗秦將以利，勸因其怠懈擊之類也。」推齊銷印，敺致越、信；[三]師古曰：「敺與驅同。越，彭越也。信亦韓信也。謂於垓下圍項羽時也。信合韻音新。」招賓四老，惟寧嗣君。陳公擾攘，歸漢乃安，[四]師古曰：「攘音人養反。」斃范亡項，走狄擒韓，[五]師古曰：「走狄謂解平城之圍也。禽韓，偽游雲夢也。」六奇既設，我罔艱難。[六]師古曰：「罔，無也。」安國廷爭，致仕杜門。絳侯矯矯，誅呂尊文。亞夫守節，吳楚有勳。述張陳王周傳第十。
舞陽鼓刀，滕公廐騶，[一]師古曰：「鼓刀謂屠狗也。」潁陰商販，曲周庸夫，攀龍附鳳，並乘天衢。[二]師古曰：「乘，登也。」述樊酈滕灌傅靳周傳第十一。
北平志古，司秦柱下，[一]師古曰：「志，記也，謂多記古事也。司，主也。」定漢章程，律度之緒。建平質直，犯上干色；[二]師古曰：「周昌先封建成侯，蓋謂此也。平字當為成，傳寫誤耳。」廣阿之廑，食厥舊德。[三]張晏曰：「任敖也。吏遇呂后不謹，敖擊傷主吏也。」師古曰：「廑亦勤字也。易訟卦六三爻辭曰『食舊德』，食猶饗也。」故安執節，責通請錯，蹇蹇帝臣，匪躬之故。[四]師古曰：「易蹇卦六二爻辭曰『王臣蹇蹇，匪躬之故』。此言申屠嘉召責鄧通，請誅朝錯，皆不為己身，實有蹇蹇之節也。」述張周趙任申屠傳第十二。
食其監門，長揖漢王，畫襲陳留，進收敖倉，塞隘杜津，王基以張。[一]師古曰：「杜亦塞也。謂說令塞白馬津。」賈作行人，百越來
賓，從容風議，博我以文。[二]李奇曰：「作新語也。」師古曰：「論語稱顏回喟然歎曰『夫子博我以文』，謂以文章開博我也。此言陸賈嘗之越也。從音千容反。風讀曰諷。」敬繇役夫，遷京定都，[三]師古曰：「繇讀與由同。言劉敬由戍卒而來納說。」內強關中，外和匈奴。叔孫奉常，與時抑揚，稅介免冑，禮義是創。[四]師古曰：「稅，舍也。介，甲也。創，始造之也。創，合韻音初良反。」或悊或謀，觀國之光。[五]師古曰：「詩小雅小旻之篇曰『或悊或謀』，言有智者，有謀者。易觀卦六四爻辭曰『觀國之光，利用賓于王』。故合而為言。」述酈陸朱婁叔孫傳第十三。[六]師古曰：「本傳作朱、劉，終書其賜姓也。此言朱、婁，本其舊族耳。」
淮南僭狂，二子受殃。安辯而邪，賜頑以荒，敢行稱亂，窘世薦亡。[一]師古曰：「窘，仍也。薦讀曰荐。荐，再也。長遷死雍，其子安又自殺也。」述淮南衡山濟北傳第十四。
蒯通壹說，三雄是敗，覆酈驕韓，田橫顛沛。被之拘係，乃成患害。[一]師古曰：「言伍被初不從王反，王繫其父母，乃進邪謀，終以遇害也。」充、躬罔極，交亂弘大。[二]師古曰：「小雅青蠅之詩云『讒言罔極，交亂四國』。此敍言江充、息夫躬之惡，引以為辭也。」述蒯伍江息夫傳第十五。
萬石溫溫，幼寤聖君，[一]鄧展曰：「爾雅『寤、逢，遇也』。」師古曰：「此說非也。言萬石幼而恭謹，感寤高祖，以見識拔也。爾雅云『遻，遇（之）也』，遻，遇（之）也。　景祐、殿本都無「之」字。非謂寤也。詩小雅小宛之篇曰『溫溫恭人』。」宜爾子孫，夭夭伸伸，[二]師古曰：「詩周南螽斯之篇曰『宜爾子孫振振兮』，論語稱孔子『燕居，伸伸如也，夭夭如也』，謂和舒之貌。此言萬石子孫既多，又皆和睦，故引以為辭也。夭音於驕反。」慶社于齊，不言動民。[三]鄧展曰：「慶為齊相，齊為立社也。」衞、直、周、張，淑慎其身。[四]師古曰：「衞詩燕燕之篇曰『終溫且惠，淑慎其身』。淑，善也。引此詩言以美四人也。」述萬石衞直周張傳第十六。
孝文三王，代孝二梁，[一]師古曰：「代孝王參及梁孝王武、梁懷王揖。」懷折亡嗣，孝乃尊光。[二]師古曰：「折謂夭也。孝亦謂梁孝王也。」內為母弟，外扞吳楚，怙寵矜功，僭欲失所，思心既霿，牛旤告妖。[三]師古曰：「霿，僭霿也，音莫候反。解在五行志。」帝庸親親，厥國五分，[四]師古曰：「庸，用也。用親親之道，故分梁為五國，立孝王男五人為王。太子買為梁王，次子明為濟川王，彭離為濟東王，定為山陽王，不識為濟陰王。」德不堪寵，四支不傳。[五]晉灼曰：「（子）〔支〕，父母之四支也。」（子）〔支〕，父母之四支也。　殿本作「支」。王先謙說作「支」是。師古曰：「此說非也。謂孝王支子四人封為王者皆絕於身，不傳胤嗣，唯梁恭王買有後耳。其事具在本傳。」述文三王傳第十七。
賈生矯矯，弱冠登朝。[一]師古曰：「矯矯，高舉之貌也，合韻音驕。」遭文叡聖，屢抗其疏，暴秦之戒，三代是據。建設藩屏，以強守圉，[二]師古曰：「圉合韻音御。」吳楚合從，賴誼之慮。[三]師古曰：「勸文帝大封梁、淮陽。梁卒距吳楚，不得令西也。從音子庸反。」述賈誼傳第十八。
子絲慷慨，激辭納說，[一]師古曰：「爰盎字絲。此加子者，子是嘉稱，以偶句耳。」㩜轡正席，顯陳成敗。[二]師古曰：「㩜，執取也。其字從手，亦或作。」錯之瑣材，智小謀大，[三]師古曰：「易下繫辭曰：『德薄而位尊，智小而謀大，力少而任重，鮮不及矣。』此敍言朝錯所以及旤。」旤如發機，先寇受害。[四]師古曰：「發機，言其速也。吳楚未敗之前，錯已誅死。」述爰盎朝錯傳第十九。
釋之典刑，國憲以平。馮公矯魏，增主之明。[一]張晏曰：「矯辭以免魏尚也。」師古曰：「張說非也。矯，正也，正言其事。」長孺剛直，義形於色，下折淮南，上正元服。[二]師古曰：「淮南王謀反，憚黯正直。武帝不冠不見黯。故云下折淮南，上正元服也。元，首也，故謂冠為元服。」莊之推賢，於茲為德。述張馮汲鄭傳第二十。
榮如辱如，有機有樞，[一]劉德曰：「易曰『樞機之發，榮辱之主也』。」張晏曰：「乍榮乍辱，如辭也。」自下摩上，惟德之隅。[二]師古曰：「詩大雅抑之篇曰『抑抑威儀，惟德之隅』，言有廉隅也。此敍言賈山直詞刺上，亦為方正也。一曰，隅謂得道德之一隅也。」賴依忠正，君子采諸。[三]師古曰：「諸，之也。」述賈鄒枚路傳第二十一。
魏其翩翩，好節慕聲，[一]師古曰：「翩翩，自喜之貌。」灌夫矜勇，武安驕盈，凶德相挻，旤敗用成。[二]師古曰：「挻謂柔挻也，音式延反。」安國壯趾，王恢兵首，[三]孟康曰：「易『壯于趾，征凶』。安國臨當為丞相，墮車，蹇。後為將，多所傷失而憂死。此為不宜征行而有凶也。」師古曰：「『壯于趾』，大壯初九爻辭也。壯，傷也。趾，足也。直謂墮車蹇耳，不言不宜征行也。」彼若天命，此近人咎。[四]師古曰：「彼，韓安國也。此，王恢也。壯趾，天命也。謀兵，人咎也。」述竇田灌韓傳第二十二。
景十三王，承文之慶。[一]師古曰：「言景帝庸主耳，所以子皆得王者，由文帝之德慶流子孫也。慶合韻音卿。」魯恭館室，江都訬輕；[二]師古曰：「訬謂輕狡也，音初教反。」趙敬險詖，中山淫醟；[三]師古曰：「詖，辯也，一曰佞也。醟，酗酒也，音詠，合韻音榮。」長沙寂
漠，廣川亡聲；膠東不亮，常山驕盈。[四]師古曰：「亮，信也。聞淮南謀反，作戰具守備，後辭及之，發病死，是為不信於漢朝。」四國絕祀，河間賢明，[五]李奇曰：「臨江哀王閼、臨江閔王榮、膠西于王端、清河哀王乘皆無子，國除。」禮樂是修，為漢宗英。述景十三王傳第二十三。
李廣恂恂，實獲士心，控弦貫石，威動北鄰，[一]師古曰：「北鄰謂匈奴也。」躬戰七十，遂死于軍。敢怨衞青，見討去病。陵不引決，忝世滅姓。[二]師古曰：「忝，辱也。」蘇武信節，不詘王命。[三]師古曰：「信讀曰申。」述李廣蘇建傳第二十四。
長平桓桓，上將之元，[一]師古曰：「桓桓，武貌也。元，首也。」薄伐獫允，恢我朔邊，[二]師古曰：「恢，廣也。」戎車七征，衝輣閑閑，[三]鄧展曰：「輣，兵車名也。」師古曰：「輣音彭。」合圍單于，北登闐顏。票騎冠軍，猋勇紛紜，[四]師古曰：「如猋之勇，紛紜然盛也。」長驅六舉，電擊雷震，[五]師古曰：「六舉，凡六出擊匈奴也。震合韻音之人反。」飲馬翰海，封狼居山，西規大河，列郡祈連。[六]張晏曰：「置郡至祈連山。」述衞青霍去病傳第二十五。
抑抑仲舒，再相諸侯，[一]師古曰：「爾雅云『抑抑，密也』。」身修國治，致仕縣車，下帷覃思，論道屬書，[二]師古曰：「屬音之欲反。」讜言訪對，為世純儒。[三]師古曰：「讜，善言也。訪對，謂對所訪也。讜音黨。」述董仲舒傳第二十六。
文豔用寡，子虛烏有，寓言淫麗，託風終始，[一]師古曰：「寓，寄也。風讀曰諷。」多識博物，有可觀采，蔚為辭宗，賦頌之首。[二]師古曰：「蔚，文綵盛也，音鬱。」述司馬相如傳第二十七。
平津斤斤，晚躋金門，[一]師古曰：「斤斤，明察也。躋，升也。金門，金馬門也。」既登爵位，祿賜頤賢，[二]師古曰：「頤，養也，謂引招賢人而養之。」布衾疎食，用儉飭身。[三]師古曰：「飭，整也，讀與敕同。」卜式耕牧，以求其志，忠寤明君，乃爵乃試。兒生亹亹，束髮修學，[四]師古曰：「亹亹，勉也。」偕列名臣，從政輔治。述公孫弘
卜式兒寬傳第二十八。
張湯遂達，用事任職，媚茲一人，日旰忘食，[一]師古曰：「詩大雅下武之篇曰『媚茲一人，應侯慎德』。一人，天子也。媚，愛也。此敍言張湯見愛於武帝。」既成寵祿，亦羅咎慝。安世溫良，塞淵其德，[二]師古曰：「詩鄁風燕燕之篇曰『仲氏任只，其心塞淵』。淵，深也。塞，實也。謂其德既實且深也。此敍言子孺亦有之。」子孫遵業，全祚保國。述張湯傳第二十九。
杜周治文，唯上淺深，[一]師古曰：「言觀天子之意。」用取世資，幸而免身。延年寬和，列于名臣。欽用材謀，有異厥倫。[二]師古曰：「倫，類也。言異其本類。」述杜周傳第三十。
博望杖節，收功大夏；貳師秉鉞，身釁胡社。[一]李奇曰：「李廣利，胡殺之以血塗社也。」師古曰：「釁者，以血祭耳，非塗之血也。」致死為福，每生作旤。[二]師古曰：「每，貪也。張騫致死封侯，李廣利求生而死也。」述張騫李廣利傳第三十一。
烏呼史遷，薰胥以刑！[一]晉灼曰：「齊、韓、魯詩作薰。薰，帥也，從人得罪相坐之刑也。」師古曰：「晉說近是矣。詩小雅雨無正之篇曰『若此無罪，淪胥以鋪』。胥，相也。鋪，徧也。言無罪之人，遇於亂政，橫相牽率，徧得罪也。韓詩淪字作薰。薰者，謂相薰蒸，亦漸及之義耳。此敍言史遷因坐李陵，橫得罪也。」幽而發憤，乃思乃精，錯綜羣言，古今是經，勒成一家，大略孔明。[二]師古曰：「孔，甚也。」述司馬遷傳第三十二。
孝武六子，昭、齊亡嗣。[一]如淳曰：「昭帝及齊王無嗣也。」師古曰：「嗣合韻音祚。」燕剌謀逆，廣陵祝詛。昌邑短命，昬賀失據。戾園不幸，宣承天序。[二]師古曰：「序合韻音似豫反。」述武五子傳第三十三。
六世耽耽，其欲浟浟，[一]師古曰：「六（者）謂武帝也。六（者）謂武帝也。　王先謙說「六者」當為「六世」。按景祐本無「者」字。易頤卦六四爻辭曰『虎視耽耽，其欲浟浟』。耽耽，威視之貌也。浟浟，欲利之貌也。耽音丁含反。浟音滌。今易浟字作逐。」文武方作，是庸四克。[二]晉灼曰：「方，並也。」師古曰：「言並任文武之臣，是用克開四方也。」助、偃、淮南，數子之德，不忠其身，善謀於國。[三]師古曰：「淮南，謂淮南王安諫武帝不宜興兵討越也。」述嚴朱吾丘主父徐嚴終王賈傳第三十四。
東方贍辭，詼諧倡優，[一]師古曰：「詼音恢。」譏苑扞偃，正諫舉郵，[二]師古曰：「郵與尤同。尤，過也。」懷肉汙殿，弛張沈浮。述東方朔傳第三十五。
葛繹內寵，屈氂王子。[一]師古曰：「公孫賀妻，衞皇后姊，故云內寵也。」千秋時發，宜春舊仕。[二]張晏曰：「千秋訟衞太子冤，發言值時也。」師古曰：「宜春侯，王訢也。」敞、義依霍，庶幾云已。[三]如淳曰：「若此人等無益於治，可為庶幾而已也。」師古曰：「敞，楊敞。義，蔡義。」弘惟政事，萬年容己。咸睡厥誨，孰為不子？述公孫劉田楊王蔡陳鄭傳第三十六。
王孫臝葬，建乃斬將。雲廷訐禹，福逾刺鳳，[一]師古曰：「逾，遠也。」是謂狂狷，敞近其衷。[二]師古曰：「衷，中也。論語稱孔子曰『不得中行而與之，必也狂狷乎！』此言朱雲以上蓋狂狷耳，云敞之操近於中行也。衷音竹仲反。」述楊胡朱梅云傳第三十七。
博陸堂堂，受遺武皇，[一]師古曰：「論語稱孔子曰『堂堂乎張也』，蓋美子張儀形盛也，故引之。」擁毓孝昭，末命導揚。[二]劉德曰：「武帝臨終之命，（也）〔霍〕光能導達顯揚也。」武帝臨終之命，（也）〔霍〕光能導達顯揚也。　殿本「也」作「霍」。王先謙說殿本是。遭家不造，立帝廢王，權定社稷，配忠阿衡。懷祿耽寵，漸化不詳，陰妻之逆，至子而亡。[三]師古曰：「陰謂覆蔽之也。」秺侯狄孥，虔恭忠信，[四]師古曰：「匈奴休屠王之子，故曰狄孥。秺音妬。信，合韻音新。」奕世載德，貤于子孫。[五]師古曰：「貤，延也，音弋豉反。」述霍光金日磾傳第三十八。
兵家之策，惟在不戰。營平皤皤，立功立論，[一]師古曰：「皤皤，白髮貌也，音蒲何反。」以不濟可，上諭其信。[二]師古曰：「春秋左氏傳晏子對齊景公曰：『君所謂可，而有不焉；臣獻其不，以成其可。』此敍言宣帝令擊西羌，充國不從，固上屯田之策也。」武賢父子，虎臣之俊。述趙充國辛慶忌傳第三十九。
義陽樓蘭，長羅昆彌，安遠日逐，義成郅支。陳湯誕節，救在三悊；[一]鄭氏曰：「三悊，謂劉向、谷永、耿育皆訟救湯也。」師古曰：「誕節，言其放縱不拘也。」會宗勤事，疆外之桀。述傅常鄭甘陳段傳第四十。
不疑膚敏，應變當理，[一]劉德曰：「膚，美也。敏，疾也。言於闕下卒變，定方遂詐，非衞太子也。」師古曰：「詩大雅文王之篇曰『殷士膚敏』，謂微子也，故引以為辭。」辭霍不婚，逡遁致仕。[二]師古曰：「遁讀與巡同。」疏克有終，散金娛老。定國之祚，于其仁考。廣德、當、宣，近於知恥。[三]晉灼曰：「當宣帝時始仕，至元帝時以歲惡民流，便乞骸骨去。此為知恥。」師古曰：「此說非也。當為平當也。宣，彭宣也。言廣德、平當、彭宣三人不苟于祿位，並為知恥也。本傳贊曰：『薛廣德保懸車之榮，平當逡巡有恥，彭宣見險而止：異乎苟患失之者矣。』」述雋疏于薛平彭傳第四十一。
四皓遯秦，古之逸民，不營不拔，嚴平、鄭真。[一]應劭曰：「爵祿不能營其志，威武不能屈其身也。易曰『不可榮以祿』，又曰『確乎不可拔也』。」吉困于賀，涅而不緇；禹既黃髮，以德來仕。[二]師古曰：「論語稱孔子曰：『不曰白乎？涅而不緇。』涅，汙泥也。可以染皂。緇，黑色也。言天性潔白者，雖處汙涅之中，其色不變也。緇，合韻音側仕反。」舍惟正身，勝死善道；郭欽、蔣詡，近遯之好。[三]應劭曰：「易曰『好遯君子吉』，言遭暴亂之世，好以和順遯去，不離其害也。」述王貢兩龔鮑傳第四十二。
扶陽濟濟，聞詩聞禮。玄成退讓，仍世作相。[一]師古曰：「仍，（類）〔頻〕也。」仍，（類）〔頻〕也。　景祐、殿本都作「頻」，此誤。漢之宗廟，叔孫是謨，革自孝元，諸儒變度。[二]如淳曰：「造迭毀之（義）〔議〕也。」造迭毀之（義）〔議〕也。　景祐本作「義」，殿本作「議」。王先謙說作「議」是。師古曰：「謨，謀也，合韻音慕。」國之誕章，博載其路。[三]師古曰：「誕，大也。謂憲章之大者，故廣載之。」述韋賢傳第四十三。
高平師師，惟辟作威，圖黜凶害，天子是毗。[一]鄧展曰：「師師，相師法也。」師古曰：「尚書洪範云『惟辟作威』，言威權者，唯人君得作之耳。詩小雅節南山之篇曰：『尹氏太師，惟周之氐，秉國之鈞，四方是維，天子是毗。』言大臣之職，輔佐天子者也。此敍言魏相欲崇君道而黜私權，故引書詩以為言也。」博陽不伐，含弘光大，天誘其衷，慶流苗裔。述魏相丙吉傳第四十四。
占往知來，幽贊神明，[一]師古曰：「易上繫辭曰『神以知來，知以藏往』，言蓍卦之德兼神知也。說卦曰『昔者聖人之作易也，幽贊於神明而生蓍』，言欲深致神明之道，助以成教，故為蓍卜也。」苟非其人，道不虛行。[二]師古曰：「下繫之辭也。言人能弘道，非其人則不能傳。」學微術昧，或見仿佛，疑殆匪闕，違衆迕世，[三]師古曰：「論語稱孔子曰：『多聞闕疑，慎言其餘則寡尤；多見闕殆，慎行其餘則寡悔。』殆，危也。謂有疑則闕之也。此敍言術士不闕疑殆，故遭禍難也。」淺為尤悔，深作敦害。[四]師古曰：「尤，過也。敦，厚也。」述眭兩夏侯京翼李傳第四十五。
廣漢尹京，克聰克明；延壽作翊，既和且平。矜能訐上，俱陷極刑。翁歸承風，帝揚厥聲。[一]張晏曰：「受任為右扶風，卒，宣帝下詔襃揚，賜金百斤。」敞；亦平平，文雅自贊；[二]師古曰：「平讀曰便。便，辯也。贊，助也，以文雅助治（述）〔術〕也。以文雅助治（述）〔術〕也。　景祐、殿、局本都作「術」，此誤。一說，贊，進也，以文雅自進也。」尊實赳赳，邦家之彥；[三]師古曰：「赳赳，材勁貌也，音糾。」章死非辠，士民所歎。述趙尹韓張兩王傳第四十六。
寬饒正色，國之司直。豐繄好剛，輔亦慕直。[一]師古曰：「繄，是也，音烏奚反。」皆陷狂狷，不典不式。[二]師古曰：「典，經也。式，法也。」崇執言責，隆持官守。[三]如淳曰：「崇為尚書僕射，是言責之官也。哀帝及傅太后欲封從弟商，崇諫不聽也。」晉灼曰：「隆諫武庫兵不宜以給董賢家，此為持官守也。」寶曲定陵，並有立志。[四]鄧展曰：「孫寶曲橈定陵侯淳于長也。」晉灼曰：「何並斬侍中王林卿奴，是立志也。」述蓋諸葛劉鄭毋將孫何傳第四十七。[五]師古曰：「本傳毋將隆在孫寶下。今此敍云毋將孫何，是敍誤也。」
長倩懙懙，覿霍不舉，[一]蘇林曰：「懙懙，行步安舒也。」師古曰：「不肯露索而見霍光，故不得大官也。懙音弋於反。」遇宣乃拔，傅元作輔，不圖不慮，見躓石、許。[二]師古曰：「詩小雅雨無正之篇云『旻天疾威，不慮不圖』也。慮，思也。圖，謀也。言幽王見天之威，不思謀也。此敍言望之思謀不詳，卒為石顯及許史所顛躓也。躓音竹二反。」述蕭望之傳第四十八。
子明光光，發迹西疆，列於禦侮，厥子亦良。述馮奉世傳第四十九。
宣之四子，淮陽聰敏，[一]師古曰：「敏，疾也，合韻音美。」舅氏蘧蒢，幾陷大理。[二]師古曰：「蘧蒢，口柔，觀人顏色而為辭佞者也。言淮陽憲王舅張博為諂辭，幾陷王於大罪也。蘧音渠。蒢音除。幾音鉅依反。」楚孝惡疾，東平失軌，[三]師古曰：「惡疾謂眚病也。軌，法則也。」中山凶短，母歸戎里。[四]張晏曰：「戎氏女歸戎氏之里也。」元之二王，孫後大宗，[五]孟康曰：「謂哀、平帝。」昭而不穆，大命更登。[六]鄧展曰：「昭而不穆，有父無子。」張晏曰：「大命，帝位也。」師古曰：「更音工衡反。」述宣元六王傳第五十。
樂安褏褏，古之文學，[一]師古曰：「褏褏，盛貌也，音弋（敍）〔救〕反。音弋（敍）〔救〕反。　景祐、殿本都作「救」，此誤。學，合韻音下教反。」民具爾瞻，困于二司。[二]師古曰：「詩小雅節南山之篇曰『赫赫師尹，民具爾瞻』，言師尹之任，位尊職重，下所瞻望，而乃為不善乎，深責之也。此敍言匡衡失德，不終相位，故引以為辭耳。二司者，司隸校尉王尊劾奏衡追奏石顯揚著先帝任用傾覆之臣，司隸校尉王駿劾奏衡專地盜土也。司，合韻音先寺反。」安昌貨殖，朱雲作娸。[三]晉灼曰：「娸，醜也。」師古曰：「朱雲廷言欲斬張禹，是為醜惡之娸，音欹，合韻音丘吏反。」博山惇慎，受莽之疚。[四]師古曰：「疚，病也。孔光後更曲意從莽之欲，以病其德行也。」述匡張孔馬傳第五十一。
樂昌篤實，不橈不詘，遘閔既多，是用廢黜。[一]師古曰：「詩鄁柏舟曰『遘閔既多，受侮不少』。遘，遇也。閔，病也。謂見病害甚衆也。此敍言王商深為王鳳所排陷也。」武陽殷勤，輔導副君，既忠且謀，饗茲舊勳。高武守正，因用濟身。[二]師古曰：「言傅喜不阿附傅太后，故得免禍。」述王商、史丹、傅喜傳第五十二。
高陽文法，揚鄉武略，政事之材，道德惟薄，位過厥任，鮮終其祿。[一]師古曰：「鮮，少也，音先踐反。」博之翰音，鼓妖先作。[二]劉德曰：「易曰『翰音登于天，貞凶』。上九處非其位，亢極，故『何可長也？』位在上高，故曰翰音。博拜時聞有鼓聲也。」師古曰：「『翰音登于天』，中孚卦上九爻辭也。翰音高飛而且鳴，喻居非其位，聲過其實也。」述薛宣朱博傳第五十三。
高陵修儒，任刑養威，用合時宜，器周世資。義得其勇，如虎如貔，進不跬步，宗為鯨
鯢。[一]師古曰：「半步曰跬，音空橤反。」述翟方進傳第五十四。
統微政缺，災眚屢發。永陳厥咎，戒在三七。鄴指丁、傅，略窺占術。述谷永杜鄴傳第五十五。
哀、平之卹，丁、傅、莽、賢。武、嘉戚之，乃喪厥身。高樂廢黜，咸列貞臣。述何武王嘉師丹傳第五十六。
淵哉若人！實好斯文。初擬相如，獻賦黃門，輟而覃思，草法篹玄，[一]師古曰：「輟，止也。篹與撰同。言止不復作賦，草創法言及撰太玄經也。」斟酌六經，放易象論，[二]師古曰：「放音甫往反。論，論語也。」潛于篇籍，以章厥身。[三]師古曰：「章，明也。」述揚雄傳第五十七。
獷獷亡秦，滅我聖文，[一]師古曰：「獷獷，麤惡之貌。言無親也。獷音穬，又音九永反。」漢存其業，六學析分。是綜是理，是綱是紀，師徒彌散，著其終始。[二]師古曰：「散謂分派也。」述儒林傳第五十八。
誰毀誰譽，譽其有試。[一]師古曰：「論語稱孔子曰：『吾之於人，誰毀誰譽，如有所譽，其有所試。』此敍言人之從政，可試而知，故引以為辭也。」泯泯羣黎，化成良吏。[二]師古曰：「黎，衆也。言羣衆無知，從吏之化而成俗也。」淑人君子，時同功異。沒世遺愛，民有餘思。述循吏傳第五十九。
上替下陵，姦軌不勝，猛政橫作，刑罰用興。曾是強圉，掊克為雄，[一]師古曰：「詩大雅蕩之篇曰『曾是強圉，曾是掊克』。強圉，強梁禦善也。掊克，好聚斂，克害人也。言任用此人為虐於下也。掊音平侯反。」報虐以威，殃亦凶終。[二]師古曰：「尚書呂刑曰『皇帝哀矜庶戮之不辜，報虐以威』，言哀閔不辜之人橫被殺戮，乃報答為虐者以威而誅絕也。」述酷吏傳第六十。
四民食力，罔有兼業，大不淫侈，細不匱乏，蓋均無貧，遵王之法。[一]師古曰：「論語稱孔子曰『蓋均無貧』，言為政平均不相陵奪，則無貧匱之人也，故引之。」靡法靡度，民肆其詐，[二]師古曰：「肆，極也。」偪上并下，荒殖其貨。[三]師古曰：「荒，大也。」侯服玉食，敗俗傷化。[四]張晏曰：「玉食，珍食也。」述貨殖傳第六十一。
開國承家，有法有制，家不臧甲，國不專殺。[一]師古曰：「殺，合韻音所例反。」矧乃齊民，作威作惠，[二]師古曰：「矧，況也。齊民，齊等之人也。」如台不匡，禮法是謂！[三]如淳曰：「台，我也。我，國家也。」師古曰：「匡，正也。台音怡。」述游俠傳第六十二。
彼何人斯，竊此富貴！營損高明，作戒後世。[一]師古曰：「詩小雅巧言之篇，刺讒人也。其詩曰：『彼何人斯？居河之麋。』賤而惡之也。此敍亦深疾佞幸之人。故引詩文以譏之。營，惑也。」述佞幸傳第六十三。
於惟帝典，戎夷猾夏；[一]師古曰：「於，歎辭也。帝典，虞書舜典也。載舜命咎繇作士，戒之曰：『蠻夷猾夏。』猾，亂也。夏，諸夏也。於讀曰烏。」周宣攘之，亦列風雅。[二]師古曰：「攘，卻也。」宗幽既昬，淫於襃女，[三]師古曰：「宗幽，幽王居宗周也。」戎敗我驪，遂亡酆鄗。[四]張晏曰：「申侯與戎共伐周，敗於驪山下，遂殺幽王。平王東徙都成周。」大漢初定，匈奴強盛，圍我平城，寇侵邊境。[五]師古曰：「境合韻音竟。」至于孝武，爰赫斯怒，王師雷起，霆擊朔野。[六]師古曰：「霆，疾雷也，音廷。」宣承其末，乃施洪德，震我威靈，五世來服。[七]師古曰：「自宣至平凡五帝。」王莽竊命，是傾是覆，備其變理，為世典式。述匈奴傳第六十四。
西南外夷，種別域殊。南越尉佗，自王番禺，攸攸外寓，閩越、東甌。[一]師古曰：「攸攸，遠貌。」爰洎朝鮮，燕之外區。漢興柔遠，與爾剖符。[二]師古曰：「柔，安也。剖符，謂封之也。」皆恃其岨，乍臣乍驕，孝武行師，誅滅海隅。述西南夷兩越朝鮮傳第六十五。
西戎即序，夏后是表。[一]張晏曰：「表，外也。禹就敍以為外國也。」師古曰：「此說非也。表，明也，明以德化也。」周穆觀兵，荒服不旅。[二]張晏曰：「觀，示也。旅，陳也。犬戎終王而朝周，穆王以不享征之，是以荒服不陳於廷也。」漢武勞神，圖遠甚勤。王師驒驒，致誅大宛。[三]鄭氏曰：「驒驒，盛也。」師古曰：「此說非也。小雅四牡之詩曰：『四牡騑騑，驒驒駱馬。』驒驒，喘息之貌。馬勞則喘，此敍言漢遠征西域，人馬疲弊也。驒音它丹反。」姼姼公主，乃女烏孫，[四]孟康曰：「姼音題。姼姼、惕惕，愛也。」師古曰：「此說非也。姼音上支反。姼姼，好貌也。魏詩葛屨之篇曰『好人提提』，音義同耳。女，妻也，音乃據反。言漢以好女配烏孫也。」使命乃通，條支之瀕。[五]師古曰：「瀕，涯也，音頻，又音賓。」昭、宣承業，都護是立，總督城郭，三十有六，修奉朝貢，各以其職。述西城傳第六十六。
詭矣禍福，刑于外戚。[一]師古曰：「詭，違也。言禍福相違，終始不一也。」高后首命，呂宗顛覆。薄姬䃍魏，宗文產德。[二]如淳曰：「薄姬在魏，許負相，當生天子。魏豹聞負言，不與漢，遂禽而死也。」師古曰：「䃍，古墜字。」竇后違意，考盤于代。[三]師古曰：「詩衞風曰『考盤在澗』。考，成也。盤，樂也。此敍言竇姬初欲適趙，而向代，違其本意，卒以成樂也。」王氏仄微，世武作嗣。子夫既興，扇而不終。[四]師古曰：「扇，熾也。」鈎弋憂傷，孝昭以登。上官幼尊，類禡厥宗。[五]應劭曰：「詩云『是類是禡』。禮，將征伐，告天而祭謂之類，告以事類也。至所征伐之地，表而祭之謂之禡。禡者，馬也。馬者兵之首，故祭其先神也。言上官后雖幼尊貴，家族以惡逆誅滅也。」師古曰：「禡音莫暇反。」史娣、王悼，身遇不祥，及宣饗國，二族後光。恭哀產元，夭而不遂。邛成乘序，履尊三世。[六]張晏曰：「至成帝乃崩也。」師古曰：「乘序，謂登至尊之處也。」飛燕之妖，禍成厥妹。丁、傅僭恣，自求凶害。中山無辜，乃喪馮、衞。[七]師古曰：「馮昭儀，中山孝王母也，為傅氏所陷。衞姬，中山孝王后也，為王莽所滅。」惠張、景薄，武陳、宣霍，成許、哀傅，平王之作，事雖歆羨，非天所度。[八]師古曰：「作，起也。度，居也。言惠帝至平帝王皇后七人，時雖處尊位，人心羨慕，以非天意所居，故終用不昌也。度音徒各反。」怨咎若茲，如何不恪！[九]師古曰：「恪，敬也。」述外戚傳第六十七。
元后娠母，月精見表。[一]師古曰：「娠音身。」遭成之逸，政自諸舅。[二]師古曰：「言成帝貪自逸樂，而委政於王氏。」陽平作威，誅加卿宰。[三]師古曰：「謂王商及王章也。」成都煌煌，假我明光。[四]師古曰：「煌煌，熾貌。」曲陽（㪣㪣）〔歊歊〕，曲陽（㪣㪣）〔歊歊〕，　景祐、殿本都作「歊」，此誤。亦朱其堂。[五]師古曰：「（㪣㪣）〔歊歊〕，氣盛也，音許驕反。」新都亢極，作亂以亡。述元后傳第六十八。
咨爾賊臣，篡漢滔天，行驕夏癸，虐烈商辛。[一]張晏曰：「桀名癸，紂名辛。」偽稽黃、虞，繆稱典文，[二]師古曰：「稽，考也。」衆怨神怒，惡復誅臻。[三]張晏曰：「復，周也。臻，至也。十二歲歲星一復，莽稱帝十三歲而見誅也。左氏傳曰『美惡周必復』。」師古曰：「復音扶目反。」百王之極，究其姦昏。述王莽傳第六十九。
凡漢書，敍帝皇，[一]張晏曰：「十二紀也。」列官司，建侯王。[二]張晏曰：「百官表及諸侯王表也。」準天地，統陰陽，[三]張晏曰：「準天地，天文志也。統，合也。陰陽，五行志也。」闡元極，步三光。[四]張晏曰：「闡，大也。元，始也。極，至也。三光，日月星也。大推上極元始以來，及星辰度數，謂律曆志。」分州域，物土疆，[五]張晏曰：「地理及溝洫志也。」窮人理，該萬方。[六]張晏曰：「人理，古今人表。萬方，謂郊祀志有日月星辰天下山川人鬼之神。」緯六經，綴道綱，[七]張晏曰：「藝文志也。」總百氏，贊篇章。[八]師古曰：「贊，明也。」函雅故，通古今，[九]張晏曰：「包含雅訓之故，及古今之語。」正文字，惟學林。[一０]師古曰：「信惟文學之林藪也。凡此總說帝紀、表、志、列傳，備有天地鬼神人事，政治道德，術藝文章。汎而言之，盡在漢書耳，亦不皆如張氏所說也。」述敍傳第七十。
子／醫家／千金翼方／卷十一／小兒／養小兒第一合八十九條方二十首灸法二首論一首／礬石圓(P.127-1)
小兒客忤慎忌法
凡小兒衣裳帛綿中。不得令有頭髮。履中亦然。
凡白衣青帶青衣白帶者。皆令兒中忤。
諸遠行來馬汗未解。行人未澡洗。及未易衣而見兒者。皆中客忤。見馬及馬上物馬氣皆忌之。
小兒中客之為病。吐下青黃汁。腹中痛及反倒偃側似癎狀。但目不上插。少睡面色變五色。脉弦急。若失時不治。小久則難治。治之法。
以水和豉擣令熟。丸如雞子大。以轉摩兒顖上及手足心各五遍。又摩心腹臍上下行轉摩之。食頃破視。其中有細毛棄圓道中。病愈矣。
若吐不止。炙手心主間使大都隱白三陰交各三炷。
又可用粉丸如豉法。並用唾之。唾之呪如左　呪曰。
摩家公。　摩家母。　摩家兒若客忤。從我始。扁鵲雖良不如善唾良。唾訖棄丸於道中。
又方
取一刀橫著竈上。解兒衣撥其心腹訖。取刀持向兒呪之唾。輒以刀擬向心腹。曰啡啡。曰煌煌。日出東方。背陰向陽。葛公葛母。不知何公子來不視去不顧。過與生人忤梁上。
塵天之神。戶下二鬼。所經大刀環犀。對竈君二七唾。客愈兒驚。唾啡啡如此二七。啡啡每唾以刀擬之。呪當三遍乃畢。用豉丸一。如上法五六遍訖。取此丸破看。其中有毛。棄丸於道中即愈矣。
子／醫家／千金翼方／卷二十九／禁經上／禁瘡腫第九(P.349-2)
禁癰腫法
先叩齒三七遍。急噀左營目即唾。呪曰。雷起地中。一聽其音。月生東盛。蟾蜍白兔。食月中心。榮衛不通結成癰。大腫如山。小腫如粟。
唾呪一腫百腫散死。急急如律令。
【又法】日出東方赫赫煌煌威威容容。天門亭長來捕癰腫。山多石。海多龍。天門亭長來捕摩得便斬殺莫聞羅。一唾當心。再唾都愈急急如律令。
子／醫家／千金翼方／卷三十／禁經下／禁蛇毒第十七(P.356-2)
禁蛇毒第十七
三月三日夜。向北燒香閉氣誦滿三七遍。呪曰
日出東方。赫赫煌煌。報你蛇蟲。遠逃深藏。你若不藏。鸛鵲步剛。食你蛇頭。吞汝入腸。大蛇死。小蛇亡。急急如律令。
子／醫家／千金翼方／卷三十／禁經下／護身禁法第二十／彼人所禁解之法(P.360-1)
【彼人所禁解之法】
先捻生人喉呪曰。
煒煒煌煌。天有九柱。地有九梁。北斗七星。為我除殃。青龍在前。白虎在後。青龍飲汝血。白虎咬汝喉。頭破腦裂。汝死不擇日。急急如律令。
史／正史／隋書／志　凡三十卷／卷十四　志第九　音樂中／周／宗廟歌辭(P.339)..[底本：宋刻遞修本]
降神奏昭夏：
永惟祖武，潛慶靈長。龍圖革命，鳳曆歸昌。功移上墋，德耀中陽。清廟肅肅，猛虡煌煌。曲高大夏，聲和盛唐。牲牷蕩滌，蕭合馨香。和鑾戾止，振鷺來翔。永敷萬國，是則四方。
史／正史／隋書／志　凡三十卷／卷二十　志第十五　天文中／瑞星(P.562)..[底本：宋刻遞修本]
瑞星
一曰景星，如半月，生於晦朔，助月為明。或曰，星大而中空。或曰，有三星，在赤方氣，與青方氣相連。黃星在赤方氣中，亦名德星。二曰周伯星，黃色煌煌然，所見之國大昌。三曰含譽，光耀似彗，喜則含譽射。
史／正史／隋書／志　凡三十卷／卷二十　志第十五　天文中／客星(P.573)..[底本：宋刻遞修本]
客星
客星者，周伯、老子、王蓬絮、國皇、溫星，凡五星，皆客星也，行諸列舍，十二國分野，各在其所臨之邦，所守之宿，以占吉凶。周伯，大而色黃，煌煌然。見其國兵起，若有喪，天下饑，眾庶流亡去其鄉。瑞星中名狀與此同，[七]瑞星中名狀與此同　「瑞」原作「端」，據宋小字本、元九行本改。而占異。老子，明大，色白，淳淳然。所出之國，為饑，為凶，為善，為惡，為喜，為怒。常出見則兵大起，人主有憂。王者以赦除咎則災消。王蓬絮，狀如粉絮，拂拂然。見則其國兵起，若有喪，白衣之會，其邦饑亡。又曰，王蓬絮，星色青而熒熒然。所見之國，風雨不如節，焦旱，物不生，五穀不成登，蝗蟲多。國皇星，出而大，其色黃白，望之有芒角。見則兵起，國多變，若有水饑，人主惡之，眾庶多疾。溫星，色白而大，狀如風動搖，常出四隅。出東南，天下有兵，將軍出於野。出東北，當有千里暴兵。出西北，亦如之。出西南，其國兵喪並起，若有大水，人飢。又曰，溫星出東南，為大將軍服屈不能發者。出於東北，暴骸三千里。出西亦然。
史／載記／十國春秋／南唐　卷十五至三十四／卷第三十二　南唐十八　列傳／彭利用(P.5-2)..[清乾隆癸丑年昭文周氏此宜閣重校刊本]
彭利用
彭利用廣陵人也周師下淮南利用南奔僑居廬陵性朴鄙雖燕居對家人稚子必據書史斷章破句以代常譚俗謂之掉書袋因目為彭書袋時有問其姓者對曰
隴西之遺苗昌邑之餘胄又問其居處對曰生自廣陵長僑螺渚其僕夫常有過利用責之曰始我以為紀綱之僕人百其身賴爾同心同力左之右之今乃中道而廢侮慢自賢而今而後過而勿改予當循公滅私撻諸市朝任汝自西自東以遨以遊而已又利用喪父客過唁之對曰家君不幸短命諸子餬口四方歸見相如之壁空餘仲堪之棺實可痛心疾首不寒而慄遂大慟會鄰家火利用往救徐望之曰煌煌然赫赫然不可嚮邇自鑽燧而降未有若斯之盛其可撲滅乎又常偕賓客遠遊俄不告而返詰旦復至問之故利用曰忽思朱亥
之椎猶倚陳平之戶切恐數鈞之重轉傷六尺之孤其言類俳謔多如此利用雖舉進士坐是六上不第年六十一夕宴寢而卒利用故腐儒以其語涉俳笑姑依馬氏附談諧之末
史／載記／十國春秋／北漢　卷一百四至一百八／卷第一百八　北漢五　列傳／趙宏　李惲　楊夢申　王保衡　王景絕(P.2-2)..[清乾隆癸丑年昭文周氏此宜閣重校刊本]
李惲字孟深汴州陽武人乾祐初第進士客遊嵐州會世祖卽位署州從事擢知制誥翰林學士歷仕睿宗父
子累官至推誠佐命保祚功臣特進守尚書左僕射兼中書侍郞平章事上柱國隴西郡開國公食邑三千戶時母在鄉里惲不知存亡居常戚戚以奕碁沉飲為務政事多廢英武帝頗以為言惲殊不介意後方與僧奕帝命近侍直抵惲前取局焚之惲恬然徐詣謝英武帝因切責之明日別造新局奕碁如故宋太宗陷太原惲降命為殿中監始知母亡表求追服母喪不許出知廣州遷司農卿連知許盂二州以足疾求解授忠武軍行軍司馬端拱元年卒年七十有三惲性躁達善談名理年少時好滑稽及為相頗事持重初與王溥李昉同年
登第國亡相見敘舊情好益固論者美之子存誠仕宋駕部員外郎存信宋左侍禁閤門祇候又惲文詞駢麗見推流輩英武帝時天龍寺千佛樓成詔惲撰碑銘而命翰林令劉守淸王廷譽勒文於石一時無不歎絕其辭曰帝宅之西五里而遠羣山邃谷延■縈擁北自乾坎南距申酉蒼崖峭壁怪石靈泉薜蘿蔭乳竇以夏寒藂桂嚮晴暘而冬綠澗溜淸泚自激輕音蔓草艽茸本無毒螫洞穴窈窕煙■閇虧隔雲聞雞犬之聲度嶺■樵蘇之徑大哉氣通斗極崆峝帶多武之鄉地劃參墟■野樂深思之俗況乎刑政之經不紊霸王之器具存紀都邑卽天下之浩壤養士馬卽域中之精勇往者北齊啟國後魏興■雖未臻偃仰之■■咸■■■之位時或倦重城之宴■選而勝之良游各營避暑之宮用𢠾鳴鑾之駕亦猶秦之阿旁晉之虒祁楚之章華漢之未央上基摧搆往往存焉年歷寖遙率多改作葢以翼翼都會豪右富民因舊圖新增制惟錯於是乎金人塔廟
老氏宮觀星布子巖石矣懿哉坤維之上一舍之區羣木陰翳奇峯崷■土有平址東西僅五十步北倚石壁有彌勒閣內設石像侍立對峙容■溫■其鐫磨■■代不能及昔睿宗皇帝再加添飾功用宛然次東有池水甚潔■■凝碧■之恐聳國人儼其■宇偶其神位每角亢方中雷雨未施卽雩禱咸萃矣馴嶺西下■■約三百步有高寺榜曰天龍故易義云夫龍者潛卽勿用飛卽在上天龍之名固其宜矣今英武皇帝應千齡之運居九重之尊此自舞象執經齒冑學優於庠序■■■■■■■■■■■■■動叶咨詢行符典則負對日之辨似不能言■稱象之智果而勿伐肅肅然煌煌然偉量知幾深不可測立德在間平之右承家繼文武之基自非道濟艱危孝安宗社孰能與於此乎天會中睿宗皇帝以道■■■■■■■■出閣授檢校司徒歸義府都督時年尚幼沖躬親官次寡辭敏德務簡刑淸吏不敢欺府無留事嘗以公退休暇與叔季諸王方駕接軫禮謁精藍一歲之中■■■■■■■■■■■東序■觀音像一堂其內幡花鬘葢供飭之用靡不嚴潔於茲日新每具齋禱罔不乾乾惕惕潛發明誠所志者延鴻祚於邦家弭烖氛於區宇因心愛敬不忘
斯須■■甚嘉羣倫歸美攸是■■公府特恩加檢校太保授右金吾衛大將軍𠑽大內都點檢貞幹服勤中外嚴整宣威敬事動叶聖謨及帝踐阼加太師行太原尹階勳爵邑悉稱公台尋領侍衛親軍事未幾值倉卒之變震駭非常上獨執雄斷入平內難時戊辰秋九月嗣昇宸極立定傾危赫然大■■祐終古自■潔念恆切皈依每届良辰必親行幸至壬申歲十二月二十二日詔有司於大殿後正面造重樓五間洵遣良冶鑄賢刼自拘留孫如來以降鐵佛千尊■範金容光相圓明等無差別如是□分龕室各安上級時詔宣徽北院使永淸軍節度使檢校太保范超自始監修應期成就基砌柱礎廣檻飛甍丹采相■■■巍乎窗扉下瞰於雲端棟宇勃興於地表金爐曉炷惟聞蔔之香玉聲晨鳴不假蓮花之漏議者曰樹超世之果圖不朽之功必依惟睿之謀宜享終天之祿豈比夫望祭■■■■■禱之功駕騁瑤池徒縱盤游之樂者哉上御宇之八年乙亥歲天贊皇帝義敦天性禮叶彝章洎春來夏初累飛詔示必以備物典冊將加徽號鴻名■■君親之恩敬修迎受之禮至夏六月■十日果降貴近昭宣■容尋於正殿受英武皇帝兼頒龍衣御帶駟馬琱鞍別賜
神旗皷吹殊■異■衆心悅隨羣后稱慶寶函金簡揚命舜命禹之書馭朽持盈盡為子為臣之敬禮之大者帝載無窮先是英武皇帝以今歲攝提建月■■■■■■昇寒氣將退嚴整儀衛親率公卿駕蒼虬之騤騤衣赭袍之熠熠雲韶寅導■■■■■■■■届初禪之境臣幸陪天仗親奉德音旣成
■■■■之祐遽茲承詔俾誌勝緣將紀洪猷潛思祕祝所冀龍華會上■■■■之■星宿刼中徧覩靑蓮之相歡心有待謹作銘云覺皇遞興大教垂世成位有期壞空相繼大哉賢刼千佛重光六度萬行軌躅相望浩刼迢遙一念可攝勿謂難逢聲塵相接惟彼陶唐土列參墟莓莓沃野煌煌帝居天啟亨會神輸瑞圖英武之難后來其蘇一人有作撫寧邦域治民事天允釐庶績金像玉樓伊帝之力■■■■永奠皇極
叢書／武英殿聚珍版叢書／文忠集／卷四／碑／開府儀同三司行尚書右丞相上柱國贈太尉廣平文貞公宋公神道碑銘(P.6-1)..[清乾隆敕刻武英殿聚珍本]
開府儀同三司行尚書右丞相上柱國贈太尉廣平文貞公宋公神道碑銘
於戲逆鱗劘上匡救之義深守死不回人臣之致極況
乎文包風雅道濟生靈建一言而天下倚平含九德而三光式序超無友而獨立者其惟廣平公乎公諱璟字【案】原本缺二字邢州南和人其先出于殷王元于七代祖弁魏吏部尚書襲烈人子祖欽道北齊黃門侍郞幷事跡崇高各見本傳高祖元節定州田曹曾祖弘俊大理丞祖務本皇櫟陽令父玄撫衞州司戸贈戸部尚書自田曹至于尚書皆實浮于名而位不充量事見許公蘇頲所撰神道碑公七歲能屬文一遍誦服鳥賦丁尚書府君憂水漿絶口者五日八九歲時嘗夢大鳥銜書吐公口
中公吞之遂乘而直上倏忽驚悟猶若下在胷間自後藻思日新襟懷益爽年十六七時或讀易曠時不精公遲而覽之自亥及寅精義必究明年進士高第補上黨尉轉王屋主簿相國蘇味道爲侍御史出使精擇判官奏公爲介公作長松篇以自興梅花賦以激時蘇深賞嘆之曰眞王佐才也轉合宮尉長壽三年從調判入高等有司特聞天后親問所欲公以代爲唐臣不求榮達詭奏云家本山東願得魏之一吏遂手詔授錄事參軍拜舞趨出后異而召還又手詔拜監察御史裏行尋丁
齊國太夫人憂服闋築室反耕志圖不起俄而卽眞遷殿中侍御史同列有博于臺中者將責名品而黜之博者惶恐自匿翌日公獨正辭引過天后悦而釋之遷天官員外郎鳯閣舍人御史中丞乃謂所親曰吾比欲優遊自免不圖要近驟至于斯其敢廢所職乎乃悉心納忠無所迴避時張易之昌宗兄弟席寵脅權天下側目公危冠入奏奮不顧身天后失色蒼黃欲起公叩頭流血誓以死爭拾遺李邕奏曰陛下坐則天下安起則天下危內史令敕公出公曰天顔咫尺親奉德音不勞宰
臣擅宣王命詞氣慷慨左右震悚遂俱攝詣臺庭立切責二豎股栗氣索不敢仰視自朝至于日昃敕使馳救之公不得已而罷又令詣公謝罪公拒之後有慘恤二豎來弔公辭曰貴近不宜與執法通同假滿朝士慰公二豎又欲序進公舉板迎揖之不得成禮而去神龍之興復也公實佐其謀及當疇庸讓而不受曰淸宮問罪事出五王祀夏中興功歸明主非曰逃賞誰敢貪天俄拜朝散大夫吏部侍郞兼諫議大夫遷黃門侍郞嘗遇梁王武三思于朝三思方欲言事公正色謂之曰當今
復子明辟王宜以侯就第何得尚干朝政三思慚懼而退請急累月俄而兼攝尚書左丞玄宗將幸西蜀深虞北鄙乃兼檢校幷州大都督府長史又改兼貝州刺史與數人同辭三思獨揖公住公顧謂之曰諸人已出不可獨留遂揖之而去屬年穀不登國租罷入三思食邑公悉蠲之旣屢挫其鋒亦處之自若俄而眞拜轉杭州又復遷相州尋入爲洛州長史唐隆初拜吏部尚書同中書門下三品唐隆初卽景雲元年也是年六月甲申改元唐隆七月己巳改元景雲璟之拜命在丁巳未改景雲之前故曰唐隆初宰相表統言之故曰景雲粤五日兼右庶子尋
加銀青光祿大夫玄宗之在儲闈鎭國太平長公主潛謀廢立嘗于光範門內坐步檐中諷宰臣以此旨諸相失色莫敢先言公盛氣詰之曰東宮有大功宗廟社稷主也安得異議遂奏婦人干政恐生禍階請不令朝謁俄而男又縱橫公奏之繇是貶楚州刺史主亦竟以凶終無何復拜銀靑歴魏兗冀三州兼河北按察使尋遷幽州都督兼御史大夫復爲魏州入爲國子祭酒東都留守開元二年尋拜御史大夫兼京兆尹貶睦州刺史轉廣州都督充按察經略討擊使又兼御史大夫特許
便宜從事前是首領桀驁多據洞不賓公之下車無敢不蔇彼之風俗競趨苟簡茅茨竹比屋鱗次火災歲起煨燼無餘公敎之度材變以陶瓦千甍齊翼萬堵皆興于今賴焉燕國公張說著爲碑頌無何使中官楊思勗召公公拜恩而就馬便行在路竟不交一言思勗以將軍貴幸泣訴于帝帝嗟嘆久之拜刑部尚書四年遷吏部兼黄門監修國史五年改號侍中明年幸洛陽至三崤馳道險隘行不得前河南尹李朝隱知頓使中丞王怡並坐當降黜公奏曰必若致罪二臣將來必受其
弊遂命公捨之曰陛下責之以臣免之是過歸于上恩由于下臣請使且待罪然後俾其復職上遂嘉而從之玄宗嘗命公名諸皇子及公主邑號旣而又令各定一美名公奏稱七子均養鳲鳩之德錫以名號不宜有殊若母寵子愛恐非正家之道王化所宜玄宗悅而從之八年拜開府儀同三司進爵廣平郡開國公策勳上柱國狂豎權梁山構逆長安有司深探其獄敕公按覆如京兆司錄李如璧等百餘家皆以借宅假器悉當連坐公以婚姻假借天下大同至于京城其例尤衆知情卽
是同反無罪不合論辜兇渠之外一切原免天下欣服焉中書令河東張公傑出將明之材獨連廟堂之上鏡機朗澈見事風生求公規模悉閱堂案毎至危言讜議執正守中未嘗不廢卷失聲汗流浹背其爲通賢所服也如此十三年新舊史並作十二年駕幸東都以公爲西京留守公極言得失無有所隱玄宗感悅制曰所奏之言置之座右出入觀省以誡終身因賜綵衣二百疋明年又兼吏部十七年拜尚書右丞相雅善戲謔不常矜莊與故戸部尚書王晙爲莫逆之友晚而彌篤凡所談諧人輒
疏取端五日蒙賜鍾乳命醫歸鍊或以爲上藥異殊不宜委之公曰推誠求信猶懼不應猜以待人信其可得聞者慙退二十一年新舊史作二十年抗疏告老至于再三手詔優許遂特給全祿賜絹五百疋還東京公以爲大臣歸休不宜關通人事遂杜絶賓客其年新舊史作二十二年駕幸洛陽公迎拜道左玄宗親駐龍蹕使榮王琬勞問者數四自後中使徃來賞賚不絶方崇乞言之典以極師臣之敬二十五年仲冬月十九日寢疾薨于東都明教里第享年七十五天下失聲玄宗震悼追贈太尉諡曰文
貞公賻物米粟常數有加喪葬官供仍詔河南少尹崔釋之充監護使夫人齊國夫人博陵崔氏滄州長史藝之女淑愼嚴整高明柔克訓諸子而慈且有威佐丞相而德無違者門內之理一以見咨躡公而歿允終偕老嗚呼公有七子復同州司功先公而卒昇尚書郞太僕少卿尚漢東太守渾職方郞中諫議大夫御史中丞東京畿採訪使太子左諭德恕都官郞中延原少尹華判入高等登封尉尉氏令衡右散騎常侍兼御史中丞河南節度行軍司馬或肅或乂或哲或義克篤前烈以休
令聞以戊寅歲五月二十九日虔奉遺約歸葬公于沙河縣太尉鄕丞相原之先塋夫人合而祔焉禮也惟公間氣降神應期傑出生知禮度天縱才明玉立殿天子之邦介然秉大臣之節震電憑怒讜言而不有厥躬鼎鑊沸前臨事而義形于色蠢迪檢押難常情之所易志深直諒易古人之所難外其身而富貴不離行其道而死生勿替非夫含一之德格于皇天不二之心形于造次則何以异是乎允所謂振古之元龜皇王之威寳者矣且夫公之德烈充塞寰㝢公之謀猷著明日月大歴
五年冬十二月孫儼懼遺盛美不遠求蒙以眞卿天祿校文叨太僕之下列憲臺執簡承諭德之深知雖靑史傳信實錄已編于方𠕋而豐碑勒銘表墓願備于論譔謹憑吏部員外郞盧僎所上行狀略陳萬一多恨闕遺其辭曰
天命玄鳥降而生商湯孫之緒微子分疆詞招正則尉翼文皇吏部黄門紛綸耿光忠賢世出信史相望篤生丞相祚我有唐文明純嘏毅烈堅剛恒衞間氣星辰降芒嶷然山立鏗爾金鏘忠孝之盛人倫紀綱垂髫能文
夢鳥發祥通夕究易沖齡擅場勝冠結綬歴政洋洋乃尉合宮貳軺琅琅賦嗤梅艷篇美松長蘇公嗟稱才必佐王滿歲從調試言高驤登聞黼扆驟列繡裳簉跡天官如珪如璋司言鳳閣綸綍煌煌乃作中丞威稜莫當志除兇狡廷劾二張天后愕眙百寮震惶公獨凜然出身激昂義形言色精貫穹蒼皇室中興嘉謀克彰功成生讓事軼屠羊貳職選曹諌議是匡載淸流品屢奏封章乃侍瑣闈時惟夕郞悉心糺正庶績咸康三思睢盱席寵于常責之就第慙懼靡亢左曹攝轄大鹵于襄兼
刺貝立朋辭鴈行三思揖語公獨循牆處之不怍轉旆于杭旣遷鄴城遂尹洛陽乃作冢宰訏謨廟堂俄兼宮相亟綰銀黃玄宗登儲鎮國是遑潛謀廢立謠諑相翔厥男撓政累奏愆殃聿臨楚邦洊察冀方總督幽薊飜飛國庠亞相烈烈尹京趪趪旋臨建德歘莅南荒俚帥咸蔇茅是攘張公頌德雋永甘棠所忠來召拜命卽裝略無交言帝用式臧□司刑吏八座抑揚兼監黃樞鈞軸是將匪躬謇謇終始洸洸乃拜儀同允釐保鄣河東閱故汗洽流漿狂豎犯關兇渠旣戕命公覆獄咸脫
死亡乃陟右揆讜論泱泱毎謔王君豈常矜莊懸車告老庶保康強方崇饋酳孤映縑緗天不憗遺萎哲壞梁一人震悼九有淒涼市旣罷賈舂仍絶粻乃贈太尉飾終禮滂返葬沙河羽儀央央闔朝傾祖河尹護喪生榮死哀行路感傷令人孺慕攀泣喤喤高墳崔嵬鉅鹿劇旁森梢宰樹繚繞連岡吁嗟廣平宅此不暘孝孫翼翼論譔靡忘豐碑堅碣萬古訾相
叢書／武英殿聚珍版叢書／文忠集／卷四／碑／開府儀同三司太尉兼侍中河南副元帥都知河南淮南淮西荊南山南東五道節度行營事東都留守上柱國贈太保臨淮武穆..[清乾隆敕刻武英殿聚珍本]
開府儀同三司太尉兼侍中河南副元帥都知河南淮南淮西荊南山南東五道節度行營事東都
14-2
留守上柱國贈太保臨淮武穆王李公神道碑銘
昔宗周之中興也時則有若方叔召虎總師干肇敏之業南威蠻荊東截淮浦以左右宣王詩人歌之列在風雅我皇唐之反正也時則有若臨淮汾陽秉文武忠義之資廓淸河朔保乂王室翼戴三聖天下之人謂之李郭異代同德今古一時公諱光弼京兆萬年人也曾祖皇左威衞大將軍幽州經略軍副使府君諱令節祖鴻臚卿兼檀州刺史府君諱重英父雲麾將軍左領左羽林二軍大將軍朔方節度副使薊郡開國公贈幽州都
督司空諱楷洛皆以英果沈勇累葉將邊憺威稜于幽碣公卽薊公之第四子也體渾元之正性秉弘毅之高躅天予純嘏生知禮度謨謀炳邃默識沖深傑出經武之才鬱為興王之佐故能東征北伐厭難康屯挺草昧不世之功允蒼生具瞻之望社稷威寳公之謂歟初天后萬歲中大將軍燕國公武楷固爲國大將威震北陲有女曰今韓國太夫人才淑冠族嘗鑒之曰爾後必生公侯之子因擇薊公配焉後果生公公年六歲嘗撫鹿而遊薊公視而誨之曰兒勿更爾公振手而起遂絶不
爲童戲未冠以將門子工于騎射能讀左氏春秋兼該太史公班固之學開元中起家左衞左郞將歴豐夏二都督府長史尋遷別駕加朝散大夫丁父憂以毁聞終喪不入妻室太夫人高明整肅有慈有威公下色怡聲承順而毎竭其力雖已官達小不如意猶加誨讓之責故能濟其勳業天寳二年拜寧朔郡太守四載加左淸道率兼安北都護仍充朔方行軍都虞候五載充王忠嗣河西節度兵馬使加游騎將軍守右領軍賜紫金魚袋仍充赤水軍使八月襲封薊郡開國公八載遷右金
吾衞將軍充節度副使以破吐蕃及招討吐谷渾加雲麾將軍左武衞大將軍十一載拜單于副都護十三載爲安思順朔方節度兵馬使思順慕公信義請爲婚姻公辭不獲免遂託疾罷官西平王哥舒翰聞而韙之奏歸京師遂守道屏居杜絶人事十四載冬十一月安祿山反范陽天下驛騷朝廷旰食聿求虓𧯘之將爰統鷹揚之師明年春正月起公爲銀青光祿大夫鴻臚卿兼雲中郡太守攝御史中丞持節充河東節度使支營田副大使知節度事仍充大同軍使二月拜攝御史大夫
魏郡太守充河北道採訪使俄除范陽郡大都督府長史充范陽節度使初公以朔方馬步八千人出土門其月旣望收常山郡前是太守顔杲卿臮長史袁履謙殺祿山土門使季欽湊擒其心腹高邈何千年屬太原尹王承業不出救兵杲卿履謙爲史思明所陷戰士死者跆藉于滹池之上公親以衣袂拂去其上沙塵因慟哭以祭之分遣恤其家屬城中莫不感激一心史思明正圍饒陽馳來拒戰公屢摧陷之詔拜公兼御史大夫俾今尚書令汾陽王郭公子儀悉朔方之衆與公合勢南
收趙郡又敗之于沙河夏六月戰于嘉山大敗之斬獲萬計思明露髮跣足奔于博陵窮蹙無計歸節于祿山祿山大恐逆徒幾潰屬潼關不守肅宗理兵于靈武盡追朔方之師加公太原尹公以麾下及景城河間之卒數千人至秋八月拜戸部尚書同中書門下平章事史思明旣有河北之地與蔡希德悉衆來攻累月不克而退公自賊逼城于東南角張帳次居止竟不省視妻子每過府門未嘗回顧是後決遣事務信宿方歸至德二載拜司徒冬十二月十五日肅宗旣還京師策勳換司
空兼兵部尚書封鄭國公食實封八百戸公弟光進亦以懋功同制封拜乾元元年八月拜侍中其年冬十月與九節度圍安慶緒于相州明年春三月史思明至滏陽屢絶我糧道衆咸請公簡精銳以擊之交鋒竟日思明奔北于百里之外公反旆而歸煙塵亘天諸將皆以爲賊軍大至遂南渡黃河公至則無見矣迺歸于太原是年夏五月除范陽節度使尋代汾陽王爲朔方節度使秋八月充天下兵馬副元帥以數千騎東巡追兵馬使張用濟會于汜水用濟獨來上謁公數其罪而斬之
因追都知兵馬使御史大夫僕固懷恩懷恩中夜馳赴魚貫而前再宿遄至秋毫不敢犯公趣河而東及滑州聞史思明已過河遂迎强旅以至東京移牒留守及官吏等悉皆迴避公獨與麾下趣河陽橋城賊先鋒已下倒愁坂公至石橋命秉燭徐行一夜方達賊望之不敢近思明來至城下請見公已于城上謂之曰我三代無葬地一身必以死國家之患爾爲逆虜我爲王臣義不兩全我若不死于汝手汝必死于我手將士聞之無不激勵相持凡八月思明暴露不敢入東京乾元二年冬
十月甲申賊將周贄悉河北之衆萃于河陽城北思明以河南之衆頓于河陽南城之南南北夾攻表裏受敵公設奇分銳襲其虛而大破贄軍臨陣擒其大將徐璜玉殺獲略盡贄僅以身免收軍資器械不可勝數思明心悸氣索煙火不舉者三日官軍大振初公以爲戰者危事勝負難必每臨陣嘗貯伏突于靴中義不受辱至是登城西向拜舞因欷歔不自勝三軍見之無不淚下三年春正月遷太尉兼中書令其年改元上元冬十一月攻拔懷州擒其偽節度安太清二年春二月統僕固
懷恩自河陽趨河淸與史思明合戰于邙山屬風雨晦冥王師不利公收合餘卒屯于垣縣遂引過請罪懇讓太尉肅宗不能違之二月拜開府儀同三司中書令兼河中尹節度使夏五月十有一日復拜太尉兼侍中充河南副元帥都知河南淮南淮西山南東荊南五道節度行營事出鎮臨淮時史朝儀乘邙山之捷圍逼申安等一十三州自領精騎圍李岑于宋州公之將吏皆兇懼議南保揚州公謂之曰臨淮城池卑陋不堪鎭遏不如徑赴彭城俟其東寇躡而追之賊可擒也遂趨徐州
因召田神功宴慰與同寢宿以宋州之難告祖道郊外俾先飲以寵之分麾下隸于其將喬岫仍令兵馬使郝庭玉與岫犄角而擊之賊遂一戰而走使來告捷公已屈指俟報俄而吉語至焉今上登極寳應元年夏五月進封臨淮郡王廣德元年秋七月加實封三百戸通前後凡二千戸賜鐵券名藏太廟仍圖畫于凌烟閣冬十一月上在陝州以公兼東都留守制書未下久待命于徐州將赴東都屬疾痢增劇公知不起使使賫表奉辭廣德二年秋七月五日己亥薨于徐州之官舍初將吏
等問以後事公曰吾久在京中不得就養今爲不孝子矣夫復何言哉因取已封布絹各三千疋錢三千貫鬻麥以分遺將士衆皆感痛不自勝及公云亡遂以其布爲公製衣庚申哀問至上都上痛悼之輟朝三日太夫人一慟而絶終夕方蘇上使開府魚朝恩就宅敦諭京兆尹第五琦監護喪事九月己未追贈太保十二月太常議行諡曰武穆夫人薛國夫人太原王氏臮長子太僕卿義忠並先公而逝次曰太府少卿太僕卿象殿中丞彚等皆保家克荷備聞詩禮無忝燕翼過庭之訓冬
十一月二十七日庚申泣而咨于王母虔窆公于富平縣先塋之東禮也於戲公以吉甫文武之姿兼樊仲將明之德王國多難羣醜構紛藉朔方偏師之旅入井陘不測之地思明挫銳于恒定祿山絶望于江淮守太原而地道設奇保河陽而雲梯罔冀破周贄于温沇擒太淸于覃懷走史朝義叛渙之衆于梁宋救僕固瑒已危之軍于瀛莫皆意出事外敵墜計中天下無贅旒之患此皆公之力也公兄遵宜遵行仕至將軍臮弟光琰並不幸早世次曰光顔特進鴻臚卿皆有才略見稱時輩
季曰光進拜檢校太子太保兼御史大夫渭北節度使涼國公淸識表微沈謀絶衆剛亦不吐柔而能立與公並時仗鉞分閫凌霄翼聖旣有戴天之功華原統帥獨聞禁暴之德方當會同正至榮耀君親入侍黼帷峨二貂乎泰階之上歸聯綵服頓雙節于高堂之下斯歡未劇遺恨何居昔斛律丞相與弟并州同務烈于北齊賀拔行臺與兄荊州亦宣力于西魏咸稱義烈各懋勳庸而風樹寂寥偏偶隘陿比之我族事則不侔眞卿昔守平原困于兇羯繄公莅止獲保餘生束帶興居空想北
平之禮操觚論譔敢墜中郞之辭銘曰
安史猖狂俶擾皇綱降生臨淮佐我興王惟此臨淮萬夫之望爰初發迹罔或弗臧出入忠孝人倫激昂其心鐵石其行圭璋天寶末造河朔恇懹天子命公經營冀方沙河嘉山我伐用張思明歸節祿山震惶潼關弗帥醜虜其亡肅宗有命大鹵于襄應變如神兇徒靡亢介珪入覲台座用光俾公東征北國是皇長圍鄴下望入河陽擒斬渠魁　擊龍驤淮濆鎭定徐土翺翔服田蠖屈料瑒鷹揚不　神算疇戡暴强弟兄同時秉鉞煌煌
方期凱旋雙映旗常晨趨法座夕慶高堂如何不辰愆此百祥素輀反葬白驥跼箱簫鼓悲鳴羽儀分行萬乘致祭千官送喪生榮死哀身歿名揚渭水川上壇山路旁惟餘豐碑突兀連岡往來必拜萬古沾裳
叢書／武英殿聚珍版叢書／文忠集／卷九／碑／茅山玄靖先生廣陵李君碑銘(P.12-2)..[清乾隆敕刻武英殿聚珍本]
茅山玄靖先生廣陵李君碑銘
先生姓李氏諱含光廣陵江都人本名弘以孝敬皇帝廟諱改焉二十一代祖宏江夏太守避王莽徙居晉陵遂爲郡人高祖文嶷陳桂陽王國侍郞曾祖榮皇朝雷州司馬祖師龕隱居以求其志徙于江都父孝感博學好古雅修彭聃之道與天台司馬鍊師子微爲方外之交尤以篤愼著于州里攷行議諡曰正隱先生母琅琊
王氏賢明有德行先生孩提則有殊異晬日獨取孝經如捧讀焉羈丱好靜處誦習墳典年十八志求道妙遂師事同邑李先生遊藝數年神龍初以淸行度爲道士居龍興觀尤精老莊周易之深趣執喪過哀口不嘗甘旨之味食惟穬麥而已封植膳羞皆經其手號毁骨立親族莫不傷之開元十七年從司馬鍊師于王屋山傳授大法靈文金記一覽無遺綜核古今該明奧旨玄宗知先生徧得子微之道乃詔先生居王屋山陽臺觀以繼之歲餘請居茅山纂修經法頻徵皆謝病不出天寳
四載冬乃命中官齎璽書徵之旣至延入禁中每欲諮稟必先齋沐他日請傳道法先生辭以足疾不任科儀者數焉玄宗知不可強而止先生嘗以茅山靈跡翦焉將墮眞經祕籙亦多散落請歸修葺乃特詔于楊許舊居紫陽以宅之仍賜絹二百疋法衣兩副香爐一具御製詩及序以餞之又禁于山側採捕漁獵食葷血者不得輒入公私所禱咸絕牲牢先生以六載秋到山是歲詔書三至渥澤頻繁暉映崖谷初山中有上清眞人許長史楊君陶隱居自寫經法歴代傳寶時遭喪亂散逸
無遺先生奉詔搜求悉備其跡而進上之先時玄宗將求大法請先生爲師先生竟執謙沖辭疾而退臮七載春玄宗又欲受三洞眞經以其年春之三月中官齎璽書云其月十八日剋授經誥是日于大同殿潔修其事遂遙請先生爲玄師幷賜衣一襲以伸師資之禮因以玄靖爲先生之嘉號焉仍詔刻石于華陽洞宮以誌之是歲夏五月隱居先生合丹之所有芝草八十一莖散生于松石之間詔碑先生與中官啟告靈仙緘封表進夏又詔以紫陽觀側近二百戸太平崇元兩觀各一百
戸並蠲其官徭以供香火秋七月又徵先生旣至請居道觀以養疾九載春辭歸舊山其年夏六月前生靈芝之所又產三百餘莖煌煌秀異人所莫覩先生又圖而奏之是歲冬又徵先生于紫庭别院館之十載秋先生又懇辭告老御製序詩以餞之十有一載先生奉詔與門人韋景昭等于紫陽之東鬱岡山别建齋院立心誠肅是夜仙壇林間遍生甘露因以上聞特詔嘉異初隱居先生以三洞眞法傳昇玄先生昇玄付體玄先生體玄付正一先生正一付先生自先生距于隱居凡五葉
矣皆總集妙門大正眞法所以茅山爲天下道學之所宗矣於戲是非可齊也我物均焉生死可忘也覺夢同焉如出可域心于變化之際哉先生以大歴己酉歲冬十一月十有四日遁化于茅山紫陽之別院春秋八十有七其年十二月八日門人赴喪而至者凡數千人號奉冠舄遷窆于雷平山之西陲遺命以松棺竹杖木几水瓶香奩香爐置藏門內弟子等仰奉嘉猷克遵儉德先生器識眞淳業行高古道窮情性之本學冠天人之際所以優游句曲鬱爲王者之師出入明庭特寵肩輿
之貴是知順風而問昔稱于黃帝望山而請今見于玄宗矣又博覽羣言長于著撰嘗以本草之書精明藥物事關性命難用因循著音義兩卷又以老莊周易爲潔靜之書著學記義略各三篇內學記二篇以續仙家之遺事皆名實無違詞旨該博初先生幼年頗工篆籀而隸書尤妙或賞之云賢于其父因投筆不書玄宗詔山人王旼強請先生楷書上經一十三紙以補楊許之闕先生能于陰陽數術之道而不以藝業爲能極于轉鍊服食之事而不以壽養爲極但冥懷素樸妙味玄津非
夫博大之至人孰能盡于此眞卿乾元二年以昇州刺史充浙江西節度欽承至德結慕玄微遂專使致書于茅山以抒誠懇先生特令韋鍊師景照復書于眞卿恩眷綢繆足勵超然之至然可師可仰望紫府而非遙王事不遑寄白雲而悠遠臮大歴六年眞卿罷刺臨川旋舟建鄴將宅心小嶺長庇高蹤而轉刺吳興事乖夙願徘徊郡邑空懷尊道之心瞻望林巒永負借山之記而景昭臮郭閎等以先生茂烈芳猷願銘金石乃邀道士劉明素來託斯文眞卿與先生門人中林子殷淑遺名
子韋渠牟嘗接采眞之遊緒聞含一之德敢強名于巷黨曷足辨于鴻蒙其詞曰
抱一混茫人之紀綱先生以之氣王神強乃啟玄旨玄門以彰乃爲帝師帝道惟康甘露呈瑞靈芝效祥上士云感高風再揚鶴返仙廟雲辭帝鄕退歸而老妙識行藏德本無累道心有常寔曰形解孰云坐亡伐石表墓勒銘傳芳谷變陵遷厥跡彌光
史／正史／舊唐書／志　凡三十卷／卷三十一　志第十一／音樂四／節愍太子廟樂章六首(P.1147)..[底本：清懼盈齋刻本]
節愍太子廟樂章六首景雲中作
迎神第一姑洗宮
儲后望崇，元良寄切。寢門是仰，馳道不絕。仙袂雲會，靈旗電晣。煌煌而來，禮物攸設。
史／正史／舊唐書／列傳　凡一百五十卷／卷九十七　列傳第四十七／張說　子均　垍　陳希烈(P.3049)..[底本：清懼盈齋刻本]
贊曰：箕、微去紂，閎、散扶昌。謀不近義，旋踵而亡。幽求不令，道濟允臧。偉哉郭侯，勳德煌煌。
史／正史／新唐書／志　凡五十卷／卷三十三　志第二十三／天文三／月五星凌犯及星變(P.851)..[底本：北宋嘉祐十四行本]
天復元年五月自丁酉至于己亥，太白晝見經天，在井度。十月，大角五色散搖，煌煌如火。占曰：「王者惡之。」二年五月甲子，太白襲熒惑在軒轅后星上，太白遂犯端門，又犯長垣中星。占曰：「賊臣謀亂，京畿大戰。」十月甲戌，太白夕見在斗，去地一丈而墜。占曰：「兵聚其下。」又曰：「山摧石裂，大水竭。」庚子，辰星見氐中，小而不明。占曰：「負海之國大水。」是歲，鎮星守虛。三年二月始去虛。十一月丙戌，[二二]十一月丙戌　按二十史朔閏表，是年十一月丁酉朔，無丙戌。太白在南斗，去地五尺許，色小而黃，至明年正月乃高十丈，光芒甚大。是冬，熒惑徘徊于東井間，久而不去。京師分也。
天祐元年二月辛卯，太白夕見昴西，色赤，炎燄如火；壬辰，有三角如花而動搖。占曰：「有反，城有火災，胡兵起。」六月甲午，太白在張，芒角甚大；癸丑，句巳，犯水位。自夏
及秋，大角五色散搖，煌煌然。占同天復初。三年八月丙午，歲星在哭星上，生黃白氣如孛狀。
史／政書／唐會要／卷八　補／郊議(P.105)
開元十三年四月乙丑．撫州三脊茅生．有上封事者言曰．昔齊桓公九合諸侯．一匡天下．將欲封禪．問於夷吾．夷吾對曰．江淮間三脊茅生．用以縮酒．乃可封禪．其時無茅．桓公大慙而罷．自歷千古．今始一生．昔宣王南征．責楚包茅不入．王祭不供．則是其地．其茅今高一尺．至八月長足．方堪縮酒．特望聖恩．至時令采用．祭泰山．并掘根於苑內植之．時宰臣已遣使於岳州採沅江茅．乃奏曰．管夷吾謂桓公是諸侯．不合封禪．故稱茅以拒之．及伐楚之日．尊周室．行伯道．乃責楚云包茅不入．王祭不供．若以茅為瑞．是不知經義．臣等歷任荊楚．博訪貢茅．沅江最勝．臣已牒岳州取訖．今稱撫州有茅．請移根入苑．且貉不踰汶．橘不
過淮．移根苑中．信是虛語．望敕撫州．且進六束．與沅江相比用之．帝曰．可．癸酉．詔朝集使各舉所部孝悌文武．集於泰山之下．十一月丙戌．至泰山下．去山趾五里．丁亥．帝衮冕服於行宮致齋．戊子．敕曰．封祀告成．為萬姓祈福．必資清潔．以副朕心．其行事官及齋郎應致齋者．宜令御史行齋．切勿容疏怠．有雄野雞飛入齋宮．馴而不去．久之．飛入仗衞．忽不見．邠王守禮等賀曰．臣謹案舊典．雌來者伯．雄來者王．又聖誕酉年．雞主於酉．斯蓋王道遐被．天命休禎．臣請宣付史官．以彰靈貺．冊府元龜．
案唐書列傳．張說為中書令．倡封禪議．受詔以諸儒草儀．及登封還．詔說撰登封壇頌．刻之泰山．
唐張說封禪壇頌．皇唐六葉開元神武皇帝．再受命．致太平．乃封岱宗．禪社首．鑿石紀號．天文煥發．儒臣志美．立碣祠壇曰．厥初生人．俶有君臣．其道茫昧．其氣樸略．因時歘起．與運而紛落．泯泯沒沒．而無聞焉．爾後聖人．取法象．立名位．衣裳以等之．甲兵以定之．於是禮樂出而書記存矣．究其源．致敬乎天地．報其本．致美乎鬼神．則封禪者．帝王受天命告成功之為也．閱曩聖之奧訓．考列嗣之通術．疇若天而不成．曷背道而靡失．由是推之．封禪之義有三．帝王之略有七．七者何．傳不云乎．道德仁義禮智信．順之稱聖哲．逆之號狂悖．三者何．一．位當五行圖錄之序．二．時會四海昇平之運．三．德具欽明文思之美．是謂與天合符．名不死矣．有一不足而云封禪．人且未許．其如天何．言舊史者．君莫道於陶唐舜禹．臣莫德於皋陶稷卨．三臣備德．皆有天下．仲尼敍帝王之書．繫魯秦之誓．明魯祀周公．用王禮．秦承伯
益．接周統．孔聖微旨．不其效歟．然秦定天下之功高．享天祿之日淺．天而未忘庭堅之德也．故大命復集於皇家．天之贊唐．不惟舊矣．其興之也．元靈啟迪．黃祇顧懷．應歸運以義舉．撫來蘇以利見．湯也無放夏之慙．武也無伐殷之戰．高祖創業．四宗重光．有德格天．漏泉蒸雲．濡露菌蠢．滋育氤氳．涵煦若天地之覆載．日月之照臨．溥有形而希景．罄無外而宅心．百有八年於茲矣．皇帝攘內難而啟新命．戴睿宗而纘舊服．宇宙更闢．朝廷始位．蓋羲軒氏之造皇圖也．九族敦序．百姓昭明．萬邦咸和．黎民於變．立土圭以步歷．革銅渾以正天．蓋唐虞氏之張帝道也．天地四時．六官著禮．井田三壤．五圻成賦．廣九廟以尊祖．定六律以和神．蓋三代之設王制也．武緯之．文經之．聖謨之．神化之．然猶戰戰兢兢．日慎一日．約規誨以進德．遂忠良以代工．講習乎無為之書．討論乎集賢之殿．寵勇爵．貴金門．翼乎鵷鸞之列在庭．毅乎貔貅之師居鄙．人和傍感．神寶沓至．乾符坤珍．千品萬類．超圖軼牒．未始聞記．我后以人瑞為心．不以物瑞為意．王公卿士．儼然進曰．休哉陛下．孝至於天．故合於道．前年祈后土．人獲大穰．閒歲祀圜丘．日不奄朔．感祥以祚聖．因事以觀天．天人交合．其則不遠．意者喬岳埽路．望翠華之來．上帝儲思．俟蒼璧之禮久矣．焉可專讓而廢舊勛．羣臣固言．勤帝知罪．至於再．至於三．帝乃揖之曰．欽崇天道．俯率嘉話．恐德不類．敢憚於勤．其撰巡狩之儀．求封禪之故．既而禮官不誡而備．軍政不謀而輯．天老練日．雨師灑道．六甲案隊．八神警蹕．孟冬仲旬．乘輿乃出．千旗雲列．萬戟林行霍濩燐爛．飛焰揚精．原野
為之震動．草木為之風生．歷郡縣．省謠俗．問耆年．舉百祀．興墜典．葺闕政．攸徂之人．室家相慶．萬方縱觀．千里如堵．城邑連歡．邱陵聚舞．其中垂白之老．樂過以泣．不圖蒿里之魂．復見乾封之事．堯雲往．舜日還．神華靈鬱．爛漫乎穹壤之間．是月來至於岱宗．祗祓齋宮．滌濯靜室．凝神元覽．將款太一．議夫泰山者．聖帝受天官之宮．天孫總人靈之府．自昔立國．莫知萬類．克升中而建號．惟七十而有五．我高宗六之．而今七矣．非夫尊位盛時．明德曠代．遼闊難並之甚哉．先時將臻夫大封也．累封壇於高岡．築泰壇於陽阯．夫其天壇三襲．辰陛十二．咸秩眾靈．列座有次．崇牙樹羽．管磬鏞鼓．宮懸於重壝之內．干戚鋋殳．鉤戟戣戳．周衞於四門之外．伐國重器．傳代絕瑞．旅之於中庭．玉輦金轂．翠冒黃屋．夾之於端路．庶官百辟．羌夷蠻貊．襃成之後．讓王之客．敍立於禮神之場．髦頭拏牙．鐵馬金鏃．介冑如雪．旗幟如火．遠匝於清禁之野．於是乎以天正上元．法駕徐進．屯千乘於平路．留羣臣於谷口．皇帝御六龍．陟萬仞．獨與一二元老．執事之人．出天門．臨日觀．次沆壑．宿巉巖．赤霄可接．白雲在下．庚寅．祀高祖於上封．以配上帝．命眾官於下位．以享眾神．皇帝冕裘登壇．奠獻俯僂．金奏作．佾羽舞．撞黃鐘．歌大呂．開閶闔．與天語．請將信公．奉斗布度．懋建皇極．勤恤蒼生．招嘏乎未兆．禳災乎未萌．上下傳節．而禮成樂遍．福壽同歸．而帝賜神策．乃檢玉牒於中頂．揚柴燎於高天．庶衷誠而上達．若憑焰而駕煙．日轡方旋．神心餘眷．五色雲起．拂馬而隨人．萬歲山呼．從天而至地．越翌日．尊睿宗．侑地祇．而禮社首．遂張大樂．覲東后．
國風惟舊．無黜幽削爵之誅．王澤惟新．有眚災大賚之慶．不浹日．至化洽於人心．不崇朝．景福遍於天下．然後藏金匱於祏室．迴玉鑾於上都．煌煌乎真聖朝之能事．而高代之盛節者也．於斯之時．華戎殊俗．異音同歎曰．岳合多雨．山峻多雲．豈有大舉百萬之師．尅期千里之外．乃行事之日．則天無點翳．地無纖塵．嚴冬變為韶景．寒谷鬱為和氣．非至德孰能動天．如此其順者乎．昔人云．自西自東．自南自北．無思不服．今信知聖人作而萬物覩．其心服之謂矣．或曰．祭泰折．主先后．非體歟．曰．是禮也．非宜也．王者父事天．母事地．侑神崇孝．無嫌可也．且夫柴瘞外事．帝王主之．蒸嘗內事．后妃助之．是開元正人倫．革弊禮．起百王之法也．故令千載承末光．聆絕韻．咀甘實．漱芳潤．爍元妙之至精．流不已之淑聲．臣說作頌．告於神明．四皇墳而六帝典．雖吉甫亦莫能名．徒採彼輿人之詩曰．大矣哉．維天為大．維皇則之．率我萬國．受天之祺．子孫百代．人神共保綏之云爾而已矣．
徐堅傳．元宗時．堅充集賢學士．從上封泰山．以參定儀典．加光祿大夫．
裴光庭傳．元宗有事岱宗．中書令張說．以天子東巡．京師空虛．恐突厥乘間竊發．議欲加兵守邊．召光庭與謀．對曰．封禪所以告成功也．成功者．德無不被．人無不安．萬國無不懷．今將告成而懼突厥．非昭德也．大興力役．用備不虞．非安人也．方謀會同．而阻戎心．非懷遠也．此三者．名實乖矣．且諸蕃突厥為大．贄幣往來．願修和好有年矣．若遣一使召大臣．使赴行在．必欣然應命．突厥受詔．則諸蕃君長．必相
率而來．我偃旗息鼓．不復事矣．說曰．善．吾所不及．因奏用其策．突厥果遣使來朝．契丹酋長與諸蕃長皆從行在東封．還遷兵部侍郎．
康子元傳．子元越州會稽人．仕歷獻陵令．開元初．詔中書令張說舉能治易老莊者．集賢直學士侯行果．薦子元及平陽敬會真於說．藉說以聞．並賜衣幣．得侍讀．子元累擢秘書少監．會真四門博士．俄皆兼集賢侍講學士．元宗將東之泰山．說引子元行果徐堅韋縚商裁封禪儀．初．高宗之封．中書令許敬宗議周人尚臭．故前祭而燔柴．說堅子元白奏．周官樂六變．天神降．是降神以樂．非緣燔也．宋齊以來．皆先飲福酒．乃燎．請先祭後燔．如貞觀禮．便．行果與趙冬曦議．以為先燎降神尚矣．若祭已而燔．神無由降．子元議挺不徙．說曰．康子獨出蒙輪．以當一隊耶．議未判．說請決於帝．帝詔後燔．並唐書．
酉陽雜俎．明皇封禪泰山．張說為封禪使．說壻鄭鎰本九品官．舊例封禪後．自三公以下．皆遷轉一級．惟鄭鎰因說．驟遷五品．兼賜緋服．因大酺次．元宗見鎰官位騰躍．怪而問之．鎰無詞以對．黃旛綽曰．此泰山之力也．
史／政書／唐會要／卷三十／大明宮(P.553)
咸亨元年三月四日．改蓬萊宮為含元殿．
長安元年十一月．又改為大明宮．十二月一日．改含元殿為大明殿．
神龍元年二月．復改為含元殿．
上元二年七月．延英殿當御坐．生玉芝一莖．三花．親制玉靈芝詩三章．章八句曰．玉殿肅肅．靈芝煌煌．重英發秀．連葉分房．宗廟之福．垂其耿光．原闕二句．元氣產芝．明神合德．紫微間彩．白蕣呈色．載啟瑞圖．庶符皇
極．天心有眷．王道惟則．幸生芳本．當我宸旒．効此靈質．寶玉獻猷．神惟不愛．道亦無求．端拱思維．永荷天休．
建中元年九月．將作監言．請修內廊．是歲孟冬．為魁罡．不利修作．太史請卜佗時．上曰．啟塞從時．詭妄之書．勿信．乃命修之．
貞元三年十二月．初作元英門觀于大明宮北垣．
子／醫家／諸病源候論校注／卷之十／溫病諸候凡三十四論／一　溫病候(P.318)
養生方導引法云：常以雞鳴時，存心念四海神名三遍，辟百邪止鬼，令人不病。
東海神名阿明　　南海神名祝融
西海神名巨乘　　北海神名禺強
又云：存念心氣赤存念心氣赤　此上本卷疫癘病候有「延年之道」一句。可參。，肝氣青，肺氣白，脾氣黃，腎氣黑，出周其身，又兼辟邪鬼。欲辟卻眾邪百鬼，常存心為炎火如斗，煌煌光明炎火如斗，煌煌光明　「炎火」，陽氣旺盛。《詩‧小雅‧大田》：「田祖有神，秉畀炎火」傳：「炎火，盛陽也。」二句意謂陽氣旺盛如斗大，燦爛光明。故下文言「百邪不敢干之」。，則百邪不敢干之。可以入溫疫之中。
子／醫家／諸病源候論校注／卷之十／疫癘病諸候凡三論／一　疫癘病候(P.334)
一、疫癘病疫癘病　相當於今稱之急性烈性傳染病。候
其病與時氣、溫、熱等病相類，皆由一歲之內，節氣不和，寒暑乖候乖候　不合時令之反常氣候。，或有
暴風疾雨，霧露不散，則民多疾疫。病無長少，率皆相似，如有鬼厲之氣，故云疫癘病。
養生方云：封君達常乘青牛，魯女生常乘駮牛駮(bo 剝)牛　毛色混雜不純之牛。「駮」，通「駁」。本書卷二鬼邪候養生方即作「駁」。《漢書‧梅福傳》：「一色成體謂之醇，白黑雜合為之駮。」，孟子綽常乘駮馬，尹公度常乘青騾。時人莫知其名字為誰，故曰：欲得不死，當問青牛道士。欲得此色，駮牛為上，青牛次之，駮馬又次之。三色者，順生之氣也。云古之青牛者，乃柏木之精也；駮牛者，古之神宗神宗　本書卷二作「神示」。之先也；駮馬者，乃神龍之祖也。云道士乘此以行於路，百物之惡精，疫氣之厲鬼，將長揖揖　本書卷二作「攝」。「揖」，退讓。之焉。
養生方導引法云養生方導引法云　原無，據前溫病候相同內容補。：延年之道，存念心氣赤，肝氣青，肺氣白，脾氣黃，腎氣黑，出周其身，又兼辟邪鬼。欲辟卻眾邪百鬼，常存心為炎火如斗，煌煌光明，則百邪不敢干之。可以入溫疫之中。
叢書／武英殿聚珍版叢書／唐會要（武英殿本）／卷八／郊議／開元(P.1-1)..[清乾隆敕刻武英殿聚珍本]
開元十三年四月乙丑撫州三脊茅生有上封事者言曰昔齊桓公九合諸矦一匡天下將欲封禪問於夷吾夷吾對曰江淮間三脊茅生用以縮酒乃可封禪其時無茅桓公大慙而罷自歴千古今始一生昔宣王南征責楚包茅不入王祭不供則是其地其茅今高一尺至八月長足方堪縮酒特望聖恩至時令采用祭泰山幷掘根於苑内植之時宰臣已遣使於岳州採沅江茅乃奏曰管夷吾謂桓公是諸矦不合封禪故稱茅以拒之及伐楚之日尊周室行伯道乃責楚云包茅不入王祭
不供若以茅為瑞是不知經義臣等歴任荊楚博訪貢茅沅江最勝臣已牒岳州取訖今稱撫州有茅請移根入苑且貉不踰汶橘不過淮移根苑中信是虚語望勅撫州且進六束與沅江相比用之帝曰可癸酉詔朝集使各舉所部孝悌文武集於泰山之下十一月丙戌至泰山下去山趾五里丁亥帝衮冕服於行宮致齋戊子勅曰封祀告成為萬姓祈福必資淸潔以副朕心其行事官及齋郞應致齋者宜令御史行齋切勿容疎怠有雄野雞飛入齋宮馴而不去久之飛入仗衞忽不見邠
王守禮等賀曰臣謹案舊典雌來者伯雄來者王又聖誕酉年雞主於酉斯蓋王道遐被天命休禎臣請宣付史官以彰靈貺冊府元龜
案唐書列傳張說為中書令倡封禪議受詔以諸儒草儀及登封還詔說撰登封壇頌刻之泰山
唐張說封禪壇頌皇唐六葉開元神武皇帝再受命致太平乃封岱宗禪社首鑿石紀號天文煥發儒臣志美立碣祠壇曰厥初生人俶有君臣其道茫昧其氣樸畧因時歘起與運而紛落泯泯沒沒而無聞焉
爾後聖人取法象立名位衣裳以等之甲兵以定之於是禮樂出而書記存矣究其源致敬乎天地報其本致美乎鬼神則封禪者帝王受天命告成功之為也閱曩聖之奧訓考列嗣之通術疇若天而不成曷背道而靡失由是推之封禪之義有三帝王之畧有七七者何傳不云乎道德仁義禮智信順之稱聖者逆之號狂悖三者何一位當五行圖錄之序二時會四海昇平之運三德具欽明文思之美是謂與天合符名不死矣有一不足而云封禪人且未許其如天
何言舊史者君莫道於陶唐舜禹臣莫德於臯陶稷三臣僃德皆有天下仲尼敘帝王之書繫魯秦之誓明魯祀周公用王禮秦承伯益接周統孔聖微旨不其效歟然秦定天下之功高厚天祿之日淺天而未忘庭堅之德也故大命復集於皇家天之贊唐不惟舊矣其興之也元靈啟迪黃祇顧懷應歸運以義舉撫來蘇以利見湯也無放夏之慙武也無伐殷之戰高祖創業四宗重光有德格天漏皇蒸雲濡露菌蠢滋育氤氳涵煦若天地之覆載日月之照臨溥有
形而希景罄無外而宅心百有八年於茲矣皇帝攘内難而啟新命戴睿宗而讚舊服宇宙更闢朝廷始位蓋羲軒氏之造皇圖也九族敦序百姓昭明萬邦咸和黎民於變立土圭以步厤革銅渾以正天蓋唐虞氏之張帝道也天地四時六官著禮井田三壤五圻成賦廣九廟以尊祖定六律以和神蓋三代之設王制也武緯之文經之聖謨之神化之然猶戰戰兢兢日愼一日約規誨以進德遂忠良以代工講習乎無為之書討論乎集賢之殿寵勇爵貴金門翼乎鵷
鸞之列在庭毅乎貔貅之師居鄙人和𠊓感神寶沓至乾符坤珍千品萬類超圖軼牒未始聞記我后以人瑞為心不以物瑞為意王公卿士儼然進曰休哉陛下孝至於天故合於道前年祈后土人獲大穰間歲祀圜丘日不奄朔感祥以祚聖因事以觀天天人交合其則不遠意者喬岳埽路望翠華之來上帝儲思俟蒼璧之禮久矣焉可專讓而廢舊勛羣臣固言勤帝知罪至於再至於三帝乃揖之曰欽崇天道俯率嘉話恐德不類敢憚於勤其撰巡狩之儀求封禪
之故旣而禮官不誡而僃軍政不謀而輯天老練日雨師灑道六甲案隊八神警蹕孟冬仲旬乘輿乃出千旗雲列萬戟林行霍濩憐爛飛焰揚精原野為之震動草木為之風生歴郡縣省謠俗問耆年舉百祀興墜典葺闕政攸徂之人室家相慶萬方縱觀千里如堵城邑連歡邱陵聚舞其中垂白之老樂過以泣不圖蒿里之魂復見乾封之事堯雲往舜日還神華靈鬱爛漫乎穹壤之間是月來至於岱宗祇祓齋宮滌濯靜室凝神元覽將款太一議夫泰山者聖帝受
天官之宮天孫總人靈之府自昔立國莫知萬類克升中而建號惟七十而有五我高宗六之而今七矣非夫尊位盛時明德曠代遼闊難並之甚哉先時將臻夫大封也累封壇於高岡築泰壇於陽阯夫其天壇三襲辰陛十二咸秩眾靈列座有次崇牙樹羽管磬鏞鼓宮懸於重壝之内干戚鋋殳鉤戟戣戵周衞於四門之外伐國重器傳代絕瑞旅之於中庭玉輦金轂翠冒黃屋夾之於端路庶官百辟羌夷蠻貊褒成之後讓王之客敘立於禮神之場髦頭拏牙鐵馬
金鏃介冑如雪旗幟如火遠帀於清禁之野於是乎以天正上元法駕徐進屯千乘於平路畱羣臣於谷口皇帝御六龍陟萬仞獨與一二元老執事之人出天門臨日觀次沆壑㝛巉巖赤霄可接白雲在下庚寅祀高祖於上封以配上帝命眾官於下位以享眾神皇帝冕裘登壇奠獻俯僂金奏作佾羽舞撞黃鐘歌大呂開閶闔與天語請將信公奉斗布度懋建皇極勤恤蒼生招嘏乎未兆禳災乎未萌上下傳節而禮成樂遍福壽同歸而帝賜神策乃檢玉牒於中頂
揚柴燎於高天庶衷誠而上達若憑燄而駕煙日轡方旋神心餘眷五色雲起拂馬而隨人萬歲山呼從天而至地越翌日尊睿宗侑地祇而禮社首遂張大樂覲東后國風惟舊無黜幽削爵之誅王澤惟新有𤯝災大賚之慶不浹日至化洽於人心不崇朝景福遍於天下然後藏金匱於祏室迴玉鑾於上都煌煌乎眞聖朝之能事而高代之盛節者也於斯之時華戎殊俗異音同歎曰岳合多雨山峻多雲豈有大舉百萬之師尅期千里之外乃行事之日則天無點翳
地無纖塵嚴冬變為韶景寒谷鬱為和氣非至德孰能動天如此其順者乎昔人云自西自東自南自北無思不服今信知聖人作而萬物覩其心服之謂矣或曰祭泰折主先后非禮歟曰是禮也非宜也王者父事天母事地侑神崇孝無嫌可也且夫柴瘞外事帝王主之蒸嘗内事后妃助之是開元正人倫革幣禮起百王之法也故令千載承末光聆絕韻咀甘實潄芳潤鑠元妙之至精流不已之淑聲臣說作頌告於神明四皇墳而六帝典雖吉甫亦莫能名徒採彼
輿人之詩曰大矣哉維天為大維皇則之率我萬國受天之祺子孫百代人神共保綏之云爾而已矣
徐堅傳元宗時堅充集賢學士從上封泰山以參定儀典加光祿大夫
裴光庭傳元宗有事岱宗中書令張說以天子東巡京師空虚恐突厥乘間竊發議欲加兵守邊召光庭與謀對曰封禪所以告成功也成功者德無不被人無不安萬國無不懷今將告成而懼突厥非昭德也大興力役用僃不虞非安人也方謀會同而阻戎心
非懷遠也此三者名實乖矣且諸蕃突厥為大贄幣往來願修和好有年矣若遣一使召大臣使赴行在必欣然應命突厥受詔則諸蕃君長必相率而來我偃旗息鼓不復事矣說曰善吾所不及因奏用其策突厥果遣使來朝契丹酋長與諸蕃長皆從行在東封還遷兵部侍郞
康子元傳子元越州會稽人仕歴獻陵令開元初詔中書令張說舉能治易老莊者集賢直學士矦行果薦子元及平陽敬會眞於說藉說以聞並賜衣幣得
侍讀子元累擢祕書少監會眞四門博士俄皆兼集賢侍講學士元宗將東之泰山說引子元行果徐堅韋縚商裁封禪儀初高宗之封中書令許敬宗議周人尚臭故前祭而燔柴說堅子元白奏周官樂六變天神降是降神以樂非緣燔也宋齊以來皆先飲福酒乃燎請先祭後燔如貞觀禮便行果與趙冬曦議以為先燎降神尚矣若祭已而燔神無由降子元議挺不徙說曰康子獨出蒙輪以當一隊邪議未判說請決於帝帝詔後燔並唐書
酉陽雜俎明皇封禪泰山張說為封禪使說壻鄭鎰本九品官舊例封禪後自三公以下皆遷轉一級惟鄭鎰因說驟遷五品兼賜緋服因大酺次元宗見鎰官位騰躍怪而問之鎰無詞以對黃旛綽曰此泰山之力也
叢書／武英殿聚珍版叢書／唐會要（武英殿本）／卷三十／大明宮(P.6-1)..[清乾隆敕刻武英殿聚珍本]
上元二年七月延英殿當御坐生玉芝一莖三花親制玉靈芝詩三章章八句曰玉殿肅肅靈芝煌煌重英發秀連葉分房宗廟之福垂其耿光原闕二句元氣產芝明神
合德紫微間彩白蕣呈色載啟瑞圖庶符皇極天心有眷王道惟則幸生芳本當我宸旒效此靈質寶玉獻猷神惟不愛道亦無求端拱思維永荷天休
叢書／武英殿聚珍版叢書／張燕公集／卷一／詩／奉和同皇太子過慈恩寺應制二首(P.6-2)..[清乾隆敕刻武英殿聚珍本]
奉和同皇太子過慈恩寺應制二首
翼翼宸恩永煌煌福地開離光昇寶殿宸氣繞香臺上界旛花合中天日月來願君無量壽仙藻屢徘徊
叢書／武英殿聚珍版叢書／張燕公集／卷七／頌／大唐祀封禪頌(P.1-1)..[清乾隆敕刻武英殿聚珍本]
張燕公集卷七
唐　　　張　　　說　　　撰
頌
大唐祀封禪頌
皇唐六葉開元神武皇帝再受命致太平乃封岱宗禪社首鑿石紀號天文煥發儒臣志美立碣祠壇曰厥初生人俶有君臣其道茫昧其風朴略因時而欻起與運而紛落泯泯没沒無聞焉爾後代聖人取法象立名位衣裳以等之甲兵以怛之於是禮樂出而書記存焉反
其源致敬乎天地報其本致美乎鬼神則封禪者帝王受天命告成功之謂也閱曩聖之奧訓攷列辟之通術疇若天而不成曷背道而靡失由此推之封禪之義有三帝王之略有七七者何傳不云道德仁義禮智信乎順之稱聖哲逆之號狂悖三者何一位當五行圖籙之序二時會四海昇平之運三德具欽明文思之美是謂與天合符名不死矣有一不足而云封禪人且未許其如天何言舊史者君莫道於陶唐虞舜臣莫德於臯陶稷卨三臣備德皆有天下仲尼敘帝王之書繫魯秦之
誓明魯祀周公用王禮秦承伯益接周統聖孔微旨不其效歟然秦定天下之功高享天祿之日淺天而未忘庭堅之德也故大命復集於皇家天之贊唐不惟舊矣其興之也元靈啟迪黃祗顧懷應歸運以義舉撫來蘇以利見𣺦也無放夏之慙武也無伐殷之戰高祖創業西宗重光有德格天漏泉蒸雲濡露菌蠢滋育氤氳涵煦若天地之覆載日月之照臨溥有形而希景罄無外而宅心百有八年於兹矣皇帝攘內難而啟新命戴睿宗而纘舊服宇宙更闢朝廷始位蓋羲軒氏之造皇圖
也九族敦序百姓昭明萬邦咸和黎人於變立土圭以步歴革銅渾以正天蓋唐虞時之張帝道也天地四時六官制禮井田三壤五圻成賦廣九廟以尊祖定六律以和神蓋三代之設王制也武緯之文經之聖謩之神化之然猶戰戰兢兢日愼一日納規誨以進德遂忠良以代工講習乎無為之書討論乎集賢之殿寵勇爵貴經門翼乎鵷鸞之列在庭毅乎貔貅之師居鄙人和傍感神寳沓至乾符坤珍千品萬類超圖搤牒未始聞記我后以人瑞為心初不以物瑞為異王公卿士儼然進
曰休哉陛下孝至于天政合乎道前年祈后土人獲大穰間歲祀圜邱日不奄朔祥感以祈聖因事以觀天天人交合其則不逺意者喬岳掃路望翠華之來上帝儲恩俟蒼璧之禮久矣焉可專讓而廢舊勛羣臣固言勤帝知罪至于再至于三帝乃揖之曰欽崇天道俯率嘉話恐德不稱敢憚於勤其撰巡狩之儀求封禪之故旣而禮官不戒而備軍政不謀而輯天姥練日雨師洒道六甲按隊八陣警蹕孟冬仲旬乗輿而出千旗雲引萬戟林行霍濩燐爛飛燄揚精原野為之震動草木為之
風生歴郡縣省謡俗問百年舉百祀興墜典葺闕政攸徂之人室家相慶萬方縱觀千里如堵城邑連歡邱陵聚舞其中垂白之老樂過以泣不圖蒿里之魂復見乾封之事堯雲往舜日還神華靈鬱爛漫乎穹壤之間是月來至於岱宗祇祓齋宫滌濯靜室凝神元覽將款太一議夫太山者聖帝受天官之宮天孫總神靈之府自昔立國莫知萬數克升中而建號惟七十而有五我高宗六之而今七矣非夫尊位盛時明德曠代遼濶難併之甚哉先時將臻夫大封也累封疆于高岡築泰壇於
陽趾夫其天壇三襲辰陛十二咸秩衆靈列座有次崇牙樹羽管磬鏞鼓宮懸于重壝之內干戚釵殳鉤戟戣戵周位於四門之外伐國重器傳代絶瑞旅之於中庭玉輦金轂翠冐黃屋夾之於端路庶官百僚羗夷蠻貊褒成之後讓王之客序立於禮神之場髦頭弩牙鐵馬金鏃介冑如雪旗幟如火遠匝於淸禁之野於是乎以天正上元法駕徐進屯千乘於平路留羣臣於谷口皇帝御六龍陟萬仞獨與一二元老執事之人出天門臨日觀次沆瀣宿巉岩赤霄可接白雲在下庚寅祀高祖
於上封以配上帝命衆官於下位以享衆神皇帝冕裘登壇奠獻俯僂叶金奏佾羽舞撞黃鐘歌大呂開閶闔與天語淸將信公奉斗布度懋建皇極勤恤蒼生招嘏乎未兆禳災乎未萌上下傳節而禮成樂遍福壽同歸而帝賜神策乃檢玉牒於中頂揚柴燎于高天庶忠誠之上達若憑熖而駕烟日轡方旋神心餘眷五色雲起拂馬以隨人萬歲山呼從天而至地越翌日尊睿宗侑地祗而禮社首遂張大樂覲東后國風惟舊無黜幽削爵之誅王澤惟新有眚災大賚之慶不浹日至化洽於
人心不崇朝景福遍於天下然後藏金匱於祏室迴玉鸞於上都煌煌乎真聖朝之能事而高代之盛節者也于斯之時華戎殊俗異音同歎曰兵合多雨山峻多雲豈有大舉百萬之師克期千里之外及行事之日則天無點翳地無纎塵嚴冬變為韶熹寒谷鬱為和氣非至德其孰能動天如此其順者乎昔人云自西自東自南自北無思不服今信知聖人作而萬物覩其心服之之謂矣或曰祭泰折主先后非禮歟曰是禮也非宜也王者父事天母事地侑神崇孝無嫌可也且夫柴瘞外事
帝王主之蒸甞內事后妃助之是開元正人倫革弊禮起百王之法也故令千載睋未光聆絶韻阻甘實漱芳潤爍元妙之至精流不已之淑聲臣說作頌告於神明四皇墳而六帝典雖吉甫亦莫能名徒採彼輿人之詩曰大矣哉維天為大惟皇則之率我萬國受天之祺子孫百代人神共保綏之云爾而已矣
史／正史／史記／列傳　凡七十卷／卷一百一十七　司馬相如列傳第五十七／子虛賦(P.3002)..[底本：金陵書局本]
居久之，蜀人楊得意為狗監，[一]【集解】郭璞曰：「主獵犬也。」侍上。上讀子虛賦而善之，曰：「朕獨不得與此人同時哉！」得意曰：「臣邑人司馬相如自言為此賦。」上驚，乃召問相如。相如曰：「有是。然此乃諸侯之事，未足觀也。請為天子游獵賦，賦成奏之。」上許，令尚書給筆札。相如以「子虛」，虛言也，為楚稱；[二]【集解】郭璞曰：「稱說楚之美。」「烏有先生」者，[三]【集解】徐廣曰：「烏，一作惡。」烏有此事也，為齊難；[四]【集解】郭璞曰：「詰難楚事也。」「無是公」者，無是人也，明天子之義。[五]【集解】郭璞曰：「以為折中之談也。」故空藉[六]【索隱】音假借，與積同音。此三人為辭，以推天子諸侯之苑囿。其卒章歸之於節儉，因以風諫。奏之天子，天子大說。其辭曰：
楚使子虛使於齊，齊王悉發境內之士，備車騎之眾，與使者出田。田罷，子虛過詑[一]【集解】郭璞曰：「詫，誇也。音託夏反。」　【索隱】上音戈，下音勑亞反。誇詫是也。烏有先生，而無是公在焉。坐定，烏有先生問曰：「今日田樂乎？」子虛曰：「樂。」
「獲多乎？」曰：「少。」「然則何樂？」曰：「僕樂齊王之欲夸僕以車騎之衆，而僕對以雲夢之事也。」曰：「可得聞乎？」
子虛曰：「可。王駕車千乘，選徒萬騎，田於海濱。列卒滿澤，罘罔彌山，[一]【集解】郭璞曰：「罘，罝也。音浮。」　【正義】說文云「罘，兔罟也」。今幡車罟也。彌，竟也。揜兔轔鹿，射麋腳麟。[二]【集解】徐廣曰：「轔音吝。」駰案：郭璞曰「腳，掎足。轔，車轢」。　【索隱】腳麟，韋昭云「謂持其一腳也」。司馬彪曰「腳，掎也」。說文云「掎，偏引一腳也」。鶩於鹽浦，割鮮染輪。[三]【集解】郭璞曰：「鹽浦，海邊地多鹽鹵。鮮，生肉也。染，擩也。音而沿反，又音而悅反。擩之於輪，鹽而食之。鶩，馳也。音務。」　【索隱】李奇云：「鮮，生肉也。染，濡也。切生肉濡鹽而食之。」染或為「淬」，與下文「脟割輪淬」意同也。射中獲多，矜而自功。顧謂僕曰：『楚亦有平原廣澤游獵之地饒樂若此者乎？楚王之獵何與寡人？』[四]【集解】郭璞曰：「與猶如也。」僕下車對曰：『臣，楚國之鄙人也，幸得宿衞十有餘年，時從出游，游於後園，覽於有無，然猶未能徧1也，又惡足以言其外澤者乎！』齊王曰：『雖然，略以子之所聞見而言之。』
「僕對曰：『唯唯。臣聞楚有七澤，嘗見其一，未1其餘也。臣之所見，蓋特其小小
者耳，[一]【索隱】郭璞云：「特，獨也。」名曰雲夢。[二]【索隱】赭詮音亡棟反，又音莫風反。裴駰云「孫叔敖激沮水作此澤」。張揖云「楚藪也，在南郡華容縣」。郭璞曰「江夏安陸有雲夢城，南郡枝江亦有雲夢城。華容縣又有巴丘湖，俗云即古雲夢澤也」。則張揖云在華容者，指巴湖也。今安陸東見有雲夢城、雲夢縣，而枝江亦有者，蓋縣名取此澤，故有城也。雲夢者，方九百里，其中有山焉。其山則盤紆岪鬱，隆崇嵂崒；岑巖參差，日月蔽虧；[三]【集解】漢書音義曰：「高山壅蔽，日月虧缺半見。」　【索隱】案：漢書注此卷多不題注者姓名，解者云是張揖，亦兼有餘人也。交錯糾紛，上干青雲；罷池陂陁，下屬江河。其土則丹青赭堊，[四]【集解】徐廣曰：「一作『瑕』。」　【索隱】張揖云：「赭，赤土，出少室山。堊，白堊，本草云一名白墡也。」雌黃[五]【正義】藥對曰：「雌黃出武都山谷，與雄黃同山。」白坿，[六]【集解】徐廣曰：「音符。」駰案：漢書音義曰「白坿，白石英也」。　【索隱】張揖曰：「白石英也，出魯陽山。」蘇林音附，郭璞音符也。錫碧[七]【正義】顏云：「錫，青金也。碧謂玉之青白色者也。」金銀，眾色炫燿，照爛龍鱗。[八]【集解】郭璞曰：「如龍之鱗采。」其石則赤玉玫瑰，[九]【集解】郭璞曰：「赤玉，赤瑾也。見楚辭。玫瑰，石珠也。」琳瑉琨珸，[一０]【集解】漢書音義曰：「琳，球也。珉，石次玉者。琨珸，山名也，出善金，尸子曰『昆吾之金』者。」　【索隱】琨珸，司馬彪云「石之次玉者」。按：河圖云「流州多積石，名昆吾石，鍊之成鐵，以作劍，光明昭如水精」。案：字或作「昆吾」。瑊玏玄厲，[一一]【集解】徐廣曰：「瑊音古咸反，玏音勒，皆次玉者。」駰案：漢書音義曰「玄厲，黑石可用磨者」。瑌石武夫。[一二]【集解】徐廣曰：「石似玉。」駰案：漢書音義曰「瑌石出鴈門，武夫出長沙也」。其東則有蕙圃[一三]【索隱】司馬彪云：「蕙，香草也。」本草云：「蕙草一名蕙。」廣志云：「薰草綠葉紫莖，魏武帝以此燒香，今東下田有此草，莖葉似麻，其華正紫也。」衡蘭，芷若[一四]【集解】漢書音義曰：「衡，杜衡也。其狀若葵，其臭如蘪蕪。芷，白芷。若，杜若。」　【索隱】張揖云「衡，杜衡，生下田山」。案：山海經云「天帝之山有草，葉如葵，臭如蘪蕪，可以走馬」。博物志云「一名土杏，其根一似細辛，葉似葵」。故藥對亦為似細辛是也。蘭，張揖云「秋蘭」。芷若，張揖云「若，杜若；芷，白芷也」。本草云「一名茝」。埤蒼云「齊曰茝，晉曰虈」。字林曰「茝音昌亥反，又音昌里反。虈音火嬌反」。本草又曰「杜若，一名杜衡。」今杜若葉似薑而有文理，莖葉皆有長毛。古今名號不同，故其所呼別也。射干，[一五]【索隱】廣雅云「烏蓬，射干」。本草名烏扇。穹窮[一六]【索隱】芎藭。司馬彪云：「芎藭似藳本。」郭璞云：「今歷陽呼為江離。」淮南子云：「夫亂人者，若芎藭之與槀本。」昌蒲，江離麋蕪，諸蔗猼且。[一七]【集解】徐廣曰：「猼音匹沃反。」駰案：漢書音義曰「江離，香草，蘪蕪，蘄芷也，似蛇床而香。諸蔗，甘柘也。猼且，蘘荷也」。　【索隱】吳錄曰「臨海縣海水中生江離，正青似亂髮，即離騷所云者是也」。廣志云「赤葉紅華」，則與張勃所說又別。案：今芎藭苗曰江離，綠葉白華，又不同。孟康云「麋蕪，蘄芷也，似蛇床而香」。樊光曰「藳本一名麋蕪，根名蘄芷」。又藥對以為麋蕪一名江離，芎藭苗也。則芎藭、藳本、江離、麋蕪並相似，非是一物也。諸柘，張揖云「諸柘，甘柘也」。搏且，上音並卜反，下音子余反。漢書作「巴且」，文穎云「巴蕉也」。郭璞云「搏且，蘘荷屬」。未知孰是也。其南則有平原廣澤，登降陁靡，[一八]【集解】音移糜。案衍壇曼，[一九]【索隱】司馬彪云：「案衍，窳下；壇曼，平博也。」衍音弋戰反。緣以大江，限以巫山。[二０]【集解】郭璞曰：「巫山今在建平巫縣也。」其高燥則生葴䔮苞荔，[二一]【集解】徐廣曰：「葴音針，馬藍也。䔮，或曰草，生水中，華可食。荔音力詣反。草，似蒲。」駰案：漢書音義曰「苞，藨也」。　【索隱】葴析。音針斯二音。孟康曰「葴，馬藍也」。郭璞曰「葴，酸漿，江東名烏葴」。析，漢書作「斯」，孟康云「斯，禾，似燕麥」。埤蒼又云「生水中，華可食」。廣志云「涼州地生析草，皆如中國燕麥」是也。薛莎青薠。[二二]【集解】徐廣曰：「薛音先結反。」駰案：漢書音義曰「薛，賴蒿也。莎，鎬侯也。青薠，似莎而大也。音煩」。其卑溼[二三]【索隱】其庳溼。庳音婢。庳，下也。則生藏莨蒹葭，東薔[二四]【集解】徐廣曰：「烏桓國有薔，似蓬草，實如葵子，十月熟。」駰案：漢書音義曰「藏，似薍而葉大。莨，莨尾草也。蒹，薕也。葭，蘆也」。　【索隱】藏莨，郭璞云「狼尾，似茅」。蒹葭音兼加。孟康云「蒹葭似蘆也」。郭璞云「蒹，𧁱也。似雚而細小，高數尺，江東人呼為蒹蒿」。又云「葭，蘆也。似葦而細小，江東人呼為烏蓲」。薍音五患反。𧁱音敵。東薔，案續漢書云「東薔似蓬草，實如葵子，十一月熟」。廣志云「子色青黑，河西語云『貸我東薔，償我白粱』也」。雕胡，[二五]【索隱】彫胡。案謂菰米。蓮藕菰蘆，[二六]【集解】徐廣曰：「生水中。」　【索隱】郭璞云：「菰，蔣也。蘆，葦也。」菴䕡軒芋，[二七]【集解】漢書音義曰：「奄閭，蒿也。軒芋，蕕草也。」　【索隱】郭璞云：「菴閭，蒿，子可療病也。軒芋生水中，今楊州有也。」衆物居之，不可勝圖。[二八]【集解】郭璞曰：「圖，畫也。」其西則有湧泉清池，激水推移；外發芙蓉蔆華，內隱鉅石白沙。其中則有神龜蛟鼉，[二九]【正義】郭注山海經云：「蛟，似蛇而四腳，小頭細頸，有白嬰，大者數十圍，卵生，子如一二斛瓮，吞人。鼉，似蜥蜴而大，身有甲，皮可以冒鼓。」瑇瑁[三０]【正義】似觜觿，甲有文，出南海，可飾器物也。鼈黿。其北則有陰林[三一]【集解】郭璞曰：「林在山北陰地。」巨樹，楩枏豫章，[三二]【集解】郭璞曰：「楩，杞也，似梓。枏，葉似桑。豫章，大木也，生七年乃可知也。」　【正義】案：（溫）活人云「豫，今之枕木也。章，今之樟木也。二木生至七年，枕樟乃可分別」。桂椒[三三]【正義】郭璞云：「桂，似枇杷葉而大，白花，花而不著子，藂生巖嶺閒，無雜木，冬夏常青。」案：今諸寺有桂樹，葉若枇杷而小，光靜，冬夏常青，其皮不中食，蓋二色桂樹。木蘭，[三四]【集解】駰案：郭璞曰「木蘭，樹，皮辛香可食」。　【正義】廣雅云：「似桂，皮辛可食，葉冬夏榮，常以冬華，其實如小（甘）柿，辛美，南人以為梅也。」蘗離朱楊，[三五]【集解】徐廣曰：「蘗音扶戾反。」漢書音義曰：「離，山梨。朱楊，赤楊也。」　【索隱】朱楊，郭璞云「赤莖柳，生水邊」，爾雅云檉河柳是也。樝梸梬栗，[三六]【集解】徐廣曰：「梬音郢。」駰案：漢書音義曰「梬，梬棗也」。橘柚芬芳。[三七]【正義】小曰橘，大曰柚。樹有刺，冬不凋，葉青，花白，子黃赤。二樹相似。非橙也。其上則有赤猨蠷蝚，[三八]【集解】徐廣曰：「音劬柔。」　【正義】蠷音劬，蝚音柔，皆猿猴類。鵷雛孔鸞，騰遠射干。[三九]【集解】郭璞曰：「鵷雛，鳳屬也。孔，孔雀；鸞，鸞鳥也。」漢書音義曰：「騰遠，鳥名。射干，似狐，能緣木。」　【索隱】孟康云「騰遠，鳥名」，非也。司馬彪云：「騰遠，虵也。」郭璞云：「騰虵，龍屬，能興雲霧。」張揖云：「射干，似狐，能緣木。」其下則有白虎玄豹，蟃蜒貙豻，[四０]【集解】郭璞曰：「蟃蜒，大獸，長百尋。貙，似貍而大。」漢書音義曰：「豻，胡地野犬，似狐而小也。」　【索隱】郭璞云：「蟃蜒，大獸，長百尋。」張揖云：「貙，似貍而大。豻，胡地野犬，似狐而小，黑喙。」應劭音顏，韋昭一音岸。鄒誕生音苦姦反，協音，是。兕象野犀，[四一]【正義】兕，狀如水牛。象，大獸，長鼻，牙長一丈，俗呼為江猨。犀，頭似猨，一角在額。漢書無此一句。窮奇獌狿。
「『於是乃使專諸之倫，手格此獸。楚王乃駕馴駁之駟，[一]【集解】漢書音義曰：「馴，擾也。駁，如馬，白身，黑尾，一角，鋸牙，食虎豹。擾而駕之，以當駟馬。」乘雕玉之輿，靡魚須之橈旃，[二]【集解】郭璞曰：「以海魚須為旒旌，言橈弱也。通帛為旃也。」曳明月之珠旗，[三]【集解】漢書音義曰：「以明月珠綴飾旗。」建干將之雄戟，[四]【集解】漢書音義曰：「干將，韓王劍師。雄戟，胡中有𧣒，干將所造也。」　【索隱】應劭曰：「干將，吳善冶者姓。」如淳曰：「干將，鐵所出。」晉灼曰：「闔閭鑄干將劍。」應劭說是。方言云：「戟中小孑刺者，所謂雄戟也。」周處風土記云：「戟為五兵雄也。」𧣒音巨。案：周禮「冶氏為戈，胡三之」。注云「胡其孑」也。又禮圖謂「戟支曲下為胡」也。左烏嗥之雕弓，[五]【索隱】烏號之雕弓。黃帝上仙，羣臣舉弓抱之而號，見封禪書及郊祀志文。韓詩外傳云弓工之妻曰「此弓大山南烏號之柘」。案：淮南子云「烏號，柘桑，其材堅勁，烏棲其上，將飛，枝勁復起，號呼其上。伐取其材為弓，因曰『烏號』」。　古史考、風俗通皆同此說也。右夏服之勁箭；[六]【集解】徐廣曰：「韋昭云夏，夏羿也。矢室名曰服。」呂靜曰：「步叉謂之服也。」　【索隱】案：夏羿，善射者。又服，箭室之名，故云「夏服」。又夏后氏有良弓名「繁弱」，其矢亦良，即「繁弱箭服」是也。陽子驂乘，纖阿為御；[七]【集解】漢書音義曰：「陽子，僊人陵陽子。纖阿，月御也。」韋昭曰：「陽子，古賢也。」　【索隱】服虔云：「陽子，仙人陵陽子也。」張揖云：「陽子，伯樂也。孫陽字伯樂，秦繆公臣，善御者也。」服虔云：「纖阿為月御。或曰美女姣好貌。」又樂產曰：「纖阿，山名，有女子處其巖，月歷巖度，躍入月中，因名月御也。」案節未舒，[八]【索隱】郭璞曰：「言頓轡也。」司馬彪云「案轡徐行得節，故曰案節，馬足未展，故曰未舒之也」，亦（曰未）〔為〕得也。即陵狡獸，轔邛邛，蹵距虛，[九]【集解】郭璞曰：「邛邛，似馬而色青。距虛即邛邛，變文互言之。穆天子傳曰『邛邛距虛，日走五百里』也。」軼野馬而𨎥騊駼，[一０]【集解】徐廣曰：「𨎥音銳。」駰案：郭璞曰「野馬，如馬而小。騊駼，似馬。𨎥，車軸頭」。　【索隱】䡺騊駼。上音衞。䡺，車軸頭也。謂車軸衝殺之。騊駼，野馬。乘遺風而射游騏；[一一]【集解】漢書音義曰：「遺風，千里馬。爾雅曰巂，如馬，一角。不角者，騏也。」　【索隱】呂氏春秋云：「遺風之乘。」古今注云：「秦始皇馬名。」韋昭云：「騏如馬，一角。」爾雅云：「巂無角曰騏。」非麒麟之騏。巂音攜。儵眒淒浰，[一二]【集解】徐廣曰：「淒音七見反。浰音力詣反。」駰案：漢書音義曰「皆疾貌」。靁動熛至，星流霆擊，弓不虛發，中必決眥，[一三]【集解】韋昭曰：「在目所指，中必決於眼眥也。」洞胸達腋，絕乎心繫，獲若雨獸，揜草蔽地。於是楚王乃弭節裴回，[一四]【集解】郭璞曰：「或云節，今之所杖信節也。」　【索隱】司馬彪云：「弭猶低也。或云節，今之所言杖（節）信〔節〕也。」翱翔容與，[一五]【索隱】郭璞曰：「言自得。」覽乎陰林，觀壯士之暴怒，與猛獸之恐懼，徼受詘，[一六]【集解】徐廣曰：「音劇。」駰案：郭璞曰「，疲極也。詘，盡也。言獸有倦游者，則徼而取之」。　【索隱】徼受詘。司馬彪云：「徼，遮也。，倦也。謂遮其倦者。」音劇。詘音屈。說文云：「，勞也。燕人謂勞為。」徼音古堯反。殫睹眾物之變態。
「『於是鄭女曼姬，[一]【集解】郭璞曰：「曼姬謂鄧曼。姬，婦人之總稱。」　【正義】文穎云：「鄭國出好女。曼者，其色理曼澤也。」如淳云：「鄭女，夏姬也。曼姬，楚武王夫人鄧曼。」被阿錫，[二]【集解】漢書音義曰：「阿，細繒也。錫，布也。」　【正義】按：東阿出繒也。揄紵縞，[三]【集解】徐廣曰：「揄音臾。」　【正義】揄，曳也。韋昭云：「紵之色若縞也。」顏云：「紵，織紵也。縞，鮮支也。」襍纖羅，垂霧縠；[四]【集解】郭璞曰：「言細如霧，垂以覆頭。」襞積褰縐，紆徐委曲，鬱橈谿谷；[五]【集解】漢書音義曰：「襞積，簡齰也。褰，縮也。縐，裁也。其縐中文理，茀鬱𨒅曲，有似於谿谷也。」　【索隱】小顏云：「襞積，今之裙襵，古謂之素積。」蘇林曰「褰縐，縮蹙之」是也。縐音側救反。齰音叉革反。裁音在代反。鬱橈谿谷，孟康曰「其縐中文理，茀鬱𨒅曲，有似于谿谷也」。𨒅，字林音丘亦反。衯衯裶裶，[六]【索隱】郭璞云：「衣長貌。」　【正義】上芳云反，下方非反。揚袘卹削，[七]【集解】徐廣曰：「袘音迤，衣袖也。」駰案：漢書音義曰「卹削，裁制貌也」。　【索隱】揚袘戌削。張晏曰：「揚，舉也。袘，衣袖也。戌削，裁制貌也。」蜚纖垂髾；[八]【集解】徐廣曰：「纖音芟。」駰案：郭璞云「纖，袿衣飾；髾，髻髾也」。扶與猗靡，[九]【集解】郭璞曰：「淮南所謂『曾折摩地，扶與猗委』也。」　【正義】輿音餘。猗，於綺反。謂鄭女曼姬侍從王者，扶其車輿而猗靡。噏呷萃蔡，[一０]【集解】漢書音義曰：「噏呷，衣裳張起也。萃蔡，衣聲也。」　【索隱】孟康曰：「噏呷，衣起張也。」韋昭云：「呷音呼甲反。」萃，孟康云「萃，衣聲也」。郭璞曰「萃猶璀璨也」。　【正義】呷，火甲反。萃音翠。蔡，千賄反。下摩蘭蕙，上拂羽蓋，錯翡翠之威蕤，[一一]【集解】徐廣曰：「錯音措。或作『錯粉翠蕤』。」繆繞玉綏；[一二]【集解】郭璞曰：「綏，所執以登車。」　【正義】顏云：「下摩蘭蕙，謂垂髾也。上拂羽蓋，謂飛襳也。玉綏，以玉飾綏也。」言飛襳垂髾，錯襍翡翠之旌幡，或繞玉綏也。張揖云：「翡翠大小一如雀，雄赤曰翡，雌青曰翠。」博物志云：「翡身通黑，唯胸前背上翼後有赤毛。翠身通青黃，唯六翮上毛長寸餘青。其飛則羽鳴翠翡翠翡然，因以為名也。」縹乎忽忽，若神仙之仿佛。[一三]【正義】仿佛，言似神仙也。戰國策云：「鄭之美女粉白黛黑而立於衢，不知者謂之神仙。」
「『於是乃相與獠於蕙圃，[一]【集解】郭璞曰：「獠，獵也。音遼。」　【索隱】爾雅云：「宵獵曰獠。」郭璞曰：「獠，獵也。又音遼也。」媻珊勃窣[二]【索隱】盤㹪勃猝。韋昭曰：「盤㹪，匍匐上下也。」猝音素忽反。上金隄，揜翡翠，射鵕䴊，[三]【集解】漢書音義曰：「鵕䴊，鳥，似鳳也。」　【索隱】司馬彪云：「鵕䴊，山雞也。」許慎云：「鷩鳥也。」郭璞曰：「似鳳，有光彩。音浚宜。」李彤云：「鵕䴊，神鳥，飛光竟天也。」微矰出，纖繳施，[四]【集解】徐廣曰：「繳音斫。」弋白鵠，連駕鵝，[五]【集解】郭璞曰：「野鵝也。駕音加。」　【索隱】駕鵝。爾雅云：「舒鴈，鵝也。」郭璞曰：「野鵝也。」　【正義】鵠，水烏也。駕鵝連謂兼獲也。抱朴子云：「千歲之鵠純白，能登於木。」雙鶬下，玄鶴加。[六]【集解】郭璞曰：「詩云『弋言加之』是也。」　【正義】司馬彪云：「鶬似鴈而黑，亦呼為鶬括。韓詩外傳云胎生也。」相鶴經云：「鶴壽二百六十歲則色純黑。」案：弋雙鶬既下，又加玄鶴之上也。怠而後發，游於清池；浮文
鷁，[七]【集解】漢書音義曰：「鷁，水鳥也。畫其象於船首。淮南子曰『龍舟鷁首，天子之乘也』。」揚桂枻，[八]【集解】徐廣曰：「音曳。」駰案：韋昭曰「枻，檝也」。張翠帷，建羽蓋，罔瑇瑁，釣紫貝；[九]【集解】郭璞曰：「紫質黑文也。」　【正義】毛詩蟲魚疏云：「貝，水之介蟲。大者蚢，音下郎反。小者為貝，其白質如玉，紫點為文，皆成行列。當大者徑一尺，小者七八寸。今九真、交阯以為杯盤實物也。」貨殖傳云「貝寶龜」是也。摐金鼓，吹鳴籟，[一０]【集解】漢書音義曰：「摐，撞也。籟，簫也。」榜人歌，[一一]【集解】郭璞曰：「唱櫂歌也。榜，船也，音謗。」聲流喝，[一二]【集解】徐廣曰：「烏邁反。」水蟲駭，波鴻沸，涌泉起，奔揚會，礧石相擊，硠硠礚礚，若靁霆之聲，聞乎數百里之外。
「『將息獠者，擊靈鼓，[一]【集解】郭璞曰：「靈鼓，六面也。」起烽燧，車案行，騎就隊，纚乎淫淫，班乎裔裔。[二]【集解】郭璞曰：「皆羣行貌也。」於是楚王乃登陽雲之臺，[三]【集解】徐廣曰：「宋玉云楚王游於陽雲之臺。」駰案：郭璞曰「在雲夢之中」。泊乎無為，澹乎自持，勺藥之和具而後御之。[四]【集解】郭璞曰：「勺藥，五味也。」不若大王終日馳騁而不下輿，脟割輪淬，自以為娛。[五]【集解】徐廣曰：「淬，千內反。」駰案：郭璞曰「脟，膊；淬，染也。脟音臠也」。臣竊觀之，齊殆不如。』於是王默然無以應僕也。」
烏有先生曰：「是何言之過也！足下不遠千里，來況齊國，[一]【集解】郭璞曰：「言有惠況也。」王悉發境內之士，而備車騎之眾，以出田，乃欲勠力致獲，以娛左右也，何名為夸哉！問楚地之有無者，願聞大國之風烈，先生之餘論也。今足下不稱楚王之德厚，而盛推雲夢以為高，奢言淫
樂而顯侈靡，竊為足下不取也。必若所言，固非楚國之美也。有而言之，是章君之惡；無而言之，是害足下之信。章君之惡而傷私義，二者無一可，而先生行之，必且輕於齊而累於楚矣。且齊東陼巨海，[二]【索隱】陼，蘇林音渚。小洲曰陼。謂東有大海之陼也。南有琅邪，[三]【集解】郭璞曰：「山名，在琅邪縣界。」　【正義】山名，在密州東南百三十里。琅邪臺在山上。觀乎成山，[四]【集解】徐廣曰：「在東萊不夜縣。」　【索隱】張揖云：「觀，闕也。於山上築宮闕。」郭璞云：「言在山下遊觀，音館也。」　【正義】封禪書云「成山斗入海」，言上山觀也。括地志云：「成山在萊州文登縣東北百八十里也。」射乎之罘，[五]【集解】漢書音義曰：「之罘山在牟平縣。射獵其上也。」　【正義】括地志云：「罘山在萊州文登縣西北百九十里。」言射獵其上也。罘音浮。浮勃澥，[六]【集解】漢書音義曰：「海別枝名也。」　【索隱】案：齊都賦云「海傍曰勃，斷水曰澥」也。游孟諸，[七]【集解】郭璞曰：「宋之藪澤名。」　【正義】周禮職方氏「青州藪曰望諸」，鄭玄云「望諸，孟瀦也」。邪與肅慎為鄰，[八]【正義】邪謂東北接之。括地志云：「靺鞨國，古肅慎也，亦曰挹婁，在京東北八千四百里，南去扶餘千五百里，東及北各抵大海也。」右以湯谷為界，[九]【正義】言右者，北向天子也。海外經云：「湯谷在黑齒北，上有扶桑木，水中十日所浴。」張揖云：「日所出也。」許慎云：「熱如湯。」秋田乎青丘，[一０]【集解】郭璞曰：「青丘，山名。亦有田，出九尾狐，在海外矣。」　【索隱】郭璞云：「山名。出九尾狐也。」　【正義】服虔云：「青丘國在海東三百里。」郭璞云：「青丘，山名。上有田，亦有國，出九尾狐，在海外。」傍偟乎海外，吞若雲夢者八九，其於胸中曾不蔕芥。[一一]【索隱】張揖曰：「刺鯁也。」郭璞云：「言不覺有也。」若乃俶儻瑰偉，異方殊類，珍怪鳥獸，萬端鱗萃，充仞其中者，不可勝記，禹不能名，契不能計。[一二]【正義】禹為堯司空，辨九州土地山川草木禽獸。契為司徒，敷五教，主四方會計。言二人猶不能名計其數。然在諸侯之位，不敢言游戲之樂，苑囿之大；先生[一三]【索隱】指子虛也。又見客，[一四]【索隱】如淳曰：「見賓客禮待故也。」李善曰：「言見先生是（賓）客（之）也。」是以王辭而不復，[一五]【索隱】郭璞曰：「復，答也。」何為無用應哉！」
無是公听然而笑[一]【集解】郭璞曰：「听，笑貌也。」　【索隱】說文云：「听，笑皃。」曰：「楚則失矣，齊亦未為得也。夫使諸侯納貢者，非為財幣，所以述職也；[二]【集解】郭璞曰：「諸侯朝於天子曰述職，言述所職。見孟子。」封疆畫界者，非為守禦，所以禁淫也。[三]【集解】郭璞曰：「禁絕淫放也。」今齊列為東藩，而外私肅慎，捐國踰限，越海而田，其於義故未可也。且二君之論，不務明君臣之義而正諸侯之禮，徒事爭游獵之樂，苑囿之大，欲以奢侈相勝，荒淫相越，此不可以揚名發譽，而適足以貶君自損也。且夫齊楚之事又焉足道邪！君未睹夫巨麗也，獨不聞天子之上林乎？
「左蒼梧，右西極，[一]【集解】郭璞曰：「西極，邠國也。見爾雅。」　【正義】文穎云：「蒼梧郡屬交州，在長安東南，故言左。爾雅云西至於豳國為極。在長安西，故言右。」丹水更其南，[二]【集解】漢書音義曰：「丹水出上洛冢領山。」紫淵徑其北；[三]【集解】郭璞曰：「紫淵所未詳。」　【正義】山海經云：「紫淵水出根耆之山，西流注河。」文穎云：「西河穀羅縣有紫澤，（其水紫色注亦紫）在縣北，於長安為北。」終始霸滻，出入涇渭；[四]【索隱】張揖云：「灞出藍田西北而入渭。滻亦出藍田谷，北至霸陵入灞。灞滻二水盡於苑中不出，故云終始也。涇渭二水從苑外來，又出苑去也。涇水出安定涇陽縣幵頭山，東至陽陵入渭。渭水出隴西首陽縣鳥鼠同穴山，東北至華陰入河。」酆鄗[五]【索隱】豐鎬。張揖云：「豐水出鄠縣南山豐谷，北入渭。鎬在昆明池北。」郭璞云：「鎬水，豐水下流也。」潦潏[六]【集解】郭璞曰：「皆水流貌，音決。」　【索隱】應劭云：「潦，流也。潏，涌出聲也。」張揖云：「又有潏水，出南山。」姚氏云：「潦，或作『澇』也。澇水出鄠縣，北注渭。潏水出杜陵，今名沇水，自南山皇子陂西北流注昆明池入渭。」案：此下文「八川分流」，則從涇、渭、灞、滻、豐、鎬、潦、潏為八。晉灼曰：「從丹水下則有九，從灞以下則七。」案：今潏既是水名，除丹紫二川，自涇渭以下適足八川，是經營乎其內也。又潘岳關中記曰「涇、渭、灞、滻、豐、鎬、澇、潏，上林賦所謂『八川分流』」。，紆餘委蛇，經營乎其內。蕩蕩兮八川分流，相背而異態。[七]【集解】郭璞曰：「八川名在上。」東西南北，馳騖往來，出乎椒丘之闕，行乎洲淤之浦，[八]【集解】郭璞曰：「椒丘，丘名，言有巖闕也，見楚辭。淤亦洲名，蜀人云，見方言。」　【索隱】服虔云：「丘名，楚詞曰『馳椒丘且焉止息』也。」案：兩山俱起，象雙闕。如淳云「丘多椒也」。徑乎桂林之中，[九]【集解】郭璞曰：「桂林，林名也，見南海經也。」過乎泱莽之野。[一０]【集解】漢書音義曰：「山海經所謂大荒之野。」汨乎渾流，順阿而下，[一一]【集解】郭璞曰：「阿，大陵。」赴隘陝之口。觸穹石，激堆埼，[一二]【集解】郭璞曰：「穹隆，大石貌。堆，沙堆。埼，曲岸頭，音祁。」　【索隱】郭璞曰：「堆，沙堆；埼，曲岸頭也。」沸乎暴怒，洶涌滂㵒，[一三]【集解】洶音許勇反。涌音勇。滂音浦橫反。㵒音浦拜反。　【索隱】洶湧澎湃。司馬彪云：「洶湧，跳起貌。澎湃，相戾也。」湧，或作「容」。澎，或作「滂」。滭浡滵汩，[一四]【索隱】司馬彪云：「滭沸，盛貌。滵汩，去疾也。」　【正義】畢渤密三音。汨，于筆反。湢測泌瀄，[一五]【集解】郭璞曰：「逼側筆櫛四音。」　【索隱】司馬彪云：「湢測，相迫也。泌瀄，相楔也。」郭璞云：「逼側筆櫛四音。」橫流逆折，轉騰潎洌，[一六]【索隱】蘇林曰：「流輕疾也。」澎濞沆瀣，[一七]【索隱】滂濞沆溉。溉，亦作「瀣」。司馬彪云：「滂濞，水流聲也。沆溉，徐流。」郭璞云：「鼓怒鬱鯁之皃也。」　【正義】澎，普彭反。濞，普祕反。沆，胡朗反。溉，胡代反。穹隆雲撓，[一八]【索隱】穹崇雲橈。服虔云：「水旋還作泉也。」郭璞云：「水隴起回窳也。」蜿灗膠戾，[一九]【索隱】司馬彪云：「蜿灗，展轉也。膠戾，邪屈也。」音婉善交戾四音也。　【正義】蜿音婉。蟬音善。踰波趨浥，[二０]【集解】徐廣曰：「烏狹反。」　【索隱】隃波趨浥。司馬彪云：「隃波，後陵前也。趨浥，輸于深泉也。」浥音焉浹反。莅莅下瀨，[二一]【索隱】司馬彪云：「莅莅，水聲也。」音利。批壧衝壅，[二二]【正義】批，白結反。壧，巖。司馬彪云：「批，反擊也。壅，曲隈也。」犇揚滯沛，[二三]【索隱】滯沛，郭璞云「水洒散皃」。滯音丑制反。臨坻注壑，[二四]【正義】坻音遟。坻，水中沙微起出水者也。爾雅云「小沚曰坻」。壑，墟也。瀺灂[二五]【索隱】上音士湛反，下音士卓反。說文云「水小聲也」。霣墜，[二六]【正義】霣音隕。隧，直類反。湛湛[二七]【集解】徐廣曰：「湛音沈。」隱隱，砰磅訇礚，[二八]【正義】砰，披萌反。磅，蒲黃反。訇，呼宏反。礚，苦蓋反。皆水流鼓怒之聲也。潏潏淈淈，湁潗鼎沸，[二九]【集解】郭璞曰：「湁音勑立反。潗音緝。」　【索隱】潏淈湁潗。郭璞云，皆水微轉細涌貌。潏淈音決骨。湁音勑力反。潗音緝。廣雅云「淈淈，決流也」。周成襍字云「湁潗，水沸之皃也」。馳波跳沫，[三０]【集解】徐廣：「一云『吸呷』。」汩㴔漂疾，[三一]【索隱】㴔，晉灼曰「華給反」，郭璞云「許立反」。汩㴔，急轉皃也。悠遠長懷，[三二]【正義】放散貌也。寂漻無聲，肆乎永歸。然後灝溔潢漾，[三三]【正義】晃養二音。郭云「皆水無涯際也」。安翔徐徊，翯乎滈滈，[三四]【索隱】翯音鶴。滈音鎬。詩曰「白鳥翯翯」。郭璞云「水白光皃」。翯音皛，滈音昊也。東注大湖，[三五]【正義】太湖在蘇州西南。衍溢陂池。於是乎蛟龍赤螭，[三六]【索隱】文穎曰：「龍子曰螭。」張揖云：「雌龍也。」　【正義】螭，丑知反。文穎云「龍子為螭」，張揖曰「雌龍也」，二說皆非。廣雅云：「有角曰虬，無角曰螭。」案：虬螭皆龍類而非龍。䱍䲛螹離，[三七]【集解】徐廣曰：「螹音漸。」駰案：郭璞曰「䱍䲛，鮪也。」音亙瞢。螹離未聞。　【正義】䱍，古鄧反。䲛，末鄧反。李奇云：「周洛曰鮪，蜀曰䱍䲛。出鞏山穴中，三月遡河上，能度龍門之限，則為龍矣。」鰅鱅鰬魠，[三八]【集解】徐廣曰：「鰅音娛匈反。皮有文，出樂浪。鰬音虔。魠音託，哆口魚。」駰案：郭璞曰「鱅似鰱而黑」。漢書音義曰「鰬似鯉而大」也。禺禺鱋魶，[三九]【集解】徐廣曰：「禺禺，魚牛也。鱋，一作『魼』，音榻。魶音納，一作『鰨』。」駰案：漢書音義曰「魼，比目魚也。魶，鯷魚」。揵鰭[四０]【正義】揵音乾。鰭音祁。揵，舉也。鰭者，魚背上鬣也。擢尾，振鱗奮翼，潛處于深巖；魚鼈讙聲，萬物眾夥，明月珠子，玓瓅江靡，[四一]【集解】郭璞曰：「靡，崖也。」　【索隱】旳皪江靡。應劭曰：「靡，邊也。明月珠子生於江中，其光耀乃照于江邊。」張揖曰：「靡，涯也。」郭璞曰：「旳皪，照也。」蜀石黃碝，[四二]【集解】郭璞曰：「碝石黃色也。」水玉磊砢，[四三]【集解】郭璞曰：「水玉，水精也。」磷磷爛爛，采色㵆旰，叢積乎其中。鴻鵠鷫鴇，𪀁䳘鸀鳿，[四四]【集解】郭璞曰：「鷫，鷫霜。𪈺鳿，似鴨而大，長頸赤目，紫紺色也。」　【索隱】鴇音保。郭璞云：「鴇似鴈，無後指。」毛詩鳥獸疏云：「鴇似鴈而虎文也。」　【正義】𪈺鳿，燭玉二音。郭云：「似鴨而大，長頸赤目，紫紺色。辟水毒，生子在深谷澗中。若時有雨，鳴。雌者生子，善鬬。江東呼為燭玉。」𪁉𪂴[四五]【正義】郭云：「𪁉𪂴似鳧而腳高，有毛冠，辟火災。」䴋目，[四六]【集解】徐廣曰：「䴋音環。」　【索隱】䴉目。郭璞云未詳。小顏云：「荊郢閒有水鳥，大如鷺而短尾，其色紅白，深目，目旁毛長而旋，此其旋目乎？」䴉音旋。煩鶩鷛𪆫，[四七]【集解】徐廣曰：「煩鶩，一作『番䴌』。鷛音容。」駰案：漢書音義曰「煩鶩，鳧也。鷛𪆫似鶩，灰色而雞足」。　【索隱】煩鶩鷛渠。郭璞云：「煩鶩，鴨屬。鷛渠，一名章渠也。」𪇅䳄鵁鸕，[四八]【集解】徐廣曰：「𪇅音斟。水鳥也。䳄音斯。鳼音火交反。」駰案：漢書音義曰「𪇅䳄，蒼黑色」。郭璞曰「鵁，魚鵁也，腳近尾。鸕，鸕鷀也」。　【索隱】葴鴜。張揖云「葴鴜似魚虎而蒼黑」。鄒誕本作「鴟䳄」也。羣浮乎其
上。汎淫泛濫，[四九]【索隱】郭璞云：「皆鳥任風波自縱漂皃。」汎音馮。泛音芳劍反。廣雅云：「汎汎，氾氾，浮也。」隨風澹淡，與波搖蕩，掩薄草渚，[五０]【索隱】張揖云：「掩，覆也。草叢生曰薄也。」　【正義】掩，覆也。薄，依也。言或依草渚而遊戲也。唼喋[五一]【正義】唼，疏甲反。喋，丈甲反。鳥食之聲也。菁藻，[五二]【集解】郭璞曰：「菁，水草。呂氏春秋曰『太湖之菁』也。」　【索隱】郭璞云：「菁，水草；藻，藂也。呂氏春秋曰『太湖之菁』。左傳云『蘋蘩蘊藻』。蘊即聚。」咀嚼蔆藕。
「於是乎崇山巃嵸，崔巍嵯峨，[一]【正義】巃，力孔反。嵸，子孔反。崔，在回反。巍，五回反。郭云：「皆峻貌。」深林鉅木，嶄巖嵾嵯，[二]【正義】嶄音咸，又仕銜反。嵾音楚林反。嵳楚宜反。顏云：「嶄巖，尖銳貌。嵾嵳，不齊也。」九嵏、嶻嶭，南山峨峨，[三]【集解】漢書音義曰：「九嵏山在左馮翊谷口縣西。嶻嶭山在池陽縣北。」　【正義】嵏，子公反。嶻，才切反。嶭，五結反。巖陁[四]【集解】音遟。甗錡，嶊崣崛崎，[五]【集解】郭璞曰：「陁，崖際。甗音魚晚反。錡音蟻。嶊音作罪反。」【索隱】嶊崣崛崎，郭璞云：「皆崇屈窳折皃。嶊音作罪反。崣音委。崛音掘。崎音倚。」振谿通谷，[六]【索隱】張揖云：「振，拔也。水注川曰溪，注溪曰谷。」郭璞曰：「振猶灑也。」蹇產溝瀆，[七]【集解】漢書音義曰：「蹇產，屈折也。」谽呀豁閜，[八]【集解】郭璞曰：「皆澗谷之形容也。谽音呼含反。呀音呼加反。閜音呼下反。」　【索隱】𧮰呀豁閜。司馬彪云：「𧮰呀，大皃。豁閜，空虛也。」𨸏陵別島，[九]【正義】高平曰陸，大陸曰阜，大阜曰陵，水中山曰島。崴磈嵔瘣，[一０]【正義】崴，於鬼反。磈，魚鬼反。嵔，烏罪反。瘣，胡罪反。皆高峻貌。丘虛崛𡾋，[一一]【正義】虛音墟。崛，口忽反，又口罪反。𡾋，力罪反。皆堆壟不平貌。隱轔鬱𡾊，[一二]【正義】𡾊音律。郭云：「皆其形勢也。」登降施靡，[一三]【正義】郭云：「施靡猶連延。」陂池貏豸，[一四]【集解】郭璞曰：「貏音衣被。豸音蟲豸也。」　【索隱】郭璞曰：「陂池，旁穨兒。陂音皮。貏音『衣被』之『被』。」沇溶淫鬻，[一五]【索隱】郭璞云：「游激淖衍兒。」　【正義】溶音容。鬻音育。張云：「水流谿谷之閒。」散渙夷陸，[一六]【索隱】司馬彪曰：「平地。」亭皋千里，靡不被築。[一七]【集解】郭璞曰：「言為亭候於皋隰，皆築地令平，賈山所謂『隱以金椎』也。」掩以綠蕙，[一八]【正義】張云：「綠，王蒭蒭也。蕙，薰草也。」顏云：「綠蕙，言蕙草色綠耳，非王蒭蒭也。」爾雅云菉一名王蒭。被以江離，糅以蘪蕪，[一九]【正義】糅，女又反。雜以流夷。[二０]【集解】漢書音義曰：「流夷，新夷也。」尃結縷，[二一]【集解】徐廣曰：「尃，古『布』字，一作『布』。」駰案：漢書音義曰「結縷似白茅，蔓聯而生，布種之者」。欑戾莎，[二二]【集解】徐廣曰：「草，可染紫。」揭車衡蘭，槀本射干，[二三]【集解】徐廣曰：「揭音桀。」駰案：郭璞曰「揭車，一名乞輿。槀本，槀茇；射干，十月生：皆香草」。　【索隱】槀本，案桐君藥錄云「苗似穹窮也」。茈薑[二四]【索隱】張揖云：「子薑也。」案：四人月令云「生薑謂之茈薑，音紫」。蘘荷，[二五]【正義】蘘，人羊反。柯根旁生笋，若芙蓉，可以為菹，又治蠱毒也。葴橙若蓀，[二六]【集解】郭璞曰：「葴，未詳。橙，柚。若蓀，香草也。」　【索隱】張揖云：「葴，持闕。」郭璞云：「橙，柚也。」姚氏以為此前後皆草，非橙也。小顏云：「葴，寒漿也。持當為『符』，符，鬼目也。」案：今讀者亦呼為登，謂金登草也。張揖云：「蓀，香草。」姚氏云：「蓀草似昌蒲而無脊也，生溪澗中。蓀音孫。」鮮枝黃礫，[二七]【集解】郭璞曰：「皆未詳。」　【索隱】鮮支黃礫。張揖云：「皆草也，未詳。」司馬彪云：「鮮支，支子。或云鮮支亦香草也。」小顏云「黃礫，黃㞕木」，恐非也。蔣芧青薠，[二八]【集解】徐廣曰：「芧音佇。」駰案：漢書音義曰「蔣，菰也。芧，三稜」。　【索隱】蔣，菰也。郭璞芧音佇。又云三稜芧。薠音煩。布濩閎澤，延曼太原，麗靡廣衍，應風披靡，吐芳揚烈，[二九]【集解】郭璞曰：「香酷烈也。」郁郁斐斐，眾香發越，肸蠁布寫，䁆瞹苾勃。[三０]【正義】䁆瞹，奄愛二音。皆芳香之盛也。詩云「苾苾芬芬」，氣也。
「於是乎周覽泛觀，瞋盼軋沕，[一]【集解】徐廣曰：「瞋音丑人反。盼，一作『緡』。」駰案：郭璞曰「皆不可分貌」。芒芒恍忽，視之無端，察之無崖。日出東沼，入於西陂。[二]【索隱】張揖云：「日朝出苑之東池，暮入于苑西陂中也。」其南則隆冬生長，踊水躍波；獸則𤛑旄獏犛，[三]【集解】徐廣曰：「𤛑音容，獸類也。犛音貍，一音茅。」駰案：郭璞曰「旄，旄牛。獏似熊，庳腳銳頭。犛牛，黑色，出西南徼外也」。　【索隱】郭璞云：「𤛑，𤛑牛，領有肉堆，音容。」案：今之犎牛也。張揖云「旄，旄牛，狀如牛而四節生毛。獏，白豹也，似熊，庳腳銳頭，骨無髓，食銅鐵。音陌。犛音貍，又音茅，或以為貓牛。犛牛黑色，出西南徼外，毛可為拂是也」。沈牛麈麋，[四]【集解】漢書音義曰：「沈牛，水牛也。」　【正義】麈似鹿而大。案：麋似水牛。赤首圜題，[五]【集解】郭璞曰：「題，額也，所未詳。」窮奇象犀。[六]【集解】漢書音義曰：「窮奇狀如牛而蝟毛，其音如嗥狗，食人也。」　【索隱】張揖云：「窮奇狀如牛而蝟毛，其音如嗥狗，食人。」郭璞云：「象，大獸，長鼻，牙長一丈。犀，頭似豬，庳腳，一角在頭也。」其北則盛夏含凍裂地，涉冰揭河；[七]【集解】郭璞曰：「言水漫凍不解，地坼裂也。揭，褰衣。」獸則麒麟[八]【索隱】張揖曰：「雄曰麒，雌曰麟。其狀麇身，牛尾，狼蹄，一角。」郭璞云：「麒似麟而無角。」毛詩疏云：「麟黃色，角端有肉。」京房傳云：「有五采，腹下黃色也。」角𧤗，[九]【集解】郭璞曰：「角𧤗，音端，似豬，角在鼻上，堪作弓。李陵嘗以此弓十張遺蘇武也。」　【索隱】張揖云：「音端。角𧤗似牛。」郭璞云：「似豬，角在鼻上。毛詩疏云可以為弓。李陵曾以此弓遺蘇武。」騊駼橐駞，蛩蛩驒騱，駃騠驢騾。[一０]【正義】騊駼，桃徒二音。橐音託。駝，徒河反。蛩音其恭反。驒騱，顛奚二音。駃騠音決啼。
「於是乎離宮別館，彌山跨谷，[一]【正義】彌，滿也。跨猶騎也。言宮館滿山，又跨谿谷也。高廊四注，重坐曲閣，[二]【集解】郭璞曰：「重坐，重軒也。曲閣，閣道曲也。」華榱璧璫，[三]【索隱】韋昭曰：「裁玉為璧，以當榱頭。」司馬彪曰：「以璧為瓦當。」輦道纚屬，步櫩周流，長途中宿。[四]【集解】郭璞曰：「途，樓閣閒陛道。中宿言長遠也。」夷嵏築堂，纍臺增成，巖穾洞房，[五]【集解】郭璞曰：「嵏，山名。平之以安堂其上。成亦重也。周禮曰『為壇三成』。在巖穴底為室，潛通臺上者。」　【索隱】服虔云：「平此山以為堂。」如淳云：「嵏，山名也。」張揖云：「重累而成之，故曰增成。禮曰『為壇三成』也。」郭璞曰：「言在巖穾底為室，潛通臺上。」穾音一弔反，釋名以為穾，幽也。楚辭云「冬有穾厦夏屋寒」，王逸以為複室也。俛杳眇而無見，仰攀橑而捫天，奔星更於閨闥，宛虹拖於楯軒。[六]【集解】徐廣曰：「楯音食尹反。」　【正義】拖音徒我反。顏云：「宛虹，屈曲之虹。拖謂中加於上也。楯，軒之闌板也。言室宇之高，故星虹得經加之。青虯蚴蟉於東箱，[七]【正義】蚴，一糺反。蟉，力糺反。象輿婉蟬於西清，[八]【集解】漢書音義曰：「山出象輿，瑞應車也。」郭璞曰：「西清，西箱清淨地也。」　【正義】婉蟬，宛善二音。顏云：「蚴蟉婉蟬，皆行動之貌也。」靈圉[九]【集解】郭璞曰：「靈圉，淳圉，仙人名也。」　【索隱】張揖云：「眾仙號。」淮南子云「騎飛龍，從淳圉」，許慎曰「淳圉，仙人也」。燕於閒觀，偓佺[一０]【集解】漢書音義曰：「偓佺，仙人名也。」　【索隱】韋昭曰：「古仙人，姓偓。」列仙傳云：「槐里採藥父也，食松，形體生毛數寸，方眼，能行追走馬也。」之倫暴於南榮，[一一]【索隱】應劭云「屋檐兩頭如翼也」。故鄭玄云「榮，屋翼也」。七誘云「飛榮似鳥舒翼」是也。暴，偃臥日中也。醴泉涌於清室，通川過乎中庭。槃石裖崖，[一二]【集解】徐廣曰：「裖音振。」　【索隱】盤石裖厓。如淳曰：「裖音振，盛多也。」李奇曰：「裖，整也，整頓池外之厓，音之忍反也。」嶔巖倚傾，嵯峨磼礏，[一三]【集解】徐廣曰：「峩，一作『池』。磼音雜。礏音五合反。」　【索隱】磼礏，埤蒼云「高皃也」。上士劫反，下魚揖反。又字林音磼，才帀反。礏，五帀反。刻削崢嶸，[一四]【正義】郭云：「言自然若彫刻也。」玫瑰碧琳，珊瑚叢生，[一五]【正義】郭云：「珊瑚生水底石邊，大者樹高三尺餘，枝格交錯，無有葉。」瑉玉旁唐，[一六]【索隱】郭璞云：「旁唐言盤薄。」璸斒文鱗，[一七]【集解】徐廣曰：「璸音彬。斒音班。」赤瑕駁犖，[一八]【索隱】赤瑕駮犖。說文云：「瑕，玉之小赤色。」張揖曰：「赤玉也。」司馬彪曰：「駮犖，采點也。犖音洛角反。」雜臿其閒，[一九]【集解】徐廣曰：「雜，一云『插』。臿，一云『遝』。」垂綏琬琰，和氏出焉。[二０]【集解】徐廣曰：「垂綏，一作『朝采』。」駰案：郭璞曰「汲冢竹書曰『桀伐岷山，得女二人，曰琬曰琰。桀愛二女，斲其名于苕華之玉』。苕是琬，華是琰也」。
「於是乎盧橘夏孰，[一]【集解】郭璞曰：「今蜀中有給客橙，似橘而非，若柚而芬香，冬夏華實相繼，或如彈丸，或如拳，通歲食之，即盧橘也。」　【索隱】應劭曰：「伊尹書『果之美者，箕山之東，青鳥之所，有盧橘，夏孰』。」晉灼曰：「此雖賦上林，博引異方珍奇，不係於一也。」案：廣州記云「盧橘皮厚，大小如甘，酢多，九月結實，正赤，明年二月更青黑，夏孰」。吳錄云「建安有橘，冬月樹上覆裹，明年夏色變青黑，其味甚甘美」。盧即黑是也。黃甘橙楱，[二]【集解】徐廣曰：「音湊，橘屬。」枇杷橪柿，[三]【集解】徐廣曰：「橪音而善反，果也。」　【索隱】張揖曰：「橪，橪支，香草也。」韋昭曰：「橪音汝蕭反。」郭璞云：「橪支，木也。橪音烟。」徐廣曰：「橪，棗也，而善反。」說文曰：「橪，酸小棗也。」淮南子云：「伐橪棗以為矜。」音勤也。楟柰厚朴，[四]【集解】徐廣曰：「楟音亭，山梨。」　【索隱】張揖云：「楟柰，山梨也。」司馬彪曰：「上黨謂之楟柰。」齊都賦云「楟柰㮈熟」也。厚朴，藥名。梬棗[五]【集解】徐廣曰：「梬音弋井反。梬棗似柿。」　【索隱】上音弋井反。梬棗似柿也。楊梅，[六]【索隱】張揖云：「其大小似穀子而有核，其味酢。出江南。」荊楊異物志：「其實外肉著核，熟時正赤，味甘酸。」櫻桃[七]【索隱】張揖曰：「一名含桃。」呂氏春秋「為鸎鳥所含，故曰含桃」。爾雅云為荊桃也。蒲陶，[八]【集解】郭璞曰：「蒲陶似燕薁，可作酒也。」隱夫鬱棣，榙𣗶荔枝，[九]【集解】徐廣曰：「鬱，一作『薁』。榙音荅。」駰案：郭璞曰「鬱，車下李也。棣，實似櫻桃。榙𣗶似李。棣音逮。𣗶音沓。隱夫未聞」。　【索隱】荅遝離支。郭璞云：「荅遝似李，出蜀。」晉灼曰：「離支大如雞子，皮麤，剝去皮，肌如雞子中黃，其味甘多酢少。」廣異志云：「樹高五六丈，如桂樹，綠葉，冬夏青茂，有華朱色。」離字或作「荔」，音力致反。羅乎後宮，列乎北園。䝯丘陵，[一０]【集解】郭璞曰：「䝯猶延也，音施。」　【索隱】䝯丘陵。郭璞曰：「䝯，延也。」下平原，揚翠葉，杌紫莖，[一一]【集解】郭璞曰：「杌，搖也。」發紅華，秀朱榮，煌煌扈扈，照曜鉅野。沙棠櫟櫧，[一二]【集解】漢書音義曰：「沙棠似棠，黃華赤實，其味如李。呂氏春秋曰『果之美者沙棠之實』。櫟，果名。櫧似柃，葉冬不落也。」華氾檘櫨，[一三]【集解】徐廣曰：「氾，一作『楓』。」駰案：漢書音義曰「華，木，皮可以為索也」。【索隱】華楓檘櫨。張揖曰：「華皮可以為索。」古今字林云：「櫨，合樺之木。楓，木，厚葉弱支，善搖。」郭璞云：「似白楊，葉圓而岐，有脂而香。犍為舍人曰『楓為樹厚葉弱莖，大風則鳴，故曰楓』。」爾雅云一名欇。檘枰即平仲木也。櫨，今黃櫨木也。一云玉精，食其子得仙也。留落胥餘，仁頻并閭，[一四]【集解】徐廣曰：「頻，一作『賓』。」駰案：郭璞曰「落，檴也。胥餘似并閭。并閭，椶也，皮可作索。餘未詳」。　【索隱】留落胥邪。晉灼云：「留落，未詳。」郭璞曰：「落，檴也，中作器索。胥邪似并閭。」司馬彪云：「胥邪，樹高十尋，葉在其末。」異物志：「實大如瓠，繫在顛，若挂物。實外有皮，中有核，如胡桃。核裏有膚，厚半寸，如豬膏。裏有汁斗餘，清如水，味美於蜜。」孟康曰：「仁頻，椶也。」張揖云：「并閭皮可為索。」姚氏云：「檳，一名椶，即仁頻也。」林邑記云：「樹葉似甘蕉。」頻音賓。欃檀木蘭，豫章女貞，[一五]【集解】漢書音義曰：「欃檀，檀別名也。女貞，木，葉冬不落。」　【索隱】欃音讒，檀別名也。皇覽云「孔子墓後有欃檀樹」也。荊州記云：「宜都有喬木，叢生，名為女貞，葉冬不落。」長千仞，大連抱，夸條直暢，實葉葰茂，攢立叢倚，連卷累佹，崔錯癹骫，[一六]【集解】古「委」字。阬衡閜砢，[一七]【集解】徐廣曰：「癹音拔。」駰案：郭璞曰「骫音委。閜音惡可反。砢音魯可反」。　【索隱】崔錯癹骫，郭璞云「蟠戾相摎」。楚詞云林木。癹音跋。骫音委。阬衡閜砢，郭璞云「揭孼傾欹兒」。垂條扶於，落英幡
纚，[一八]【集解】郭璞曰：「扶於猶扶疏也。幡纚，偏幡也，音灑。」　【索隱】張晏云：「飛揚兒。」纚音所綺反。紛容蕭蔘，旖旎從風，[一九]【索隱】張揖云：「旖旎，阿𨙻也。」瀏莅芔吸，[二０]【集解】徐廣曰：「莅音栗。」　【索隱】劉莅芔歙。郭璞云：「皆林木鼓動之聲。瀏音留。莅如字，又音栗也。」蓋象金石之聲，[二一]【正義】金，鐘。石，磬。管籥之音。[二二]【正義】廣雅云：「象篪，長一尺，圍一寸，有六孔，無底。籥謂之笛，有七孔。」說文云：「籥，三孔籟也。」柴池茈虒，[二三]【集解】徐廣曰：「柴音差。虒音豸。」　【索隱】張揖曰：「柴池，參差也。茈虒，不齊也。柴音差。虒音惻氏反。」旋環後宮，雜遝累輯，[二四]【集解】徐廣曰：「雜，一作『插』。」被山緣谷，循阪下隰，視之無端，究之無窮。
「於是玄猨素雌，蜼玃飛鸓，[一]【集解】徐廣曰：「蜼音于季反。」駰案：漢書音義曰「蜼似獼猴，仰鼻而長尾。玃似獼猴而大。飛鸓，飛鼠也。其狀如兔而鼠首，以其𩓿飛也」。　【索隱】張揖曰：「蜼似獼猴，卬鼻而長尾。玃似獼猴而大。飛蠝，飛鼠也。其狀如兔而鼠首，以其𩓿飛。」郭璞曰：「蠝，飛鼠也。毛紫赤色。飛且生，一名飛生。蜼音遺。蠝音誄。玄猨，猨之雄者色也。素雌，猨之雌者色也。」玃音钁。蜼似猴，尾端為兩岐，天雨便以尾窒鼻兩孔。郭璞云：「玃色蒼黑，能攫搏人，故云玃也。」蛭蜩蠗蝚，[二]【集解】徐廣曰：「蛭音質。」駰案：漢書音義曰「山海經曰『不咸之山有飛蛭，四翼』。郭璞曰『蠗蝚似獼猴而黃。蜩未聞』」。　【索隱】蛭蜩蠼蝚。司馬彪云：「山海經云『不咸之山有飛蛭，四翼』。」蜩，蟬也。蠼蝚，獼猴也。郭璞云：「蛭蜩未聞。」如淳曰：「蛭音質。」顧氏云：「玃音塗卓反。山海經曰『皐塗山下有獸，似鹿，馬足人首，四角，名為玃』。玃猱即此也。字作『𤣎』。郭璞云玃，非也。上已有蜼玃，此不應重見。又神異經云『西方深山有獸，毛色如猴，能緣高木，其名曰蜩』。字林蠗音狄，蛭音質，蛭蜩二獸名。」螹胡豰蛫，[三]【集解】徐廣曰：「螹音在廉反，似猨，黑身。豰音呼谷反。蛫音詭。」駰案：漢書音義曰「豰，白狐子也」。　【索隱】獑胡豰蛫。張揖曰：「獑胡似獼猴，頭上有髦，腰以後黑。」郭璞曰：「豰似鼯而大，腰以後黃，一名黃腰，食獼猴。豰，白狐子也。蛫未聞。」姚氏案：山海經「即山有獸，狀如龜，白身赤首，其名曰蛫」。又說文云「獑胡黑身，白腰若帶，手有長白毛，似握板也」。棲息乎其閒；長嘯哀鳴，翩幡互經，[四]【正義】郭云：「互經，互相經過。」夭蟜枝格，偃蹇杪顛。[五]【正義】夭音妖。蟜音矯。杪音弭沼反。郭云：「皆猨猴在樹共戲恣態也。夭蟜，頻申也。」於是乎隃絕梁，[六]【正義】張云：「絕梁，斷橋也。」郭云：「梁，厚石絕水也。」騰殊榛，[七]【正義】榛，仕斤反。（爾）〔廣〕雅云「木叢生為榛」也。殊，異也。捷垂條，[八]【正義】捷音才業反。張云：「捷持懸垂之條。」踔稀閒，[九]【集解】郭璞曰：「踔，縣蹢也，託釣反。」　【索隱】踔，懸蹢也。牢落陸離，爛曼遠遷。[一０]【正義】郭云：「奔走崩騰狀也。」顏云：「言其聚散不常，雜亂移徙。」
「若此輩者，數千百處。嬉游往來，宮宿館舍，庖廚不徙，後宮不移，[一]【正義】說文云：「庖，廚屋。」鄭玄注周禮云：「庖之言苞也。苞裹肉曰苞苴也。」後宮，內人也。言宮館各自有。百官備具。
「於是乎背秋涉冬，天子校獵。乘鏤象，六玉虯，[一]【集解】徐廣曰：「以玉為飾。」駰案：郭璞曰「鏤象山所出輿，言有雕鏤。虯，龍屬也。韓子曰『黃帝駕象車六交龍』是也」。拖蜺旌，[二]【正義】拖音徒可反。張云：「析毛羽，染以五采，綴以縷為旌，有似虹蜺氣。」靡雲旗，[三]【正義】張云：「畫熊虎於旌似雲氣也。」前皮軒，後道游；[四]【集解】郭璞曰：「皮軒，革車也。或曰即曲禮『前有士師，則載虎皮』者也。道，道車；游，游車：皆見周禮也。」孫叔奉轡，衞公驂乘，[五]【集解】漢書音義曰：「孫叔者，太僕公孫賀也。衞公者，衞青也。太僕御，大將軍驂乘也。」　【索隱】孫叔，鄭氏云太僕公孫賀。衞公，大將軍衞青也。案：大駕出，太僕御，大將軍驂乘也。扈從橫行，出乎四校之中。[六]【集解】郭璞曰：「言跋扈縱恣，不安鹵簿矣。」　【索隱】晉灼曰：「扈，大也。」張揖曰：「跋扈縱橫，不案鹵簿也。」文穎曰：「凡五校，今言四者，一校隨天子乘輿也。」鼓嚴簿，縱獠者，[七]【集解】漢書音義曰：「鼓嚴，嚴鼓也。簿，鹵簿也。」駰謂鼓嚴於林薄之中，然後縱獠也。　【索隱】張揖曰：「鼓，嚴鼓也。簿，鹵簿也。謂擊嚴鼓於鹵簿中也。」江河為阹，泰山為櫓，[八]【集解】郭璞曰：「櫓，望樓也。因山谷遮禽獸為阹，音去車反。」　【索隱】郭璞曰：「因山谷遮禽獸為阹。櫓，望樓也。」車騎靁起，隱天動地，先後陸離，離散別追，淫淫裔裔，緣陵流澤，雲布雨施。」
「生貔豹，[一]【集解】郭璞曰：「貔，執夷，虎屬也，音毗。」搏豺狼，[二]【正義】搏，擊也。杜林云：「豺似㹮，白色。」說文云：「狼爪。」手熊羆，[三]【正義】張云：「熊，犬身人足，黑色。羆大於熊，黃白色。皆能攀沿上高樹。冬至入穴而蟄，始春而出也。」足野羊，[四]【集解】郭璞曰：「野羊如羊，千斤。手足，謂拍蹹殺之。」蒙鶡蘇，[五]【集解】徐廣曰：「蘇，尾也。」　【索隱】孟康曰：「鶡尾也。蘇，析羽也。」張揖曰：「鶡似雉，鬬死不卻。」案：蒙謂覆而取之。鶡以蘇為奇，故特言之以成文耳。鶡音曷。決疑注云「鳥尾為蘇」也。絝白虎，[六]【集解】徐廣曰：「絝音袴。」駰案：郭璞曰「絝謂絆絡之」。　【索隱】張揖曰：「著白虎文絝。」郭璞曰：「絝謂絆絡也。」被豳文，[七]【集解】郭璞曰：「著斑衣。」　【索隱】被斑文。文穎曰：「著斑文之衣。輿服志云『虎賁騎被虎文單衣』，單衣即此斑文也。」跨野馬。[八]【索隱】跨壄馬。案：壄音野。跨，乘之也。陵三嵏之危，[九]【集解】漢書音義曰：「三嵏，三成之山。」下磧歷之坻；[一０]【集解】郭璞曰：「磧歷，阪名也。」　【正義】坻音遟。磧歷，淺水中沙石也。坻，水中高處。言獵人下此也。俓陖赴險，越壑厲水。推蜚廉，[一一]【集解】郭璞曰：「飛廉，龍雀也，鳥身鹿頭者。」　【索隱】椎蜚廉。郭璞曰：「飛廉，龍雀也，鳥身鹿頭，象在平樂觀。」椎音直追反。弄解豸，[一二]【集解】漢書音義曰：「解豸似鹿而一角。人君刑罰得中則生於朝廷，主觸不直者。可得而弄也。」　【索隱】張揖曰：「解豸似鹿而一角。人君刑罰中則生於朝，主觸不直者，言今可得而弄也。」解音蟹。豸音丈妳反，又音丈介反。格瑕蛤，鋋猛氏，[一三]【集解】漢書音義曰：「瑕蛤、猛氏皆獸名。」　【索隱】格蝦蛤，鋋猛氏。孟康曰：「蝦蛤、猛氏皆獸名。」晉灼曰：「蝦蛤闕。」郭璞曰：「今蜀中有獸，狀如熊而小，毛淺有光澤，名猛氏。」說文云「鋋，小矛也」，音蟬。罥騕褭，射封豕。[一四]【集解】郭璞曰：「騕褭，神馬，日行萬里。兩音窈嫋。封豕，大豬。」箭不苟害，解脰陷腦；[一五]【索隱】張揖云：「脰，頸也。」陷音苦念反，亦依字讀也。弓不虛發，應聲而倒。於是乎乘輿彌節裴回，翱翔往來，睨部曲之進退，覽將率之變態。然後浸潭促節，[一六]【索隱】浸潭猶漸䒣也。漢書作「浸淫」。或作「乘輿案節」也。潭音尋。儵敻遠去，[一七]【集解】郭璞曰：「敻音詡盛反。」流離輕禽，蹵履狡獸，轊白鹿，捷狡兔，[一八]【集解】徐廣曰：「轊音銳。一作『惠』也。」　【正義】轊音衞。抱朴子云：「白鹿壽千歲，滿五百歲色純白也。」晉徵祥記云：「白鹿色若霜，不與他鹿為羣。」軼赤電，遺光燿，[一九]【集解】徐廣曰：「超陵赤電，電光不及，言去速也。」追怪物，出宇宙，[二０]【正義】怪物，謂游梟飛虡也。張揖云：「天地四方曰宇，往古來今曰宙。」許慎云：「宙，舟輿所極也。」案：許說宙是也。彎繁弱，[二一]【正義】上烏繁反。文穎云：「彎，牽也。繁弱，夏后氏良弓名。左傳云『分魯公以夏后之璜，封父之繁弱』。」滿白羽，[二二]【正義】文穎云：「引弓盡箭鏑為滿。以白羽羽箭，故云白羽也。」射游梟，櫟蜚虡，[二三]【集解】郭璞曰：「梟，梟羊也。似人，長脣，反踵，被髮，食人。蜚虡，鹿頭龍身，神獸。櫟，梢也。」擇肉後發，先中命處，弦矢分，藝殪仆。[二四]【集解】徐廣曰：「射準的曰藝。仆音赴。」
「然後揚節而上浮，陵驚風，歷駭飇，[一]【正義】飇音必遙反。爾雅云扶搖暴風，從下升上，故曰飇。乘虛無，與神俱，[二]【正義】張揖云：「虛無寥廓，與天通靈，言其所乘氣之高，故能出飛鳥之上而與神俱也。」轔玄鶴，[三]【集解】徐廣曰：「轔音躪。」　【正義】轔音吝。鶴二百六十歲則淺黑色也。亂昆雞。遒孔鸞，促鵔䴊，拂鷖鳥，捎鳳皇，[四]【集解】漢書音義曰：「遒，秦由反。鷖，烏雞反。張云『山海經云九疑之山有五采之鳥，名曰鷖鳥』也。」　【正義】捎，山交反。京房易傳云：「鳳皇，鴈前麟後，雞喙燕頷，蛇頸龜背，魚尾駢翼，高丈二尺。」東山經云：「其狀如鶴，五采，而首文曰經，翼文曰順，背文曰義，膺文曰仁，股文曰信。是鳥自歌自舞，雄曰鳳，雌曰皇。」捷鴛雛，掩焦明。[五]【集解】焦明似鳳。　【索隱】張揖曰：「焦明似鳳，西方鳥。」樂叶圖徵曰：「焦明狀似鳳皇。」宋衷曰水鳥。　【正義】案：長喙，疏翼，員尾，非幽閑不集，非珍物不食。
「道盡塗殫，迴車而還。招搖乎襄羊，[一]【索隱】消搖乎襄羊。郭璞曰「襄羊猶仿佯。」降集乎北紘，[二]【集解】郭璞曰：「紘，維也。北方之紘曰委羽。」率乎直指，闇乎反鄉。蹷石（闕）〔關〕，歷封巒，過䧴鵲，望露寒，[三]【集解】徐廣曰：「䧴音支。」駰案：漢書音義曰「皆甘泉宮左右觀名也」。下棠梨，[四]【集解】漢書音義曰：「宮名也，在雲陽縣東南三十里。」息宜春，[五]【正義】括地志云：「宜春宮在雍州萬年縣西南三十里。」西馳宣曲，濯鷁牛首，[六]【集解】漢書音義曰：「宣曲，宮名，在昆明池西。牛首，池名，在上林苑西頭。」登龍臺，[七]【集解】漢書音義曰：「觀名，在豐水西北近渭。」掩細柳，[八]【正義】郭云：「觀名，在昆明南柳市。」觀士大夫之勤略，鈞獠者之所得獲。[九]【集解】徐廣曰：「鈞，一作『診』也。」徒車之所轔轢，[一０]【正義】轔，踐也。轢，輾也。乘騎之所蹂若，[一一]【集解】徐廣曰：「蹂音人久反。」人民之所蹈𨈁，與其窮極倦，[一二]【集解】徐廣曰：「音劇。」驚憚慴伏，不被創刃而死者，佗佗籍籍，填阬滿谷，揜平彌澤。
「於是乎游戲懈怠，置酒乎昊天之臺，[一]【索隱】張揖云：「臺高上干晧天也。」張樂乎轇輵之宇；[二]【集解】徐廣曰：「輵音葛。」　【索隱】郭璞云：「言曠遠深貌也。」撞千石之鐘，立萬石之鉅；建翠華之旗，樹靈鼉之鼓。[三]【集解】郭璞曰：「木貫鼓中，加羽葆其上，所謂樹鼓。」奏陶唐氏之舞，聽葛天氏之歌，[四]【集解】漢書音義曰：「葛天氏，古帝王號也。呂氏春秋曰『葛天氏之樂，三人操牛尾，投足以歌』。」　【索隱】張揖曰：「葛天氏，三皇君號也。呂氏春秋云『其樂三人持牛尾，投足以歌。八闋：一曰載人，二曰玄鳥，三曰遂草木，四曰奮五穀，五曰敬天常，六曰建帝功，七曰依地德，八曰總禽獸之極』。」千人唱，萬人和，山陵為之震動，[五]【集解】徐廣曰：「一作『勳』。」川谷為之蕩波。巴俞宋蔡，淮南于遮，[六]【集解】郭璞曰：「巴西閬中有俞水，獠人居其上，皆剛勇好舞，漢高募取以平三秦。後使樂府習之，因名巴俞舞也。」漢書音義曰：「于遮，歌曲名。」　【索隱】郭璞曰：「巴西閬中有俞水，獠人居其上，好舞。初，高祖募取以平三秦，後使樂人習之，因名巴俞舞也。」張揖曰：「禮樂記曰『宋音宴女溺志』。蔡人謳，員三人。楚詞云『吳謠蔡謳』。淮南鼓，員四人，于遮曲是其意也。」文成顛歌，[七]【集解】郭璞曰：「未聞也。」　【索隱】郭璞云：「未聞。」文穎曰：「文成，遼西縣名，其縣人善歌。顛，益州顛縣，其人能作西南夷歌。顛即滇也。」族舉遞奏，[八]【集解】徐廣曰：「舉，一作『居』。」金鼓迭起，鏗鎗鐺䶀，洞心駭耳。[九]【集解】郭璞曰：「鐺䶀，鼓音。」荊吳鄭衞之聲，韶濩武象之樂，陰淫案衍之音，鄢郢繽紛，激楚結風，[一０]【集解】郭璞曰：「激楚，歌曲也。列女傳曰『聽激楚之遺風』也。」　【索隱】文穎曰：「激，衝激，急風也。結風，回風，回亦急風也。楚地風氣既自漂疾，然歌樂者猶復依激結之急風以為節，其樂促迅哀切也。」俳優侏儒，狄鞮之倡，[一一]【集解】徐廣曰：「韋昭云狄鞮，地名，在河內，出善倡者。」所以娛耳目而樂心意者，麗靡爛漫於前，[一二]【索隱】郭璞云：「言恣其觀也。列女傳曰『桀造爛漫之樂』。」靡曼美色於後。[一三]【索隱】張揖曰：「靡，細；曼，澤也。韓子『曼服晧齒』。」
「若夫青琴宓妃之徒，[一]【集解】漢書音義曰：「皆古神女名。」　【索隱】伏儼曰：「青琴，古神女也。」如淳曰：「宓妃，伏羲女，溺死洛水，遂為洛水之神。」宓音伏。絕殊離俗，[二]【索隱】郭璞云：「俗無雙。」姣冶嫺都，[三]【索隱】姣冶閑都。郭璞云：「姣，好也。都，雅也。」詩云：「姣人嫽兮。」方言云：「自關而東，河濟之閒，凡好或謂之姣。」音絞。說文曰：「嫺，雅也。」或作「閑」。小雅曰都，盛也。靚莊刻飭，便嬛綽約，[四]【集解】郭璞曰：「靚莊，粉白黛黑也。」柔
橈嬛嬛，[五]【集解】徐廣曰：「音娟。」　【索隱】郭璞曰：「柔橈嬛嬛，皆骨體耎弱長豔皃也。」廣雅云：「嬛嬛，容也。」張揖曰：「嬛嬛猶婉婉也。」娬媚㚩嫋；[六]【集解】徐廣曰：「㚩音乃冄反。嫋音弱。」　【索隱】嫵媚孅弱。埤蒼云：「嫵媚，悅也。」通俗文云：「頰輔謂之嫵媚。」郭璞云：「孅弱，弱皃。」埤蒼曰：「孅弱，謂容體纖細柔弱也。」抴獨繭之褕袘，[七]【集解】徐廣曰：「抴音曳。襜褕。」　【索隱】褕袣。張揖云：「褕，襜褕也。袣，袖也。」郭璞曰：「獨繭，一繭絲也。」埤蒼云：「袣，衣長兒也。」眇閻易以戌削，[八]【集解】徐廣曰：「閻易，衣長貌。戌削，言如刻畫作之。」　【索隱】眇閻易以恤削。郭璞曰：「閻易，衣長皃。恤削，言如刻畫作也。」編姺徶，[九]【集解】郭璞曰：「衣服婆娑貌。」　【正義】媥，白眠反。姺音先。徶音白結反。音㞕。與世殊服；芬香漚鬱，酷烈淑郁；晧齒粲爛，宜笑旳皪；[一０]【索隱】郭璞曰：「鮮明皃也。」楚詞曰：「美人晧齒〔嫮〕以姱。」又曰：「娥眉笑以旳皪。」皪音礫也。長眉連娟，微睇緜藐；[一一]【索隱】郭璞曰：「連娟，眉曲細也。緜藐，遠視皃也。」娟音一全反。睇，大計反。藐音邈。色授魂與，心愉於側。[一二]【索隱】張揖曰：「彼色來授我，我魂往與接也。」愉音踰，往也。愉，悅也。二義並通也。
「於是酒中樂酣，天子芒然而思，似若有亡。曰：『嗟乎，此泰奢侈！朕以覽聽餘閒，無事弃日，順天道以殺伐，時休息於此，恐後世靡麗，遂往而不反，非所以為繼嗣創業垂統也。』於是乃解酒罷獵，而命有司曰：『地可以墾辟，悉為農郊，以贍萌隸；隤牆填𡐛，使山澤之民得至焉。實陂池而勿禁，[一]【正義】實，滿也。言人滿陂池，任采捕所取也。虛宮觀而勿仞。[二]【正義】仞音刃，亦滿也。言離宮別館勿令人居止，並廢罷也。發倉廩以振貧窮，補不足，恤鰥寡，存孤獨。出德號，省刑罰，改制度，易服色，更正朔，與天下為始。』
「於是歷吉日以齊戒，襲朝衣，乘法駕，建華旗，鳴玉鸞，游乎六藝之囿，[一]【正義】六藝，云言田獵訖，則遍遊六藝，而疾驅於仁義之道也。騖乎仁義之塗，覽觀春秋之林，[二]【集解】郭璞曰：「春秋所以觀成敗，明善惡者。」射貍首，兼騶虞，[三]【集解】禮射義曰：「天子以騶虞為節，諸侯以貍首為節。騶虞者，樂官備也。貍首者，樂會時也。」弋玄鶴，建干戚，載雲䍐，[四]【索隱】張揖云：「䍐，畢也。」文穎曰：「即天畢，星名。前有九旒雲䍐之車。」案：說者以雲䍐為旌旗，非也。且案中朝鹵簿圖云「雲䍐駕駟」，不兼言九旒，䍐車與九旒車別。揜羣雅，[五]【集解】漢書音義曰：「大雅、小雅也。」　【索隱】揜，捕也。張揖曰：「詩小雅之材七十四人，大雅之材三十一人，故曰羣雅也。言雲䍐載之於車，以捕羣雅之士。」悲伐檀，[六]【索隱】張揖曰：「其詩刺賢者不遇明主也。」樂樂胥，[七]【索隱】毛詩云「君子樂胥，受天之祜」。言王者樂得賢材之人，使之在位，故天與之福祿也。胥音先呂反。修容乎禮園，[八]【正義】禮所以自修飾整威儀也。翱翔乎書圃，[九]【正義】尚書所以明帝王君臣之道也。述易道，[一０]【正義】易所以絜靜微妙，上辨二儀陰陽，中知人事，下明地理也。言田獵乃射訖，又歷涉六經之要也。放怪獸，[一一]【正義】張揖云：「苑中奇怪之獸，不復獵也。」登明堂，坐清廟，[一二]【正義】明堂有五帝廟，故言「清廟」，王者朝諸侯之處。恣羣臣，奏得失，四海之內，靡不受獲。[一三]【正義】言天下之人無不受恩惠。於斯之時，天下
大說，嚮風而聽，隨流而化，喟然[一四]【索隱】喟，漢書作「芔」，音許貴反。興道而遷義，刑錯而不用，德隆乎三皇，功羨於五帝。[一五]【索隱】司馬彪云：「羨，溢也。」音怡戰反。若此，故獵乃可喜也。
「若夫終日暴露馳騁，勞神苦形，罷車馬之用，抏士卒之精，[一]【索隱】抏音五官反。費府庫之財，而無德厚之恩，務在獨樂，不顧>庶，忘國家之政，而貪雉兔之獲，則仁者不由也。從此觀之，齊楚之事，豈不哀哉！地方不過千里，而囿居九百，是草木不得墾辟，而民無所食也。夫以諸侯之細，而樂萬乘之所侈，僕恐百姓之被其尤也。」
於是二子愀然[一]【索隱】郭璞云：「變色皃。」音作酉反。改容，超若自失，逡巡避席曰：「鄙人固陋，不知忌諱，乃今日見教，謹聞命矣。」
史／載記／馬氏南唐書／卷之二十五　談諧傳第二十一／彭利用(P.4-1)..[四部叢刊本]
彭利用廣𨹧人也顯徳中周師下淮南遂奔建康僑廬𨹧利用性朴鄙頗拘古禮雖燕居常拱手正坐對家人稚子下逮奴𨽾言必據書史㫁章破句以代常談俗謂之掉書袋因自自作目爲彭書袋每出遠塗雖冐雨雪不徹冠幘或喻之曰䟦渉勞頓當従簡易利用對曰有禮則安無禮則危焉可悖之以爲先聖之罪人
哉或問其髙姓對曰隴西之遺苗昌邑之餘胄又問其居處對曰生自廣𨹧長僑螺渚其僕嘗有過利用責之曰始予以爲紀綱之僕人百其身頼爾同心同徳左之右之今乃中道而廢侮慢自賢故勞心勞力日不暇給若而今而後過而勿改予當循公㓕私撻諸市朝任汝自西自東以遨以逰而已時江南士人毎於宴語必道此以爲戲𥬇利用䘮父客弔之曰賢尊窀穸不勝哀悼利用對曰家君不幸短命諸子糊口四方𡚖見相如之壁空餘仲堪之棺實可痛心疾首不寒而栗苟泣血三年不可再見遂大慟客復勉
之曰自寛哀慼兾闋䘮制利用又曰自古毀不㓕性杖而後𧺫卜其宅兆而安厝之雖則君子有終然而孝子不匱三年不改何日忘之又大㱆欷弔者於是失𥬇會隣家火災利用徃救徐望之曰煌煌然赫赫然不可嚮邇自鑚燧而降未有若斯之盛其可撲㓕乎又嘗與同志遠逰迨至一舎俄不告而返詰旦復至或問之故利用曰忽思朱亥之椎猶𠋣陳平之戸切恐數鈞之重轉傷六尺之孤其言可哂者𩔖如此利用雖舉進士之之字同疑衍才調鄙俚多𩔖俳優故凡六上不第一夕宴寢而䘚年六十
嗚呼古今一道也學古而不知其變祗爲腐儒而已彭利用摘裂章句不曉理道原其用心蓋亦苦學而陋者也徒以其言𩔖俳優可爲戲𥬇故附談諧傳云
子／筆記／大唐新語／輯佚／則天后(P.204)
輯佚
則天后
則天造明堂，于頂上鑄鐵為鸑鷟，高二丈，以金飾之，軒軒若飛。數年，大風吹動，猶存其址。更鑄銅為大火珠，飾以黃金，煌煌耀日，今見存焉。又造天樞于定鼎門，並番客胡商聚錢百萬億所成。其高九十尺，下以鐵山為，鑄銅為二麒麟，以鎮四方。上有銅盤，徑三丈。蛟龍人立，兩足捧大火珠，望之如日初出。鐫文于柱曰：「大周萬國述德天樞。」後開元中推倒，銅入上方。太平廣記卷二三六、唐人說薈第三冊
子／醫家／宋以前醫籍考／二　經方／第七類　仲景方論上／三、傷寒卒病論／二考證／3傳承(P.331)
辨林億成無己校註之失。王叔和於仲景書。不察大意。妄行編次補
綴。尚存闕疑一線。觀其篇首之辭。謂痙濕暍。雖同為太陽經病。以為宜應別論者。其一徵也。觀其篇中。謂疾病至急。倉卒尋按。要旨難得。故重集可與不可方治者。其一徵也。觀其篇末。補綴脈法。分為二篇。上篇仍仲景之舊。下篇託仲景以傳。猶未至於顛倒大亂者。其一徵也。第其不露補綴之痕。反以平脈本名。易為辨脈。而陰行一字顛倒。此吾所為譏其僭窃耳。若夫林億之校正。或無己之詮註。則以脈法為第一卷矣。按仲景自敘云。平脈辨證。為傷寒卒病論。合十六卷。則脈法洵當隸於篇首。但晉承漢統。仲景遺書未湮。叔和補綴之言。不敢混入。姑附於後。不為無見。二家不察。竟移編篇首。此後羚羊掛角。無跡可求。詎能辨其孰為仲景。孰為叔和乎。然猶隱而難識也。其序例一篇。明係叔和所撰。何廼列於第二卷。豈以仲景書。非序例不能明耶。即使言之無弊。亦無先傳後經之理。况其蔓引贅辭。橫插異氣。寸瑜尺瑕。何所見而崇信若是。致令後學。畫蛇添足。買櫝還珠。煌煌聖言。千古無色。是二家羽翼叔和以成名。比以長君逢君。無所迯矣。至其註釋之差。十居六七。夫先已視神髓為糟粕矣。更安望闡發精理乎。
子／醫家／新修本草／卷四　玉石中／石流黃(P.6-1)..[日本森氏舊藏本]
石流黄味酸温大有毒主婦人隂蝕疽痔𢙣血堅頭秃心腹積聚耶氣冷癖在脇
𨒫上氣脚冷疼弱無力及鼻衂𢙣瘡下部瘡心血煞疥䖝能化金銅銀䥫竒物生東海𢪛陽山谷中及大山及河西燓石也液東海郡属此徐州而□山𡖋有今苐一出扶南林邑色如鵞子初生殻石崑崙黄吹出外国從蜀中來色深而煌煌俗方用之療脚弱及痼冷甚良仙姓頗用之所化竒物並是黄白術及今丹法此□焚石液今南方則无焚石次不女尓也
子／醫家／本經疏證／本經序疏要／卷之四／心下滿急(P.1-1)..[清道光二十九年(1849)刻本]
心下滿急卽胷痹之類歟不然何以篇中有橘枳生薑湯茯苓杏仁甘草湯也心下滿急卽水飲之所為歟不然何以篇中有枳朮湯小半夏湯小半夏加茯苓湯也夫心下滿急之氣結不行固有類於胷痹其為病之根固不出於水飲第言其處則曰心下言其狀則曰滿急能不推求其故混同胷痹水飲治之乎夫曰心下則其處狹於胷中曰滿急則其狀甚於脹痛蓋貯物充盛毫無空隙謂之滿急如弦張謂之急通評虛實論王註非特不波及於腹且不徧於胷以為胷痹
則胷痹有緩有急此則但急不緩以為支飲則支飲在傍此則在中所據之地甚微所憑之勢甚猛自是胷中之氣為水飲所格急切不能升降金匱要畧曰病人胷中似喘不喘似嘔不嘔似噦不噦徹心中憒憒然無奈者生薑半夏湯主之彼則言其所欲不能之跡此則言其為病之根若生薑半夏湯則正煌煌列於篇中者也更詳篇中之義此證係以陰困陽特其陽有盛有衰其最衰者宜化陰以伸之其次則導陰以舒之百合庵閭子其最盛者雖困於中仍能劫陰以助陽卻宜通陽以救陰者石膏其等限不可紊也篇中僅臚藥十味與腹脹滿篇同者四與痰飲篇同者六
與上氣欬嗽篇同者四祗石膏一味無同焉以其病固與腹脹滿同狀而部位異與痰飲同體而動靜異與上氣欬嗽同源而趨向異耳
子／醫家／御製本草品彙精要／玉石部　卷之一至六／卷之六　下品之下／自然銅(P.1-1)..[清康熙四十年進呈寫本]
本草品彚精要卷之六
玉石部下品之下
石之金
自然銅　　　　　　　　石生
自然銅主療折傷散血止痛破積聚名醫所錄
〔名〕石髓鉛
〔地〕〔圖經曰〕生邕州山巖中出銅處今信州火山軍皆有之於銅坑中及石間採之方圓不定其色靑黃如銅不從鑛鍊故號自然銅今信州出一種如亂銅絲狀云在銅鑛中山氣熏蒸自然流出亦若生銀如老翁鬚之類入藥最好火山軍者顆塊如銅而堅重如石醫家謂之銗石用之力薄今南方醫者說自然銅有
兩三體一體大如麻黍或多方解纍纍相綴至如斗大者色煌煌明爛如黃金䃋石最上一體成塊大小不定亦光明而赤一體如薑鐵屎之類又有如不冶而成者形大小不定皆出銅坑中擊之易碎有黃赤有靑黑者鍊之乃成銅㨿如此說雖分析頗精而未見似亂絲者又云今市人多以銗石爲自然銅燒之皆成青熖如硫黃者是也此亦有二三種一種有殼如禹餘糧擊破其中光明如鑒色黃類䃋石也一種靑黃而有墻壁或文如束針一種碎理如摶砂者皆光明如銅色多青白而赤少者燒之皆成煙熖頃刻都盡今醫家多誤以此爲自然銅市中所貨往往是此自然銅用多須鍛此乃畏火不必形色只此可辯也〔雷公云〕石髓鉛卽自然銅也凡使勿用方金牙其方金牙真似石髓鉛若誤餌吐殺人其石髓鉛色似乾銀泥〔别錄云〕自然銅出信州鉛山縣銀塲銅坑中深處有銅鑛多年鑛氣結成似馬氣勃色紫重食之
苦澀是真自然銅今人只以大𥔒石爲自然銅誤也〔别說云〕今辰州川澤中出一種形圓似蛇含大者如胡桃小者如栗外有皮黑色光潤破之與銗石無别但比銗石不作臭氣耳入藥用之殊驗
〔時〕〔生〕無時
〔質〕類方金牙
〔色〕靑黃
〔味〕辛
〔性〕平
〔氣〕氣之薄者陽中之陰
〔臭〕腥
〔主〕筋骨折傷
〔製〕〔雷公云〕如採得先搥碎同甘草湯煑一伏時至明漉出攤令乾入臼中擣了重篩過以醋浸一宿至明用泥六兩鹽一兩令勻名爲六一泥固封甆合子約盛二升已來於文武火中養三日夜纔乾便用葢葢了泥固火鍛兩伏時去土抉蓋研如粉用若修事五兩以醋兩鎰爲度
〔治〕〔療〕〔日華子云〕排膿消瘀血續筋骨
〔合治〕合酒摩服治產後血邪安心止驚悸○研極細末水飛過合當歸没藥各五分酒調頓服療打撲損服藥後仍以手摩痛處
〔贗〕方金牙及大𥔒石爲僞誤服吐殺人銗石燒之有臭氣亦爲僞
子／醫家／本草述／卷之四　五金部／自然銅(P.4-2)..[清嘉慶十五年(1810)還讀山房刻本]
自然銅
按自然銅．前哲俱云出銅坑中．命斯名者．以其未經礦煉．煉之乃成銅也．獨孤滔謂爲銅礦多年．礦氣結成．是或然也．觀赤銅屑．亦與斯銅皆能接骨．而斯名更著．得非此爲得銅之精氣者歟．然所說不一．姑錄蘇頌所述．有曰南方醫者說自然銅有兩三種．一種大如麻黍．或多方解纍纍相綴．至如
斗大者．色煌煌明爛如黃金鍮石．入藥最上．一種成塊大小不定．亦光明而赤．一種如薑鐵屎之類．又有如不冶而成者．形大小不定．皆出銅坑中．擊之易碎．有黃赤．有靑赤．煉之乃成銅也．又云今市人多以銗石爲自然銅．燒之成靑焰如硫黃者是也．此亦有二三種．然不必詳析言之．但其三種．俱畏火．不等於自然銅之須火煅．只此卽可辨也．
子／醫家／本草詩箋／卷五／蔓草／紫葛(P.9-1)..[清道光二年羣玉山房重刊本]
紫葛
苗似葡萄丈許長根呈紫艷色煌煌含甘帶苦
滋殊美去毒存寒性亦良癰腫獨消除醜惡氣凝兼散退炎凉莫因賤物輕捐棄血不能和還賴匡
子／醫家／備急千金要方／卷第五上／少小嬰孺方上／客忤第四鬾病夜啼驚嚇附(P.82-1)
治小兒寒熱及赤氣中人。一物猪蹄散方。
猪後脚懸蹄。燒末擣篩。以飲乳汁一撮。立效。
治少小卒中客忤。不知人者方。
取熱馬屎一丸。絞取汁飲兒。下。便愈。亦治中客忤而𠸯啼。面青腹強者。
治少小見人來卒不佳。腹中作聲者。二物燒髮散方。
用向來者人顖上髮十莖。斷兒衣帶少許。合燒灰。細末。和乳飲兒。即愈。
治小兒卒客忤方。
銅鏡鼻燒令紅。著少許酒中。大兒飲之。小兒不能飲者。含與之。即愈。
治少小中忤。一物馬通浴湯方。
馬通三升。燒令煙絕。以酒一斗煮三沸。去滓。浴兒即愈
治小兒中人忤。𠸯啼面青腹強者。一物猪通浴方。
猳猪通二升。以熱湯灌之。適寒溫。浴兒。
小兒中馬客忤而吐不止者。灸手心主間使大都隱白三陰交各三壯。可用粉丸如豉法。並用唾。唾而呪之。呪法如左。
呪客忤法。
呪曰。摩家公。摩家母。摩家子兒苦客忤。從我始。扁鵲雖良不如善唾。良呪訖。棄丸道中。
又法
取一刀橫著竈上。解兒衣。發其心腹訖。取刀持向兒呪之唾。輒以刀擬向心腹。啡啡曰。音非出唾皃煌煌日。岀東方。背陰向陽。葛公葛公。不知何公。子來不視。去不顧。過與生人忤。梁上塵。天之神。戶下土。鬼所經。大刀鐶犀對竈君。二七唾客愈。兒驚唾啡啡如此。二七啡啡。每唾以刀擬之呪。當三遍乃畢。用豉丸如上法。五六遍訖。取此丸破視其中有毛。棄丸道中。客忤即愈矣。
子／釋家／祖堂集／卷第十六／溈山和尚(P.359)
師問雲嵒：「承你久在藥山，是不？」對云：「是。」師云：「藥山大人相如何？」對云：「涅槃後有。」師云：「如何是『涅槃後有』？」對云：「水洒不著。」雲嵒卻問：「百丈大人相如何？」師云：「魏魏堂堂，煒煒煌煌。聲前非聲，色後非色。蚊子上鐵牛，無你下觜處。」
溈山提物問仰山：「正与摩時作摩生？」仰山云：「和尚還見摩？」溈山不肯，卻教仰山問：「正与摩時作摩生？」師云：「正与摩時，亦無作摩生。」師卻云：「与摩道亦不得。」從此而休。
隔數年後，仰山有語，舉似師云：「切忌勃素著。」師聞云：「停囚長智。」
集／小說／新鐫全像通俗演義隋煬帝艷史／卷五／第二十一回　　狄去邪入深穴　　皇甫君擊大鼠(P.1019)
新鐫全像通俗演義隋煬帝艷史卷五
第二十一回　　狄去邪入深穴　　皇甫君擊大鼠
詩曰：
不是天差與地訛，　　時當劫運自生魔。
乘權狐鼠千般橫，　　竊位豺狼百樣苛。
人事漫言爭不得，　　鬼神亦莫敢相呵。
不須感嘆生民苦，　　否泰循環可奈何。
卻說麻叔謀率領丁夫掘隱土墓，挖到第三層石板上，不防下面是個空穴，打碎了石板，連人連石板都一齊跌入穴中。忙忙救得起來，人撞石板，石板壓人，傷的傷，死的死，也不知損壞了多少丁夫。麻叔謀喫了一驚，忙差的當人役，下穴去探看這穴中有多大。眾人役忙用繩索繫將下去，四面探看，只見這穴有些奇怪，直落去止有二三丈深，到了下面，便有一個橫穴進去。進去不上十數步，便又是一個直穴。眾人扒到穴邊，望下一看，只見穴中黑暗暗，就如深井一般，也不知有許多
深淺。大家再要繫將下去，卻又沒有這樣大膽，都只在穴上轉來轉去。正商議間，忽聽得穴中隱隱約約有鐘磬之聲。眾人大驚，再往穴中一看，只見穴底下熒熒煌煌，一派燈火，照得雪亮。一直望將下去，就像枯海一般，其深無底。眾人見這般奇怪，誰敢自作主張？只得又繫將上來，報與麻叔謀知道。麻叔謀尋思道：「下邊既有鐘罄燈火，非神即仙，必定有些古怪，須得一個勇敢大膽之人，繫入穴中，探看明白，方好開挖將去。」因問道：「你眾人有膽大能入穴探看的，吾當重重賞賜，决不食言。」眾人就像啞了一般，那個敢出來答應？麻叔謀見無人答應，又坐名叫幾個健漢，要他入去。眾健漢都一齊哭將起來，稟道：「小的們雖然叫做健漢，不過止多幾斤膂力，實沒有甚麼本事，若是平地上差役，還可掙扎，這穴中有百丈之深，下面都是鬼怪出沒的所在，小的們一個活人，能多大氣魄，如何敢去？只望老爺超拔。」麻叔謀知道強眾人不得，隨喝退眾健漢，忙叫左右去後營請令狐達來商議。不多時，令狐達請到。麻叔謀將上項事情說了一遍，道：「如今只苦沒個膽大之人，敢入去探看。」令狐達道：「這不難，有一人盡可去得。」麻叔謀忙問道：「此人是誰？」令狐達道：「此人平素專好劍術，常自比荊軻、聶政，為人有膽氣有智略，姓狄名去邪。是個武官出身，現任武平郎將，如今現在後營管督糧米。若差此人，他定然去得。」麻叔謀聽了大喜，隨叫左右去請。
集／小說／隋史遺文／卷之八／第三十八回　宇文述計報冤仇　來總管力援豪傑(P.396)
于仲文與宇文述先到，正計議待各路兵馬到渡江，只見東岸一彪人馬來。差人打探，是高麗國差來請降的大對盧乙支文德。次日乙支文德渡江請見，于仲文便請宇文述、劉士龍商量。宇文述道：「自離遼左，為日已久。聞得軍中漸已乏糧，難于進戰，不若且許其降。就著乙支文德自詣主上軍前，請主上進止。」于仲文道：「正是。主上原有密旨，如高麗乙支文德來，可執送御前。如今押他自去面聖罷了。」劉士龍道：「將在軍，令有所不受。今既乏糧，若待乙支文德到御前，又轉麗國，時日擔延，必致軍士飢散。不若令他返國，取有降表侍子，諸軍便可退回。若執其使，高麗知乞降不准，畢竟死守，我軍飢疲，恐難决勝。」于仲文道：「右丞言之有理。」分付整飾軍容，然後召他入見。乙支文德帶了幾個將士來至隋營。果然齊整：
赤幟舉，炫晚朱霞，映著桃源春暮；黑旗揚，橫空墨霧，連著松塢秋深。雪霽春湖拍岸來，縹縹白旄縈帶；霜重秋林同野老，煌煌黃纛飛揚。旆□新青，千里九嶷橫黛色；戈搖新銳，一天孤月□寒波。雄凜凜控弦按劍，士皆百戰熊羆；氣昂昂嘯月嘶風，馬是千群獬豸。
叢書／陽山顧氏文房／嘯旨／權輿章第一(P.1-2)..[明正德顧元慶輯刊]
【大沈】用舌如外激灋用氣令自高而低大張其喉令口中含之大物含氣煌煌而雄者謂之大沈也
叢書／子彚／旡能子／卷中／孫登說第十(P.9-2)..[明萬曆周子義等輯刊本]
孫登說第十
孫登先生隱蘇門山嵇康慕而徃見之曰康聞蜉蝣不能如龜齡燕雀不能與鴻期康之心實不足以納眞誨然而日月之照何限乎康莊墝埆雨露之潤罔擇乎蘭蓀蕭艾先生理身固命之餘願以及康俾康超乎有涯遨乎無垠登乆而應之曰夫杳杳㝠㝠有精非精渾渾淳淳有神非神精神甚眞離之不分留之不存孰謂固命孰謂理身孰為有涯孰為無垠然而虛无之中綿綿相循出入無跡為天地之根知之者明得之者尊凡汝所論未窺其門吾聞諸老𥅆曰良賈深藏若虗君子盛
德容貌若愚且夫蚌以珠剖象以齒焚蘭煎以膏翠拔以文常人所知也汝有藻飾之才亡㝠濛之機如執明燭煌煌光輝穹蒼所惡也吾嘗得汝貽山巨源絶交書其間二大不可七不堪皆矜己疵物之說時之所憎也夫虛其中者朝市不喧欲其中者巖谷不幽仕不能奪汝之情處不能濟汝之和仕則累不仕則已而又絶人之交增以矜己疵物之說啅噪於塵世之中而欲探乎𣱵生可謂惡影而走於日中者也何足聞吾之誨哉康眩然如醒後果以刑死
叢書／知不足齋叢書／玄真子／卷之中　鸑鷟(P.1-1)..[清乾隆鮑廷博校刊本]
造化之初九大相競風之飃䬑于貴切然曰䬌䬌匹周切乎之飍飍香幽切乎而颼颼乎之飂飂乎而扇鴻濛而幺飉力幺切㕭於交切嘐古苞切鼓𧯌呼勞切䜮力刀切而悲咤䬄呼出切䬘呼交切蹶石拔木蹙浪
奔濤其孰能大乎吾之大乎而雲之氣騰然曰翕乎忽乎之滅沒乎者漨扶邕切浡蒲忽切洇於鄰切熅之蓊鬱乎者蒙乎昧乎之昏晦乎者靉靆黭於甘於敢二切黮敕咸都甚二切之䨢徒感切䨴徒對切乎者翳海吞山遏日漫天其孰能大乎吾之大乎者雷之聲塡然曰諜轟轟乎轢轢忽犖犖乎虩虩磤衣謹切輪奔乎轂乎些歘電烻烈缺砉呼覺切霆驚劈歴乎些若獨不聞乎洪濤震鼓猛獸唬怒彼碌碌者莫吾之與巨其孰能大乎吾之大乎些海
之濤奔然曰浩乎汗乎之澶漫乎且澎乎湃乎之滂沛乎且何鯤鵬頒鰓相來切狊翼之聲邪乎且翻鼇盪鯨崩壺倒瀛其孰能大乎吾之大乎且火之熛然烈然曰烘乎炵也冬切乎之煥爛乎焉翕乎煜乎之煽炫乎焉㶼烏來切灼爍烜爀燏愈律切𤐰涸澤燋山熾日薰天其孰能大乎吾之大乎焉日之燿照然曰煌煌乎之陽陽乎歟晶晶乎之熒熒乎歟杲杲曈曈炎炎赫赫光天照地流金爍石其孰能大乎吾之大乎歟地之
震殷然曰坤乎崙乎之坱圠磅礴之乎之崔乎嵬乎之坳墝确䃗音剝之乎之浸海流河而有常奔山走陵而无疆其孰能大乎吾之大乎之天之鳴𥥈胡萌切然曰乾乎圓乎之慤乎只穹乎崇乎之廓乎只昊恢恢之顚顚旻蒼蒼之元元包水旋風蓋地寰空其孰能大乎吾之大乎只空之寥𣪯六宗切然曰豁乎泬乎之曠宕乎哉虛乎无乎之漭浪乎哉濛同茫唐靑冥蒼茫廓兮而㝩苦郞切㝗苦蕩切包天裹地誕陰育陽其孰能大
乎吾之大乎哉旣而九大各自競能風之聲曰孰有大乎吾曹之大矣空應之曰吾聞太上之言道名之大可詣而問焉於是雲停其氣風息其飄日罷其燿海弭其濤地復其震火滅其熛天靜其鳴空喪其寥於是乎俾雷之迸入道之境聲者讓響形者讓影不有不无不動不靜九大觀之各慚而還遂相讓為无為之色相與成无為之域以終乎塵劫之極而已焉乎欹道之形也虛道之影也无道之聲也初道之響也如
昔之為狀乎廓然其虛者空也莫然其无者滅也永然其初者遠也靜然其如者定也字之曰遺遐明默慤博元圓者何也遺以盡其失遐以邈其遙明以照其光默以湛其寂慤以堅其固博以大其廣元以神其妙圓以規其周故曰德者得也得乎不得不得乎得斯之謂乎得其德者何也文宣德之而无我老氏德之而未孩南華德之獨與天地精神往來而不敖睨於萬物噫沖虛德之泠然御風顏囘德之同於大通然
則太寥德之无終始已矣夫延吾思之不能竟也將何以窮有物之旣乎燿夜者燭腹也橐體者篋軀也戴芥者負垢也苗蜩者根蟬也晴星者眩華也燭腹之蟲循乎牆篋軀之蟲出乎隙負垢之蟲游乎葉根蟬之蟲植乎土篋軀哂乎燭腹曰子之自謂養生之固者也燭乎腹燿乎夜見乎險阻審乎取舍然而世人相有炫明之患怪乎物亾乎身未若吾之晦跡之逍遙也負垢哂乎篋軀曰子之自謂養生之固者也橐乎
體篋乎軀進則外乎首而行恐則內乎元而靜然而出入有首鼠之患怪乎物亾乎身未若吾之蓋形之逍遙也根蟬哂乎負垢曰子之自謂養生之固者也蓁然芥孽然垢徐然步物之不疑子之動也糞然形物之不疑子之生也然而慮風火有驚恐之患未若吾之瘞體之逍遙也之數蟲者各以能之相哂也於是眩華聞之哂乎根蟬曰子之自謂養生之固者也藏乎口匿乎目虛乎心實乎腹根乎足潤水土於外而不
行苗乎脊受風日於外而屢長无羈䧿之嫌者矣然而累乎質礙乎有苟遇掘鑿之患怪乎物亾乎身未若吾之瞥然之逍遙也根蟬曰吾稟乎造物化之奇妙乎古今之知藏口匿目虛心實腹之數蟲者其於衞生莫吾如也向吾聞子之聲昧子之形狀子之有自何而生眩華曰吾生乎目之眩長乎視之亂其徐也聯若星之貫其疾也紛若華之散取之而不得捨之而不克謂无而有謂有而无其來也儵見乎造化其
去也寂歸乎太虛能游乎不物之域者方覩乎吾之逍遙之墟域同乎于圓也方也于方也圓也故曰至圓无圓而能方至方无方而能圓孰能圓乎方者曰太圓孰能方乎圓者曰太方故太方有言曰昔吾方子之圓而子弗知吾之方太圓曰曩吾圓爾之方而爾不知吾之圓若然者何也其有以哉是故規乎虛者虛之不知其圓也矩乎空者空之不知其方也然則游心乎太寂之鄉令規矩无措其巧者其惟太圓之與
太方乎
叢書／知不足齋叢書／五行大義／卷之五／第二十一論五帝(P.8-1)..[清乾隆鮑廷博校刊本]
第二十一論五帝
遂古以來所論五帝凡有三種河圖云東方靑帝靈威仰木帝也南方赤帝赤熛怒火帝也中央黃帝含樞紐土帝也西方白帝白招拒金帝也北方黑帝叶光紀水帝也陶華陽云有皇伯皇仲皇叔皇季皇少兄弟五人卽靈威仰等此五帝竝天上神下治於世綜理神鬼次
第相接治太微宮其精為五帝之座五星隨王受氣卽明堂所祭者也故云宗祀文王於明堂以配上帝禮記曰春之月其帝太皥夏之月其帝炎帝中央土其帝黃帝秋之月其帝少皥冬之月其帝顓頊東方大昊庖羲氏主春蒼精之君南方炎帝神農氏主夏赤精之君中央黃帝軒轅氏主四季黃精之君西方白帝金天氏主秋白精之君北方黑帝顓頊氏主冬黑精之君易曰帝出於震此葢人帝之始始於伏羲五行之次以木為先四時相易以春為首故庖羲為五帝之先也又諸史以
少昊顓頊高辛唐虞謂之五帝此葢自舜以前五行相承為帝也易經乃上取伏羲下至虞舜不言中間三帝者以其因修無所造作何以得言之故不論也大昊帝庖羲者姓風也母華胥履大人跡而生於成紀蛇身人首以木德王天下為百王先易曰帝出於震震木東方主春象日之明故曰太昊因象龜文而畫八卦為罔罟以田漁古者人畜相食為害者多帝觀蜘蛛之網敎民取犧牲以充庖厨故曰庖犧是謂羲皇後世音謬謂之伏犧或云宓羲一號雄皇氏孝經鉤命決云伏羲日角
珠衡戴勝禮含文嘉云伏羲德洽上下天應以鳥獸文章地應以龜書伏羲則象作八卦炎帝神農氏姓姜母任姒名女登感神龍而生帝於常年人身牛首以火承木位南方主夏故曰炎帝作耒耜始敎民耕農嘗別草木令人食穀以代犧牲之命故號神農一號魁㠕氏是為農皇禮含文嘉云神農作田道就耒耜天應以嘉禾地出以醴泉黃帝軒轅氏姓姬母附寶見大電光繞北斗樞星明照郊野感而生帝於壽丘以土承火位在中央故曰黃帝治五氣設五星始垂衣裳作舟車造屋宇
古者巢居穴處黃帝易之以上棟下宇以蔽風雨故號軒轅亦云居軒轅之丘因以為號一號帝鴻氏或歸藏氏或有熊氏春秋文燿鈎云黃帝龍顏得天庭法中宿取象文昌禮含文嘉云黃帝脩兵革以德行則黃龍至鳳凰來儀少昊金天氏姬姓名摯字靑陽母女文節有大星如虹下流華渚夢接意感生帝以金承土故曰金天卽圖讖所謂白帝朱宣也位在西方主秋金有光明居小陰位故曰少昊文燿鈎云帝摯載干是謂淸明發節移度葢象招搖顓頊高陽氏姓姬母景僕見搖光貫
貫月如虹感而生帝於若水以水承金位在北方主冬故號顓頊文燿鈎云顓頊併幹上法月參集威成紀以理陰陽此五帝旣禮所配五方者也帝嚳高辛氏姬姓生而神異自言其名曰逡以木承水五行名官故號高辛帝王世紀云高辛𪘀齒有聖德能順三辰帝堯陶唐氏祁姓母慶都出洛渚遇赤龍感孕十四月而生帝於丹陵名放勛以火承木其兄帝摯封之於唐故是號陶唐氏文燿鈎云堯睂八彩是謂通明厯象日月陳剬考功禮含文嘉云堯廣被四表致於龜龍帝舜有虞氏姓
姚母握登見大虹意感生帝於姚墟名重華字都君目重瞳子故名重華以土承火堯封之於虞故號有虞氏設五色之服文燿鈎云舜重瞳子是謂諒上應攝提以統三光禮含文嘉云舜損己以安百姓致鳥獸鶬鶬鳳凰來儀此三帝幷少昊顓頊共為五帝史記以伏羲女媧神農為三皇黃帝以下為五帝帝王世紀以羲皇神農黃帝為三皇少昊已下為五帝今案禮記郊配五德自伏羲至顓頊為五帝是其正位所以然者易稱帝出於震葢五德之首也以次而行至顓頊則五德數終
若以少昊為首則金非五德之先若以黃帝為首土居中央本非創始故從木為先伏羲為五德之首易言是也其帝嚳已下皆行次相承也上帝有五靈威仰等姓氏事伏羲年代久遠典籍遺漏不可具釋然五德相承謂受天明命必豫符瑞以明會昌若應命之主皆承太微五帝之精以誕於世必有先徵示其萌兆也木王則蒼帝之子火王則赤帝之子土王則黃帝之子金王則白帝之子水王則黑帝之子故錄圖云東方蒼帝體為蒼龍其人長頭面大角骨起睂背豐博順金授火南方
赤帝體為朱鳥其人尖頭圓面方頤張目小上廣下鬚髥偃胸順水授土中央黃帝體為軒轅其人面方廣顙兌頤緩脣背豐厚順木授金西方白帝體為白虎其人方顙直面兌口大鼻小角順火授水北方黑帝體為玄武其人夾面兌頭深目厚耳垂腹反羽順土授木此竝象五行之符依其行次以相傳授也感精符云蒼帝望之廣視之博赤帝望之火煌煌燃視之炎上黃帝望之小視之大廣厚正方白帝望之明視之茂黑帝望之巨視之穉元命苞云蒼精用事象歲星赤精用事象熒惑
黃精用事象鎭星白精用事象太白黑精用事象辰星此皆五德之依五行子母相傳也非其次者必有剋代而不終也秦以金德代周二世而亡漢以火行繼周代秦偽金故其祚長遠若是其行次者則有符瑞也春秋元命苞云堯火精故慶都感赤龍而生漢以孔子獲麟得圖書云姬周亡火曜劉起帝卯金故高祖斬白蛇而神母哭云赤帝子殺我白帝子光武感赤伏符而中興此皆火德之徵也四行所感例皆如此往代帝王符瑞非一不可具述今略論五帝配五行如此
叢書／古今醫統正脈全書／重廣補注黃帝內經素問／遺篇／刺法論第七十二(P.1-1)..[民國十二年(1923)北京中醫社修補清光緒間江陰朱文震刊本]
黃帝內經素問遺篇
宋朝散郞太醫學司業劉溫舒原本
刺法論第七十二
黃帝問曰升降不前氣交有變卽成暴鬱余已知之如何預救生靈可得卻乎卻之言去也何以去之歧伯稽首再拜對曰昭乎哉問臣聞夫子言旣明天元須窮法刺可以折鬱扶運補弱全真瀉盛蠲餘令除斯苦夫子者祖師僦貸季折謂折伏也扶謂扶持也蠲除也斯此也令除此苦也帝曰願卒聞之歧伯曰升之不前卽有甚凶也木欲升而天柱窒抑之木欲發鬱亦須待時木發待間氣也至天作間氣之時作也欲發可刺之也當刺足厥陰之井足厥
陰之井卽大敦穴在足大指端去爪甲上如韭葉三毛之中乃足厥陰之所出也於平旦水下一刻時以手按穴得動脈下鍼可及三分畱六呼如得氣急出之先刺左後刺右又可春分日吐之無此管也火欲升而天蓬窒抑之火欲發鬱亦須待時火鬱待時至天作左間氣之時也其發也君火春分相火小滿卽欲發之時也故君火相火同法卽是二時而可預刺之也君火相火同刺包絡之滎心包絡之滎在手掌中勞宮穴也水下二刻以手按穴動脈應手刺可同身寸之三分畱六呼得氣而急出之先左後右又法當春三泄汗也土欲升而天衝窒抑之土欲發鬱亦須待時土鬱待時至天作左間氣之時也土發鬱日維辰維也多於間維發之也可預刺之也當刺足太陰之兪足太陰之兪太白穴在足內側核骨下陷者中足太陰之所注也水下三刻刺可同身寸之二分畱七呼氣至急出之先左後右金欲升而天英
窒抑之金欲發鬱亦須待時金鬱待時至天作左間氣之日也夏至之後金欲發鬱之時在火王後作可預刺也當刺手太陰之經手太陰之經者經渠穴也在兩手寸口脈陷者中手太陰之所行也動脈應手於水下四刻刺可同身寸之三分畱三呼氣至急出鍼先左後右水欲升而天內窒抑之水欲發鬱亦須待時水鬱待時至天作左間氣之時也發於辰維之後火得王之時水可作也可以預用鍼刺之也當刺足少陰之合足少陰之合陰谷穴也在膝內輔骨之後大筋之下小筋之上按之應手屈膝而得足少陰之所入也刺可同身寸之四分畱三呼動氣應手可刺急出之先刺左後刺右帝曰升之不前可以預僃願聞其降可以先防防護者也歧伯曰旣明其升必達其降也升降之道皆可先治也亦可以升而先刺也木欲降而地皛窒
抑之降而不入抑之鬱發散而可得位三日不降八日　欲降而鬱先散而然後作地間氣者也降而鬱發暴如天間之待時也降而不下鬱可速矣降之不下急速如天鬱也便可刺之降可折其所勝也折勝其標而虛其本也故折其勝也當刺手太陰之所出刺手陽明之所入手太陰之所出少商穴也在手大指之端內側去爪甲如韭葉手太陰之井也刺可同身寸之一分畱三呼而急出之手陽明之所入曲池穴也在肘外輔屈肘兩骨之間陷中手陽明之合刺可同身寸之一寸五分畱七呼動氣應手至而急出之火欲降而地玄窒抑之降而不入抑之鬱發散而可矣二日不降七日降欲下而鬱散之速可刺之也當折其所勝可散其鬱火鬱折水可以除之當刺足少陰之所出刺足太陽之所入足少陰之
出湧泉穴也在足心陷者中屈足捲指宛宛中足少陰之井刺可同身寸之三分畱三呼動氣至急出之先左後右足太陽之所入委中穴在膕中央約文中動脈應手足太陽之合也刺可同身寸之五分畱七呼氣至而急出之先左後右二次同其法刺也土欲降而地蒼窒抑之降而不下抑之鬱發散而可入五日不降十日降欲降而鬱散而可速刺之當折其勝可散其鬱土鬱折水可除其苦當刺足厥陰之所出刺足少陽之所入足厥陰之所出太敦穴也在足大指端去爪甲上如韭葉及三毛之中足厥陰井也刺可同身寸之三分畱十呼動氣急出之足少陽之所入陽陵泉穴在膝下同身寸之一寸胻骨外廉陷者中是足少陽之合刺可同身寸之六分畱十呼動氣至急出之金欲降而地彤窒抑之降而不下散抑之鬱發散而可入四日不降九日降欲下而鬱散可速刺也當折其勝
可散其鬱金鬱折火可以除之當刺心包絡所出刺手少陽所入也心包胳所出中衝穴也在中指之端去爪甲如韭葉是手心主之井刺可同身寸之一分畱二呼動氣至急出之手少陽之所入天井穴也在肘外大骨之後肘後同身寸之一寸兩筋間陷者中屈肘得之手少陽合刺可同身寸之一寸畱十呼動氣應手至而急出之水欲降而地阜窒抑之降而不下抑之鬱發散而可入一日不降六日降欲下而鬱散先可刺之也當折其土可散其鬱折其所勝可以散之也當刺足太陰之所出刺足陽明之所入足太陰之所出隱白穴也在足大趾之端側去爪甲如韭葉足太陰之井刺可同身寸之一分畱三呼得氣至乃出之足陽明之所入三里穴在膝下三寸胻骨外廉兩筋間足陽明之所合刺可同身寸之五分畱十呼得氣至而急出之帝曰五運之至有前後與升降往
來有所承抑之可得聞乎刺法歧伯曰當取其化源也是故太過取之不及資之太過取之次抑其鬱取其運之化源令折鬱氣不及扶資以扶運氣以避虛邪也不及者當資其化源以補其所虧令不勝資取之法令出密語資取化源法方明於玄珠密語第一卷中黃帝問曰升降之刺以知要願聞司天未得遷正使司化之失其常政卽萬化之或其皆𡚶然與民為病可得先除欲濟羣生願聞其說明其遷正故可預防歧伯稽首再拜曰悉乎哉問言其至理聖念慈憫欲濟羣生臣乃盡陳斯道可申洞微申顯也洞深也微妙也言可盡顯深妙太陽復布卽厥
陰不遷正卽天運不和順四序失合而作疫也不遷正氣塞於上當寫足厥陰之所流氣舒而復塞之故寫之當寫足厥陰之所流行間穴也在足大趾之間動脈應手陷者中足厥陰之滎刺可同身寸之六分畱七呼動氣至而急出之厥陰復布少陰不遷正天失時令卽氣令不正也不遷正卽氣塞於上熱欲化而風乃布外也當刺心包胳脈之所流心包胳脈之所流勞宮穴也在掌中央刺可同身寸之三分畱六呼動氣至而急出也少陰復布太陰不遷正子午天數有餘丑未不得中正也不遷正卽氣畱於上雨欲化而熱布於天當刺足太陰之所流足太陰之所流大都穴也在足大趾本節後陷者中足太陰脈之滎也刺可同身寸之三分畱七呼動氣至而出之太陰復布少陽不遷正丑未天數有餘寅申未得中正不遷正則氣塞未通
熱欲化而雨復布天當刺手少陽之所流手少陽之所流液門穴也在手小指次指間陷者中手少陽之滎也刺可同身寸之二分畱三呼動氣至而急出也少陽復布則陽明不遷正寅申天數有餘卯酉未得司天不遷正則氣未通上燥欲治天熱化復治當刺手太陰之所流手太陰之所流魚際穴也在手大指本節後內側散脈文中手太陰之滎也刺可同身寸之二分畱三呼動氣至而急出之陽明復布太陽不遷正卯酉天數未終辰戌未得司正不遷正則復塞其氣寒欲行天而燥復化當刺足少陰之所流足少陰之所流然谷穴也在足內踝前起大骨下陷中足少陰之滎也刺可同身寸之三分畱三呼動氣至而出之帝曰遷正不前以通其要願聞不退欲折其餘無令過失可得明乎歧伯曰氣過有餘復作布正是
名不過位也卽名布正再治天而不能退位使地氣不得後化新司天未可遷正故復布化令如故也新歲司天未得中司去歲司天仍舊治天是故氣過天令失常故與民作災之病也己亥之歲天數有餘故厥陰不退位也至子午之年猶尚治天風行於上木化布天風溼之化不令風化至酷作災當刺足厥陰之所入足厥陰之所入曲泉穴也在膝內輔骨下大筋上小筋下後陷者中屈膝而得之足厥陰之合也刺可同身寸之六分畱七呼動氣至急出其鍼也子午之歲天數有餘故少陰不退位也至丑未之年猶尚治天熱行於上火餘化布天燥清之虧雨化不令熱化復行天令也當刺手厥陰之所入心包之所入曲澤穴也在肘內廉下陷者中屈肘而取之手厥陰之合也刺可同身寸之三分畱七呼動氣至而急出之丑未
之歲天數有餘故太陰不退位也至寅申之年猶尚治天也溼行於上雨化布天寒化虧熱化不令溼化復布行天令當刺足太陰之所入足太陰之所入太陰陵泉穴也在內側輔骨下陷者中足太陰之合刺可同身寸之五分畱七呼動氣至而急出之也寅申之歲天數有餘故少陽不退位也至卯酉之年猶尚治天熱行於上火化布天燥淸令虧熱化復治布行天令當刺手少陽之所入手少陽之所入天井穴也在肘外大骨後肘後上一寸兩筋間陷中屈肘得之手少陽之合也刺可同身寸之三分動氣至而急出之也卯酉之歲天數有餘故陽明不退位也至辰戌之年猶尚治天也金行於上燥化布天風化虧而寒化不令淸化復治布行天令當刺手太陰之所入手太陰之所入尺澤穴也在肘約文中動脈應手手太陰之所合也
刺可同身寸之三寸畱三呼動氣至而急出之辰戌之歲天數有餘故太陽不退位也至己亥之年猶尚治天也寒行於上凜水化布天熱化令虧風化不令寒化復治布行天令當刺足少陰之所入足少陰之所入陰谷穴也在膝下內輔骨之後大筋之下外筋之上按之應手屈膝而得之足少陰之合刺可同身寸之四分動氣至而急出之故天地氣逆化成民病以法刺之預可平痾人氣通乎天地也氣交有變前後餘退可依天元刺其餘源始終可平也黃帝問曰剛柔二干失守其位使天運之氣皆虛乎與民為病可得平乎天運如虛可以法刺可除之也歧伯曰深乎哉問明其奧旨天地迭移三年化疫是謂根之可見必有逃門是謂根究天地之災必有遐危逃生之門戶假令甲子
剛柔失守柔得其位上失其剛雖得交司數可未至甲子上未終司己卯下雖遷正是謂柔平孤虛其下也剛未正之己不得其甲卽土運反虛而木迺勝剛未正柔孤而有虧甲不正於己也土運不令正失少陰不化是故天與皆虛而使邪化疫者也時序不令卽音律非從司天猶布而中運有勝至矣甲未至而己已至律無音而呂有聲卽黃鍾大宮不應夾鍾少宮卽應以表己卯下位孤主土運者也如此三年變大疫也甚則速首尾三年至詳其微甚察其淺深大虛而布政日久卽深也深卽甚矣運未正卽勝至久卽深甚也甚卽深首尾二年至者也欲至而可刺刺之則以明其刺法者卽是布正而未遷正者可刺其卽今之病也只言知者是以三年中有大疫至刺補其天之之吉也卽其細詳微甚知其所至之期可先齊之者也當先補腎兪土疫至而腎虛者先補之腎兪在骨第十四椎下兩傍各同身寸之一寸五分未刺時先口銜
鍼暖而用之用圓利鍼臨刺時呪曰五帝上真六甲玄靈氣符至陰百邪閉理念三徧自口中取鍼先刺二分畱六呼次入鍼至三分動氣至而徐徐出鍼以手捫之令受鍼人咽氣三次又可定神魂者也次三日可刺足太陰之所注足太陰之所注太白穴也在內踝核骨下陷者中足太陰脈之所注也先以口銜鍼令溫欲下鍼時呪曰帝扶天形護命成靈誦之三徧迺刺三分畱七呼動氣至而急出其鍼也又有下位己卯不至而甲子孤立者次三年作土癘其法補瀉一如甲子同法也卽甲子甲戌甲申甲午甲辰甲寅并及己丑己亥己酉己未己巳己卯凡甲己上下失守皆此一法而已其刺以畢又不須夜行及遠行令七日潔淸淨齊戒所有自來腎有久病者可以寅時面向南淨神不亂思閉氣不息七徧以引頸嚥氣順之
如嚥甚硬物如此七徧後餌舌下津令無數仙家嚥氣可以深根固蔕以子受母氣也嚥下氣令腹中鳴至臍下子氣見母元氣故曰反本還元也久餌之令深根以養固蔕也故嚥氣津者此名天池之水可久餌之資精氣血蕩滌五藏先溉元海一名離宮之水一名玉池一名神水不可唾之但可餌之以補精血可益元海也假令丙寅剛柔失守柔得其位上失其剛也雖得其交歲而丙未遷正治天下辛巳獨治其泉上位丙失其剛干故中水運不得運太過也反受土勝之上剛干失守下柔不可獨主之柔干在上猶言不及何況柔失剛者也中水運非太過不可執法而定之不以諸丙年作其水太過也當推之天數而知有虧也布天有餘而失守上正天雖主治之此卽布正之化正司主歲未得正位也天地不合卽律呂音異柔干至而呂有音應剛干未遷而律管無聲卽少羽鳴響而大羽無
聲也如此卽天運失序雖有化而非常化也後三年變疫變有微甚故有遲速當推其天數之淺深也詳其微甚差有大小大差七分小差五分每一分一十五日大差速至小差徐徐而至之也徐至卽後三年至甚卽首三年推數差速卽知運遲當先補心兪心兪在背第五椎下兩傍各一寸半用圓利鍼於口中令溫暖次以手按穴得其氣動迺呪曰太始上淸丹元守靈誦之三徧先想火光於穴下然後刺可同身寸之一寸半畱七呼得氣至次進鍼三分以手彈之令氣至而下鍼得動氣至而徐徐出鍼次以手捫其穴令受鍼人閉氣三息而嚥氣也次五日可刺腎之所入腎之所入陰谷穴也在膝內輔骨之後大筋之下小筋之上按之應手屈膝而得之用圓利鍼令口中溫暖先以手按穴迺呪曰太微帝君五氣及真六辛都司符扶黑雲誦之一徧刺可入同身寸之四分得動氣至而急出之又有下位地甲子辛巳柔不
附剛亦名失守卽地運皆虛後三年變水癘卽刺法皆如此矣卽丙寅丙子丙戌丙申丙午丙辰辛丑辛亥辛酉辛未辛巳辛卯如此上下失守皆推大小差而刺之其刺如畢慎其大喜欲情於中如不忌卽其氣復散也令靜七日七日後神氣實而水疫不傷心欲實令少思思卽傷神居當澄心而神守中卽道自降而其氣復上人亂想勞神卽陰中鬼王勞神卽神役苦志心亂故天人命實卽神和志安心靜卽中也假令庚辰剛柔失守乙得其位上失其庚卽謂柔失其剛也雖得其歲卽庚未得中位也乙得下位以治其地上位庚失其剛干故中金運不得大過反受火勝之也上位失守下位無合乙未在下主地孤立也上無剛干正之天運虛乙庚金運故非相招上下相招陰陽相合也司天與運各得其化布天未退中運勝來不以陽年
元勝復支干不合有上下相錯謂之失守庚不與乙相對合也姑洗林鍾商音不應也失守卽同聲不相應也姑洗上管庚辰太商不如應林鍾下管乙未少商獨應矣如此則天運化易故四序非常也三年變大疫金疫又名殺疫詳其天數差有微甚大差七分卽氣過一百五日卽甚矣小差五分卽氣過七十五日卽微也微卽微三年至微卽徐也甚卽甚三年至甚卽速也當先補肝兪肝兪在背第九椎下兩傍各一寸半用圓利鍼以口溫暖先以手按穴得動氣欲下鍼而呪曰氣從始淸帝符六丁左施蒼城右入黃庭誦之三過先想靑氣於穴下然後刺之三分得氣而進鍼鍼入五分動氣至而徐徐出鍼以手捫其穴令受鍼人嚥氣次三日可刺肺之所行肺之所行經渠穴也在手寸口陷中手太陰經也用圓利鍼於口內溫令暖先以左手按穴而呪曰太始上真五符帝君元和氣合司入其神誦之三徧
刺可同身寸之三分畱二呼動氣至而出其鍼也刺畢可靜神七日慎勿大怒怒必真氣卻散之又或在下地甲子乙未失守者卽乙柔干卽上庚獨治之亦名失守者卽□□孤主之三年變癘名曰金癘亦名殺癘其至待時也詳其地數之等差亦推其微甚可知遲速爾速至共三年遲卽後三年其至如金疫刺法同前也諸位乙庚失守刺法同卽天運各異金殺丁之災化民病也同刺而卻之也肝欲平卽勿怒怒卽陰生肝為陽神也陰生卽陽天夜臥念安其志勿誦惡語卽陽神魂守中假令壬午剛柔失守下得其位上失其主卽司天布正木運反虛也雖交歲而天未遷正中運勝卽地見丁酉獨主其運故行燥勝天未勢化是名二虛者已上壬未遷正下丁獨然卽雖陽
年虧及不同災亦然三日肝自病風化不令運失其壬木得其位天如布退可得遷正不假復而正角上下失守相招其有期推之天別又及幾分天如復位故得相招者也差之微甚各有其數也差七分計一百五日卽大差之期也差五分卽七十五日其下者又微也律呂二角失而不和同音有日上律蕤賓下呂南呂上大角不應下少角應故二角失而不和也後壬午遷正之日卽上下角同聲相應微甚如見三年大疫微卽至乙酉甚卽至甲申甚速微除也當刺脾之兪脾之兪在背第十一椎下兩傍各一寸半動脈應手用圓利鍼令口中溫暖而刺之卽呪曰五精智精六甲玄靈帝符元首大始受真誦之三徧先想黃氣於穴下然後刺之二分得氣至而次進之又得動氣次進之二進各一分畱五呼卽徐徐出鍼以手捫之令其人不息三徧而嚥津也次三日可刺肝之所出也肝之所出大敦穴也在足大趾端去爪甲
如韭葉及三毛之中足厥陰之井也用圓利鍼令口中溫暖而刺之卽呪曰真靈至玄大道冥然五神各位氣守三田誦之然後可刺入同身寸之三分畱十呼動氣至而出其鍼刺畢靜神七日勿大醉歌樂其氣復散又勿飽食勿食生物歌樂者卽脾神動而氣散也醉卽性亂飽卽食脹故慎忌之食生物卽傷脾氣也欲令脾實氣無滯飽無久坐食無太酸無食一切生物宜甘宜淡淡入胃也宜益府淡者土之薄味也而又次於甘者無閒坐無久臥故養脾也又或地下甲子丁酉失守其位未得中司卽氣不當位下不與壬奉合者亦名失守非名合德故柔不附剛天地二甲子上下不相招故陰陽有錯卽中運失其歲合之常政也卽地運不合三年變癘故名木癘又名風癘其至有卽亦推其微甚其刺法一
如木疫之法卽諸丁壬上下失守皆同一法刺之假令戊申剛柔失守戊與癸合也天地二甲子卽戊申合癸亥也下位癸亥至地其主地正司也上下位戊申過丁未天數未退而復布天故失守戊癸不合也戊癸雖火運陽年不太過也戊未正司癸下獨治故非太過反受水勝之也上失其剛柔地獨主其氣不正故有邪干水運失守於上中下運有虧也故天虛而地猶主之中見火運水來犯之故曰邪干迭移其位差有淺深天數過差亦有多少卻得奉合合要在日數也欲至將合音律先同中火運徵也上下二律呂上窮太少二徵合音同如此天運失時三年之中火疫至矣速至庚戌也徐徐至辛亥所作也當刺肺之兪肺兪在背第三椎下兩傍各一寸半動脈應手用圓利鍼令口中溫暖先以手按穴迺刺之呪曰真邪用摶氣灌元神帝符反本位合其親誦之三徧刺
之二分𠊱氣欲至想白氣於穴下次進一分得氣至而徐徐出其鍼以手捫之於其穴也然可立愈也刺畢靜神七日勿大悲傷也悲傷卽肺動而真氣復散也几喜怒悲樂恐皆不可過矣此五者皆可動天亂真神也故聖人㤀緣滅動念可存神也故神能主形神在形全可以身安道常長存也人欲實肺者要在息氣也無太喘息慎勿多言語及呼吸多氣喘及言語多及飲冷形寒食減多大忌悲傷喜怒冷傷其肺神也又或地下甲子癸亥失守者卽柔失守位也卽上失其剛也卽亦名戊癸不相合德者也卽運與地虛後三年變癘卽名火癘與火疫同也卽法刺一體卽諸戊諸癸上下同一體是故立地五年以明失守以溼法刺於是疫之與癘卽是上下剛柔之名也窮歸一體
也卽刺疫法只有五法卽總其諸位失守故只歸五行而統之也此皆五疫癘歸天地不相和之氣化為疫癘大傷人之命也故達天元可通法刺復濟生民也黃帝曰余聞五疫之至皆相染易無問大小病狀相似不施救療如何可得不相移易者其病相染著如何得不相染也歧伯曰不相染者正氣存內邪不可干避其毒氣天牝從來復得其往邪毒之氣在於泄汗反下取之其氣入於中毒氣至腦中流入諸經之中令人染病矣如人嚏得此氣入鼻至腦中欲嚏出令勿投鼻中令嚏之卽出爾如此卽不相染也氣出於腦卽不邪干從鼻從入腦欲干復出卽無相染也氣出於腦卽室先想心如日卽正氣存中而神守其本卽邪疫之氣不犯之欲將入於疫室先想靑氣自
肝而出左行於東化作林木如春柏之蒼翠次想白氣自肺而出右行於西化作戈甲如劒戟之明白利刃次想赤氣自心而出南行於上化作燄明如赫赫之炎燥次想黑氣自腎而出北行於下化作水如波浪之黑色次想黃氣自脾而出存於中央化作土如天地之黃色五氣護身之畢以想頭上如北斗之煌煌然後可入於疫室卽正氣存中而邪疫不干又一法於春分之日日未出而吐之用遠志去心以水煎之飲二盞吐之不疫者也又一法於雨水日後三浴以藥泄汗注汗出臭者無疫也又一法小金丹方辰砂二兩水磨雄黃一兩葉子雌黃一兩紫金半兩粉作末令細之同
入合中外固了地一尺築地實不用爐不須藥制用火二十斤煆之也七日終常令火及二十斤候冷七日取次日出合子埋藥地中七日亦須吉地者佳也取出順日研之三日煉白沙蜜為丸如梧桐子大每日望朿吸日華氣一口冰水下一丸和氣嚥之服十粒無疫干也黃帝問曰人虛卽神游失守位使鬼神外干是致夭亾何以全真願聞刺法歧伯稽首再拜曰昭乎哉問謂神移失守雖在其體然不致死或有邪干故令夭壽邪未干而不病邪欲干而有卒亾也只如厥陰失守天以虛人氣肝虛感天重虛卽魂游於上
□虛天虛又遇出汗於肝而三虛散神游上位左無英君下卽神光不聚而白尸鬼至令人卒亾者也邪干厥大氣身溫猶可刺之目中神彩有四肢雖冷心腹尚溫如口中無涎舌卵不縮者非感厥也卽名尸厥故可救之復蘇刺其足少陽之所過足少陽之所過邱墟穴也在足外踝下如前陷者中去臨泣同身寸之五寸足少陽之原也用毫鍼於人近體煖鍼至溫以左手按穴呪曰太上元君常居其左制之三魂誦之三徧次呼三魂名爽靈胎光幽精誦之三徧次想靑龍於穴下刺之可以同身寸之三分畱三呼可徐徐出鍼親令人按氣於口中腹中鳴者可治之次刺肝之兪在背第九椎下兩傍各一寸半用毫鍼著身溫之左手按穴呪曰太微帝君元英制魂真元及本令入靑雲又呼三魂各如前三徧刺入同身寸之三分畱三呼次進二分畱三呼復取鍼至三分畱一呼徐徐出卽氣及而復活人病心虛又遇君相二火司天失守感而三虛又或汗出於心
卽致神魂逆於上入泥丸遇火不及黑尸鬼犯之令人暴亾不出一時可救之四肢冷氣雖閉絕不變色舌卵如不縮者可救目中神彩不變者可刺之也可刺手少陽之所過手少陽之所過陽池穴也在手表腕上陷者中手少陽之原也用毫鍼人身溫煖以手按穴呪曰太一帝君泥丸總神丹無黑氣來復其真誦之三徧想赤鳳於穴下刺入二分畱七呼次進一分畱三呼復退畱一呼徐徐手捫其穴卽令復活也復刺心兪在背第五椎下兩傍各一寸半用毫鍼著身溫煖以手按穴呪曰丹房守靈五帝上靑陽和布體來復黃庭誦之三徧刺可同身寸之七分畱一分次進一分畱一呼退至二分畱一呼徐徐而出鍼以手捫其穴也人脾病又遇太陰司天失守感而三虛重虛而汗出於脾因而三虛智意二神游於上位故曰失守又遇土不及靑尸鬼邪犯之於人令人暴亾不出一時可救之也四肢冷而身溫脣溫者可
活之矣口中無涎卽名尸厥可刺足陽明之所過足陽明之所過衝腸穴也在足跗上骨間動脈去陷谷三寸足陽明之原也用毫鍼著人身溫煖以手按穴呪曰常在魂庭始淸太寍元和布氣六甲及真誦之三徧先想黃庭於穴下刺入三分畱三呼次進二分畱一呼徐徐退而以手捫之者也復刺脾之兪在背第十　椎下兩傍各一寸半用毫鍼以手按之呪曰太始乾位總統坤元黃庭真氣來復游全誦之三徧刺之三分畱二呼進至五分動氣至徐徐出鍼人肺病遇陽明司天失守感而三虛人虛天虛又汗出於肺因而三虛卽魂游於上故曰失守之也又遇金不及有赤尸鬼干人令人暴亾不出一時可救之雖無氣手足冷者心腹溫鼻微溫目中神彩不轉口中無涎舌卵不縮者皆可刺活也可刺手陽明之所過手陽明之所過合谷穴也在手大指次指間手陽明之原也用毫鍼著人體溫煖先以手按穴呪曰靑氣真全帝符日元七魄
歸右今復本田誦之三徧想白氣於穴下刺入三分畱三呼次進鍼至五分畱三呼復退一分畱一呼徐徐出鍼以手捫其穴復活也復刺肺兪肺兪在背第三椎下兩傍各一寸半用毫鍼著體溫煖先以手按穴呪曰左元真人六合氣賓天符帝力來入其司誦之三徧鍼入一寸半畱三呼次進二分畱一呼徐徐出鍼以手捫其穴也人腎病又遇太陽司天失守感而三虛人虛天虛又感出汗於腎感而三虛卽腎神退游於黃庭雖不離體神光不聚故失守也又遇水運不及之年有黃尸鬼干犯人正氣吸人神魂致暴亾氣絕四肢厥冷心腹微溫眼色不易脣口及舌不變口中無涎卽可救也可刺足太陽之所過足太陽之所過京骨穴也在足外側大骨下赤白肉際陷者中是足太陽之原也用毫鍼著人身溫煖以手按穴呪曰元陽育嬰五老及真泥丸玄華補精長存想黑氣於穴下刺入一分半畱三呼迺進至三分畱一呼徐徐出鍼以
手捫其穴也刺足少陽之兪在背第十椎下兩傍各一寸半用毫鍼先以手按穴呪曰天玄日晶太和昆靈真元內守持入始淸誦之三徧刺之三分畱三呼次又進五分畱三呼徐徐出鍼以手捫之黃帝問曰十二藏之相使神失位使神彩之不圓恐邪干犯治之可刺願聞其要五神失守以明刺法又言十二神之妙用也歧伯稽首再拜曰悉乎哉問至理道真宗此非聖帝焉究斯源是謂氣神合道契符上天人氣動合司天神氣相合田乎盛衰也心者君主之官神明出焉任治於物故為君主之官故心從形有神託心斯存是故心者神之舍也卽真心失守虛而神不守位卽𡚶游諸室五神不安而乃令虛也可刺手少陰之源手少陰之源者卽是兌骨穴也此是真心之源在掌後兌骨之端陷者中一名中都用長鍼口中溫煖刺入三
分畱三呼進一分畱一呼徐徐出鍼以手捫其穴復蘇也肺者相傳之官治節出焉位高為君故官為相傳主行榮衞故治節由之喘息而自然有多語失節飲冷形寒悲愴是以肺神不守位卽虛也可刺手太陰之源肺之源出於太淵在掌後大筋一寸五分間陷者中手太陰之所過用長鍼以口中溫鍼以手按穴刺入同身寸之三分畱三呼動氣至而徐徐出鍼以手捫穴肝者將軍之官謀慮出焉勇而能斷故曰將軍潛發未萌故曰謀慮出焉怒而氣上遇氣交不前因而神失守神光不聚可用前法刺之全神守者也可刺足厥陰之源足厥陰之源太衝穴也在足大趾本節後二寸陷者中乃肝脈所過為源用長鍼便於口中先溫鍼以手按穴刺可入三分畱三呼進二分畱二呼徐徐出鍼以手捫之也膽者中正之官決斷出焉剛正果決故官為中正直而不疑故決斷出焉交動而卒怒怒而不息氣上而不守位使人中正不利欲成膈噎神光不聚未
有邪干先可以刺治之者也可刺足少陽之源足少陽之源邱墟穴也在足外踝下如前陷者中去臨泣穴五寸足少陽之所過也用長鍼於口內溫鍼先以左手按穴刺可同身寸之三分畱三呼進至五分畱二呼徐徐出鍼以手捫之也膻中者臣使之官喜樂出焉膻中者在胷兩乳間為氣海手厥陰包絡之所居此作相火位故言臣使主其喜樂中及驚喜怒思恐卽神失守位使人如失志恍恍然神光不聚邪來干之可用刺法治之正神和也可刺心包胳所流勞宮穴也在手掌中央動脈手心主之所流也用長鍼於口中溫先以左手按穴刺可同身寸之三分畱二呼徐徐出鍼以手捫其穴也脾為諫議之官知周出焉心有所憶謂之意意中出焉謂之智智周萬事皆從意智也故知周出焉意有所著欲念生他想勞意不已智有所存神游失守則神元不聚可預治之者也可刺脾之源脾之源在足內側核骨下陷者中是足太陰之所過為源用長鍼於口內溫鍼
先以左手按穴刺可入三分畱五呼進至三分畱五呼卽可徐徐而退鍼以手捫之胃為倉廩之官五味出焉包容五穀是謂倉廩之官勞養四傍故云五味出焉飲食飽甚汗出食飽房室卽氣畱滯注神游失守邪干未至可以預治全真可刺胃之源胃之源衝陽穴也在足跗上如同身寸之五分骨間動脈上去陷谷穴五寸是足陽明之所過用長鍼於口中溫鍼先以左手按穴刺可入三分畱三呼進至二分徐徐出鍼以手捫其穴大腸者傳道之官變化出焉傳道為傳不潔之道變化謂變化物之形故云傳道之官變化出焉男子有反之過故失守位邪非干之以刺法刺之卽令反卻蘇也可刺大腸之源大腸之源合谷穴也在手大指次指曲骨間手陽明之所過也用長鍼口中溫鍼刺入三分畱三呼進至二分畱一呼徐徐出之也小腸者受盛之官化物出焉承奉胃司受盛糟粕受元復化傳入大腸故云受盛之官化物出焉受而有異非合不合神失
守可刺全真者可刺小腸之源小腸之源腕骨穴也在手外側腕前起骨下陷者中手太陽之所過也用長鍼於口中溫鍼先以左手按穴刺可入三分畱三呼進二分畱一呼徐徐出鍼次以手捫其穴也腎者作強之官伎巧出焉強於作用故曰作強造化形容故曰伎巧在女則當伎巧在男正曰作強人強作過失動合於三元八正之日故神失守位也故預刺而可全真者也刺其腎之源腎之源出於大谿在足內踝下跟骨之前陷者中足少陰之所過為源用長鍼於口中溫鍼先以左手按穴刺入三分畱一呼進一分畱一呼徐徐出鍼以手捫其穴也三焦者決瀆之官水道出焉引道陰陽開通閉塞故官司決瀆水道出焉決瀆者如四瀆入大海不離其水百川入海只江河淮濟入海不變其道故曰四瀆也三焦決瀆卽精與水道不相合也故曰三焦者上中下上焦者主內而不出或非內而卽內故不守中焦者主腐熟水穀或情動於中人或非動而動是謂孤動者神失守位下焦者主
出而不內或當出而不出者故曰神失守位刺三焦之源三焦之源陽池穴也在手表腕上陷者中手少陽脈之所過也用長鍼於口內溫鍼先以左手按穴刺可入三分畱三呼進一分畱一呼徐徐出鍼以手捫之也膀胱者州都之官精液藏焉氣化則能出矣位當孤府故曰都官居下內空故藏精液若得氣海之氣施化則溲便注泄氣海之不足則閟隱不通故曰氣化則能出矣人若滯便而合氣注膀胱故精泄氣動水道不宣通故神失守位卽可以刺法全真者方知此法大妙也刺膀胱之源膀胱之源京骨穴也在足外側大骨下赤白肉際陷者中足太陽之所過用長鍼於口中溫鍼先以左手按穴刺可入三分畱三呼進二分畱三呼徐徐而出鍼以手捫其穴也凡此十二官者不得相失也失則災害至故不得相失失之則神光不聚故有邪干犯之卽害天命宜先刺以全真也是故刺法有全神養真之旨亦法有修真
之道非治疾也故要修養和神也神為主養之宗故作先也道貴常存補神固根精氣不散神守不分內三寶卽神氣精一失其位三者皆傷三者同守故曰元和也然卽神守而雖不去亦全真神如去卽死矣然雖在其體身中而未去者亦非守位而全真也人神不守非達至真神不守卽光明不足故要守真而聚神光而可以修真真勿令泄人為知道至真之要在乎天玄人在母腹先通天玄之息是謂玄牝名曰谷神之門一名神顗一名上部之地戶一名人中之岳一名胎息之門一名通天之要人能㤀嗜欲定喜怒又所動隨天玄牝之息絕其想念如在母腹中之時命曰返天息而歸命迴入寂滅反太初還元胎息之道者也神守天息復入本元命曰歸宗人有諸疾守位之神可入玄中之息而歸命之真全神之道可久覬也
