子／宗教／正統道藏／太玄部／黃帝素問靈樞集註／卷之十八　業十三之一／陰陽二十五人第六十四(P.第36冊　334-1)..[上海涵芬樓影印本]
陰陽二十五人第六十四
黃帝曰余聞陰陽之人何如伯高曰天地之間六合之內不離于五人亦應之故五五二十五人之政而陰陽之人不與焉其態又不合于眾者五余已知之矣願聞二十五人之形血氣之所生別而以候從外知內何如岐伯曰悉乎哉問也此先師之祕也雖伯高猶不能明之也黃帝避席遵循而却曰余聞之得其人弗教是謂重失得而洩之天將厭之余願得而明之金櫃藏之不敢揚之岐伯曰先立五形金木水火土別其五色異其五形
之人而二十五人具矣黃帝曰願卒聞之岐伯曰慎之慎之臣請言之木形之人比於上角似於蒼帝其為人蒼色小頭長面大肩背直身小手足好有才勞心少力多憂勞於事能春夏不能秋冬感而病生足厥陰佗佗然大角之人比於左足少陽少陽之上遺遺然左角之人比於右足少陽少陽之下隨隨然一曰少角音大角之人比於右足少陽少陽之上推推然一曰右角判角之人比於左足少陽少陽之下栝栝然火形之人比於上徵似於赤帝其
為人赤色廣䏖脫面小頭好肩背髀腹小手足行安地疾心行搖肩背肉滿有氣輕財少信多慮見事明好顏急心不壽暴死能春夏不能秋冬秋冬感而病生手少陰核核然質徵之人比於左手太陽太陽之上肌肌然一曰質之人一曰大徵少徵之人比於右手太陽太陽之下慆慆他刀切然右徵之人比於右手太陽太陽之上鮫音交鮫然一曰熊熊然質判之人比於左手太陽太陽之下支支頤頤然一曰質徵土形之人比於上宮似於上古黃帝其為人黃色圓面大頭
美肩背大腹美股脛小手足多肉上下相稱行安地舉足浮安心好利人不喜權勢善附人也能秋冬不能春夏春夏感而病生足太陰敦敦然大宮之人比於左足陽明陽明之上婉婉然加宮之人比於左足陽明陽明之下坎坎然一曰眾之人少宮之人比於右足陽明陽明之上樞樞然左宮之人比於右足陽明陽明之下兀兀然一曰眾之人一曰陽明之上金形之人比於上啇似於白帝其為人方面白色小頭小肩背小腹小手足如骨發踵外骨輕身清
廉急心靜悍善為吏能秋冬不能春夏春夏感而病生手太陰敦敦然啇之人比於左手陽明陽明之上廉廉然右啇之人比於左手陽明陽明之下脫脫然右啇之人比於右手陽明陽明之上監監然小啇之人比於右手陽明陽明之下嚴嚴然水形之人比於上羽似於黑帝其於人黑色面不平大頭廉頤小肩大腹動手足發行搖身下尻長背延延然不敬畏善欺紿人戮死能秋冬不能春夏春夏感而病生足少陰汗汗然大羽之人比
於右足太陽太陽之上頰頰然小羽之人比於左足太陽太陽之下紆紆然眾之為人比於右足太陽太陽之下潔潔然一曰加之人桎之為人比於左足太陽太陽之上安安然是故五形之人二十五變者眾之所以相欺者是也黃帝曰得其形不得其色何如岐伯曰形勝色色勝形者至其勝時年加感則病行失則憂矣形色相得者富貴大樂黃帝曰其形色相勝之時年加可知乎岐伯曰凡年忌下上之人大忌常加七歲十六歲二十五歲三
十四歲四十三歲五十二歲六十一歲皆人之大忌不可不自安也感則病行失則憂矣當此之時無為姦事是謂年忌黃帝曰夫子之言脉之上下血氣之候以知形氣奈何岐伯曰足陽明之上血氣盛則髯美長血少氣多則髯短故氣少血多則髯少血氣皆少則無髯兩吻多畫足陽明之下血氣盛則下毛美長至胸血多氣少則下毛美短至臍行則善高舉足足指少肉足善寒血少氣多則肉而善瘃只玉切血氣皆少則無毛有則稀枯悴善痿
厥足痺足少陽之上氣血盛則通髯美長血多氣少則通髯美短血少氣多則少髯血氣皆少則無鬚感於寒濕則善痺骨痛爪枯也足少陽之下血氣盛則脛毛美長外踝肥血多氣少則脛毛美短外踝皮堅而厚血少氣多則胻音杭毛少外踝皮薄而歃血氣皆少則無毛外踝瘦無肉足太陽之上血氣盛則美眉眉有毫毛血多氣少則惡眉面多少理血少氣多則面多肉血氣和則美色足太陰之下血氣盛則跟肉滿踵堅氣少血多則瘦跟空
血氣皆少則喜轉筋踵下痛手陽明之上血氣盛則髭美血少氣多則髭惡血氣皆少則無髭手陽明之下血氣盛則腋下毛美手魚肉以溫氣血皆少則手瘦以寒手少陽之上血氣盛則眉美以長耳色美血氣皆少則耳焦惡色手少陽之下血氣盛則手捲多肉以溫血氣皆少則寒以瘦氣少血多則瘦以多脉手太陽之上血氣盛則有多鬚面多肉以平血氣皆少則面瘦惡色手太陽之下血氣盛則掌肉充滿血氣皆少則掌瘦以寒黃帝
曰二十五人者刺之有約乎岐伯曰美眉者足太陽之脉氣血多惡眉者血氣少其肥而澤者血氣有餘肥而不澤者氣有餘血不足瘦而無澤者氣血俱不足審察其形氣有餘不足而調之可以知逆順矣黃帝曰刺其諸陰陽奈何岐伯曰按其寸口人迎以調陰陽切循其經絡之凝濇結而不通者此於身皆為痛痺甚則不行故凝濇凝濇者致氣以溫之血和乃止其結絡者脉結血不和決之乃行故曰氣有餘於上者導而下之氣不足於
上者推而休之其稽留不至者因而迎之必明於經隧乃能持之寒與熱爭者導而行之其宛陳血不結者則而予之必先明知二十五人則血氣之所在左右上下刺約畢也
子／宗教／正統道藏／太玄部／山海經／卷之二　竟二／西山經(P.第37冊　11-1)..[上海涵芬樓影印本]
又西百八十里曰泰器之山觀水出焉西流注于流沙是多文鰩魚音遙狀如鯉魚魚身而鳥翼蒼文而白首赤喙常行西海遊於東海以夜飛其音如鸞鷄鸞鷄鳥名未詳也或作欒其味酸甘食之已狂見則天下大穰豐穰收熟也韓子曰穰歲之秋又西三百二十里曰槐江之山丘時之水出焉而北流注于泑水其中多蠃母即䗱螺也其上多青雄黃多藏琅玕黃金玉琅玕石似珠者藏猶隱也郎干
兩音其陽多丹粟其陰多采黃金銀實惟帝之平圃即玄圃也穆天子傳曰乃為銘迹於玄圃之上謂刊石紀功德如秦皇漢武之為者也神英招司之司主也音韶其狀馬身而人面虎文而鳥翼徇于四海徇謂周行也其音如榴音霤或作籕　所未詳也南望崑崙其光熊熊其氣魂魂其光氣炎盛　　　　之㒵西望大澤后稷所潛也后稷生而靈極及其潜化形遯此澤而為之神　　　　騎箕尾也其中多玉其陰多搖木之　若搖木大木也言其上復生若木大木之奇靈者為若　　子國語曰搖木不　　　北望諸毗山名槐鬼離侖居之離侖其神名鷹鸇之所宅也鸇亦鴟屬也莊周曰鴟鴉甘鼠穆天子傳云鍾山上
有白鳥青鵰皆此族類也東望恒山四成成亦重也爾雅云再成曰英也有窮鬼居之各在一搏搏猶脅也言羣鬼各以類聚處山四脅有窮其緫号耳搏三作摶爰有淫水其清洛洛水流下之貌也淫音遙也有天神焉其狀如牛而八足二首馬尾其音如勃皇勃皇未詳見則其邑有兵
子／宗教／正統道藏／太玄部／山海經／卷之二　竟二／西山經圖贊／神陸吾(P.第37冊　23-2)..[上海涵芬樓影印本]
神陸吾
肩吾得一以處崑崙開明是對司帝之門吐納靈氣熊熊魂魂
子／類書／類書三才圖會／第十三函　鳥獸圖會／獸類　卷之三至卷之四／卷之三／熊(P.21-1)..[明萬曆37年王圻刻,崇禎年間王爾賓重修,清雍正乾隆間黃晟槐蔭草堂後印本]
熊

熊
熊𩔗犬豕人足黒色春出冬蟄當心有白脂如玉味甚羙俗呼熊白其膽春在首夏在腹秋在左足冬在右足好攀木而引氣謂之熊經冬蟄不食饑則自舐其掌故其羙在掌山中行数十里悉有跧伏之所必在山嵓枯木中山民謂之熊館亦有兩種猪熊其形如猪馬熊其形如馬各有牝牡
史／詔令奏議／李忠肅公集／卷首／神道碑(P.1-1)..[清乾隆間(1736-1795)活字本]
神道碑
虞山錢謙益
嗚呼昔神宗顯皇帝丕承謨烈久道化成制科取士人物滋茂享國三十有二年至萬厯甲辰一舉而得二人曰樞輔高陽孫公御史大夫吉水李公崇禎己巳孫公再出督師收復遵永六城以報天子戊寅冬高陽陷公闔門死之又六年而有甲申三月十九之事文臣殉難者十有二人而李公為首公諱邦華字孟闇懋明其別號也年三十一舉進士授涇縣知縣庚戌行取
授山東道監察御史廵按浙江丁巳坐年例調外熹宗即位起兵備副使分守易州明年入為光禄寺少卿擢都察院右僉都御史廵撫天津明年召為兵部右侍郎移疾去削奪為民先帝御極起工部右侍郎改兵部協理京營戎政進本部尚書在事一年用中旨罷歸公起家為令精疆堅宻通曉吏事憤京營積蠧盤互奮欲爬搔鈎剔報稱任使中人勢要惡其害己蜚謀鈎謗煽動宮府上心知其公忠而怵於眾人之欲
殺之也謀姑去公以塞眾心而需後用公急公任事累奉諭旨乃以顧恤廢弛得罷葢反詞鐫責以明不欲去公之微旨上英明喜斷疑信互為羣小所脅持惜未有以孝廟任劉忠宣故事為上痛言之者也公既去營務益不可問經筵顧問李邦華做許多實事嘆息久之己卯特簡起南京兵部尚書贊機務踰年丁父憂壬午服除起南京都察院右都御史未幾拜北掌院左都御史公初奉南院命以真衰真老固辭
俄聞北兵躪內地奮袂嘆曰此豈臣子辭官日也為文以告大江之神誓墓訣子孫而出抵湖口後命便宜發餉遏甯南侯左良玉潰兵上聞之大喜益專意委信公公朝見論職掌事上曰久待卿來酌議潰兵事處置得宜東南半壁賴卿無恙跪奏移時數詔起立温語如家人父子中官皆屏息遠伏莫敢陜輸傍睨每召對百官如墻而立上視歸乎公遣中使視病賜猪羊酒米瓜菜視諸輔臣有差葢上之倚公深矣當
是時外侮內訌人主孑立軍國之積弊臣下之錮習如盤根之不可拔如棼絲之不可治如壞屋漏舟之不可搘柱狡獪之椓人狙伺於內庸惡之閣員猘噬於外勲臣小臣躁妄無藉者沓口岐舌依草附木弄於中外之交公於上言無不盡然心有餘於言甘苦自茹心盡而言不獲盡者有之先帝於公言聽無不從然從有餘於聽心耳交蹠聽從而心不克從者有之君臣之間唇焦口呿涕淚覆而警急擣胸卒亦無可
奈何而以一死為結局國蹙君傷神焦鬼爛殆有劫運促數乘除而非人之所能為也甲申三月賊破潼關上召見羣臣泣數行下公退熏浴具疏請下明詔勵臣民死守用成祖朝仁宗皇帝監國故事急遣皇太子監國南京越數日又請命定永二王分封江南先帝袖公疏遶殿廵行且讀且嘆疏藁啣袖袖已覆出牘漫爛猶不去手密諭閣臣陳演憲臣言是演頗洩其語既而羣臣争疏南遷臺臣争言詆讕上恚且恨
公二疏并閣不行上與公自此皆只辦一死但不言耳三月十二日大同昌平繼陷公亟議登埤死守走告內閣閣臣魏藻德故曳踵徐徐出漫應曰且姑待公唾之而出明日率諸御史登城城璫拒守者矢石交下慟哭而返十八日賊破外城移宿吉安館文信公祠下烹賜豕祀信公徧餉所知詰朝內城陷奔赴大內門堅閉不可撼歸舘沐浴整衣冠北面再拜三揖信公曰邦華鄉邦後學合死國難請從先生於九京
矣取白縑書贊繫腰間曰堂堂丈夫聖賢為徒忠孝大節誓死靡渝臨危受命庶無愧吾君恩莫報鑒此痴愚縑尾書人生自古誰無死留取丹心照汗青之句囑家人謹護總憲印繳還朝廷勿汙賊手勿殮吾屍須待得主上下落移席正直持束帛繫信公坐楣投繯而絕三月十九日辰時也正尸於中堂睂目軒舉如生時賊過咸咋指呼忠臣忠臣越三日乃殮從梓宮遵遺嘱也昔者有唐開元房琯畫詔而分藩有宋靖
康李綱抗議於決戰公忠謨偉畧不下二公救亡圖存綽有成筭先帝識路自迷操刀不割却國醫而待盡仰毒藥以趣亡遂使次律拱手伯紀結舌死賊舒拊膺之慮　　快假手之謀廟社淪胥主臣同盡納肝無救於衛滅藏血何補於周危窮塵終古甯不恫乎有餘痛哉公當危急存亡之秋建立大計通經權兼戰守深謀遠慮不敢以九廟大義六飛重寄輕試一擲宻疏具在可覆案也公疏畧言臣去年入郡即請勑
畿輔郡縣預備城守秦督宜扼關自守固勿輕擲浪戰宜遣重臣督師防河諸臣泄泄不省以致百二山河河决魚爛都城堵墻一無可恃恃京營則刓敝垂盡臣向者勾稽清覈去任十五六年盡付流水矣恃援兵則江浙搖動荊襄糜爛鞭長不及馬腹矣恃積財則天子持鉢健兒脫巾京師無両月糧矣為今之計皇上惟有堅持効死勿去之意為中國主則當守中國為兆民主則當守兆民為陵廟主則當守陵廟周平
宋高之陋計非所宜聞東南曠遠賊鋒漸蔓齊魯南北聲息中斷神京孤注變起不測竊見東宮皇太子天資英武豫教端凝正宜厯試艱難躬親戎噐請亟倣仁廟故事撫軍陪京即日臨遣欽簡親臣大臣忠誠勇智者專勅輔導便宜行事刻期儹水陸飛輓集方州義師以鞏燕雲遏寇氛此宗社安危所係不容頃刻緩者賊兵驕師老急檄關甯吳三桂提師迎擊可以必勝勅襄城伯李國禎悉簡京營精銳出為掎捔守
城之事臣等力任之皇上下詔罪己悉發內帑蓄積以餉戰士勿扄鐍為盗守逆賊之首未必不可懸藁街也推公之意以為主上決計固守六軍萬騎儼若盤石賊雖狂狡不敢越京城而南皇太子可以按轡徐行無道路之警緩則收拾東南全局以強幹枝急則號召燕齊援師以捍頭目此誠所謂經權戰守萬全之策也假令輕舉妄動倉皇播遷萬乘六宮一離庭賊輕騎躡我重兵躡我逆戰則不能引退則無及賊
偪於前援絕於後羣臣從騎鳥獸奔竄人主將安之乎又令主上行幸太子居守長君共主輕車潛遁而以撫軍監國之虛名委東朝於虎口雖至愚者不為而謂先帝肯出此乎公於此籌之熟矣請死守所以力杜播遷之謀請監國所以全收固守之局又曰皇上勿謂臣南人借此自便臣老身許國即以南事委臣臣必不敢任此則灼知定遷無策人圖自便恐有王欽若請幸江南陳堯叟請幸蜀之疑而逆折其機牙也
陵谷遷移記注蕪沒郢書燕說附耳射聲小生諛聞冐昧執簡謂公亦唱議南遷以賊臣刧制而罷豈不誖哉以先帝之神明不深維唐室元子北畧諸王分鎮之制詞俾公之老謀石畫與蜩螗沸羮之徒同類而共置之國家存亡大故實係於此今也不知國故不察事端附和南遷者徒知援公為口實而不悉其所以然痛恨誤國者但執阻公為罪狀而未悉其所以不然螽蝗醜奮茅鴟狂呼使元臣鉅公之心事晦昧千
古此可為痛哭者也公生而孝友順祥篤誠明允淵停山立不苟訾笑謂儒者當如范希文做秀才時便以天下為己任講實學峙實用辨實心幹實事時俗方標榜門戶徵逐聲利以為上龍沐猴非所以自立視之蔑如也令涇下車未幾閭里銖両之奸皆通知之不事芒刃漸摩教化簮筆舞文之俗犁然一變集父老詢問□俗家產貧富給筆扎籍記戊申歲大祲勸貸賑濟按籍差次斗石圭撮若算勾股全活者六萬
人立社倉濬水利清劇盗戢亡命至今奉為絜令在西臺風裁凛然所條上皆軍國大事所排笮皆城社巨奸危詞苦口摩切政府首輔福清葉公下朝房秉燭照公面曰不知李懋明睂眼何似敢言乃爾福王之國有日請給養贍田土務足四萬頃而後行戶部戶科噤不敢言公曰若是則之國無日矣乃手草疏數千言争之甚力刑部郎沈應奎老人負直節持公疏詣福清西臺有人東閣可默默而已乎福凊乃上疏極
言貴妃兄國泰奏繼入事得寢福王遂以甲寅三月就國福清所以能轉移聖聽奠安儲位者實借助於外庭公當其衝應奎贊其決也両淛地繁政劇採訪利病分六曹為六書某利當舉某害當革條分件繫每按部舉而措之有餘地焉謂廵方以察吏為要察吏以獎廉懲貪為要直指供億有贓罰公費二項贓罰坐派郡邑公費取盈協濟公歎曰繡衣使者表率百城可以身為谿壑乎亟下檄蠲除屬吏凛然負霜不待
望風觧印綬矣歲當慮囚積案填委夜闌炳燭亭疑閱實運筆如風平反者百餘條老文法吏莫敢出入一字廷讞之日獄囚盈庭舊使者省覽累日為手版以記事公獨不用攜冊坐輿中流觀闇記數百人以次决遣姓名訟牒不遺毫髮吏民大驚以為神其鎮天津也兵出東方節下空虛蒞任方一日妖賊陷景州公飛騎檄東師返斾蹙賊於前復選部曲千人潛師躡賊後各戒以道里時日分道趨賊而不使相聞比合
戰両軍各至信地背賊兵而夾攻之賊惶惑不知所為遂大敗俘斬四千有奇一戰克景武再戰克鄒滕蓮妖殲焉是役也公不用大舉而用鵰勦以為大舉則徵兵轉餉情形張皇賊鳥舉獸駭以老弱遺我而走險以老我賊未可盡也彼瞰我東師已出我仍以東師蹙之所以伐其謀而奪其氣也分遣我師各戰其地而不使相聞使之人自為戰各出死力於兵法為與之絕地也既而真督撫攘其功得金吾世職公進俸
一級蓋當時疆事類若此朝鮮援兵潰還索餉呼囂洶洶公方以恩信結邊士心乃呼其將而數之曰鮮軍例支餉廣甯廣甯失支餉山海如縱潰兵棄信地而索餉於我欲何為乎念此軍嚴冬渡海裂膚墮指暴露良苦給汝餉百石再行糧道措處汝率先摩勵出汛為汝寬一面之網不然立斬汝矣逃將搏顙流血八百人感泣歸伍讙聲如雷遣人皆踴躍思効命矣遼瀋新陷風鶴震驚行間言東征輒譁公下令出關
討賊幟願者立幟下否則去令初下葢僅有存者久之軍中相語有不立幟下者不為李公帳下兒即不得為人乃争立幟下足脛相錯矣議建營壘部署胥徒走卒躬先畚鍤介冑之士負土僦功營房千二百間馬廐伍百翼如告成芻粮山積設軍市以資貿易復質庫以峙食貨軍民襍處技擊走集束伍練胆之法一用戚將軍新書從事選鋒六千人輕車二千輛部伍分明駕乘修備高陽公閱邊至津嘆曰嗟乎令九邊
胥若是何憂戎馬哉京營舊例軍操於營粮支於衛管軍者不覈粮司粮者不點軍蠧弁積棍窟穴其中因緣為奸利公定為經制照現在軍數人給印票該衛造冊挂號然後赴倉開倉計部按冊騐票然後給米票不符冊即偽票冊浮於票即偽冊濫支者法無赦太倉題稱京營歲給米一百六十六萬磨勘両月清出虛冐歲計二十四萬有奇以還度支祖制設三備兵營招集精銳補老羸之市兒惡子遊閒博徒依倚
中人貴戚乾沒蠶食有粮無人有籍無伍公疏汰虛覈實增實軍四千餘人飽馬四百疋軍自為一隊歸併各營馬兌給選鋒以供騎操歲省縣官糜費粮米數萬己巳冬北兵入畿輔衝寒出郊相視營盤分地壘金鼓相望都門恃以無恐遵化告陷羣臣偷懦憚事爭言列營城外非便公曰臣職治兵知有進不知有退攖城避敵損威示弱堂堂天朝不應出此宜列營城外無動速調勤王兵以張聲勢彼瞰我有備將懼
而引去所謂先聲而後實也上眩於羣言乃撤營兵偪國門偵探斷絕始大悔傳旨如公初議然竟不能排眾咻以留公可嘆也南贊機務叢挫公首定營制併多設之營以省粮裁不急之官以節費安民詰戎治兵論將五約□事次第修舉以其間廵行江北度浦口絕池和抵和州徑梁山陟采石旬日走四千里晝覽形勝夜命畫史防禦機宜分五疏進呈繪圖列屏師古人聚米畫地之意使人主周知祖宗興王舊地
山川阨塞其用意遠矣詳察水陸形勢備述阨要謂守江東不如守江北請於滁和全椒墾田數千畆聚眾數千人且屯且練以固門戶守下流不如守上江請於池陽之間開府采石置哨太平舟車兼制以固咽喉又謂徐州居四方適均水陸交會宜宿重兵設總督一旦有事片檄徵調北遏敵西阨寇中奠陵京此天下萬全大局也疏下兵部司馬舌吐不敢覆公亦用外艱觧去公服官中外厯四十年資望深崇委寄殷
重囘翔前却在用與不用之間晚而秉大憲徼主知不以時危運移少自假易整臺綱嚴考察雙籐拒門凛然如承平時俄而天崩地折卒不獲竟其用而達權應變功見言信指麾談笑弭東南焚突之禍則莫如湖口之役左兵之潰而東也艨艟隱天軍聲殷地留都士民一夕數徙文武大吏相顧無人色公浩嘆曰海內僅東南一角耳身為大臣忍坐視决裂抽身局外袖手而去乎乃停舟草檄正告良玉曰本部院四朝
大臣一生忠孝討逆勤王義旅雲集仰望貴鎮與我同讐共掃腥穢以成偉伐頃傳麾下全軍南潰所過殺掠江流中斷陵京震驚何輕易舉動若此以列聖英皇上神武群醜游魂稍稽膏斧不遠貴鎮不以此時枕戈礪劍輿疾討賊乃甘自菲薄貽誤身名本部院所不觧也舊京文武足高喙長倘不諒貴鎮心跡飛章上告貴鎮其何辭以對十五國豈無豪傑人各有心各鎮及麾下將領安保無從中觀變者舉事一不
當辱身家而汚青史為千古笑端智者所不出也貴鎮宜即日嚴戢兵丁疏通江路捩舵囘船尅期還鎮缺餉事情候本部院到皖設法措處勿過安慶一步以實流言本部院綿力可竭當為朝廷弭此大事為貴鎮濟此飢軍其勉聽鄙言急圖桑榆後效否則義旗廻指將不得與貴鎮以玉帛相見矣良玉捧檄心折又用其親信李猶龍胡以甯輩開陳禍福曉暢心事皇上神明聖武拊髀頗牧當力為保全功名盡釋中山
箱篋之疑得專元侯弓矢之賜良玉大喜過望飛騎貽皖撫發九江庫銀十五萬補六月粮軍心遂大定運艘商舶銜尾安流讙聲喧闐沸江水南都始觧嚴越翊日公具威儀入其營良玉帓首鞾袴握刀插矢俯立迓鷁首公禮辭引見用師弟子禮良玉請公坐樓船大閱士馬公慰勞諸將詢問部曲姓名宣諭軍中矢忠義殺賊拾取貴富一軍皆骨騰肉飛願為公死良玉為公令於軍斬滛殺者四人以狥釋被擄男婦四
千餘人還漕鹽船五百餘號臨分牽衣號慟誓以餘生效頂踵公還語人此小事易辦喜為國家得一名將耳公以風紀清嚴之司當過賓傳遽之地官無銅虎之符使無英簜之節引大夫出疆之義推臧孫急病之公忠誠坌涌機權錯出絛鏇在手操縱自如挽山崩峽倒之勢成瀾囘浪轉之功嚮令先帝當危急時擺落羣小以國成委公則庶幾病危可救弱症可起奉天之圍可觧靈武之功可奏竊嘗謂公之死國有異
於羣公者為其以乘輿死以震噐死以三百年祖宗鐘簴死而不但以一身一節死也嗚呼痛哉公父比部公與母周夫人食貧媲德公童孩喪母執喪有聞萬厯癸卯與比部同舉於鄉布衣徒步父子自相鏃礪都人士咸敬之江西有二儒者曰鄒忠介公元標曾恭端公同亨鄒公識公於諸生朂以萬物一體之學既登第謁曾公南太宰署中曾公明燈促席極論古今典章吏治人才世運曰吾老矣一腔報國微忱舉付
吾子公學術原委得之二公為多為言官主於分別邪正破除朋黨極論萬厯執政背公營私衣鉢授受徐兆魁王紹徽湯賓尹等鑽穴禁近蟊賊國論郭正域鄒元標顧憲成等骨鯁孤忠削跡朝著清議日輕黨禁日密老成日謝天地閉塞非國家之福也言路初闢章滿公車公所弹劾劈肌分理洞見癥結黨人尤畏而嫉之丁巳之察并及比部公天啟中入為少司馬逆奄肆毒大獄煩興高陽公將行邊入覲面奏本末
奄矯旨拒不令入魏廣微唱言朝堂高陽興晉陽之甲李懋明召之來耳公亟移疾請去而削奪隨之矣前後罷免家居垂二十年比部公老無恙讀書譚道篝燈布席依然両書生公是以益邃於學又以其間網羅典故討論時政以儲匡時經世之學腹笥心兵橫縱肆應葢多自閒居得之遡公之大節終始有三葦笥錄牒端禮刋碑藴義生風白首一節則以黨論終始開拓心胸補苴倫紀不聚生徒不矜著作則以學問
終始盤錯橫身艱難致命以熟血灑宗社以丹誠答知遇則以忠君報國終始以精白一心不愧屋漏為立身之根抵以正直忠厚保養元氣為用世之禎符雖其寒氷栗玉纎塵不染而友朋之急難善之阽危無所不極其救援褰裳濡足有不恤也雖其精金利劍腐肉必决而殘邊之退卒失路之旅人無所不用其矜全噢咻濡沫有不啻也晚年家居修講堂定教條立宗視恤繇役秀睂子矜莫不觀禮誦法團練鄉兵
保護井邑笳鼓讙亮肅如軍中九連寇發虔吉騷然風聲雷動匿跡遁去生平誦法孔子刋落雜學嘗語學者三世諸佛只是血性男子果能透上乘空諸萬有死生不二與周孔何異儒者一念不謹持即墮苦海何云天堂地獄哉又曰正氣者士之輿也來則乘之去不捨焉臨危末命凝睟整暇易簀結纓正其勘辯學問時耳乘輿來去公既了然自知復何憾哉公先世唐西平忠武王晟之後西平第十子憲觀察江西
憲子游為袁州刺史始居袁遊子丕丕子遵始居吉水遵生華華生唐後唐天成丁亥徙居谷平迄今四十餘世入明有桂者與梁寅為友桂生京京生吉吉生威威生貴爵貴爵生秀於公為王父秀生廷諫由舉人官南京刑部主事娶於周生公自貴爵已下皆累贈吏兵二部尚書妣皆一品夫人公生萬厯甲戌九月九日年七十有一甲申四月公之喪至自北京詔贈太保吏部尚書諡忠文賜塟予祭六壇廕一子建祠
京師賜額旌忠十一月二十四日塟仁壽鄉鰲山釣魚臺之諭塋娶一品夫人周氏副室郭氏方氏子六人長士開次士國士開以殉士國死於水奉旨建坊旌表副室宋氏生子長世亦以苦節表門次士亨士齊士京士臺孫男九人長世以嫡長承世廕次長榮長清長祚長發長灝長垣長蕙俱士亨出長元士齊出長世長子發曾應世襲錦衣衛千戶公既塟長世採集行事撰次為泣而言曰隧道之碑銘有與吾祖遊而
載史筆者誰乎謀於諸父渡江來請者至再謙益辱公末契踰壯迄老凾丈晤對竿牘往來師友篤論家兒絮語惟是憐才憂國語不及私癸未北上要語廣陵僧舍艱危執手潜然流涕囑曰左甯南名將也東南有警兄當與共事我有成言於彼矣篋中出甯南牘授余曰所以識也入都復郵書曰天下事不可為矣東南根本地兄當努力甯南必不負我勿失此人也偷生假年移日視息愛我知我辜負良友傷心尅骨有
餘痛焉徬徨執筆老淚漬而不忍終辭者以為比及未死效隻字於青簡庶可以有辭於枯竹朽骨也洪惟萬厯以來高陽與公當竝為宗臣配食清廟有其舉之工歌之頌曷可以已是庸假繫牲之石再拜而刻詩曰維嶽降神光氣熊熊篤生偉人殿我家邦暨我高陽如龍如虎仗鉞視師両有文武遵永六城復我故初崇關擊析神都屹如公如鳳麟不搏不鷙齋其躬心以救殄瘁國有大故我肩我搘國有大疑我則
觧觿楚師橫潰亂流而東公手撫摩如擾兒童偉矣碩儒褒衣大冠召雲致雨試手沛然堂堂高陽與公相望大厦両檀去一則崩三才失位九嬰刺天捐生殉節與國後先天門詄蕩爰策其馬元氣磅礴來歸帝所帝錫汝命彤兮素矰刑天相柳莫我敢承星戈照日雲從風同車報命二祖列宗乃考新宮乃配清廟于豆于豋工祝致告孝孫在位庸鼓有斁神之至止入戶歎息舊史明見作為頌詩後千百年尚右嚮之
史／傳記／明人傳記資料索引／十四劃／熊／熊三拔(P.769)
熊
熊三拔，意大利國人。善天文曆算，萬曆間入中國傳敎，以深明曆法食俸十餘年，後為廷臣所劾，遣赴廣東。有簡平儀說，泰西水法，表度說等書。
泰西水法序（仰節堂集2/8下）
史／傳記／國朝獻徵錄／卷之四十九／南京刑部二／郎中／陳言(P.54-1)
南京刑部廣西司郎中陳公言墓志銘
王家屏
嘉靖乙丑徐分校禮闈士得今宮諭陳君公望為舉首則莆秋官大夫石溪先生子也先生諱言子宜昌別號石溪其徙居莆自唐清遠令公樞始宋有尚書公仁璧僕射公靖並為名臣明興則參政公觀以文學受知　高皇帝嘗召備顧問未及大用卒觀生鄉進士熊熊三傳為淼淼生槐峰公宣則先生父也母為黃孺人先生少顓精力學文譽籍甚初試有司不利氣嶽嶽不少挫嚮往益堅家故貧嘗授徒連州州
帥與先生善有持重賄凂先生白事者先生叱止之曰貧吾分也吾不能以此自衊敢用衊人其志操如此嘉靖丙午魁省試明年丁未再魁南宮遂成進士大宗伯泰和歐文莊公雅重之請於銓曹以先生為邑令先生治泰和務伉直行一意有所興除不為豪右骫法尤恥伺上官指巧為迎合撫臺某獵賄所邵陰屬公為購書先生陽若弗愉也者而束書露餽之某大恚謀螫先生先生因引疾謝不任請就教職得浙之湖州湖胡安定公故授徒處也先生至則申約束日切劘諸弟子諸弟子執筴講業前席為滿間有
跅弛不檢者輒跽之堂下譙讓之眾肅然敬憚焉已稍遷國子博士積歲不調會　肅皇帝欲為李都尉立傅政府欲私某子甲太宰建安李公不從竟疏先生名以上於是先生得擢禮部儀制司主事傅李君異時都尉率貴倨驕其師先生獨抗顏自尊重務示都尉以禮時論以此高之越明年太宰李公以讒被譴政府修宿憾批根及先生謫倅郴州郴故僻公處之怡然無幾微見顏色而職事一切辦治暇則進諸士講藝一如在湖州時會其年與事省闈得今武陵陳中允等六久皆知名士而郴士曾君選輩亦斌斌
相繼起人多先生之鑒拔焉已擢知泰州值島夷訌江淮間幕府請餉甚急先生周爰調劑下不殫民力而軍興亦給州有疑獄所淹繫甚眾先生訊立出之眾驩感若更生尋轉南刑部員外郎晉郎中葢駸達矣竟為憾者所中用守泰州事坐謗免歸歸三年而公望登第先生喜曰吾志有托矣因營別墅一區名其室曰怡老堂時臥起吟咏其中泊如也葢優游十五年而卒其卒也正衣冠應對賓客如常一言不及於亂人以為先生素養之徵先生性坦率於人無所德怨亦不以德怨望人而內行尤篤母黃孺人卒諸
同產纍纍先生窮年講業盡以所得資諸孤費無所私仕則又割奉子之者數矣晚而林居稍稍葺先壟拓祀田敘次家乘若干卷曰以此示子孫令無忘吾孝弟敦睦之行也嗟乎先生本用經術顯不習為吏以故仕於世多齟齬然其用乃在人倫風教之間視卑卑施於名實末矣要以公望日執經侍人主紹明先生之家學則先生未可謂不遇也子男二長經邦即公望左春坊左諭德
子／醫家／名醫類案／卷第十／尸蹷附鍼驗(P.306-1)
尸蹷附鍼驗
趙簡子疾五日不知人大夫皆懼於是召扁鵲扁鵲入視病出董安于問扁鵲扁鵲曰血脉治也而何怪昔秦穆公嘗如此七日而寤寤之日告公孫支與子輿曰我之帝所甚樂吾所以久者適有所學也帝告我晉國且大亂五世不安其後將霸未老而死霸者之子且令而國男女無別公孫支書而藏之秦策於是出夫獻公之亂文公之霸而襄公敗秦師於殽而歸縱淫此子之所聞今主君之病與之同不出三日必間間必有言也居二日半簡子寤語諸大夫曰我之帝所甚樂與百神遊於鈞天廣樂九奏萬舞不類三代之樂其聲動心有一熊欲援我帝命我射之中熊熊死有羆來我又射之中羆羆死帝甚喜賜我二笥皆有副吾見兒在帝側帝屬我一翟犬曰及而子之壯也以賜之帝告我晉國且世衰七世而亡嬴姓將大敗周人於范魁之西而亦不能有也董安于受言書而藏之以扁鵲言告簡子簡子賜扁鵲田四萬畝
叢書／正誼堂全書／楊大洪先生文集／卷之下／書／答王明珍州守(P.57-2)..[清康熙張伯行編同治左宗棠增刊本]
答王明珍州守
弟以癡愚久𢬵有此亦完得一前件惟是未能報君父之憂濟國家之事徒傷由來大體播累善類一網淸夜汗愧有穴可入至於一身生死儘不在心卽權璫百毒千兇能以一念不動消受之硬漢硬到底不消一攢眉一歎氣以負老年丈共楚人氣色承翰敎仰見君子愛人直衷弟拳拳服膺矣此中借題聞一係楊熊二經略我輩數人為之行賄打點救護無論弟曾參熊熊事敗時弟政在家卽入
【圖】
京時遇原救熊者還言封疆事重熊先眾而走我輩如何該救熊與楚人尚恨弟無情也又謂專窮究移宮嗟夫倉卒之際恐冲聖一落悍婦權璫之手事當可慮待其擅弄大柄而爭之遲矣此區區杜防深衷今以為罪豈皇上或不該居乾淸或乾淸爭與別人住乎人情不許人為皇上至此更復何言以此而逮弟更當笑不當悲矣
