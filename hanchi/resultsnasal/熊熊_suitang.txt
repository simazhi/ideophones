集／總集／全上古三代秦漢三國六朝文／全上古三代文　凡十六卷　／卷十一／三代　十一　／董安于／書趙𥳑子夢之帝所事(P.80-2)
書趙𥳑子夢之帝所事
趙𥳑子疾。五日不知人。大夫皆懼。醫扁鵲視之。出。董安于問。扁鵲曰。血脈治也。而何怪。在昔秦穆公嘗如此。七日而寤。寤之日。告公孫支與子輿曰。我之帝所。甚樂。吾所以久者。適有學也。帝告我。晉國將大亂。五世不安。其後將霸。未老而死。霸者之子且令而國男女無別。公孫支書而藏之。秦讖於是出矣。獻公之亂。文公之霸。而襄公敗秦師於殽。而歸縱淫。此子之所聞。今主君之疾與之同。不出三日。疾必閒。閒必有言也。居二日半。𥳑子寤。語大夫曰。我之帝所。甚樂。與百神遊於鈞天。廣樂九奏萬舞。不類三代之樂。其聲動人心。有一熊欲來援我。帝命我射之。中熊熊死。又有一羆來。我又射之。中羆羆死。帝甚喜。賜我二笥。皆有副。吾見兒在帝側。帝屬我一翟犬。曰。及而子之壯也以賜之。帝告我。晉國且世衰。七世而亡。嬴姓將大敗周人於范魁之西。而亦不能有也。今余思虞舜之勳。
適余將以其冑女孟姚配而七世之孫。董安于受言而書藏之。以扁鵲言告𥳑子。𥳑子賜扁鵲田四萬畝。史記趙世家。
集／總集／全上古三代秦漢三國六朝文／全後漢文　凡一百六卷　／卷十一／李熊(P.530-2)
李熊
熊為蜀郡功曹。公孫述建號。拜大司徒。
集／總集／全上古三代秦漢三國六朝文／全晉文　凡一百六十七卷　／卷八十六／步熊(P.1959-2)
步熊
熊字叔羆。陽平發干人㠯卜筮名。後為成都王穎所辟。穎敗坐誅。
集／總集／全上古三代秦漢三國六朝文／全晉文　凡一百六十七卷　／卷一百二十二／郭璞　三　／山海經圖贊上／西山經／神陸吾(P.2160-2)
神陸吾
肩吾得一。㠯處昆侖。閒明是對。司帝之門。吐納靈氣。熊熊魂魂。藏本。
集／總集／全上古三代秦漢三國六朝文／全晉文　凡一百六十七卷　／卷一百三十二／何熊(P.2217-1)
何熊
熊。爵里未詳。
集／總集／全上古三代秦漢三國六朝文／全梁文　凡七十四卷　／卷十二／簡文帝　五　／南郊頌　幷序　(P.3018-2)
南郊頌幷序
臣聞惟天為大。聖人敬其德。知幾其神。聖人契其道。故龍官弱言之后。合揆於蒼昊。鳥紀垂衣之君。昭格於上帝。莫不巍巍乎穆穆乎。渙汗於綠篇。氛氳於丹冊者矣。我梁皇帝之御天下也。乘熛祇之盛曜。即璧日之遐照。等乾覆之燾養。合坤載之靈長。四三六五之意。十堯九舜之明。名與功偕。業將時並。自撥亂反正。伐罪弔民。馮玉几。握金鏡。君臨萬國。於今二十有二載也。緯天維。理地軸。移澆風於末俗。反湻正於區中。化不言而先顯。教不嚴而已肅。流樂復雅。遠符雲韶之世。墜禮還章。非因忠信之薄。九垓同軌。四海無波。儲明變照。儀天作兩。三衮咸作。叶化台光。麴糱王風。鹽梅帝載。塵清世晏。蒼兕無蓺文類聚有所字。用其武功。運謐時平。蓺文類聚作雍。鵷鷺咸蓺文類聚有竝字。修其文德。桃林散甲。華山弢刃。玉門罷候。紫塞沈鋒。屠羊釣壑之士。厭洗耳而襲簪佩。版築藏巖之逸。去燥穀而紆珩組。異人俊乂。既閒出而在官。世鏡河仙。亦雍容而廊廟。蹇蹇同於多
士。諤諤比乎得人。五典三墨。既葳蕤於璧水。九流八索。亦繽紛於石渠。畫一之政。萬代表於時和。三章之律。百姓沐於仁壽。於是龍光之地。日浴之鄉。紫舌黃支。頭飛鼻飲。自西自南。無思不服。款關質子。稱臣內向。珠樹素禽。越火枝之地。銀甕邛杖。踰沈羽之涘。出赤野而連翩。度玄妙之泱漭。於是嘉祥被。眾瑞登。蓺文類聚作發。金人澤馬丹甑玉雞三角九尾四眉蓺文類聚作肩。六足抽鋪地之九莖發端門之連理。參差於郊藪。布濩於宮闕。蓺文類聚作闈。府無虛月。史弗能記。周稱黃鳥之旗。夏有玄珪之錫。無以踰此嘉祥。方茲總萃。道洽世昌。國殷民阜。鄉知舜讓。邑比堯封。委粟西畝。神絲被澤。可謂我化若風。民應如草。我靜如鏡。物動猶煙。天子猶未明求衣。日昃不勌。撤膳匪躬。詢輿訪道。鑾旗徐動。棄千里而弗乘。寶瑟無虞。捐百金而不服。廣行四等。被慈雨於枯根。大闡三朝。驚法雷於羣夢。曲成萬物。去殺愛生。幽獘之民。與蒼雷而共悅。否滯之義。同谷風而開杼。昆蟲得性。跂蠢欣生。三驅有緩前之禽。九門無餧獸之藥。至德之事如此。太平之風如彼。乃以恭肅神祇。理通孝敬。江左以來。爽塏未闢。爰命將作。揆日載營。三靈叶響。百工咸事。宛如神造。儼類仙居。沖祕隱嶙。跨千畝於晉日。閑曠麗遠。吞七里於漢年。五達四通。廓郊彌野。蓺文類聚作澤。南瞻重嶽。北眺芒嶺。東臨灞滻。西望舊豐。紆餘委蛇。𠀉陵起伏。澎湃嶢。山川異態。飛梁邃宇。洞爥宂蓺文類聚作燭空。懸。紫殿仙宮。霞騫鳥翥。霧映倒梁。日光疏鈑。玉桃卷葉。銀樹抽芳。百果千株。三珠八柱。朝葉與密露共鮮。晚花與薰風俱落。露禽乍聚。望比翼之翱翔。歸飛時宿。聞同心之夜響。故以熊熊灼灼。炫兩明而仰七曜。紛紛沐沐。承五烟而帶三靈。圓𠀉閑靜。紫壇肅設。五精之場。千神之位。八堦弘麗。四維博敞。宛若千仞。狀懸流之仙館。煥如五彩。同瑤山之帝壇。石牒神昌之瑞方臻。金縷飛光之徵永固。是雕是琢。鄙茅茨之為儉。非珠非玉。嗤甘泉之巳奢。望昔方今。
獨高千古。沿襲異等。質文斯中。於是歲在單閼。星次訾陬律中太簇。日惟辛卯。特有事於南郊。甸師清野。封人壝宮。朱幕夕峙。帷宮宿設。曉漢斜陰。挈壺升漏。天子御玉輅。動金根。八驥揚衡。雙龍翼蓋。雲罕徐迴。鳴鐃韻響。風承豹尾。日映鶡冠。萬騎天行。千乘雷動。石鎧犀衣之士。連七萃而雲屯。珠旗日羽之兵。亙五營而星列。鬱鬱阡阡。震震填填。充溢乎國都。彌彌下脫漫字於鄽邑者也。若乃迴輿降蹕。薦禮帝儀。揖太清。秩羣望。被大裘。服山冕。恭蒼璧之明祀。穆靈壇之禋敬。黍稷非馨。明德惟馨。日曜彤精。天澄翠色。百僚師師。九官濟濟。千神叶福。萬億均慶。六典斯僃。三禮必該。焚柴告成。罔不欽若。翠烟升綠。同河濱之瑞雲。丹燎燭天。若帝鄉之美氣。雲門麗舞。咸池廣樂。已叶九韶之曲。復諧六列之奏。金匏既動。望蜿蟬之遊龍。玉磬徐鳴。觀參差之舞鳳。桂轊駕肩。士女填噎。接袂為幃。連裾猶堵。鼓腹擊轅。行歌舞抃。然後紆玉輦而謝書生。登靈臺而望雲物。欽明美化。跨萬古於茲日。廣運愉樂。表千載於當今。方當巡云云之禮。啟亭亭之業。封天荅睠。禮地徵靈。南山之壽無極。七百之基長固。豈不懋哉。豈不盛哉。菲薄微臣。謬與藩服。馳心休禮。𥞊馬之願無由。徒罄褊辭。清風之藻多愧。敢敷庸理。獻頌十章。其辭曰。
元始道一。渾德氛氳。遙哉邃古。敻矣初分。磅礴地載。清朗天文。大人覩物。生民樹君。蛇驅龍準。作樂垂衣。皇圖炤灼。帝篆葳蕤。廓寥中代。合聖與誰。於鑠我后。命世天飛。玄默馭辯。寂照秉真。就雲握厤。望日臨民。謙光履德。義禮稱珍。車書同軌。天下歸仁。期章孔僃。盛化弘道。酌衢敬賓。欽賢愛老。變正是珍。燭車非寶。如海之深。如日之杲。肅恭明神。逖聽前踵。配天道尊。迎陽義重。玄酒陶匏。燔柴雲聳。跨舞初學記作舜。論韶。籠堯稱拱。赫矣郊宮。載惟靜謐。初學記作郊宮載靜。紫壇新閟。肅肅禁圍。陰陰仙室。六戎列野。八鸞照日。架初學記作深。殿星羅。重宮霧出。蒲萄金橘。靈壽木難。表禁開暑。貞檜陵寒。山池壯麗。階
閤彤丹。葉垂疊雨。花落重巒。康哉盛德。初學記作德盛。美矣世初學記作時。豐。三辰炳耀。七政永隆。五方來洎。四隩茲通。懸繩度笮。駕鹿追風。既隆懋化。復覩瑞滋。金車出野。玉露霑墀。紫概初學記作脫。神草。華平瑞芝。長愉汪濊。永固雍熙。照天漏涘。遠肅邇睦。惠靡齊民。恩彌比屋。式光惇史。踰斯郁郁。皇哉康哉。同斯景福。文苑英華七百七十二。又見蓺文類聚三十八。初學記十三。皆有刪節。
集／總集／全上古三代秦漢三國六朝文／全後周文　凡二十四卷　／卷十／庾信　三　／趙國公集序(P.3934-1)
趙國公集序
竊聞平陽擊石。山谷為之調。大禹吹笛。初學記作筠。風雲為之動。與夫含吐性靈。抑揚詞氣。曲變陽春。光迴白日。豈得同年而語哉。柱國趙國公。發言為論。下筆成章。逸態橫生。新情振起。風雨爭飛。魚龍
各變。方之珪璧。塗山之會萬重。譬似初學記作㠯。雲霞。赤城之巖千丈。文參厤象。即入天官之書。韻涉絲桐。咸歸總章之觀。論其壯也。則鵬起半天。語其細也。則鷦巢蚊睫。豈直熊熊旦上。增城初學記旦作朝。增作層。扎日月之光。燄燄宵飛。南斗觸蛟龍之氣。昔者屈原初學記作平。宋玉。始于哀怨之深。蘇武李陵。生初學記作至。于別離之世。自魏建安之末。晉太康㠯來。彫蟲篆刻。其體三變。人人自謂握靈蛇之珠。抱荊山之玉矣。公斟酌雅頌。諧和律呂。若使言乖節目。則曲臺不顧。聲止操縵。則成均無取。遂得棟梁文囿。冠冕詞林。大雅扶輪。小山承蓋。蓺文類聚五十五。初學記二十一。
集／總集／全唐文／全唐文／卷一百九十／楊炯　一／老人星賦(P.1922-2)
老人星賦
赫赫宗周。皇天降休。麗哉神聖。皇天降命。開綱布網。發號施令。河出圖兮五雲集。天垂象兮三光映。南極之庭。老人之星。煜煜爚爚。煌煌熒熒。秋分之旦見乎丙。春分之夕入乎丁。配神山之呼萬歲。符德水之兆千齡。晃如金粟。粲若
銀燭。比秋草之一螢。狀荊山之片玉。渾渾熊熊。懸紫貝於河宮。奕奕暐暐。曜明珠於漢水。其光也如丹。其大也如李。稽元命之攸述。按星經之所紀。見則化平主昌。明則天下多士。經始靈臺。嵯峨崔嵬。星則唐都講藝。氣則王朔呈材。晝觀雲物。夜察昭回。覩南郊之炳燿。欣北極之康哉。三公輔弼。庶官文武。獻仙壽兮祝堯。奏昌言兮拜禹。瞻太霄而踊躍。伏前庭而俯僂。萬人於是和歌。百獸於焉率舞。穆穆神皇。受天之祥。邈矣台州之北。窅然汾水之陽。貞明也者。日月同光。貞觀也者。天地為常。有混成之獨立。運元氣之茫茫。若夫大虹流渚。金天當宁。大電繞樞。軒轅受圖。殷馗則黃星見楚。雷煥則紫氣臨吳。青方半月。東井聯珠。辰極之齊七政。泰階之平六符。雖前皇之盛德。又何以加於此乎。至若甘露溢。醴泉出。蓂莢生。嘉禾實。鳳凰丹彩。騶虞白質。南海無波。東風入律。比夫皇穹之錫壽。何足以談其萬一。聖上猶復招列仙。擇群賢。日慎一日。元之又元。兵戈不起。至德承天。臣炯作頌。皇家萬年。
集／總集／全唐文／全唐文／卷三百五十七／梁昇卿／古義士伯夷叔齊二公碑　并序(P.3621-1)
古義士伯夷叔齊二公碑并序
二公諱伯夷叔齊。昔有殷時遼東孤竹君之子也。自歷載所記。有國以來。事之美者。莫先於讓。是故君老於位。命立叔齊。齊固辭以請伯。伯固辭以不嗣。遂相與義退。遁逃西周。當是時也。帝殷不臧。用錯天紀。人棄莫保。以戴於周。周武王秉白旄。仗黃鉞。經綸所以撥亂。威略所以龔罰。雷震萬國。風行六師。二公於時推忠臣之誠。明死君之節。伏車而諫。慷慨瀝血。且夫大運不以時曠。達節不以義距。黔首焉得以厭毒。鬼神焉得以無主。於是討罪於商。為天下王。二公以立志貞也。檢身操也。建侯戡難。不可以闕也。以臣伐君。不可以訓也。相於國莫非其土。異於事不食其粟。乃西上首陽之山。歌采薇而死。蓋天下義感之始也。及孔子生東周之季。演中興法。游夏之徒。皆誨納於教。未嘗敘仁人烈士。不先於二公者焉。謂不辱其身。不降其志矣。若乃
紛綸茂德。載在策府。則泰伯之道。子臧之仁也。上思附義。退曰能賢。則宋穆之言。延陵之行也。道無不貴。志不苟合。則許由之節。伯成之高也。慮必中清。廢能中權。則虞仲之居。夷佚之放也。聲垂事載。功存業廣。則范蠡之去。魯連之辭也。此數公者。至於黜榮保讓。亦以盛矣。兼之固君臣之分。以愛其節。曷可以同議也。所謂繼之者忠矣。杖之者義矣。施之者誠矣。用之者確矣。昭矣至矣。韙矣允矣。上古無以加。百代為之憲。越大梁歲。行於是邦。遇縣宰太原王公。惠工訓農。勸學敬教。群業頓以繫賴。四方咨於作則。邑臨未周。人悅有化。以為二公廟德不祀。實甚懼焉。復何以圖不朽示來者而已。遂因閒力。考餘時。經始是圖。敦崇舊規。厥構棘翼。自公尸之。然則表前載。揚懿烈。使俊光熊熊。彰紀事也。以吾學乎舊史氏。請騭其文。固不佞。乃作銘曰。
大道混混。或險夷兮。殷實荒德。莫業於主。人神疑兮。帝用克商。大運期兮。天下爭利。而獨奔義。貞名垂兮。神農虞夏氏已沒。曷所歸兮。斲石千秋。聞風規兮。
集／總集／全唐文／全唐文／卷四百二十一／楊炎　一／大唐燕支山神寧濟公祠堂碑(P.4303-1)
大唐燕支山神寧濟公祠堂碑
西北之巨鎮曰燕支。本匈奴王庭。昔漢武納渾邪。開右地。置武威張掖。而山界二郡之閒。連峰委會。雲蔚岱起。積高之勢。四面千里。陽崖有栝栢之材備幹革。陰壑有堅剛之
璞化五兵。維人氣雄。其畜多馬。虜得之以制陰國。主天街。周以之興。秦以之霸。漢得之以斷右臂。卻南牧。西距於海。北瀦於河。自外而望上也。熊熊乎一氣。旁蔭朔鹵。前衡塞門。與積石來朝。崑崙相長。洎陟蒼蒼。臨峻極。則形變六合。空同大荒。青冥在混元之中。絕壁揭宇宙之外。舊史云。封祀之山八。中國之外三。自夏缺壤奠。漢疆土宇。時更百王。莫能配天。其意者將纘禹之業。以俟聖人乎。維唐百有十載。賁元化之紀。息金革之虞。茫蠢蒸然。萃於聖澤。於是左丹穴。右崆峒。古所未賓。咸頓首於路門之外。天子登神宮。勒金版。將復義於群岳。告成於昊蒼。議夫此山。天合氣以正秋方。地與神以主西國。俾虯螭者為師為旅。貔虎者為妾為臣。不在於巨靈乎。其封神為寧濟公。錫之鞶帶。備厥禮物。詔邦牧太子少保哥舒公。卜吉日築祠於高麓之陽。每歲盛秋。以笙鏞之器。錡釜之品。率封內以望之。索群神以會之。亞旅師氏。旄頭弩牙。金鼓七校。車徒十萬。從饗於廟庭。大閱於山外。所以因天界以崇聖功。乘地險而恢遠略也。觀夫叢巖懸抱。煙雨屑窣。宮庭晃其閑暮。林石古而幽陰。神其居之。可以禱安靜矣。拊空桑。變鍾石。神其聽之。
可以感和樂矣。大玉通帛。熊蹯桂漿。粲其傾筐。采章煌煌。神其歆之。可以祚有年矣。維石巖巖。日月不老。維靈是與。生此熊羆。神其薦之。可以奉吾君矣。於戲。陳信克享。正詞幽感。宜乎有祈而降。有祭而歆。龍也無風雨之愆。虵也無氣焰之作。此神之職。又何羞焉。乃作頌曰。
揭靈山兮天地界。勢奔突兮風雲駭。峰蹲龍兮入天門。氣變蛇兮煙嵐昏。祐自天兮得終古。被華蟲兮駕朱虎。
集／總集／全唐文／全唐文／卷六百八十七／皇甫湜　三／韓愈神道碑(P.7037-2)
韓愈神道碑
韓氏出晉穆侯。晉滅武穆之韓。而邑穆侯孫萬於韓。遂以為氏。後世稱王。漢之興。故韓襄王孫信有功。復封韓王。條葉遂著。後居南陽。又隸延州之武陽。拓跋後魏之帝。其臣有韓茂者。以武功顯。為尚書令。實為安定桓王。次子均襲爵。官至金部尚書。亦能以功名終。尚書曾孫叡素。為唐桂州長史。善化行於江嶺之間。於先生為王父。生贈尚書左僕射諱仲卿。僕射生先生。先生諱愈。字退之。乳抱而孤。熊熊然角。嫂鄭氏。異而恩鞠之。七歲屬文。意語天出。長悅古學。業孔子孟子。而侈其文。秀人偉生。多從之游。俗遂化服。炳炳烈烈。為唐之章。貞元十四年。用進士從軍宰相董晉平汴州之亂。又佐除州青淄。通漕江淮。入官於四門。先生實師之。擢為御史。十九年。關中旱饑。人死相枕藉。吏刻取息。先生列言天下根本。民急如是。請寬民徭而免田租之弊。專政者惡之。行為連州陽山令。陽山民至今多以先生氏洎字呼其子孫。累除國子博士。不麗邪寵。懼而中請分司東都避之。除尚書都官郎中。分司判祠部。中官號功德
使。司京城觀寺。尚書斂手就職。先生按六典。盡索之以歸。誅其無良。時其出入。禁譁眾以正浮屠。授河南令。魏鄆幽鎮各為留邸。貯潛卒以橐罪士。官無敢問者。先生將摘其禁。以壯朝廷。斷民署吏。候旦發。留守尹以聞。皆大恐。令遽相禁。有使還為言。憲宗悅曰。韓愈助我者。是後鄆邸果謀反東都。將屠留守以應淮蔡。華州刺史奏華陰令柳澗贓。詔貶澗官。先生守尚書職方郎中。奏疏言。華近在國城門外。刺史奏縣令罪。不參驗。坐郡。御史考實。奏事如州。宰相不為堅白本意。先生竟責出省。復比部郎中修史。主柄者不喜。不卒展用。再遷中書舍人。廷議蔡叛可誅。與眾意違。改右庶子。十二年七月。詔御史中丞司彰義君討元濟。出關趨汴。說都統宏。宏悅用命。遂至郾城。勢審其賊虛實。請節度使裴度曰。某領精兵千人取元濟。度不聽察。居數日。李愬自文城果行。無人。擒賊以獻。遂平蔡方。三軍之士為先生恨。復謂度曰。今藉聲勢。王承宗可以辭取。不煩兵矣。得柏耆。先生受詞。使耆執筆書之。持以入鎮。承宗恐懼。割德棣以降。遣子入侍。還拜刑部侍郎。憲宗盛儀衛迎佛骨。士女縱觀傾城。先生大懼。遂移典校上章極諫。貶潮州刺
史。大官謫為州縣。薄不治務。先生臨之。若以資遷。洞究海俗。海夷陶然。遂生鮮魚稻蟹。不暴民物。掠賣之口。計庸免之。未相直。輒與錢贖。及還。著之赦令。轉刺袁州。治袁州如潮。徵拜國子祭酒。其屬一奏用儒生。日集講說生徒。官之以藝學淺深為顧。侍品豪曹游益不留。既除兵部侍郎。方鎮反。太原兵以輕利誘回紇。召先生禍福。譬引虎齧臃血。直今所患。非兵不足。遽疏陳得失。王廷湊屠衣冠。圍牛元翼。人情望之若大蚖虺。先生奉詔入賊。淵然無事行者。既至。召眾賊帥前。抗聲數責。致天子命。詞辯而銳。悉其機情。賊眾懼伏。賊帥曰。惟公指。公乃約之出元翼。歸士大夫之喪。功可意而復。穆公大喜。且欲相之。遷吏部侍郎。會京兆尹以不治聞。遂以遷拜。敕曰。朕屈韓愈公為尹。宜令無參御史。不得為故常。兼御史大夫用優之。禁軍老姦。宿惡不攝。盡縛送獄。京理恪然。御史中丞有寵。旦夕且相。先生不詣。固為恥矣。械囚送府。令取尹狀決之。先生脫囚械縱去。御史悉奏。宰相乘之。兩改其官。復為吏部侍郎。銓不鎖。入吏。選父七十母六十身七十。悉與三利取才。財勢路絕。病滿三月免。四年十二月丙子。薨靖安里第。年五十七。嗣天
子不御朝。贈禮部尚書。寶歷元年三月癸酉。葬河南某縣。先叔父雲卿。當肅宗代宗朝。獨為文章官。兄會。亦顯名。官至起居舍人。會妻之亡。先生以期衰服服焉。用報之。朝有大獄大疑。文武會同。莫先發言。先生援經引決。考合傳記。侃侃正色。伏其所詞。執女政而出。又曰。其賢善耳。必心躍色揚。鉤而游之。內外惸弱悉撫之。一親以仁。使男有官。女有從。而不啻於已生。交於人。已而我負。終不計。死則庀其家。均食剖資。與人故。雖微弱。待之如賢戚。人詬笑之愈篤。未嘗一食不對客。閨人或晝見其面。退相指語。以為異事。實嗜才技。毫細無所略。然而天下之進士而後者望風戁畏。以為瑞人神士。朗出天外。不可梯接。非有奇卓。望門不敢造。未嘗宿貸。有餘財。每曰。吾明日解衣質食。今存者已多矣。遺命喪葬。無不如禮。俗習夷狄。盡寫浮圖。日以七數之。及拘陰陽。所謂吉凶。一無污我。夫人高平郡君。孤前進士昶。謹以承命。湜既以銘先生墓矣。又悉敘其系葉德詔於碑。以圖永久。而揭以詞。
韓因朔封。自武之穆。厥全趙孤。天下陰福。子孫宜昌。宣惠遂王。秦絕韓祀。蟣蝨有子。繼王陽翟。繼王安定。三王其爵。
韓氏何盛。桂冑系雅。三祖官下。秘書發祥。追錫僕射。徑孰道荒。物喪其明。誰懇其治。先生之生。先生之武。襲蹈聖矩。基於其身。克後其所。居歸邱軻。危解禍羅。具兮素兮。有靦何多。靡引而忘。天吝其施。垂陞乃頹。群心孔哀。厥聲赫赫。滿華徧貊。年千世百。新在竹帛。我銘在碑。展我哀思。
集／總集／全唐文／全唐文／卷九百八十九／闕名　三十／本願寺舍利塔碑(P.10239-2)
本願寺舍利塔碑
宇宙之外。有聖人焉。乘時而來。知變而逝。道不可以終喪。故授之以像。是以聖人之體見乎舍利。聖人之容見乎廟。聖人之尊嚴見於塔。三者廣大悉備。聖人之化業存矣。曰鹿泉信士畢瑜張成。道心之攉焉者也。歸戒是與。聲塵若棄。高尚淨名之事。欽惟睿覺之風。悉心勵行。屬意遐遠。乃聚其族而令其家曰。金玉朿帛。吾知之矣。適足以馳慮喪神。不可以經綸界劫。吾將底崇妙事。丕建靈塔。百歲之後。良無閒然。爾其念哉。於是子孫咸跪悅敬諾。乃謀奧勝。卜華敞。周爰咨度。遂定於本願之伽藍焉。既其徇名山。採貞石。肅志潔慮。以精以析。旬有五日。果獲真美。暉山韞玉。渥靈含潤。既蹶既發。粲然可觀。軸而推之。雷奔谷響。千唱百和。不植地而致焉。乃鑿闕一字璞之闕二字而礱之。濁澤精密。不瑕不磷。審高下。明廣輪。疊而成階。積以曾峻。崨嶫峰起。嵯峨山盤。周際脗合。閒不容髮。儼若地湧。鬱猶渾成。巋哉實荒劫之宏鎮也。初真策之設也。思厥舍利。罔知所請。乃誠克念。匪皇底寧。斯無所有送釋惠起所致者。廿有四粒以屬焉。既獲厥心。豁若符契。非夫靈聖默運。其孰能與於此乎。乃考彝範。本元儀。黃金其棺。白銀其槨。周以石篋。襯
以琉璃。香物萬選。名花數百。既散既屬。封之掩之。堅林之事。宛然斯在。令范陽盧公字從運。夫人滎陽鄭氏。慨大師之永往。仰勝會而興懷。雨泣輸誠。大捨服翫。士女千萬。徘徊獻心。延慕金容。覬全身而樹多福者。信亦繁矣。因斯而觀。則耳目之外。界趣之中。密逾周旋。崇禧致遠者。又惡可得其源倪哉。闕三字四博鑿華龕。製金容。廣良業。厥有砥信。昌言左右。維南有佛。實維慈氏。畢公所立。崇願將來。冀其下生。北面而事。爰有淨邑長老王闕三字五十二人。欽若神界。洗心安養。清修其本。式建彌陀。乃西其居。以正厥位。太原胡仙經彌勒於北。所以發其蒙也。高尼明惠設能仁於東。所以昭其本也。四子各以其志。競心方面。雕粹渥飾。有休有倫。底綏四方。奸魔自喪。蕩蕩幻境。居然化淳。嗟乎。不覩於茲。安知天地大寶之所在也。先是故寺主振法師。故都維那知愻法師。桑門之道勝也。寺主僧希名。都維那僧惠仙。上坐僧惠超。威儀僧道光法師。僧智秀律師。闕一字道瑗律師。僧湛寂。前上坐頭陀僧道解。乃起合寺諸釋鄉城長幼及篤信麴客良等。為國建釋迦石像於北殿。其高二丈有八尺。開鑿啟發。其功甚廣。亦既構立。崇崇嶷然。煥乎
金光。寂矣神峙。紺目海視。玉豪山轉。眾美繁衍。熊熊鏡天。瓌壯偉麗。城巾所絕。左藥王。右藥王。其高廿有五尺。二者蓋前丞王務光張成之所造也。渥彩曜靈。光相暉炳。峨峨抑抑。信生人之真救焉。夫惟王公。博孝之君子也。母氏聖善。卒於茲邑。銜恤在疚。莫知所從。以為俎豆牲牢。不足以光贊營魄。乃樹斯妙業。以展寒泉之心。相此則寶林德水之必然也。自有唐開元八年繕理畢。經始於今廿有五載。是時碑既未備。而振愻俱歿。王公又徙職於壽陽。法門智秀。有恒其德。仰茲廣業。追惟聚散。恐歲月浸遠。元由蔑聞。越九年作噩歲春仲望。乃與前塔合而為頌。宣之豐石。以存萬古。其詞曰。
巋哉靈塔。既闕一字其崇。舍利內德。光輝外融。四德既位。萬德咸豐。作鎮荒劫。皇哉覺風。崒彼曾廟。有靈其嶷。擢擢皇皇。紫金維色。法雲亞聖。左右翼翼。既清昏波。與時偕極。真源淳淳。合變而身。矧茲像設。又倍遺塵。不有轍跡。孰知所臻。勒銘金石。作鎮天人。
史／正史／史記／書　凡八卷／卷二十七　天官書第五(P.1289)..[底本：金陵書局本]
大荒駱歲：[一]【索隱】爾雅云「在巳為大荒駱」。姚氏云：「言萬物皆熾盛而大出，霍然落落，故曰荒駱也。」歲陰在巳，星居戌。以四月與奎、婁（胃昴）晨出，曰跰踵。[二]【集解】徐廣曰：「一曰『路𡺍』。」　【索隱】天文志作「路𡺍」。字詁云𡺍，今作「踵」也。　【正義】跰，白邊反。踵，之勇反。熊熊赤色，有光。其失次，有應見亢。
史／正史／史記／列傳　凡七十卷／卷八十一　廉頗藺相如列傳第二十一／李牧(P.2449)..[底本：金陵書局本]
【索隱述贊】清飇凜凜，壯氣熊熊。各竭誠義，遞為雌雄。和璧聘返，澠池好通。負荊知懼，屈節推工。安邊定策，頗、牧之功。
子／類書／藝文類聚／卷第五十五／雜文部一／集序(P.995)
集序
孔安國尚書序曰．序者．所以序作者之意．　魏陳王曹植文章序曰．故君子之作也．儼乎若高山．勃乎若浮雲．質素也如秋蓬．摛藻也如春葩．汜乎洋洋．光乎．與雅頌爭流可也．余少而好賦．其所尚也．雅好慷慨．所著繁多．雖觸類而作．然蕪穢者衆．故刪定別撰．為前錄七十八篇．　梁昭明太子文選序曰．夫椎輪為大路之始．大路寧有椎輪之質．增冰為積水所成．積水微增冰之凜．何哉．蓋有踵其事而增華．變其本而加麗．物既有之．文亦宜然．隨時變改．難可詳悉．衆制鋒起．源流閒出．譬陶匏異品．並為入耳之娛．黼黻不同．俱為悅目之玩．作者之致．蓋云備矣．　梁簡文帝臨安公主集序曰．四德之美．戚里仰以為風．七行之奇．濯龍規以為則．若夫託句陳之貴．出玉臺之尊．鳳儀閑潤．神姿照朗．愛敬之道夙彰．柔嫺之才必備．鳳桐遐遠．清管遼亮．湘川寂寞．淚篠葳蕤．北渚之句尚傳．仙靈之典不泯．況復文同積玉．韻比風飛．謹求散逸．貽厥于後．　梁元帝職貢圖序曰．竊聞職方氏掌天下之圖．四夷八蠻．七閩九貉．其所由來久矣．漢氏以來．南羌旅距．西域憑陵．創金城．開玉關．絕夜郎．討日逐．覩犀申則建朱崖．聞蒲陶則通大宛．以德懷遠．異乎是哉．皇帝君臨天下之四十載．垂衣裳而賴兆民．坐巖廊而彰萬國．梯山航海．交臂屈膝．占雲望日．重譯至焉．自塞以西．萬八千里．路之峽者．尺有六寸．高山尋雲．深谷絕景．雪無冬夏．與白雲而共色．水無早晚．與素石而俱貞．踰空桑而歷昆吾．度青丘而跨丹穴．災風弱水．不革其心．身熱頭痛．不改其節．故以明珠翠羽之珍．細而弗有．龍文汗血之驥．却而不乘．尼丘乃聖．猶有圖人之法．晉帝君臨．寔聞樂賢之象．甘泉寫閼氏之形．後宮玩單于之圖．臣以不佞．推轂上游．夷
歌成章．胡人遙集．款開蹶角．沿泝荊門．瞻其容貌．訴其風俗．如有來朝京輦．不涉漢南．別加訪採．以廣聞見．名為貢職圖云爾．　梁任昉齊王儉集序曰．公之生也．誕授命世．體三才之茂．踐得二之機．信乃昴宿垂芒．德精降祉．有一於此．蔚為帝師．若乃金版玉匱之書．海上名山之旨．鬱澹雅之思．離堅合異之談．莫不緫制清衷．遞為心極．斯固通人之所包．非虛明之絕境．不可窮者．其唯神用者乎．時司徒袁粲．有高世之度．脫落風塵．見公弱齡．便望風推服．歎曰．衣冠禮樂．盡在是矣．時粲位亞台司．公始弱冠．年勢不侔．公與之抗禮．因贈粲詩．要以歲暮之期．申以止足之誡．時聖武定業．肇基王命．寤寐風雲．寔資人傑．是以宸居膺列宿之表．圖緯著王佐之符．俄遷長史．齊臺既建．以公為尚書右僕射．領吏部．時年二十八．宋末艱虞．百王澆季．禮紊舊宗．樂傾恆軌．自朝章國紀．典彝備物．奏議符策．文辭表記．素意所不蓄．前古所未行．皆取定俄頃．神無滯用．公在物斯厚．居身以約．玩好絕於耳目．布素形於造次．室無姬姜．門多長者．立言必雅．未嘗顯其所長．持論從容．未嘗言人所短．弘獎風流．許與氣類．造理常若可干．臨事每不可奪．約己不以庶物．弘量不以容非．攻乎異端．歸之義正．昉行無異操．才無異能．得奉名節．迄將一紀．一言之譽．東陵侔於西山．一眄之榮．鄭璞踰於周寶．士感知己．懷此何極．出入禮闈．朝夕舊館．瞻棟宇而興慕．撫身名而悼恩．公自幼及長．述作不倦．固以理窮言行．事該軍國．豈直彫章縟采而已哉．　梁王僧孺臨海伏府君集序曰．袁粲領袖一時．儀形物右．聲逾裴樂．譽出王劉．士有懷道蘊義．望塵而趨者．或三年而未識．乍四旬而一見．與君道合神遇．投分披衿．敷文研理．匪晨伊暮．至
於神經怪諜．綠笥丹筒．金版玉箱．錦文緹帙．並藏諸靈府．祕在瑤臺．而君莫不徧探冥賾．具閱局檢．常以前賢往學．亟與聖違．賈馬盧鄭．非無紕越．荀郭何王．彌多踳謬．二義可辨．未值高卿之疑．九事非難．不逢五叔之問．其詩賦銘誄．所作尤多．　又詹事徐府君集序曰．君稟靈川岳．懸精辰象．早照珪璋．夙表岐嶷．孝睦天稟．友愛冥深．故以事顯家庭．聲著同族．年十八．見召為國子生．曳裾持卷．寔華庠璧．有均閉戶．靡因餘竈．每攝齊函丈．左右屬目．蓄以鄰幾之性．加以入神之資．聞一知二．師逸功倍．遊魏闕而不殊江海．入朝廷而靡異山林．未嘗捉刺權門．驅車戚里．遨遊梁董．去來賈郭．時春秋猶少．人爵未崇．而清風嘉譽．震灼朝野．非直俯致貴仕．故可坐享通侯．而緤馬懸車．閇門高枕．聊為詭遇．識此行藏．及皇運聿興．重氛載廓．君藏器待時．合猶符契．陵扶搖而高騖．排閶闔而容與．故位隨德顯．任與事隆．重以姿儀端潤．趨眄淹華．寶佩鳴風．豐貂映日．從容帷扆．綽有餘輝．自綢繆軒陛．十有餘載．溫樹靡答．露事不詶．省中之言無漏．席下之迹不疑．故以主聖臣賢．應同廛璽．以石投水．如鱗縱壑．行稱表綴．言成模楷．猶復忘彼豐愉．安茲素薄．衣同屢補．食等三杯．車服不事鮮明．室宇畏其彫奐．九德無遺．百行備舉．至於專心六典．精賾必深．汎遊羣籍．菁華無弃．搦札含毫．必弘靡麗．摛綺縠之思．鬱風霞之情．質不傷文．麗而有體．　陳劉師知侍中沈府君序集曰．陳亢有云．趨庭學詩．又聞君子毛萇亦曰．登高能賦．可為大夫．言其善觀民風．則與圖王政．若沈恭子者．斯乃當世才焉．至如敦厚之詞．足以吟詠情性．身之文也．貞固之節．可以宣被股肱．邦之光也．然此者君之小道．猶曰餘行．何則．德之所本．教之所由．
實乃孝篤天倫．義感殊類．有美於斯．鬱為高士．則余與夫子．古所謂世親者歟．亦所謂友益者歟．疇昔一面．朅來二紀．自緫角而接清塵．蒙長者之嘉釂．屯險驟更．懽娛中阻．班超既反．盛憲猶存．春秋美景．朝遊夕宴．酒酣得意．賦詩聯章．顧余不肖．齒義懸絕．降德忘年．交情彌至．增榮廣價．知己難忘．南浦之送未淹．北印之辭仍及．于時屬有烽燧．方勤帷扆．遂使褐裘莫計．寶劍無追．痛此生芻．同茲宿草．九原方遠．百身寧購．若乃帳懸秋月．一鴈孤飛．落花春風．數鸎爭弄．伯牙之絃．寂寥長絕．山陽之管．惆悵徒聞．夫盛烈清徽．便傳乎帝載．遺文餘論．被在乎民謠者．斯所以沒而猶彰．死且不朽．今乃撰西還所著文章．名為後集．　陳徐陵玉臺新詠序曰．陵雲槩日．由余之所未窺．千門萬戶．張衡之所曾賦．周王璧臺之上．漢帝金屋之中．玉樹以珊瑚作枝．珠簾以玳瑁為押．其中有麗人焉．其人也五陵豪族．充選掖庭．四姓良家．馳名永巷．說詩明禮．豈東鄰之自媒．婉約風流．異西施之被教．兄弟協律．生小學歌．少長河陽．由來能舞．琵琶新曲．無待石崇．箜篌雜句．非關曹植．傳鼓瑟於楊家．得吹簫於秦女．寵聞長樂．陳后知而不平．畫出天仙．閼氏覽而遙妬．陪遊馺娑．騁纖腰於結風．張樂鴛鸞．奏新聲於度曲．裝鳴蟬之薄鬢．照墮馬之垂鬟．反插金蓮．橫抽寶樹．南都石黛．最發雙娥．北地燕脂．偏開兩靨．亦有嶺上仙童．分丸魏帝．腰中寶鳳．授歷軒轅．金星與婺女爭華．麝月與姮娥競爽．驚鸞冶袖．時飄韓掾之香．飛燕長裙．宜結陳王之珮．雖非圖畫．入甘泉而不分．言異神仙．戲陽臺而無別．加以天情開朗．逸思雕華．妙解文章．尤工詩賦．清文滿篋．非唯芍藥之花．新製連篇．寧止蒲桃之樹．九月登高．時有緣情之作．萬年公主．
非無累德之詞．既而椒房婉轉．柘館陰岑．木鶴晨嚴．銅梁晝靖．優游少託．寂寞多閑．厭長樂之疎鐘．勞中宮之緩箭．身輕無力．怯南陽之擣衣．生長深宮．笑扶風之織錦．雖復投壺玉女．為歡盡於百嬌．爭博齊姬．心賞窮於六著．無怡神於暇景．唯屬意於新詩．但往世名篇．當今巧製．分封麟閣．散在鴻都．不籍連章．無由披覽．於是燃脂暝寫．弄墨晨書．撰錄豔歌．凡為十卷．曾無參於雅頌．亦靡濫於風人．涇渭之閒．若斯而已也．至如青牛帳裏．餘曲未終．朱鳥窗前．新粧已竟．方當開茲縹帙．散此縚繩．永對玩於書帷．長循環於纖丰．　隋江緫陶貞白先生集序曰．昔劉向通古今之學．馬融見天下之書．京房察風雨之占．裴○按下云公矩纔免極誅．襄楷字公矩．是裴當作襄．楷曉陰陽之術．子政傷於簡易．季長敝於驕侈．君明遂不旋踵．公矩纔免極誅．鮮有盡美之迹．罕聞克終之譽．若夫德行博敏．孔室四科．經術深長．鄭門六藝．丹陽陶先生備斯矣．至如紫臺青簡．綠帙丹經．玉版祕文．瑤壇怪牒．靡不貫彼精微．殫其旨趣．蓋非常之絕伎．命世之異人焉．文集缺亡．未有編錄．門人補輯．若逢遼東之本．好事研搜．如誦河西之篋．奉勑校之鉛墨．緘以緹緗．藏彼鴻都．副在延閣．　周庾信趙國公集序曰．竊聞平陽擊石．山谷為之調．大禹吹筠．風雲為之動．與夫含吐性靈．抑揚詞氣．曲變陽春．光迴白日．豈得同年而語哉．柱國公發言為論．下筆成章．逸態橫生．新情掞起．風雨爭飛．魚龍各變．方之珪璧．塗山之會萬重．譬似雲霞．赤城之巖千丈．文參曆象．即入天官之書．韻涉絲桐．咸歸緫章之觀．論其壯也．則鵬起半天．語其細也．則鷦巢蚊睫．豈直熊熊旦上．增城抱日月之光．燄燄霄飛．南斗觸蛟龍之氣．昔者屈原宋玉．始於哀怨之深．蘇武李
陵．生於別離之世．自魏建安之末．晉太康以來．彫蟲篆刻．其體三變．人人自謂握靈蛇之珠．抱荊山之玉矣．公斟酌雅頌．諧和律呂．若使言乖節目．則曲臺不顧．聲止操縵．則成均無取．遂得棟梁文囿．冠冕詞林．大雅扶輪．小生承蓋．
