集／總集／文苑英華／賦　凡一百五十卷／卷第二　賦二／天象二／日賦　二　李為(P.15-1)
第二
李為
仲春上日率公卿大夫朝日於東郊祗祀畢太史進曰夫日統七紀周旋天地國家災祥之至也惟唐文明日德不愆今陛下又親設第禮天下煥爛上曰朕不足以配日然國經在乎上爾即司之於日有見可使朕聞之乎太史曰臣聞天高無程日為大明天為至陽日為陽精則日於天為子象也在人為主在天為日其高明一也日之初將出兮東方霍爌烘煌地外洩光陰雲含明閃閃熒熒火炬縱橫漸高如懸或若輓上於天而傍倚諸山海水血色龍魚騰翻上浮燋烟創業之象也日之中聚焰成珠攢創成輪青天而白白雲而赤赩赩奕奕曾不得定目太虛為之晃
惑萬物依乎地無不自識太平之象也春之日葱蘢通曨霍爍晴空赫為大笑滿天地喜江風晴起錦文出水采錯爛班花樹之間新蘃粉融萬燈無烟一拂雕梁嬌霞溢乎殿堂繢壁連光溫焰生旁仁恩之象也夏之日烘彤坌勃六合焚炙風不能為氣天地變色不勝其猛乍搖紫影所照之穴化為火井草木如燒而未乾燋泉池如炊若將涌沸炎威逼人疑欲附地或透入室壁潛蒸簞席威怒之象也其於小則草芥遊虫戶網隙塵各示其容其為大則東而引千萬里不見其近出西而引千萬里不見其遠及將暮也爍乎而低淡乎而頺忽乎變容赤盖下空埃塵濛籠渾渾黃黃漸無精光黯湛疑作黯殷顏不留山巔即墜乎窮泉丹霞染雲焰焰半天暝陰夕靄薈蔚霮余光無采蹔明乎千里之外烏鵲尚鳴新月已生長夜自清今昔頓成良可悲乎夫日之不永也甚矣人之言卯比及看已可食人之言午比及看已欲昃是故聖人寸陰而惜願陛下朝視之思創業之難暮視之感淪革之易春夏視之調喜怒之節中視之將偃乎太平之地又何求焉臣又聞知聖人為君日祥屡臻五色曄曄天地同文昏弱之代吞蝕不暇列宿不沒晝而為夜可不務乎故天有日不能自靈日有光不能自明待聖人而明之也
集／總集／文苑英華／賦　凡一百五十卷／卷第七　賦七／天象七／月明星稀賦　韋琮(P.38-1)
月明星稀賦以大明流光群曜自職為韻
韋琮
伊圓光之未呈觀列象之繁星忽昇輪以委照齊掩縟而韜精天宇無雲意姮娥之可覩金波出海覺婺女之迷明爾其兔影高輝榆光潛靄沖融者寥落或存隱映者蒼茫自昧仰著明而下分融朗驚有爛而全迷光大美矣夫星沉四裔月麗中央以合璧之華彩掃連珠之眾光有北微分於辰極維南屢失於昊蒼奕奕三台既慙容於出沒熒熒五緯亦具體而微茫時則燭地隅斜臨海嶠寫碧落以增麗拂金風而引耀使占蜀國當曖昧而何知賢聚穎川豈低昂而自照的的悠悠蟾孤桂秋離離兮弄影如晦皎皎兮澄明不流萬家盈手之時望牛女而纔見千里同心之際美烏鵲而追遊且樂彼無私失乎躔次焜煌河皷冪歷天駟初朣朧出地似懷德以增輝忽粲爛經天知畏威而有自既而夜久凝澈時無埃氛銀華炫晃以將落珠彩蕭踈而掩群且共歎於陰靈因悲鵲化如欲觀其分野
豈辨天文儼若咸賓稀然且集知至明之難競故不耀而相襲則水朝宗未足以為喻火就燥孰云其可及吐皓魄以流空掩繁光而載戢
集／總集／文苑英華／賦　凡一百五十卷／卷第八　賦八／天象八／老人星賦　二　楊烱(P.41-2)
第二
楊烱
赫赫宗周皇天降休麗哉神聖皇天降命開綱布網發號施令河出圖兮五雲集天垂象兮三光映南極之庭老人之星煜煜爚爚煌煌熒熒秋分之旦見乎丙春分之夕入乎丁配神山之呼萬歲符水德之兆千齡晃如金粟粲若銀燭比秋草之一螢狀荊山之片玉渾渾熊熊懸紫貝於河宮曄曄暐暐曜明珠於漢水其光也如丹其大也如李稽元命之攸述按星經之所紀見則化平主昌明則天下多士經始靈臺嵳峩崔嵬星則唐都講藝氣則王朔呈材晝觀雲物夜察昭回覩南郊之炳燿欣北極之康哉三公輔弼庶官文武獻仙壽兮祝堯奏昌言兮拜禹瞻太霄而踴躍伏前庭而俯僂萬人於是和歌百獸於焉率舞穆穆神皇受天之祥邈矣台州之北窅然汾水之陽貞明也者日月同光貞觀也者天地為常有混成之獨立運元氣之茫茫若夫大虹流渚金天當宁大電繞樞軒轅受圖殷馗則黃星見楚雷煥則紫氣臨吳青方半月東井連珠辰極之齊七政泰階之平六符雖前皇之盛德又何以加於此乎至若甘露溢醴泉出蓂莢生嘉禾實鳳凰丹彩騶虞白質南海無波東風入律比夫皇穹之錫壽何足以談其萬一聖上猶復招列仙擇群賢日慎一日玄之又玄兵戈不
起至德承天臣烱作頌皇家萬年
集／總集／文苑英華／賦　凡一百五十卷／卷第八　賦八／天象八／五星同色賦　二　崔淙(P.42-1)
第二
崔淙
大儀設象下土是保作烱戒於人主垂吉凶於穹昊咎厥失政休厥有道盈縮之分足推進退之心可考或主德而
有功必祐或主法而有罪必討為天之佐兮融融作乾之緯兮杲杲若乃從橫天宇經紀星躔光芒井口煜燿斗邊乍聚乍散或離或連分道則熒熒氷散周流乃點點珠圓其動也直其靜也專道濁則失位時清則色妍豈比夫二使獨能承命七紀徒為麗天者也今我后運乾之符握坤之紐表正萬方肇康九有啟土繼聖乃人和而歲阜順時立政故天長而地久所以有倫有次不淫不守光光兮作邦之孚崇崇兮作聖不朽故我后修五禮偃五兵君臣一德歌舞以行斯倉斯廩如坻如京玉衡正太階平遂使金也水也不能知白而守黑木也火也不能全曜而自貞乃並用而丕變與黃中而同明東為四方之首胡不與歲而同色水為五行之長胡不助神以同榮繄土也是我皇之休運乃昊天而有成且玉燭常明霜天若鏡隣月魄而璀燦落天津而隱映朝臨日道助我后夙興之勤思暮入天樞表聖皇夜寐之勤政有以見日月之貞觀有以見天地之寳命暫逢急景之時更作重暉之咏
集／總集／文苑英華／賦　凡一百五十卷／卷第九　賦九／天象九／天晴景星見賦　一　夏方慶(P.48-1)
天晴景星見賦以有道之邦德星昭見為韻
夏方慶
煥彼景星麗于蒼昊其隱也陰魄晦而氛霧作其見也夜景明而欃槍掃敷大信以何言抑殊祥而是考祥所以叶天經符帝道既表應而無欺亦照臨而不私祚聖而德斯至矣懸象而人皆仰之向晦且殊於中見在天寧比乎明夷垂至精而契至理弘蕩蕩而播巍巍不然出房孰稱乎舜德居翼何貴乎堯時今我皇齊七政以作則奉三無以御極上天降祥景星昭德固云其道不遠孰謂其神不測晦明始見助皇化之惟明動息靡常類乾健而不息應陽精乃三其數彰土德乃黃其色既不孤而有隣信元吉而柔克時也雲歛遙素天澄遠青纖塵不起微露斯零掩映孤月乘陵眾星回燭北辰似將朝乎帝座傍窺南極疑欲覲乎天庭激高風以熠熠耿斜漢之熒熒青赤以辨其方合散以通其變連二氣而初吐混三光而乍見否泰之運式孚天地之心可見景星之瑞也曷與為雙俾具瞻於萬邦景星之德也配乎悠久粲熒煌於九有于以贊高明于以示休咎察無聲之載非我何知彰有道之邦非我何守不私其用胡繼明於月晦之時克保其謙故騰輝於日入之後是時天鑒匪遙德聲孔昭煥赫綿古光揚聖朝豈徒並連珠而邁同色流碧落而耀青霄
集／總集／文苑英華／賦　凡一百五十卷／卷第十五　賦十五／天象十五／露賦　張彥勝(P.72-1)
露賦
張彥勝
夫露者陰陽之精氣也天地之靈液秋冬濁而春夏清晞於朝而生於夕隨時應變不凝不積遇物受彩因象而光滴滴瀝瀝熒熒煌煌爾其為大也澄九天而靜六合爾其
為廣也清四極而洒八荒故能消歇氛埃生成草木羃瀝千品霑濡萬族其澤厚矣其潤深矣願聞其始試言厥初兆自元氣生於太虛巨人飲之而不死上古吮之而穴居天無雲兮珠的皪野有草兮玉扶疎寫蟲鳥兮為篆懷蛟龍兮著書河洛建都兮氣均風雨甘泉築舘兮名亞儲胥或泛灧池臺或葳蕤竹柏鶬鶊鳴兮色紫鴻鴈來兮光白露之為德也天乙所以為王侯露之為文也詩人所以歌邵伯既因甘而作頌稱未晞而留客是時鷙鳥初擊鳴蟬向脫悲九節之相催恨三危之路遠或乃幽閨織婦初下鳴機徘徊空院悵望秋暉洞房月入羅帳螢飛看鴻鴈之將度怨良人兮不歸洒交頤之玉筯苦寒露之沾衣至如疑作山氣寒瀚海風急胡侵壠塞兵屯馬邑征人此時思歸下泣不覺漣如沾我衣濕別有洛陽才子人間人間　一作河間秀士遠自巖曲來遊學市有恨驚心無人知己聞墜葉而嘆息對浮雲而愁起恓恓兮怳若有亡此句疑有闕文覩薕葭之蒼蒼惜白露而為霜宋大夫聞而嘆曰歲乎不我與一寒一暑昔時春晚拂楊柳於南津今日秋深落芙蓉於北渚古人未達平生覊旅君何為而絕絃敢知音而相許重曰白日黯黯兮秋風多綠川蕭蕭兮空水波聞郢中之有曲試調露而為歌歌曰天降氣兮地凝精皇德茂兮芝蓋平金盤漬兮玉盃清葉有露兮落有聲遼東之鶴中夜驚日南之雞凌晨鳴華山柏兮多珠露松子服之得長生
集／總集／文苑英華／賦　凡一百五十卷／卷第十六　賦十六／天象十六／初日照露盤賦　二　盧景亮(P.77-1)
第二同前韻
盧景亮
揭金盤而受露擢仙掌而凌雲當朝陽之出海属寥郭之無氛霽色曈曨金輝晃晶光奕奕於九霄之際色昭昭於眾象之表大明既照夕露方盈金景相映銀華自清高不可攀駐王喬之羽駕仰不可視奪离朱之目睛彼方丈之金闕洎天台之赤城或煒煌而景耀或煥赫而霞明出人寰之杳眇隔海嶠之崢嶸孰與我之為異摽景光於上京觀其巃嵸雙立岩嶤上鶩輕靄不飛纖雲不度九成爛爛搖翠影於樓臺四野熒熒落浮光於草樹斯亦域中之殊觀其惟作器而盛露且夫先王立晦獨覩太陽卷天宇之夜色引帝庭之曙光惟大君之攸俟仰群后之所望其彩若電其形若月列缺雖伏常煒煒而不收蟾蜍已歸實亭亭而未沒日無私而見照盤既遇而斯發請言露盤之始也林巒掩映崖谷重深自蘊於石孰為之金遭漢皇之雅尚會良冶之幽尋忽範鎔而有作爰奉承之是任不然者在塗泥而重棄與瓦礫而湮沉安敢望微耀之輝映初陽之照臨金之為質也光盤之為體也靜從有感而出日諒無心而生景念志士之未偶因達人之宜作而後騁顧淺陋之凡才寧覬覦於大幸
集／總集／文苑英華／賦　凡一百五十卷／卷第二十七　賦二十七／地類三／西嶽望幸賦　閻隨侯(P.122-2)
西嶽望幸賦
閻隨侯
壯哉太華兮為金方之鎮削成四面壁立千仞勢阨河關兮橫地以傑出氣雄宇宙兮極天而增峻疏鑿則禹封崇則舜歷選列辟咸五載而一廵於昭有唐曷不登以肆覲我聖君之開元一十八載威靈限乎無外至德與日月齊明寳位與乾坤比大鴻澤洋溢湛恩滂沛萬國同於文軌百蠻襲於冠帶河海清夷風雲昭泰鬼神奔走而奉職玉帛梯航而入會蕩蕩乎巍巍乎誠聖人之神用也美不可得而稱載至若祖武宗文之業觀風問俗之勤舉由禮兮動為仁禔百福兮延群神無文之典咸秩中和之政惟醇邦國之鴻徽克播帝王之盛事畢陳若乃詩書禮義之府禮樂德之則設金馬石渠之署脩成均崇文之職坐公卿以
論道養更老而崇德詢善而當宁委裘禮賢而日旰忘食振木鐸而施令正銅儀而御極歌舞盡盛德之容聲明彰具物之餙此聖人之文教也先王剡木為矢弦木為弧所以脩戎器戒不虞於是簡車徒誓將帥百官象物而動軍政不戒而備重之以三令五申示之以戎昭果毅正卒伍駢部位鵝鸛魚麗兮鴈行鱗次鳴笳疊皷兮隱天動地自朝及野兮千乘萬騎谷轉山移兮天旋雲被赫赫震震耀武中原兮將除害以興利因農隙而講武事羗夷覩之以奪魄蠻狄聞之以挫氣雖商湯有景毫之命方此以知慙周成有岐陽之蒐比茲而多愧然後班師旅行慶賜穆穆煌煌焉舍爵策勳而飲至此聖人之武功也太原啟聖誕受駿命傳萬代兮本枝盛上黨興王休有烈光應大橫兮天業昌漢高不忘於豊沛光武不起於南陽故踰孟門越太行鏟危磴夷高岡馬無泛駕兮鑾珮鏘鏘車靡摧輪兮和鈴鈌鈌紛霍以電邁震隱轔以軍裝坌入乎舊宮之皇皇思宗祖之艱難詠潛龍於沂康出德教兮脩國章問老病兮勸農桑豈徒率子弟以佐酒歌大風而還鄉此聖人之廵狩一作省也古者為高必因丘陵為下必因川澤去舂陵之天邸望臺駘之星陌軒訪道乃逍遙於廣成丹陵出遊還悵望於姑射踐唐人之舊壤遵漢家之餘迹祠后土於汾陰盛禮容於瑤席既而泰折啟方壇闢有潔在盛有牲在滌奏咸池兮羅金石欽瘞繒兮埋玉璧幽髣髴
兮地祗格電輝輝兮神光赫時展豫兮群瑞臻紛景福兮隨吾君黃龍降兮應景運寳見兮寫龍文整樓舡兮濟橫汾縱歡樂兮歌白雲此聖人之報地也禮行於郊百神受職焉禮行於社百貨可極焉既即陰以報地遂就陽而禮天因吉土歷廣廛跨周服掩秦田萬乘星陳出直城之郊外八方雲會就京兆之天邊騎雜沓車駢闐赫赫奕奕而燭川以屆乎圓丘之前於是牲用特酒尚玄樂以雲門是重禮以蒼玉為先推高祖以作配五精率而來旋達上下合腥膻設柴燎致高煙上帝降監兮享明德子子孫孫兮萬億年此聖人之禮天也王者受命必升中以因名山告成功而紀厥美四時以春方首事五嶽以岱宗為始無懷以降七十有餘管仲所詳十二而已我皇承先王正統繼列聖遐軌幽明恊同靈物蕃祉故天不愛其寳地不愛其珍卿雲爛漫而動色醴泉湧溢而流津莫赤匪狐九尾而自擾莫黑匪烏三趾而來馴況復西鶼比翼東鰈呈鱗秬黍生於鄗沚苞茅出於江濱一莖九穗之禾備粢盛而競發雙骼一作輅共觝一作抵之獸供犧牲而自臻可不謂然乎我皇雖以地平天清時和歲貞欲行封禪之事猶執謙撝之情則有冠冕列辟搢紳諸生互陳嘉頌爭獻懇誠候屬車之塵者率土皆是請闕庭之下者靡日不盈於是備法駕順卜征襲時服肅天行河洛之人尚觀於後乘鄒魯之地已識其前旌氷湛千年之色山呼萬歲之聲常龍之
峯帝鄉之白雲遙接金雞之岫長安之曉日再明所以登封降禪所以騰鴻飛英既刻石以頌美亦泥金而告成信四三皇而六五帝曾何周漢之足名然後審度量正權衡咨嶽牧問黎甿人荷復除之惠家索牛酒之榮此聖人之東封也宗廟所以本仁祭祀所以尊祖馨香寧止於黍稷備物必該於水土故醴醆在堂粢醍在戶歌采茨肆夏之節奏文始五行之舞有來斯雍助我明主祝嘏祠說豈云虛取宜其時和人豊而神降之佑也故所以靈芝秀祥颷興月毳下膏露凝奉先帝而追孝遂加敬於園陵此聖人之致孝也倬彼靈嶽傑出秦畿豁為巨防壯我皇威雖國家盛德之無垠固先王設險而可依雄天府以岌岌符聖壽而巍巍萬物生華稟少陰之精粹五星分緯融太白之光輝俯壓黃壤上干翠微矧靈異之所蓄乃神仙之所歸實五鎮之為首諒群山之所稀且夫西嶽之為鎮也大焉西方之為義也多矣其色也白白為五色之質其音也商商為五音之紀其味也辛辛為五味之和其行也金金為五行之始帝則少皡居神位則蓐收在祀歲時有揫歛之功環寳多金石之美然所以能恊我大君之明命永作固而配天高峙也徒觀其交錯糺紛之勢盤礴峻秀之形嵒一作磊崿巘嶬停停熒熒紛刻峭其若削洞岈以杳冥樹色凝黛天光結青暗谷嵺而藏胚渾之氣幽嵒暘兮化神仙之靈中融寒暑下聞雷霆南澗載陽而北澗停雪
西峯見日而東峯見星偉哉靈造上峩窮昊憑之者永安涉之者難老疊嶂重巒互稠沓千巖萬壑相縈抱其虗谷也數行發地緣茂松其峻壁也百仞懸崖不生草夫崑閬峙於方外蓬傑於海島皆玄聖之所遊非化人之可保豈若茲嶽俯臨京鎬上有皇明玉女峯下有長安洛陽道作鎮并崇於雍豫靈祠化傳於洒掃雖則祀典遠更於百王都未若祚我唐之壽考矣然則神其聦明正直而一既德則斯輔知信不可失往歲垂天文運宸筆勒琬琰崇望秩云待子安民治國然後徐思其事懿夫俗阜時康今也正惟其日故可揚鴻徽而騰茂實奚不指河潼而嚴警蹕也又欲大康兆人兮嶽翼化淳四海兮嶽布沖和無疪厲兮嶽獎定禮樂諧神人兮嶽聽今萬邦胥悅四海肅清禮交樂舉人和政二世犯諱平豈猶茲嶽之所致實惟我后之明明又曰斯嶽降神生此多士則庶績咸若百工允釐河東地近領袖既得乎裴公圯上神人帷幄復歸於張氏況業固盤石城維宗子以為肺腑之親更任股肱之理惟邦是翰諒在乎此生甫及申豈惟於彼況乎聖德幽運通天玄一作至精山靈附化而開石蹊路非人而自成舊日隘途將帝道而俱泰從來絕險與太階而共平非我后至聖之所感豈能使造化之力再呈至乃紫闕東臨黃河北注嘉氣通於郊野休光被於草木桃林之野佇天馬而來遊蓮花之峯翼華盖而高度昔禹禪吳會穆幸崑丘既江山勞止
徒轍跡空留豈如是嶽不遠皇州何云歲時展狩信亦朝夕可遊今左馮郡縣萬方黎獻僉曰吾王不遊吾何以休吾王不豫吾何以助咸傾想於班瑞之辰屬望幸於肆朝之處國家頻成大禮天下大和豊穰歲積符瑞日多聖人雖欲行謙光遜讓之禮其如天意人欲何其如鬼神符命何誠可備西封之盛儀採東巡之舊制順三秋之仲月升二華而展祭巨靈贔負願高掌以扶輪仙廟虗佇欲睟容而警衛尋可封十狀之美盡遙陟七梯之勢命茲毛女執左纛而先驅策彼茅龍隨六馬而高逝坐金機於雲表題玉冊於巖際象榻與瑤壇共華石皷將天聲俱厲如是則鴻猷振於萬古盛烈光於千帝然後臨大河而沉璧更秩於百靈睠東洛以迴鑾永延於億歲已而歸格藝祖道洽華胥更崇太室之事復率東岱之初遂就恒山而展禮望衡嶠而移車聖主功成永穆羲皇之化小臣多幸敢獻登封之書
集／總集／文苑英華／賦　凡一百五十卷／卷第三十一　賦三十一／地類七／溜穿石賦　一　趙蕃(P.143-1)
溜穿石賦以能以甚柔而攻至堅為韻
趙蕃
山溜泠然漱幽石而濺濺恒羃歷以迸集忽嵌空而下穿介若自持謂稟靈而利物呀而中斷見積小以摧堅且其輕重異源剛柔殊類嘉洞出而無朕知累功而有自貫白雲之幽抱滴滴方來破蒼苔之古痕泠泠斯至崎峗莫狀激射無窮逗跳沫以居內洩涓流而在中日就月將必漸然而爭一作自赴因微方著殊異疑作易者之先攻原乎厥性既柔其平如砥因滴瀝以成象若洞澈而虛已注而匪竭歎追琢之莫加恊乃有時顧堅貞而何以下漱而玉中開似冰謂雕以為樽窪而無當疑鑿而成磴豁爾非憑然則引深邃洞觚稜諒在物而靡及非自微而不能由是異類相推於斯何甚蒙兮莫奪堅然是稟清光亂灑初熠熠以穿菱素彩頻垂每熒熒而透錦偉夫烱若方絜於焉注茲或零落以將盡竟連環而不遺依依未通遵神泉之靡息
一一將徹聽鳴玉之遠而故可以託質悠悠于山之幽載吐潛液靜如冥搜滴盤礴之間通茲餘澗挺剛克之際分乎至柔諒成功之不遠庶積習之可求
集／總集／文苑英華／賦　凡一百五十卷／卷第四十　賦四十／水九／氷井賦　一　李胄(P.177-1)
文苑英華卷第四十　　　　　　　　賦四十
水九
氷井賦二首　　　　　浪井賦一首
義井賦一首　　　　　井賦三首
枯井賦一首　　　　　耿恭拜井賦一首
井渫不食賦一首
氷井賦以寒井陰固氷以時入為韻
李胄
氷井皚兮星歲闡氷候井於春泮井含氷而晝寒其質也惟至貞而可鑒其量也惟極深而可觀夫其碧甃熒熒清光烱烱呀爾莫測堅爾而靜閉土膏之潛脉奪霜空之麗景疑濟時方候其獻羔利物不資於短綆前王何以貴氷而鄴臺尚開乎舊井下視千人傍窺百尋足使貪夫勵志君子戒心或以慮危則取象於履薄或以思險則取類於臨深豈從遠自窮谷而納于凌陰其道有恒其迹無因當未用也雖處而無悶當其用也雖向炎而不懼縱居井之未深亦在氷而守素若乃天地閉海河凝風落木霜含氷或呈六尺以表符瑞或因五行而見咎徵寧比夫在坎窞而不耀遇陽和而自升故知井之為德莫之可比奚若汲引於焉賓祭是以頒之也遍出之也時雖應用而無倦終待命於有時東風可觧西陸可期不以深而見棄不以輕而見遺側玉盤而有望仰金門而可入質惟務施固不恋於深山道貴能行亦何慙於改邑懿夫吾王之政無不
脩化無不及猶慮霜雹之為災故氷井所以立
集／總集／文苑英華／賦　凡一百五十卷／卷第四十五　賦四十五／邑居一／雲中古城賦　一　呂令問(P.201-2)
雲中古城賦
呂令問
正北曰并有唐作京密近戎狄張皇甲兵尹也總居守之任將也當節制之名故卒乘輯睦而王都肅清於是斷武誼按亭燧電轉前旌風吹橫笛楊葉箭的蓮花劔騎下代郡而出鴈門抵平城而入胡地挾纊稱暖投醪必醉則知撫之者誠難用之者不易是時陰閉群山寒凋眾水川平塞廻冰飲霜宿慷慨乎大荒倘佯乎遊目區脫潛遁屠耆懾逐訴古城之謂何傳魏家之所築伊昔晉京版蕩海縣沸騰不有所命將何以興王師赫怒爰整其旅霧集雲屯龍驤鳳舉棄萬里之沙漠傍五原之風土肇為此都寔惟太祖夫其規典章辨封疆池桑乾之水苑秦城之牆百堵齊矗九衢相望歌臺舞榭月殿雲堂開儒士於壁沼貯美人於玉房翕習沸渭熒熒煌煌取威定覇於是乎在施令作法罔或不臧武破六州之內文宅三川之陽何其壯也既而年代倏忽市朝遷徙干戈鼙皷之雄綺羅絲竹之美孰不煙散雨絕沙埋灰委樹名歡而詎存鳥稱樂而俱死危堞既覆高墉復夷廖落殘徑依俙舊墀榛棘蔓而未合苔蘚分疑乎相滋伏熊鬬贙騰麕聚麋常鳴悍鷩乍嘯愁鴟不可勝紀但令人悲胡風起兮馬嘶急漢月生兮鴈飛
入可憐久戍人懷歸空佇立有客志遠才雄秉義由衷負詩書禮樂之用蘊蕭曹魏邴之風虜庭高枕河源鑿空霜犯鬢而先白塵染顏而少紅三為都護五掌元戎益封而廣國事利而業崇獨見凌雲而作賦誰言坐樹而論功者哉
集／總集／文苑英華／賦　凡一百五十卷／卷第四十六　賦四十六／邑居二／沙堤賦　韋肇(P.207-2)
沙堤賦以隱以金椎樹之青槐為韻
韋肇
遵大路乎新謀倚善人之廣運沙之積也得禦濕之宜堤乃名焉審用功之分爰謀爰度是築是隱使夫晴靡磽确之煩雨無塗潦之窘若然者施之城闕豈但三條之通用之郊垌可以千里而近伊功足紀斯美奚擬臺或虧簣我終始兮無然山不讓塵我包含兮亦爾應物兮寧倦安卑兮詎耻俾時行各得其所由故日用不知其所以君勿謂泥滓之賤君其乘弘益之深高而不危仰諸侯之殊化直而能正定志士之夙心何止禦浸淫而為岸或當披隤阤而棟金其處周帝城之內徒有羨於瑤池其堅也雖眾人之力固自得於金椎亦由道存而命舛天縱而非師是以遽疑奔衝應馳鶩洞萬戶兮旁啟紛九門兮爭赴往來相接見軒蓋之成陰蹊逕自開何桃李之足樹役無妨時利
莫尚茲豈衢於踰且以疑夫大為防也能保其固匪同中聚而兩之仰對高闕兮熒熒夾植喬木兮青青無偏無頗庶託情於王道不騫不圮長委質於地靈願得乘衘輦蔭官槐敢邀功於捷徑期展効於微埃徒一作人以為臨曲沼登高臺城不如賦沙堤之盛觀足以騁作賦之才
集／總集／文苑英華／賦　凡一百五十卷／卷第四十七　賦四十七／宮室一／阿房宮賦　杜牧(P.212-2)
阿房宮賦
杜牧
六王畢四海一蜀山兀阿房出覆壓三百餘里隔離天日驪山北構而西折直走咸陽二川溶溶流入宮墻五步一樓十步一閣廊縵廻簷牙高啄各抱地勢鉤心鬬角盤盤焉囷囷焉蜂房水渦矗不知乎幾千萬落長橋臥波未雩何龍複道行空不霽何虹高低冥迷不知東西歌臺暖嚮春光融融舞殿冷袖風雨凄凄一日之內一宮之間而氣候不齊妃嬪媵嬙王子皇孫辭樓下殿輦來于秦朝歌夜絃為秦宮人明星熒熒開粧鏡也綠雲擾擾梳曉鬟也渭流漲膩脂水也煙斜霧橫焚椒蘭也雷霆乍驚宮車過也轆轆遠聽香不知其所之也一肌一容盡能極妍縵立遠視而望幸焉有不得見者三十六年燕趙之收藏韓
魏之經營齊楚之精英幾世幾年剽掠其人倚疊如山一旦有不能輸來其間鐺玉石金瑰珠礫擲邐迤秦人視之亦不甚惜嗟乎一人之心千萬人之心也秦愛紛奢人亦念其家奈何取之盡錙銖用之如泥沙使負棟之柱多於南畝之農夫架梁之椽多於機上之女工釘頭磷磷多於在庾之粟粒瓦縫參差多於周身之帛縷直欄橫檻多於九土之城郭管絃嘔啞多於市人之言語使天下之人不敢言而敢怒獨夫之心日益驕樊川集文粹並同或添而字非固戌卒呌函谷舉楚人一炬可憐焦土鳴呼滅六國者六國也非秦也族秦者秦也非天下也嗟乎使六國各愛其人則足以樊川集文粹並同或添併力而三字距一作拒秦使秦復愛六國之人則逓三世可至萬世而為君誰得而族滅也秦人不睱自哀而後人哀之後人哀之而不鑒之亦使後人而復哀後人也
集／總集／文苑英華／賦　凡一百五十卷／卷第五十四　賦五十四／禋祀一／有事于南郊賦　杜甫(P.246-1)
有事于南郊賦
前人
盖主上兆於南郊聿懷多福者舊矣今茲練時日就陽位之美又所以厚祖考通神明而已職在宗伯首崇禋祀先是春官脩一作條頌祗之書獻祭天之紀令泰龜而不昧俟萬事之將履掌次銳一作閱氊邸之則封人考壝宮之旨司門轉致乎牲牢之繫小胥專達乎懸位之使二之日朝廟之禮既畢天子蒼然視於無形澹然若有所聽又齊心於
宿設將旰食而匪寧旌門坡陁以前騖彀騎反覆以相經頡一作頔曾城之軋軋軼萬方一作戶之熒熒馳道端而如砥浴日上而如萍制一作製翠旄於華盖之用彗黃屋於鉤陳之星神仙戍削以落羽魑魅一作魍魎幽憂於固扃戰岐憟華擺渭掉涇地回回而風浙浙天泱泱而氣清清一作青青甲胃乘陵轉迅雷於荊門巫峽玉帛清迥霽久雨於蕭湘洞庭於是乘輿霈然乃作一有翳字夫鸞鳳將至以沖融廓不可乎彌度聲明通於純粹溟涬為之垠堮駟蒼螭而宛蜒若無骨以柔順奔鳥獲之黝蟉徒有勢於殺縳朱輪竟野而杳冥金萬范切見西京賦成陰以結絡吹堪輿以軒輕搶寒暑以前却中營密擁乎太陽宸眷眇臨乎長薄熊羆彌周禮小祝彌岳用此彌字耳以相舐虎豹高跳以虗攫上方將降帷宮之綝縭屏玉軑以蠖畧二字見甘泉賦人門行馬以拱乎合沓之壇一作場皮弁大裘始進於穹崇之幕衝牙鏗鏘以將暮一作集周衛轇轕而咸若月窟黑而扶桑寒田燭稠而曉河一作星落肅定位以告絜藹嚴上而情超雲萏菡以張蓋春葳蕤以建杓簪裾斐斐鐏俎蕭蕭方面曲折周旋寂寥必本於天王宮與夜明祭法王宮祭日夜明祭月相射動而之地山林與川谷俱標於是乎官有御事有職所以敬鬼神所以勤稼穡所以報本返始所以度長立極玄酒明水之上越席疏布之則必取先於稻秫麴蘖之勤必取著於紛純紋一作文繡之餙惟三牲八簋豊備以相沿而蒼壁黃琮實歸乎正色先
王之丕業繼紀一作起信可以永其昭配群望之徧祭在斯示有以明其翼載由是播其聲音一有以字陳一有列從二字乎節奏以進退韶夏護武采之於訓謩鍾石陶匏具之於梗概變萬形於動植聽宮徵於砰礚英華發外非因乎筍之高和順積中不在乎雷鼓之大既而骨胿罥柴燎窟塊騞璧砉一作砉擘赫葩一作斜晦潰雷一作電纏風升雪颯星碎拂勿濙一作濚渺溟芊萍一作蓯淬聖慮岑寂玄黃增霈蒼生顒昂毛髮清籟雷公河伯或騃以脩聳霜女江妃乍紛綸而晻曖執紱秉翟朱干玉戚鼓瑟吹笙金支翠旌神光條歛祀事虗明於是涾乎渙汗紆餘乎經營浸朱崖而灑朔漠淗一作暘谷而濡若英耆艾涕而童子儛叢棘折一作拆而狴牢傾是率土之濱覃酺醵以涵泳豈一作非奉郊之縣獨宴慰以縱橫玄澤淡泞乎無極殷薦綢繆乎至精稽古之時屢應符而合契聖人有作不逆寡以雄二字一作而推成爾乃孤卿侯伯群儒三老儼而絕皮軒趋帳殿稽首曰臣聞燧人氏已往法度難知文質未變太昊氏繼天而王根啟閉於厥初以木傳子攄一作終始而可見洎虞夏殷周茲渙炳而葱倩秦失之於狼貪蠶食漢綴之以蛇斷龍戰中莽茫一疊茫字夫何以一無此字從聖蓄縮曾不下眷伏惟道祖視生靈之磔一作裂醜害馬之蹄齧呵五精之息肩考正氣之無轍恊夫詒孫以降使之造命更挈一作潔累聖昭洗中祚觸蹶氣慘黷乎脂夜之妖勢迴薄乎龍蛇之孽伏
惟陛下勃然憤激之際天關一作闕不敢旅拒鬼神以一作為之鳴咽高衡騰塵長劔吼血尊卑配宇縣刷插紫極之將頺拾清芬於已缺鑪之以仁義鍛之以賢哲聯祖宗之耿光卷夷狄之彯撇蓋九五之後人人自以遭唐虞四十年來家家自以為稷王綱近古而不軌天聽貞觀以高揭蠢爾差僭粲然優劣宜其課密於空積忽微刊定於興廢繼絕而後覩數統從首八音六律而惟新日起筭外一字千金而不滅上曰吁昊天有成命惟五聖以受我其夙夜匪遑定一無此字寔用素樸以守于嗟乎麟鳳胡為乎郊藪乃上帝之降鑒及茲玄元之垂裕乎后夫聖以百年為鶉鷇口豆切道以萬物為芻徇今何以一有此字茫茫臨乎八極渺渺託乎群后端策拂龜於周漢之餘緩步濶視於魏晉之首斯上古成法盖其人已朽不足道也於是天子默然而徐思終將固之又固之意不在抑殊方之貢亦不必廣無用之祠金馬碧雞非理人之術珊瑚翡翠此一物何疑奉郊廟以為寳增怵惕而一作以孜孜況大庭氏之時六龍飛御而一作之歸
凡一作皆集本
集／總集／文苑英華／賦　凡一百五十卷／卷第五十七　賦五十七／禋祀四／明水賦　一　崔損(P.257-1)
文苑英華卷第五十七　　　　　　　賦五十七
禋祀四
明水賦六首　　　　　大羹賦一首
象樽賦一首　　　　　黃目樽賦二首
明水賦以冷然化感潔我蒸嘗為韻
崔損
大饗之禮明水攸先其水也所以本太古之椁朴其明也所以享至敬之昭宣從朗月之潛化應陰燧而通玄暗度晴空泛銀河而色靜曉臨清廟浮玉露而光鮮既潤下以功愽亦就濕而義全冥兆朕於至理契幽微於自然加五齊而致獻首三酒而告虔觀其象在乎天德包乎坎類影響之相召恊陰陽之應感其禮斯節其色斯潔不假縮於苞茅復何施於麴蘖將汙樽而並用與越席而齊列或異乎勿幕有孚豈比夫不食而渫一作食而貴渫皛皛熒熒清清冷冷明德為馨神人是聽從無味而有味自無形而有形深源莫測實資造化濯桂影於遙天洗蟾光於永夜懿夫昭潔著贊溉賞常蒸宜玉斝之見貯匪金盤之見承若乃鼎俎備設嘉羞眾夥苾苾芬芬名之莫可尚其本也知享獻而縻他貴其新也諒斟酌而在我於維巨唐穆穆皇皇崇初祀異一作與蒸甞玄酒乃薦至誠允臧天降其福地出則祥醴泉洋洋明水是將徹慶雲之色映瑞日之光群臣作頌歌孝治唐諱之無疆
集／總集／文苑英華／賦　凡一百五十卷／卷第六十三　賦六十三／儒學三／螢光照字賦　一　楊弘貞(P.285-1)
螢光照字賦以能勵躬必大成為韻
楊弘貞
儒有貧居在陰志學無必思照字之物類得聚螢於心術處點熠熠文彩之旁流開卷熒熒古今之洞出曈曨隱映積小而成臨竹簡而增美歷銀鉤而轉明讀周室之書每見日中之字覽龐涓之傳猶疑火照其明既有求於時習奚勿用而宵行想夫交錯積中英華發外魚鳥飛動鉛黃
晻靄無心於處暗彌見精專取足於臨文豈勞光大炫晃無窮心勤飭躬泛凝暉於垂露飜碎影於雕蟲筆精之體無隱藻思之文有融既的皪於六身之上復浸淫於三豕之中則知雅善從宜功能自勵時當炎燠嗟映雪而未期義涉穿窬忌偷光之失計是用聿求昭質承乏華燈每揚之自此知照況燭之因以輝弘斯作者所以警清生而體物俾無忘其所能
集／總集／文苑英華／賦　凡一百五十卷／卷第六十五　賦六十五／軍旅二／立走馬賦　喬彛(P.292-2)
文苑英華卷第六十五　　　　　　　賦六十五
軍旅二
立走馬賦一首　　　　觀兵部馬射賦一首
師貞丈人賦一首　　　善師不陣賦一首
有征無戰賦一首　　　王師如時雨賦二首
轅門射戟枝賦一首　　佩刀出飛泉賦一首
孫武試教婦人戰一首　垓下楚歌賦一首
立走馬賦
喬彛
元戎帳外兮何者雄躡絕電踏追風於是千旗已合萬馬既匝槍疊環廻轅門洞開紛熒熒以照雪殷嶫嶫以隨雷嚴鼓齊蒼山破一夫唱萬人和寒笳既鳴攢騎無聲左右交入奔騰迸集鴻洞戢孴陰森嶷岌揮鐵騎以突空上金鞍而吃立倫寳刀以直視拔長劔而端揖奔鯨絕海旋巨浪以尚遅餓鶻飜身寫長風而未急於是神仙怳鬼恠呼吸擺金甲而作寒噴玉花而半濕膂力既剛雄鋒莫當擲紅旌以顛倒按白刃以熒煌霍滅沒離披頡引山河之奔走隨簸蕩以低昂訝夫累跡從容自適互擗易沸霹靂豁千里以萬重廼左射而右射餘疑掉青絲繫練影呌天閽揮落景雲旗一簸飜古塞而半飛畫戟雙盤寫長風而自冷況復騰勇氣耀紅塵倚精誠而張膽仗忠信以扶身妙能傑出其大絕倫感平生之顧遇睹性命之逡廵既見知於挺將疑作時寧有力於依因得逢堯舜之代
以備爪牙之臣恨武揚之尚狹踢高步而難伸皆曰若更度交河絕大漠藏鐵羽銷金錯橫穿馬邑雷鼓出於地中直上龍城將軍忽如天落引皇風之披靡蕩殺氣以澄廓不離旗旆長隨衛霍鞭八方之戎羯豁萬里而開拓聘輕趫之俊藝突沙塞以取樂壯觀呈肅然清揚大旆入舊營
集／總集／文苑英華／賦　凡一百五十卷／卷第八十二　賦八十二／雜伎二／樓下觀繩伎賦　張楚金(P.372-2)
樓下觀繩伎賦
張楚金
惟千金之令節啟聖壽兮無疆詔百辟以高會挾宸歡而未央地勝樓闢天清氣涼禮容克備樂府斯張翕赫曶霍熒熒煌煌伊曠古之未有豈名言之得詳迺有殊伎特異呈材累至動不勤物用非假器觀夫立象盖取諸意本自宮中之傳名為索上之戲掖庭美女和歡麗人身輕體弱
絕代殊倫被羅縠與珠翠鋪瓊筵與錦茵其綵練也橫亘百尺高懸數丈下曲如鉤中平似掌初綽約而斜進竟盤姍而直上或徐或疾乍俯乍仰近而察之若春林含耀吐陽葩遠而望之若晴空廻照散流霞其格妙也窈窕相過蹁躚却步寄兩木以更攝有雙童而並鶩還廻不恒踴躍無數驚駭疑落安然以住雖保身於萬終疑恃君恩於一顧節應鍾皷心諧律呂履氷谷兮徒云臨焦原兮虗語是時齊謳輟響趙舞掩色絲桐發而沮勢丸劔西京賦跳丸劔調而挫力方言疑寰海清天階平兵革不用兮國無征風雨既洽兮年順成上曰可樂人胥以亨大則有燾載之義小則無角和疑之名固端拱而成理豈繫物而為程者哉
集／總集／文苑英華／賦　凡一百五十卷／卷第八十六　賦八十六／符瑞三／紫玉見南山賦　李覲(P.392-2)
紫玉見南山賦以由德通祥至如影響為韻
李覲
南山之陽何珍不藏昭皇家之至德發紫王之禎祥熒熒兮千嵓動色烱烱兮萬壑生光映于林謂群鳳之集上據于石辨眾珉之居旁固已聞於往牒遂荐臻于我皇稽夫所自無脛而至每隱曜而不欺曷招携之可致所以瑞於有道將委質而式孚出非其時則韜光而自棄南晀穹崇王見于中貞姿豈琢勁質非礱遠而望焉與彩雲而搖曳即而察也雜嘉氣之葱蘢對白璧而即異配玄珪而悠同故瑞無應而不至事有感而遂通通人莫測孰知其色由是王者憑之而致理君子觀之而比德明琬琰之在茲豈瑕瑜之有匿原乎玉之處幽儉德是脩德表玉而應瑞玉
用德而降休盖真宰之潛運知神功之所由不然安得揖至寳於潛谷闡皇風於大猷而已哉若乃外徹中朗冷然如響珮服之處雖貴乎山玄抵鵲之時罔懷於土壤大矣哉瑞無常居因化所如惟德是依彼自彰於符契不貪為寳我何待而沽諸故客有觀光而歌曰歸大素兮遠蠻屏有瑞玉兮見霄嶺浮紫氣於雲際混清輝於水影庶南山之不騫期我皇之惟永
集／總集／文苑英華／賦　凡一百五十卷／卷第八十七　賦八十七／符瑞四／竹宮望拜神光賦　一　張餘慶(P.394-1)
文苑英華卷第八十七　　　　　　　賦八十七
符瑞四
竹宮望拜神光賦二首　漢皇竹宮望拜神光賦一首
漢武帝齋宮產靈芝賦一首　西掖瑞柳賦二首
國子丞廳連理樹賦一首　連理樹賦一首
瑞橘賦一首　　　　　　再生檜賦一首
竹宮望拜神光賦以親饗虔潔靈報光燭為韻
張餘慶
洪惟漢后有事郊禋感流光之委照爰拜賜於上神初自竹宮覩殊祥之溢目俄低玉佩方致敬而俯身有以見感而必應孰謂其尊而不親徒想夫寰宇肅清齋庭夜敞辛日惟吉明神是饗德馨而祀事精慤福降而禎祥歸往彼靈輝之自天若有答於吉蠲下雲路而瞥爾照祠壇而烱然冥感而來耒狀如虹之炳耀齋莊前致配明火以昭宣武皇自以為備物展禮儲精告虔苟降鑒之不昧宜受賜於上玄仰而望之初奪目以爛爛俯而見也且鞠躬以拳拳若然者豈不以蒼璧儼陳圜丘宿設帝心精一祀物豊潔夫瑞聖而為光委靈壇而不滅不然則何以煌煌熒熒發自杳冥于以表異於焉效靈臨爟火張晏注史記權火音爟周礼有司爟許氏說文舉火曰爟此書第五十六卷有雍畤舉爟火賦不可泥司馬氏史記索隱改作爟火後同以助耀照俎豆而分形者乎跡彼光臨寔惟冥報宜望拜以俯偻表至精而懇到是知君德允臧天道孔彰崇嚴祀而神降之吉潔齋心而物効其祥初電烻以散色忽星流以耀芒降
自彼天豈慙於紫氣不資于水且異於榮光國家德邁炎靈時稱玉燭擁神光而先敬脩祀禮而將續有客觀光歎美不足何待時而就列庶餘光之可曯
集／總集／文苑英華／賦　凡一百五十卷／卷第九十五　賦九十五／人事六／夢舞鍾馗賦　周繇(P.434-2)
夢舞鍾馗賦以德至前王始觀神跡為韻
周繇
皇躬袍疾佳夢通神見番綽兮上言丹陛引鍾馗兮來舞華茵寢酣方悅於宸不知為異覺後全銷於美疢始訝非真開元中撫念齊民憂勤大國萬機親決於宸斷微遂沾於聖德金丹術士殊乖九轉之功桐籙醫師又寡十全之力爰感神物來康哲王于時漏滴長樂鍾敲建章扃禁闥兮閑羽衞虛寢殿兮閴嬪嬙虎枕欹象榻透熒熒之影鰕鬚簾卷魚燈搖閃閃之光聖惝恍以方寐怪狀朦朧而遽至矹疑作硉矹標眾類特異奮長髯於闊臆斜領全開搔短髮於圓顱危冠欲墜顧視纔定趨蹌忽前不待乎調鳳管撥鸞絃曳藍衫而纚揮竹簡以蹁躚頓趾而虎跳幽谷昂頭而龍躍深淵或呀口而揚音或蹲身而節拍震雕栱以將落躍瑤階而欲折萬靈沮氣以慞惶一鬼傍隨而奮躑煙雲忽起難留舞罷之姿雨雹交馳旋失去來之跡睿想纔寤清宵已蘭祛沉痾而頓愈痒山錦切寒也御體以猶寒對真妃言寤寐之祥六宮皆賀詔道子寫婆娑之狀百辟咸觀彼號伊祁亦名欝壘儺祅於凝之末驅厲於發生之始豈如呈妙舞兮薦夢明若康寧兮福履
集／總集／文苑英華／賦　凡一百五十卷／卷第九十六　賦九十六／人事七／漢武帝重見李夫人賦　二　康僚(P.438-2)
第二以神仙異術變化通靈為韻
康僚
漢武帝諸宮此夫人兮恩意難同悲艷質以長逝恨深情之莫通夢想徒勞寧及九泉之下神仙有術能生一夕之中帝乃暫釋幽懷將觀異變儼宸儀於玉座張翠幄於蘭殿清風拂戶疑髣髴以徐來皎月臨軒尚朦朧而未見且其駐視潛聽虔思效靈燎金爐之馥馥燦銀燭以熒熒寂寞而求瞥爾而風生綺席從容以俟俄然而影在花屏于時漸出形儀暗聞珠翠初半面以呈姿忽全身而表異盈盈不笑如羞久別之容眷眷無言莫問平生之事是則嬋娟可翫隱映難親不有如有非真似真既揚翹而掩袂亦流盻以凝神翡翠簾前悵望三千之女芙蓉帳裏分明二八之人況乎麗服逾春美顏多暇楊襜如之羅綺飄藹若之蘭麝非因不死之藥豈便長生何用返魂之香自從神化及夫弄花態以遺妍望君王兮不前復認吹笙之侶終疑獻菓之仙目眄眄以徒極心搖搖而詎傳迷甚化宮周穆之遊固爾地非巫峽楚襄之夢應然已而頓解前思詳窺舊質爰將託方士展神術謂傾城之且驗豈同輦之無日殊不知事本憑虛功難責實夜如何其夜已闌悵飄然而復失
集／總集／文苑英華／賦　凡一百五十卷／卷第一百一　賦一百一／工藝／運斤賦　二　獨孤受(P.463-1)
第二同前韻
獨孤受
漆園傲吏志愜神王和而不唱或崆峒之間或濠濮之上誠道樞之同體表人情之異狀爰感激於惠施乃興之於
郢匠嗟乎功疑有善價吾道之亞既出鬼而入神亦千變而萬化可以迎夫遠近可以接夫上下用之朋友管鮑可以全交行之君臣桓文可以致霸請言其始也鼻之垔兮匠之良子有度兮我有長刑枯木兮自若斤成風兮允臧土微微以霞散刃熒熒以電光信之者雙美疑之者兩傷其為心也以濟其為妙也更相吾固知青萍之術兮空設公輸之巧兮徒甞實由氣同者合聲同者應揮手餘地因悟解牛之能忘情銛鋒宛識狎鷗之興豈兩賢之相扼乃二人之俱別有不度其時不稽厥疑蒿目猶視蓬心自師代匠石而忍垢騁鋒刃而勿思永昧心得圖為面欺苟臨事以率爾成後悔而悽其且傷於手之是懼亦何暇乎涅而不緇曷若素緝乃事爰定乃志料輕重審同異曾無恐泥之憂頗識斷金之利雕鎪合乎神理磨礱出乎人意苟自得以忘形亦可慙乎有鼻至於道洽情融體異心同求之不得感而遂通利器見投尚蒼惶於麾下良工斯在乃拂拭於塗中君既有執柯之便豈比夫按劔之雄
集／總集／文苑英華／賦　凡一百五十卷／卷第一百三　賦一百三／器用二／昆吾切玉劔賦　金厚載(P.472-2)
昆吾切玉劔賦以利刃無儔堅鋼必截為韻
金厚載
劔者金之利器玉者寶之至堅韜百鍊之形迴倚天而入用斷十德之質信如泥而莫全蓋以碎礪呈彩磨礱發鮮開匣寶之炯爾切連城而爛然原其周穆西征戎王獻至刃決雲以增價鍔開蓮以逾利明星耀色固已直於千金白玉雖堅纔可當於一試於是搜韞匵示精剛謀剸割輝鋒鋩舉連環而動月掌盈尺以凝霜投刃皆虛無然之異響應機立斷俄凜若以分光暎日惟明搖容轉潔乍毀方以旁達忽離堅而中絕仰鋒亂起初每謂如花飛應手金開終有疑於氷裂固可以鄙牛斗之氣衝陋蛟螭之精截應用無敵清貞莫儔銷白虹以影碎耀青虵而色秋黯
黯文開獨疑作猶庭中而電轉熒熒屑落類掌下以星流素彩交光清文耀質既衛身之可保豈化龍而無必色離溫潤光開縝密形錯落以膚寒彩璘玢而皆溢是知器有異而神符物至精而用殊向若鍜非良冶質匪昆吾則安能充遠戎之獻斷抵鵲之徒倘遇英雄之提攜而可以時逢琬琰固剪截之如無嘉乎資礪乃之功剖溫其之潤剸犀莫比其銛鍔斬馬難齊於利刃夫如是知鍜鍊之至精切璠璵而可信
集／總集／文苑英華／賦　凡一百五十卷／卷第一百三　賦一百三／器用二／漁父辤劔賦　宋言(P.473-1)
漁父辤劔賦以濟人之急取利誠非為韻
宋言
彼子胥兮亡命江湄賴漁父兮停橈在茲既橫流而濟矣因解劔以酧之厚意慇懃何惜千金之器高精特達竟陳三讓之辤稽其去國無途迷津獨立前臨積水之阻後有追兵之急躊躇而鶴髮相哀顧盻而漁舟可入憂心盡展憑刳木以何虞渡口雖遙挂輕帆而已及繇是拂拭青萍披陳素誠念險難以知我顧提攜而賜卿拔三尺之熒熒波間電落橫七星之凜凜掌上風生叟乃莞爾興言搘頤話志本期浩淼以排難詎可愴惶而徇利酧仁報惠承多公子之心害義傷廉異日一作且異老夫之意況乎此楚令方急嚴刑具陳盡索奔亡之黨先誅隱匿之人若以爵祿為念華榮是親則械爾躬而赴國持爾劔以防身整棹西歸自受執珪之賞論功北面寧亡切玉之珍盖由惻隱為心艱危是濟方圖散髮之樂豈假吹毛之銳情高而俗慮難
量語罷而鳴楖忽逝連環吐月空臨玉匣之間一葉乘風漸入寒烟之際豈不以識達精微言窮是非棄霜刃以長往弄雲濤而不歸寂寞巖烟沉東流之渺渺淒涼浦樹含落日以依依異乎義立一朝名超萬古決雲之異狀徒逞皎日之深誠不取則知美范蠡而述魯連信斯人之可伍
集／總集／文苑英華／賦　凡一百五十卷／卷第一百五　賦一百五／器用四／千秋鏡賦　張彙(P.479-2)
千秋鏡賦以鵲飛如向月龍盤以暎池為韻
張彙
伊惟仲秋日在端午我皇帝出震蘭殿誕膺紫微祥光夜合佳氣晨飛聖人作而萬物覩固先天而天不違是以禮容之盛六葉交暎或體天以設軌或因時而布令乃啟新節
獻金鏡刑于四海加於百姓虛以受物則萬象必涵金以平心而九流惟正當其時也天宮戚里公侯卿士各薦其明用申知己雖大小而殊致必規圖而相似且夫考工垂典匠人有作或鑄或鎔是磨是削刻以為龍鏤以成鵲初臨玉扆透鸞景而將飛末樹金墀拂菱花而不著徒觀其用之則滿捨之則虛固無私於物類非取鑒以焉如爾其提握見重光芒未歇若清潭之無比類瑤池之有月如以題古字隱盤龍無藏菲薄無漏纖濃暎空而天地且霽照遠而山河更重豈獨淋漓玳瑁之床澄澈芙蓉之帳熒熒綺疏之下皎皎青樓之上有美人兮無良媒飾娥眉而相向者也所以吾君欽崇萬化錫賚百官其表不枉其形必端詩所謂我心匪鑒豈不戒於遊盤別有照象無疲含光未知方有期於見膽竊自比於臨池儻先容之可致庶斯焉而取斯
集／總集／文苑英華／賦　凡一百五十卷／卷第一百六　賦一百六／器用五／孔子石硯賦　王嵩萼(P.486-1)
孔子石硯賦
王嵩萼
昔夫子有石硯焉邈觀器用宛無雕鐫古石猶在今人尚傳從歎鳳兮何世至獲麟兮幾年世歷近王近霸年止幾徂幾遷任往迴於几席垂翰墨於韋編時亦遠矣物仍在焉非聖人之休祐安得茲而不捐洎乎俗遠聖賢教遺齊魯列廟以居先師攸主上熒熒以光澈旁羃羃以色固介爾貞堅確乎規矩昔諸侯立政周道無聞嗟禮樂之仍缺歎詩書而未分聖人乃啟以褒貶垂以典墳必藉茲器用成斯文盖石固而人往亦事存乎硯云至乃方質圓形錮模龜首雕飾為用陶甄可久橫彩烟而不絕添綠水而常有豈如石焉斯為不朽昔偶宣父厥容伊何旁積垂露中含偃波時代遷移去游夏而彌遠日月逾邁變炎涼之已多別有縫掖書生獻策東京抑垂先哲攻文後成叨秉筆以當
問愧含毫而頌聲
集／總集／文苑英華／賦　凡一百五十卷／卷第一百七　賦一百七／器用六／小撲滿賦　張鼎(P.490-1)
小撲滿賦
張鼎
天何言哉信陽去而陰來器之形矣必虛往而滿止埴為質惟人為軌靡不有初方應物以虛己鮮克有卒因藏鏹而見圮其中也幽幽冥冥其外也青青熒熒疑攝生而養神靈積而不散持莫能久何始吉而終凶竟出無而入有豈獨夫魯廟欹器中則正而滿則覆周陛玉疑人和其容而端其口譬高流而岸坼等珠盈而蚌剖日中則昃月滿則虧故君子終吉以流誡天地勞謙而自卑別有孫弘舉賢不患於貧窶長倩投贈竊勵於風規苟欲全身而避害固可翹勤而鑒斯
集／總集／文苑英華／賦　凡一百五十卷／卷第一百十一　賦一百十一／服章一／鎮圭賦　二　蔣防(P.506-1)
第二同前韻
蔣防
天鎮四野君尊萬方取威重以馭物在秉持而有章叶和人神蓋先之於六瑞表正旒扆誠用之乎百王斯為貴也誠一作寳之大者琢磨有耀溫潤無瑕天臨靜謐以我鎮壓乎寰中帝德休明以我熠耀乎諸夏皓爾凝潔溫如可觀蘊五德之符采寫四鎮之峯巒其色正其容端乃直乃方象名山而守固不瑕不穢春秋繁露曰王有瑕穢配王室以常安豈不真姿有奉嘉名天寵遠以視其凝命近以彰其端拱大而不琢禮經匪尚其文華執之不廻聖人無離其輕重想夫始自良工成茲國器端乎掌握撫寧天地邦有六瑞而圭列其初國有三山而象包其四穆穆之儀是佐溫溫之德斯備所謂天子是毗邦國是維雲虹發色氷雪成姿玉
几臨朝承德音而有裕金門曉闢布寬一作仁政而無私是知岱華恒衡之高自此而增峻琳琅琬琰之美自此而發奇形抱素以呈研聲含清而取振當照臨之際曾不掩瑜在韜韞之時寧忘作鎮所以朝九有接萬靈奇姿粲粲眾彩熒熒大禹成功垂芳於帝典吾君致理酌憲於國經故曰觀一圭之質見四鎮之形觀一夫之政見萬國之寧儒臣賦鎮圭之事敢大揚于王庭
集／總集／文苑英華／賦　凡一百五十卷／卷第一百十六　賦一百十六／寳二／握中有玄璧賦　李為(P.530-2)
握中有玄璧賦以希代之珍耀乎掌握為韻
李為
璧為至寳握以藏輝與似月之色異俾如虹之氣微歛外之容豈曰寘予于暗玄中之理尚乎知我者希故其性比內融跡同反照拱形若將乎力素疑點影似因乎墨妙見心之後任欲蓋而彌彰窺指之間縱有光而不耀退雖於密德亦不孤方期發色於斯矣豈務掩瑕而已乎初疑捧匣將投尚韞如漆或若橫肱未抵已恠得鳥懿夫藏點點而獨青映纖纖而有象或微疑其手澤竟空勞於目想同錫玄之後不蹔去身驗守黑而居則先指掌不然何以久而不磷蔽而惟新雖未能如雪亦足以賤珉既剖乎石幸依乎人似乎中而隱影若居外以藩身攬之為盈手之玩出也為連城之珍圓而琢之而能全璞溫而執之何以不濯雖默默而沉潛每熒熒乎把握始同乎懷而披褐恐久而袖化為緇雖存已之雕鏤實賴君以保持言揚者或是色取者猶疑苟能執而無失豈得棄之如遺深潛越石之拳明則誠矣固望荊山之目默而識之斯蓋見美一時同珍百代諒閟兮懷寳多斯兮若昧幽矣握中之璧實清流而可愛
集／總集／文苑英華／賦　凡一百五十卷／卷第一百二十三　賦一百二十三／薪火／清明日恩賜百官新火賦　謝觀(P.563-1)
清明日恩賜百官新火賦以題為韻除清字
謝觀
國有禁火應當清明萬室而寒灰寂滅三辰而纖靄不生木鐸罷循乃灼燎於榆柳桐花始發賜新火於公卿由是太史奉期司烜不失平明鑽燧獻入匍匐而當軒奏畢初焰猶短新煙未密我后乃降睿旨茲錫有秩中人俯僂以聳聽蠟炬分行而對出炎炎就列布皇明於此時赫赫遙臨遇恩光於是日觀夫電落天闕紅排內垣乍歷闈璅初辭渥恩振香爐以朱噴和曉日而燄飜出禁署而螢分九陌入人寰而星落千門于時宰執具瞻高卑畢賜降五侯以恩渥歷庶僚以簡易煖逐來命風隨逸騎入權門見執熱之象閱有司識燭幽之義咸就地以照臨示廣德之遐被於是傳詔多士同歡令晨將以明而代暗乃去故而從新均於庭燎貺彼元臣燿燿當門煙助松篁之茂熒熒滿目欿如桃李之春群臣乃屈膝辟易鞠躬踧踖捧煦育之恩惠受覆載之光澤各罄謝懇競輸忠赤拜手稽首感榮耀之無窮舞之蹈之荷鴻私之累百然後各爨鼎鑊傳輝膳官爭焚爐炷競爇膏蘭銷冷酒之餘毒却羅衣之曉寒方知春秋故事未逾於我周禮救災徒稱變火曷若賜於百官萬方同荷
張敦實
集／總集／文苑英華／賦　凡一百五十卷／卷第一百二十八　賦一百二十八／遊覽二／洛川晴望賦(P.588-2)
洛川晴望賦以願拾青紫為韻
金商應律玉斗西建加旬雨之時晴叶秋成而適願是用步閭里詢黎獻皇風演溢歌且聽於昇平聖澤汪洋誦不聞於胥怨爾乃命親懿會朋執賦邙山晀洛邑天泬寥而雲靜氣肅殺而風急三川浩浩以奔流雙闕峨峨而屹立飛梁徑度訝殘虹之未銷翠瓦光凝驚宿雨之猶濕化嘉三時之是務觀五糓之斯入覽滌塲之在勤知滯穗之見拾及夫日色黯黯寒光熒熒遠氷澄碧群山結青山水隱映花氣一作氛氳冥窅曕上陽之宮闕兮勝仙家之福庭望中嶽之林嶺兮似天台之翠屏宜其廻鑾輿兮撿玉牒朝千官兮御百靈使西賓之誇少弭東人之思攸寧不亦盛哉客有感陽舒詠樂只揮毫翰獨徙倚願得採於蒭蕘終期拾乎青紫
集／總集／文苑英華／詩　凡一百八十卷／卷第一百七十八　詩二十八／應制十一／寺院／奉和聖制同皇太子遊慈恩寺應制　一　沈佺期(P.870-1)
奉和聖制同皇太子遊慈恩寺應制
前人
肅肅蓮花界熒熒貝葉宮金人來夢裏白馬出城中湧塔初從地焚香欲遍空天歌應春籥非是為春風
集／總集／文苑英華／詩　凡一百八十卷／卷第一百八十一　詩三十一／省試二　州府試附／老人星　趙蕃(P.888-1)
老人星
趙蕃
太史占南極秋分見壽星增輝延寳曆發曜起祥經灼爍依狼地昭彰近帝庭高懸方杳杳孤白乍熒熒應見光新吐休徵德自形既能符聖祚從此表遐齡
集／總集／文苑英華／詩　凡一百八十卷／卷第一百八十一　詩三十一／省試二　州府試附／府試觀老人星　李頻(P.888-1)
府試觀老人星
李頻
良宵出戶庭極目向青冥海內逢康日天邊見壽星臨空遙灼灼竟曉獨熒熒春後先依景秋來忽近丁垂休歸有
道作瑞掩前經豈比周王夢徒言得九齡
集／總集／文苑英華／詩　凡一百八十卷／卷第二百　詩五十／樂府九／行路難　二十八　貫休(P.992-1)
同前二
不會當時一作初作天地剛有多般愚與智到頭還用真宰心何如上下皆清氣大道冥冥不知處那堪頓得羲和轡義不義兮仁不仁擬學長生更容易負薪一作心為爐復為火緣木求魚應且止君不見燒金煉石古帝王鬼火熒熒白楊裏
集／總集／文苑英華／詩　凡一百八十卷／卷第二百十七　詩六十七／人事四／宿會／宿雲溪觀賦得秋燈引送客　楊衡(P.1083-1)
宿雲溪觀賦得秋燈引送客
前人
雲房寄宿秋夜客一燈熒熒照虛壁虫聲呼客客未眠幾人語話清景側不可離別愁紛多秋燈秋燈柰別何
集／總集／文苑英華／雜文　凡二十九卷／卷第三百五十五　雜文五／騷二／釋疾文　盧照隣／悲夫(P.1823-1)
悲夫
悲夫事有不可得而已矣是以古之聽天命者飲淚舍聲而就死推不言兮焚于介山地不偶兮跂一作岐于嶷一作疑水仰天而嘆員憤骨於吳江下淚交頤鄉悲歌於燕市天無雷兮聞蟻聚於床下家非牧兮見生於奧裏支離疏之五官已敗哀駘駞莊子作他之六骸不美求時夜兮求鶚炙何逼迫之如此為鼠肝兮為蟲臂兮何鍛鍊之如彼欝弗
沕滑兮中瞀亂蟠薄煩冤兮長憤惋出戶庭兮遊息千萬里兮無極杳兮靄川綿矌兮水如帶兮籟山兮雲似盖萋兮綠春草生兮長河曲試一望兮心斷續晚兮晼夕鳥沒兮平郊遠試一望兮魂不返蘼蕪葉兮紫蘭香欲往從之川無梁日云暮兮涕沾裳松有蘿兮桂有枝有美一人兮君不知氣欲絕而何為孟夏兮恢台楊柳散兮芙蓉開葉初成兮蠶宛轉花落盡兮燕徘徊望夫君兮不來形枯槁兮意催頹天何為兮愁苦麥將秀兮多風梅將黃兮屢雨日色旰爛兮流金而爍石地氣燠煜兮滿室而充戶神翳翳兮似灰命綿綿兮若縷一伸一屈兮比艱難乎尺蠖九生九死兮同變化乎盤古萬物繁茂兮此時余獨何為兮膓邅廻而屢腐圍棋廢兮時不可兮再來鳴琴停兮人何時以重撫秋風起兮野蒼蒼葭變兮露為霜蟬悲翳兮聲斷鴈迷雲兮路長摧折蕭條兮林寡色顦顇芸黃兮草不芳停劔兮懷舊友天外兮思故鄉願一見兮終不得側身長望兮淚浪浪遙兮遠山谷縈廻兮屢轉狀若登薊門兮望胡苑斷兮連井邑丘墟兮知幾年又似登龍首兮見秦川木葉落兮長年悲紅顏謝兮鬢如絲王孫來兮何遲遲思公子兮涕漣洏風嫋嫋兮雨凄凄螢火飛兮烏夜啼牽牛西北兮星已轉織女縱橫兮河欲低秋夜迢迢兮秋未極愁人耿耿兮愁不息有所思兮在天漢欲往從之兮無羽翼欝金栧兮木蘭丹青莎裳兮白羽裘戲綠
波兮坐芳洲歡不停兮人不留悵容與兮徒離憂玄冬慘兮陰氣凝沸泉結兮炎州氷郊野昏兮寒沙漲河海暗兮繁雲興嚴風急兮密雪下墐戶閉兮無留者盻城郭兮瓊為樹兮玉為樓瞻通路兮駕素車兮乘白馬時眇眇兮歲冥冥晝杳杳兮夜丁丁庭有霜兮月華白室有人兮燈影青披重衾兮魂悄悄臥空床兮目熒熒御燻罏兮長不暖對酒兮憂恒滿悲繚繞兮從中來愁纏綿兮何時斷重曰四時兮代謝萬物兮遷化聽春鳥於春朝聞秋蟲於秋夜花覆地兮無代一作待河傾天兮不借無靈草兮駐朽質乎千年無彫戈兮廻踆烏乎三舍夏日長兮繩繩炎風暑雨兮相蒸草不扶疏兮如此余獨蘭驒二字疑兮不自勝玄月兮祈寒窮急景兮摧殘霰雪雰雰兮長委積人事寥寥兮悵漫漫春秋冬夏兮四序寒暑榮悴兮萬端春也萬物熙熙焉感其生而悼死夏也百草榛榛焉見其盛而知其闌秋也嚴霜降兮殷憂者為之不樂冬也陰氣積兮愁顏者為之鮮歡聖人知性情之紛紏故嘆之曰予欲無言吾將焉往而適耳箕有峯兮潁有瀾歌曰歲去憂來兮東流水地久天長兮人共死明鏡羞窺兮向十年駿馬停驅兮幾千里麟兮鳳兮自古吞恨無已
集／總集／文苑英華／判　凡五十卷／卷第五百四十八　判四十六／夢判／夢處女皷琴判(P.2802-2)
夢處女皷琴判
乙封侯嘗夢見處女皷琴而歌曰美人熒熒顏若苕之華後遂納國人姓為內子御史劾其僭訴一作舞云夢應也
集／總集／文苑英華／判　凡五十卷／卷第五百四十八　判四十六／夢判／夢處女皷琴判／對(P.2802-2)
對
國以定封邑惟利建社稷是衞邦畿以藩乙將度以土圭設其苑序式遵厥度宜立其家鳳凰之兆未期桃李之妖將至剛柔自應精爽潛通吉以有祥將一作符表神來之兆庶乎無亂理齊藏往之感位在通侯夢茲處女橫角枕而就寢見皷琴而作歌熒熒之詞開彼交之日夭夭之質覩茲刑開之時六夢之驗若存八徵之候如會納為內子誠類小君稱僭欲繩未通平典
集／總集／文苑英華／頌　凡八卷／卷第七百七十九　頌八／雜頌下／大唐平陽郡龍角山慶唐觀大聖祖玄元皇帝宮金籙齋頌　崔元明(P.4109-1)
大唐平陽郡龍角山慶唐觀大聖祖玄元皇帝宮金籙齋頌并序
崔元明
空洞之中溟涬之際靈文尚矣混成朕焉混成者何象帝之先靈文者何龍漢之年五刼交周尊神遽遷九氣列正無始常然治於流火之亭練於洞陽之舘二儀得之以定位三景得之以發光赤明開圖碧落普度玄元奄有大道遂荒真宗天法之以無倪皇仰之而未及羲軒應運堯舜乘時均至化而思齊酌玄風而始庶獨立千古湛兮若存首出百王悠兮不極矣粵若聖祖系襲神宗先天不違後天繼代錫胤慶遠流派祥長國家纂戎欽承前烈三合一德六葉同道平陽郡玄元宮者興王之肇兆也惟初授命載告休徵權輿靈迹俶落祠宇昭張於國史乃今昇平永配嘉瑞增修清廟大建於閟宮明白於御碑因吾道為天下程由茲地為天下式非夫至道孰能與之哉皇帝御辨無為齊心正一寤寐有感髣髴真容昭孝孫之精誠貽烈祖之玄訓開元得聖象天寳獲靈符丕變再集而繁昌至教遂興而畢備祗崇冊禮其高莫二袞龍克光於像設冕旒追尊於帝臨徛那商頌生民周雅儔之於昔今則過焉於鑠茲山會神之寓西對姑射北鄰天柱實通仙之秘府也正殿肅穆廣庭森沉峯巒左右松栝交陰緫虛無以靜深也石壇重階瓴甓環甃隱訣參伍洞章護持三元表辰
八月降誕每至是日展法於斯脩金籙齋啟玉帛印道家之寳王者之儀靡盛於此矣乃開乾門闔坤戶氣弘廣莫風和不周八卦行乎其中矣仰列宿攝魁罡落日淪陰月時沆六甲佐乎其旁矣仙侶順次羽人步虗朝拜九天醮祠五老想鉤陳則黃雲散覆存太一則白鶴來翔其餘侍香金童傳言玉女縹緲煙景徘徊元空求之希微宛如契合惟鎮皇極叶時邕外以廓清萬里戎夷向化內以乂安兆庶年糓滋稔滅格擇疑作格澤漢書天文志格澤者如炎火之狀又見司馬相如大人賦格胡各反澤大各反興昌光動植生成陰陽氣茂利兵所措則戢干戈靈宮所臨則消疵癘矧感通上果神降其福景命來假天子萬年者乎觀主臣郭處寂虔恭是勤夙夜匪懈稟師之籙佩之嶽符躬執科儀爰謀法要開元十六載御題觀額因隸於茲二十五年上疏議齋帝俞其請於是內使高真自王城而至綸音秘旨從天上而來諸侯肅臨郡邑藏事革故垣墉鼎新經像彤彩赩赩金光熒熒曾是所營曾是有成利乎永真太守臣裴晀并寮屬等性道孚敬誼形于政奉敭休慶聚合觀徒眾等皆相與遵乃宗極體乎自然熙澹漠於元和抃恬愉於天順微臣嘗佐汾邑親覩聖蹤強名道原用述真宰從窅冥而辨物因象罔而得之其詞曰
元氣之宗粵玄元始朱靈丙午赤明斯起太上道君託胎洪氏後天合德其惟我李爰初啟運符命歸唐海縣攸屬
六葉重光天寳是應萬壽無疆大君推策考曆元陽空玄之中自然妙有無鞅之眾勃勃珠口迎不見前隨不見後外物雖變我法彌久龍角嵯峨肇興靈迹仙宮乃建清都伊宅洞裏天長寰中地隔皇矣大道臨下有赫金籙秘訣玉冊玄言陛壇之禮象法之門聖祖貽訓來告孝孫於茲授命永保元元克昌厥後大慶常存刊此樂石以奉至尊
集／總集／文苑英華／碑　凡九十一卷／卷第八百七十八　碑三十五／祠廟一／嵩山啟母廟碑　崔融(P.4629-1)
文苑英華卷第八百七十八　　　　　碑三十五
祠廟一
嵩山啟母廟碑一首　少室山少姨廟碑一首
后土神祠碑一首　　溧陽瀨水貞義女廟碑一首
湘源二妃碑一首
嵩山啟母廟碑
崔融
臣聞天地生成其法自然之謂道陰陽鼓舞其功不測之謂神然則物或類感事因通變乾棟傾而三光北馳坤輿缺而百川東瀉河淪越儁有郡邑之為魚水陷歷陽有吏人之化訪遺蹤於女峽風雨蕭條徵往事於始泉絃歌響亮盈虛靡定合散焉常不知誰子既老氏之多懵忽然為人寧賈生之足辯仰觀俯察裁識幽明之故原始反終未窮死生之說得於道而失於道義有必然出於幾而入於幾理無或廢知變化者其知神之所為乎臣謹按啟母廟者蓋夏后啟之母也漢避景帝諱改啟之字曰開厥後相傳或為開母而顧野王輿地志盧元明嵩高記並不尋避諱之旨以為陽翟婦人事不經見諒無所取粵若玉斗璇璣李母之居隣北極金臺石室王母之宅在西山氣為母則群物以萌月為母則容光必照坤為母則上下交泰后為母則邦家有成故華胥履跡而雄氏孕女登感神而炎運作星流華渚而白帝生月貫幽房而黑精降明明有夏穆穆塗山子娶於度土之辰女婚於台桑之地搜奇帝
紀識一作摭異歸藏束生發蒙而有迷韓子稱賢而不朽漢臣之筆墨泉海陳其令名秦相之一字千金敘其嘉應士歌南國徒聞一作問侯禹之詞石破北方終見生余之兆則郭璞所謂陽城西啟母石李彤所謂嵩山南啟母祠隋巢之說有徵鴻烈之言無爽者矣昔者鸞川之上母變空桑豚水之濱男生破竹美人之虹名螮蝀仙婦之月作蟾蜍精衛衘木而償冤女尸化草而成殯山崩蜀道臺候婦而無歸石立武昌亭望夫而不及論乎誕載群下莫尊於帝王語乎遷易凡百無聞於感致美矣哉不可得而稱也大唐革去故鼎取新與運而生繼天而作握乾坤而造物海內知春闢混沌而為家域中無外天皇膺曆數順謳歌金櫃玉板服皇王之能事衢室廟堂承祖宗之茂烈垂衣裳而作元后端拱北辰負黼扆而朝諸侯嚮明南面周邦赫赫其道洽於成康漢室巍巍其化鍾於文景東漸西被遠安邇肅海三年而無波雲連月而不散天瑞降地符昇靈鳳五文歲時來苑囿神龍八卦昏旦游池沼禮云乎哉無取於周旋揖讓樂之謂也必在於移風易俗司祿益富家國於是乎有餘司命益年臣人於是乎不夭明王三懼未嘗遺戒慎之心天子四鄰莫能展弼諧之用家安其業但聽於鄰雞人得其和遂同於野鹿表讖記奏河圖四十六事之著明曷云尚也豋太山禪梁甫七十二封之可識何以加乎且夫窮聖神備道德滋萌元氣開闢太初斯乃天
皇氏之所以應乎天也依土地明神靈駕六羽而上騰度九州而下濟斯乃人皇氏之所以順乎人也造書契教畋漁合五緯而節四時登九天而類萬物斯乃犧皇氏之所以制人法也務播殖該變通嘗藥以救兆人聚貨而交天下斯乃農皇氏之所以興人利也振夔鼓載龍旗天則玄女授符帝則黃神降升一作斗斯乃軒轅氏之所以除人害也均度量正都邑惣秋令於金天分瑞官於鳳紀斯乃帝昊氏之所以為人極也潔祭祀義鬼神履時以象天養財以任地斯乃帝頊氏之所以為人教也秋乘馬春乘龍順三辰而天道平建五正而人事理斯乃帝辛氏之所以為人政也明如日晦如陰人無識其名帝何力於我斯乃帝堯氏之所以昭君德也聞一善舉八才帝唱動而爛星雲天歌發而蹌鳥獸斯乃帝舜氏之所以章后功也夫三統者道之大五行者生之宗三皇法之而列五帝則之而序道以三興德以五立非天下之至聖孰能兼於此乎而猶雖休勿休損之又損下明詔發德音尊天而重人省方而巡狩舉星畢曳雲稍召風伯以清塵命山靈而護野馳洛邑騖壤城天廻而地游雲合而霧沓周穆王來遊太室先徵夏啟之居漢武帝有事嵩丘即訪姒開之石徒觀其丹青歲古霜露年侵聖情有睠興言改葺其山則古文之外方其地則新邑之中土銘壇邐迤斜分玉女之臺碑闕相望近對石人之廟金草生而五色貝樹長而三花紫雲合
沓於溪澗白霧氛氳於巖嶺考之易林信為神明所伏求之遁甲固以威靈肅然天其命有司乘務隙因高背下察隱嶙之餘基審日觀星揆摧殘之落構周官置臬郢匠揮斤異態神行金模化造紅葩奪日飛累榭於山間綺綴衝風架廻廊於木末仙人在棟神女臨窻周施瑇瑁之椽徧覆琉璃之瓦赤玉為階甃黃金作門闕山如白岸樹似青溪羞薀藻於前庭籍生芻於後徑蘭香夾水居然洗沐之資竹帚臨風自隔囂塵之境夢臺雲雨宋玉樹而先驚楚璧山川屈原書而幾倦壽宮蟾兮不擾象設安兮逾肅霜羅曳曳雲錦披披鴛鴦褥兮翡翠幬白羽扇兮青絲履垂玉鸞之珮若往而若還戴金雀之釵不長而不短其居處也曖曖昧昧陰閉陽開其被服也煌煌熒熒霞駮雲蔚鼎俎則麟胎鳳卵烝蕙燃蓂餌膳則木密金膏玉漿瓊酒當是時也合五岳訊九魁選太陰命玄闕馮夷鳴鼓女媧清歌左蒼龍兮吹箎右白虎兮緪瑟金真拂座玉女焚香肅肅習習天媛來風雨雰雰霏霏神姬下霜雪孔雀飛而儀鳳舞弄玉邀歡軿車合而羅綺陳智瓊陪宴麻姑服道變海水而來遊織婦希風填河津而下謁洛妃綽約江紀綿眇玄女以明月為珠素女以穨雲作髻九天真母八極夫人畢集於茲矣青霞衣兮翠雲裘靈連蜷兮既留車廻風兮馬飛電視倏忽兮無見昔者濟陰山下降堯母之精靈湘川水曲留舜妃之響像壝壇或在徒聞分福之名棟宇
不脩誰辯安歌之處豈知夫三仙福地百姓尊祠挾王者之都幾當聖人之順動犧牲玉帛可以洽氣和神幼婦外孫可以披文相質虔奉綸旨式陳壯觀雖周人作詩自得后妃之美而魏臣獻賦終慙神女之工敢作銘曰
九州地險五岳天中蛟龍洞穴日月仙宮蓄洩雲霧震蕩雷風笙歌近接鍾鼓遙通其一其在媯帝洪泉未塞昏墊下人汎濫中國於鑠大禹顯允天德龍畫旁分螺書徧刻其二佩文北海省土南方還從碣石更下台桑予娶有禮我都攸昌八年不顧四載惟荒其二宛委既豋轘轅佇鑿家室誤往熊罷方作天道幽秘生涯紏錯其化則遷其靈是託其四虙妃之館仙女之臺物類通感精去來巫山廟立漢水祠開壝壇歲古棟宇年摧其五皇矣大唐麗哉神聖膺圖受籙體元居正赫赫高祖天有成命明明太宗於茲為盛其六重光累洽下武嗣文負扆而化垂衣以君三靈肹蠁六氣氤氳魚龞咸若雞犬相聞其七重譯請命殊鄰稟朔化及中孚風移大朴天秩百禮人和萬樂汾水可遊峴山何邈其八隋巢舊說夏啟遺居盛德不泯嘉聲在諸周王轉蹕漢帝廻輿聿懷降鑒其祀如初其九虞衡掌木班倕葺宇虹亘梅梁龍盤桂柱草積庭院水周堂廡石室置儔軒官為輔其十珠簾洞卷玉座含清金翠玓瓅羅縠輕明儀刑若動侍衞疑生依俙有物惝怳無聲其十一帝子湘川天孫漢曲翩緜縹眇躊躇躑躅神女弄珠靈妃啟玉倏來忽往星繁電燭
其十二壯矣麗矣神之聽之聰明是屬景福無欺夫人立館幼婦鐫辭巍巍皇室萬萬餘基其十三
集／總集／文苑英華／碑　凡九十一卷／卷第九百三十三　碑九十　神道五十一／婦人上／涼國長公主神道碑　蘇頲(P.4908-2)
涼國長公主神道碑
前人
乾坤既分彖象攸配変則成女終於歸妹惟長公主諱某字某我興家邦天錫宗社昌運及五聖真享鴻名聖期至六神武膺駿命絪縕構極倬彼雲漢的瀝垂春華如桃李順顏承志約禮知節得繭館從蠶之儀採公宮習史之藝載疇湯沐爰賦井田其創也與多於仙源其徒也穪長於涼國故丞相虞公太源溫彥愽曾孫曦台揆門閥風流儒雅僉諧是圖歷選伊尚君子至止碩人其頑恊時之吉備典之實雜珮明璫褧衣錦裳熒熒煌煌未詳有芳居廻暎以虹倚動群超而翠翔媛成肅雍候守祿位貴則能降降而不驕勞而在勤勤則不匱未嘗有也皇嘉之而謂曰台知
以樂變乎風揮五絃之盡美觀萬物之從令欲同聽乃親故特一作持傳汝公主清揚神潔妙指心閑猶白雪之詞冥通則應類青谿之曲多領悟皆賞初榮賜以得後誡盈而散恩過魯元王豈上邑寵逾竇太常疑豈臨山每絕館陶之祈自無昭平之贖粹溫而敏靜好而詳以北渚之愁苦何西方之聖如是大脩圓果深入至空竟而瑤草淪霜桂枝辭月開元十二載八月辛巳遇疾薨於京邸永嘉里第享年三十八嗚呼哀哉上徹懸久悼臨次增涕京尹護喪群司藏事其年仲冬壬午陪塟于橋陵生資敬愛歿效充奉蕭史樓中鳳音何望軒轅臺下龍得仍攀子西華等扶杖而立茹荼以泣赴賓憫默觀者慘容翰林酸嘶又昭乎遺風雖著縑簡垂厥後代諒憑刊刻豊碑詔立睿礼親紆捧戴則奔馳四靈光華則廻薄七耀明山可轉況連於銳玄團惟積重錯於琅玕俾銅鏤之湮沉由寳書而飛動礼臣不侫敢作銘曰
天其有章銀漢玉潢我則有祥霄明燭光柔祗不忒芳問允塞何彼穠矣其儀是則鳳凰于飛公子同歸琴瑟在御德音莫違何沉寥之素秋兮獨杳杳之玄夜何闇忽之誰忍兮痛明靈之不借清霜晶月楚挽將發流吹結雲秦聲不聞惟聖皇兮固金石噫長主兮森松栢榮以悼之兮長不斁
集／總集／文苑英華／誌　凡三十五卷／卷第九百四十六　誌十二／職官八　京官附／倉部栢郎中墓誌銘　羅袞(P.4975-2)
倉部栢郎中墓誌銘
羅袞
近代科學之家有栢氏倉部府君諱宗回字幾聖祖士良忠州司馬父暠毛詩愽士贈國子司業君踵父學開元禮咸通中考官第之尚書落之不勝壓屈因罷取家蔭出身選為州縣官歷數任從軍幕為判官皆有聞相國文昭公甚重之授著作郎于蜀行朝上即位數年承反正之後將脩太廟時見饗九廟十二室而實七代議者以為天子七廟六經無九廟文又欲以穆宗宣宗為二廟僖宗為一廟出敬宗文宗武宗為別廟文武百官參議不能定或薦君於相國徐君遂擢授太常愽士及進議請脩奉九廟十四室於是援引經籍研校今古發出九廟九代之議追祔代宗德宗二廟穆宗宣宗通為一廟以僖宗添為一室敬宗
文武德懿宗為一廟親不可出其推次代室分齒昭穆為哲然矣又下百官赴尚書省參詳咸以為允奏請行之天子嘉獎敬依其議然其徵乃尚書正文而不用鄭玄之說其法制乃殷周遠事而不取漢魏已下故時人多疑之遂與數家爭論雖未行其議而亟加寵秩始遷虞部員外郎賜緋魚袋歲中轉虞部郎中明年遷倉部郎中加朝散大夫年六十一以光化二年二月二日卒官京師某月日歸塟先人之塋于邠州夫人清河張氏子廷徽開元禮登科廷鸞尚幼君撰王公家廟錄五卷奏議論難宗廟之書萬有餘言銘曰
幾聖之道予實親之幾聖之言予固聞之宗廟之事一何專奇一作乎非討摘奧冥不由於師乃鄙鄭玄乃悅湯伊今世之人安得不疑賜服熒熒省行屢征兀裒一作影褒華雖死不瞑親見夫子其勢不行夫子既沒庶幾乎明苟如斯言遺恨可平尚或有知時觀吾銘
集／總集／全宋詩／卷二四八　梅堯臣一七／寄題金州孫御史處陰亭(P.2920)
寄題金州孫御史處陰亭
有形則有影，畏影當念形。日月難久晦，處陰乃暫停。光照不復離，疾走何所寧。當是誚尼父，我輩烏忍聽。結廬雖可託，夜燭亦熒熒。直躬觀罔兩，將此同醉醒。
集／總集／全宋詩／卷二八七　歐陽修六／答聖俞(P.3634)
答聖俞
人皆喜詩翁，有酒誰肯一醉之。嗟我獨無酒，數往從翁何所為。翁居南方我北走，世路離合安可期。汴渠千艘日上下，來及水門猶未知。五年不見勞夢寐，三日始往何其遲。城東賺河有名字，萬家棄水為汙池。人居其上苟賢者，我視此水猶漣漪。入門下馬解衣帶，共坐習習清風吹。溼薪熒熒煮薄茗，四顧壁立空無遺。萬錢方丈飽則止，一瓢飲水樂可涯。況出新詩數十首，珠璣大小光陸離。他人欲一不可有，君家筐篋滿莫持。才大名高乃富貴，豈比金
紫包愚癡。貴賤同為一丘土，聖賢獨如星日垂。道德內樂不假物，猶須朋友并良時。蟬聲漸已變秋意，得酒安問醇與醨。玉堂官閑無事業，親舊幸可從其私。與翁老矣會有幾，當棄百事勤追隨。
集／總集／全宋詩／卷三０二　歐陽修二一／中秋不見月問客(P.3798)
中秋不見月問客
試問玉蟾寒皎皎，何如銀燭亂熒熒。不知桂魄今何在，應在吾家紫石屏。
集／總集／全宋詩／卷六九九　王令一０／送僧自總(P.8132)
送僧自總嘉業堂本作聰，正文同
吾病不喜語，客來佰寒暄。頰舌且不能，況事文字間。彼總乃吾舊，不見今三年。一日踏我門，告我將南遷。問之行所止，其去何由緣。言方學從師，惜以日月閒。將求佛所宗，就乞世未傳。浮舟江海波，蹀屣山岳顛。行方極所到，未可歲月還。謂余昔同遊，當得送以言。噫佛與吾學，兩分不相全。今余與子遇，無異東西轅。共憩中道間，邂逅相留連。我駕志在遠，子驅良亦遄。吾終不爾從，爾終不回旋。兩各劇所勤，相遠日益懸。又出所為文，要我加量銓。熒熒掇其英，曄曄粲滿編。惜哉不經師，如珠莫鑽穿。雖有可寶資，終以無用捐。吾觀古人書，蓋亦不但然。道
德藹於中，口實助使宣。豈有拔其根，而望華可搴。不知源所來，何用其流沿。人材苟不長，得一且可專。六經眾子文，其治自足觀。身當聖人時，來學浩萬千。獨顏纔庶蔑，他固未可肩。人有老於行，不聞可逃天。子何不從此，去就異說攣。弗思自解縱，又欲引世纏。常觀己論徒，恥出妻子前。彼髡以為羞，爾以為忻懽。生棄父母養，士得執以鞭。彼為則遇刑，爾還自稱賢。羞惡所不存，爾說尚何先。予欲收子身，解去子所牽。浴以青冷波，佩以蘭與荃。相從中道驅，障塞異道偏。愛之幸其聽，不聽誠可憐。
集／總集／全宋詩／卷八六八　蘇轍二０／新火(P.10105)
新火
百口共一灶，終年事烹煎。力耕飼饑饞，灶敝火亦煩。昨日一百五，老稚俱食寒。呼童戛枯竹，粲然吐青煙。適從何方來，熒熒百家傳。性火出真空，應量曾無邊。老病何所求，石瓶煮寒泉。斂為一夫用，無心固當然。
集／總集／全宋詩／卷八七七　鄧忠臣／中秋月(P.10208)
中秋月
寂寥無聲月亭午，蟾蜍通津墮清露。明星爛爛今何稀，美人熒熒隔煙霧。
集／總集／全宋詩／卷一００六　黃庭堅二八／庚寅乙未猶泊大雷口(P.11506)
庚寅乙未猶泊大雷口
廣原嘷終風，發怒土囊口。萬艘萍無根，乃知積水厚。龍鱗火熒熒，鞭笞雷霆走。公私連檣休，森如束春韭。倚筇蒹葭灣，垂楊欲生肘。雄文酬江山，惜無韓與柳。五言呻吟內，慚愧陶謝手。送菜煩鄰船，買魚熟溪友。兒童報晦冥，正晝見箕斗。吾方廢書眠，鼻鼾鞲囊吼。猶防盜窺家，嚴鼓申夜守。冶城謝公墩，牛渚蕩子婦。何時快登臨，篙師分牛酒。
集／總集／全宋詩／卷一０六一　秦觀九／次韻參寥見別(P.12112)
次韻參寥見別
爐香冉冉紆寒穗，篝火熒熒擢夜芒。預想江天回首處，雪風橫急雁聲長。
集／總集／全宋詩／卷一０六六　秦觀一四／觀寶林塔張燈次胡瑗韻(P.12140)
觀寶林塔張燈次胡瑗韻
飛來峰上塔，然蜜奉慈觀。互照三山冢，分輝七寶欄。勢擎金界迥，影蘸玉奩寒。次第邊烽舉，高低祭燭攢。虹旌排陣堞，火傘御靈官。魏乘珠千顆，隋帆錦萬端。華敷連藏海，
光集匝宮壇。冏冏連青昊，熒熒逼翠巒。月卿秋抒思，星將夜濡翰。繼聽鈞天奏，尤知屬和難。
集／總集／全宋詩／卷一一０四　賀鑄三／擬鮑溶寒宵歎(P.12526)
擬鮑溶寒宵歎丙寅十一月京師賦
孤缸照愁眠，明滅知夜久。熒熒月落床，摵摵風入牖。美人悵何許，寤言不相偶。心寄南征鴻，雲漢長回首。
集／總集／全宋詩／卷一一六一　張耒七／宿合溜驛(P.13105)
宿合溜驛
空庭野雀噪，客至休我駒。盡日衝塵沙，解裘振裳裾。熒熒青燈光，夜永寒堂虛。破窗見星斗，明月照廣除。搆火旋烹煎，妻兒具盤盂。強飯一為飽，困眠體微舒。嗟我山野姿，懶拙與世疏。如何強所難，妄躡仕進途。已習未易舍，欲行倦馳驅。悲哉不早計，既晚空嗟吁。
集／總集／全宋詩／卷一一六二　張耒八／上元旦早起贈同遊者(P.13114)
上元旦早起贈同遊者
夜來人散殘更月，曉陌空存舊車轍。彩燈城市已春風，寒木人家猶臘雪。強起相逢酒未醒，殘膏宿火尚熒熒。歸來更拂障泥錦，重約黃昏信馬行。
集／總集／全宋詩／卷一二０二　李廌三／汝州王學士射弓行(P.13595)
全宋詩卷一二０二
李廌三
汝州王學士射弓行
汝陽使君如孫武，文章絕人喜軍旅。要知談笑能治兵，戲教紅粧樂營女。白新袍錦臂鞲，條脫掛弓腰白羽。綵錯旌旗照地明，傍花映柳陳部伍。須臾觀者如堵牆，彷彿如臨矍相圃。一人中的萬人呼，絲管呶嘈間鉦鼓。臂弓上為使君壽，遍及四筵樂具舉。使君一笑萬眾喜，堂上酒行堂下舞。錦段銀荷翠玉鈿，意氣揚揚皆自許。儻令被甲執蛇矛，恐可橫行擒贊普。大勝吳宮申令嚴，兩隊宮娃啼且怖。闔閭臺上呼罷休，將軍雖賢亦觕鹵。豈知使君不忘戰，聊以戎容娛罇俎。夕陽卷旗去翩翩，使君要客登畫船。美人不暇別粧洗，戰士結束圍華筵。皆疑征南漢將帥，樓船下瀨方凱還。軍中不應有女子，偏裨校尉何其儇。使君湖光照樓觀，一碧不辨水與天。漸看暝色著疏柳，已見白蘋浮暮煙。銀漢斜橫北斗淡，明月碧玉疏星聯。舟人罷唱時弄笛，艇子趁魚行扣舷。隔浦熒熒見漁火，意中竹籬青旆懸。雖無荻花與楓葉，全似送客湓江壖。亟令周娘作新曲，周娘琵琶京洛傳。不惜千呼與萬喚，便時轉軸仍撥弦。馮夷陽侯或靜聽，穹龜大魚或後先。且言白傅時落寞，草草會遇仍嫣然。使君聞名滿臺閣，虎符麃軾聊周旋。風流樂事雖可記，皆過孫白二子前。會看和戎竟先列，鐵騎百萬臨三邊。報功女樂賜二八，粉白黛綠皆嬋娟。青雲乞身歸舊里，汾城故地依林泉。琵琶亭中望汝海，無忘飲中今八仙。
集／總集／全宋詩／卷一二０七　晁說之一／遊靈巖山寺(P.13672)
遊靈巖山寺
昔愛屏作山，今愛山作屏。還曲不可數，兩目徒熒熒。須臾背負巘，恍惝面對陘。屯聚陣腳馬，羅列仙女軿。秀色非有無，花氣自芳馨。翠麓下靡靡，危峰上亭亭。借問深幾何，飛鳥中暫停。眾異者明孔，白晝觀辰星。霜令殊未酷，黃蘂間青青。連岫鏁寶符，重壁藏修靈。世俗那得見，見形不識形。言念朗法師，于此老禪扃。應化今何到，空餘虎上經。我如夢中遊，夢夢入杳冥。爾來塵滓醉，不覺一朝醒。下山如夢斷，獨疑在茅廳。朝雲到人世，飄飄細雨零。
史／地理／宋元方志叢刊／吳郡志　宋范成大　纂修／卷四十四／奇事(P.991-1)
咸平元年夏四月崑山縣有漁婦李氏張山河上得一白龜如錢大其色玉瑩朱眸電尾朱眸電尾電舊鈔本作雪宮畫粲然婦愛之因授兒為戲又恐為所傷放於河頃之龜復在網如是者三婦雖恠之然復棄去中夜岸有火熒熒往觀之白龜在焉因取以歸近村王道榮留龜置神像前翌日失之道榮私念此或靈物若虔禱當復見則必獻于官府禱之忽自鼠竇出精瑩愈於前乃具狀獻于縣令李維維上之郡時陳省華
守蘇州之二歲也異而神之曰麟鳳龜龍王者之嘉瑞今見于是豈天意俾予尸之以告新駿命耶即具表以聞時張君房客於蘇省華以白龜事訪之君房曰按孫氏瑞應圖云龜千歲巢蓮葉之上是龜之質固可巢於蓮葉而其出也又將以應於千歲之運乎且其色白白西方也豈其應在西戎乎龜者歸也西方其有逆命不廷之虜畏威懷德歸我乎哉明年朔方叛帥李繼遷貢馬請命李繼遷貢馬請命舊鈔本貢上有來字遂有銀夏綏宥四鎮之拜君房甞為之頌省華尋徙漳州明年秋賦試進士崑山進白龜詩乘異記
史／地理／宋元方志叢刊／淳祐玉峯志　宋項公澤　修　淩萬頃　邊實　纂／卷下／異聞(P.1092-1)
皇朝咸平二年夏四月崑山縣漁婦李氏張罾河上得白龜如錢大其色玉瑩電眸朱尾宮畫粲然婦取之歸授兒為戲又恐傷之縱於河頃之龜復在網如是者三怪之復棄去中夜岸有火熒熒往視之龜在焉因取以歸近寺王道榮留龜置神像前失之私念此或靈物若虔禱當復見則必獻諸官忽自鼠竇中出精熒愈於前迺獻於縣令令上之郡郡將陳省華異而神之具表以聞時張君房客於蘇省華以白龜示之嘗作頌明年秋賦秋賦試試原脫進士崑山進白龜詩
史／地理／宋元方志叢刊／至正崑山郡志　宋　楊譓　纂修／卷六／異事(P.1142-2)
宋咸平元年夏四月崑山縣漁婦李氏張罾河上得白龜如錢大其色玉瑩電眸朱尾宮畫粲然婦取歸授兒為戲又恐傷人縱於河頃之龜復在網如是者三婦怪之復棄去中夜岸有火熒熒往觀之龜在焉因取以歸近村王道榮留龜置神像前失之道榮私念此或靈物若虔禱當復見則必獻諸官禱之忽自鼠竇中出精熒愈於前乃獻於縣令李維維上之郡陳省華守蘇州之二歲也異而神之即具表以聞時張君房客於蘇省華以白龜事訪之君房曰按孫氏瑞應圖云龜千歲巢蓮葉之上是龜之質固可巢於蓮葉而其出也又將以應於千歲之運乎且其色白白西方也豈其應在西戎乎龜者歸也西方其有逆命不廷之虜畏威懷德歸我乎明年朔方叛帥李繼遷貢馬請命遂有銀夏綏宥四鎮之拜君房常為之頌省華尋徙漳州明年秋賦試進士崑山進白龜詩乘異記
元豐四年夏夏駕里民羅滿獲一鯉長可二尺歸將治之則化為石佛羣觀嗟異一老父曰近年水濱有赤光如日殆其祥也因迎於家時慧聚寺僧守齊夜艤舟於此夢白衣女子託宿曰我舟俄覆父
與夫皆溺死師幸容我齊拒不可女曰假一篋宿我何傷乎齊恍然從之開篋則遂以入遂驚寤詰旦至羅氏家見石像初出身猶沮洳叩之知為魚化也齊默念與夢合因乞以歸酬以貲羅氏卻不受齊奉像至舟僕懼穢觸開篋納之益符昨夢矣像今在妙智院陳明復作記以識其事
崑山雖去松江不遠舊無潮汐紹興中方有之猶不及二十里外淳熙中有一道人誦讖云潮過夷亭出狀元李樂菴以語知縣葉子強遂建問潮館於駟馬橋下後潮果過夷亭衞涇遂魁天下
紹定中張廣年權縣事譙樓有巢鸛中弋帶箭造廷哀若有所訴廣年視箭首字得弋人姓名追懲之鸛乃去
史／地理／宋元方志叢刊／琴川志　宋孫應時　纂修　鮑廉　增補　元盧鎮　續修／卷十四／題詠／遊龍山　浦城章康(P.1307-2)
遊龍山
浦城章康
名山久相望今日為著屐到寺第一義古松互蟠屈一一龍蛇形風雷氣蕭瑟纓絡檜兩株皆數百年物燈耿青熒熒像設暗金碧空廊極徘徊老屋共崪兀僧房小槃礴西原訪泉石於其最幽絕似可便築室因而思古人多有愛山癖要之亦何為一賞事已畢上方不及登尚或俟
他日無非會心處妙同箭鋒直山靈謂何如移文茲不必作詩留山中併可告來轍
史／地理／宋元方志叢刊／景定建康志　宋馬光祖　修　周應合　纂／卷四十六／祠祀志三／寺院(P.2073-1)
【天禧寺】即古長干寺在城南門外
【考證】梁天監元年立大同元年幸長干寺阿育王塔出佛爪髮舍利又幸寺設無遮食大赦
○丹陽記大長干寺道西有張子布宅在淮水南對瓦官寺長干是秣陵縣東里巷名江東謂山壠之間曰干建康南五里有山岡其間平地庶民雜居有大長干小長干東長干並是地名小長干在瓦官寺南巷西頭出大江梁初起長干寺按塔記在秣陵縣東今天禧寺乃大長干也
○皇朝開寶中曹彬下江南先登長干北望金陵即此地
○天禧二年改為天禧寺政和六年建法堂李公之儀端叔天禧寺新建法堂記云天禧寺者乃長干道場葬釋迦真身舍
利祥符中建塔賜號聖感舍利寶塔至天聖中又賜今額按梁書大同三年高祖改造阿育王塔出舊塔下舍利及爪髮髮青紺色眾僧以手伸之隨手長短放之則屈為蠡形始吳時有尼居其地為小精舍孫綝尋毀除之塔亦同泯吳平後諸道人復於舊處建立焉中宗渡江更修飾之至簡文咸安中使沙門安法師程造小塔未及成而亡弟子僧顯繼而修之至孝武大元九年上金相輪及承露其後西河離石縣有胡人劉薩何遇疾暴亡而心下猶暖未敢便殯經七日更蘇說云有兩吏見錄至十八地獄隨報重輕受諸苦毒見觀世音語云汝緣未盡若得活可作沙門洛下齊城丹陽會稽並有阿育王塔可往禮拜則不復墮地獄因此出家游行禮塔次至丹陽未知塔處乃登越城望見長干里有異氣色因就禮拜果是阿育王塔所放光明由是定知有舍利乃集眾掘之入一丈得三石碑中一碑有鐵函函中有銀函銀函中有金函盛三舍利及爪髮各一枚長數尺即遷舍利近北對簡文所造塔造一層塔十六年沙門僧尚加為三層即高祖所開者也○【蘇魏公頌】長干寺詩注云晉時有沙門惠達至金陵長干獲古佛塔因於其地建佛剎即劉薩何也至南唐時廢寺為營廬久之舍利數表見感應祥符中僧可政狀其迹并感應舍利投進有詔復為寺即其表見之地建塔賜號聖感舍利寶塔○白塔在寺東即葬唐三藏大徧覺元奘大法師頂骨之所金陵僧可政端拱元年得於長安終南山紫閣寺俗呼為白塔事具塔記元符二年知府事呂公升卿請於朝改為十方住持○【楊次公】長干聖感塔詩云釋迦八萬四千塔一在江南古道場無礙展開青髻髮最初分得白毫光○【陳軒】金陵集載槐京登長干塔詩云江南管當幸事畢盡憑廟算非臣專眷言此地本軍壘乞與招提安佛子蓋敘國初事也
寺有阿育王塔天禧中賜名聖
感有塔記題詠尢多【朱存】窣堵凝然鎮梵宮舉頭層級在雲中金棺舍利藏何處鐸遶危簷聲撼風○【蘇魏公】次韻遊長干寺寺接郡東南僧常為我談初因晉大士來獲古靈龕歷世名空在重興德乃堪先朝賜新額此地建精藍億載扶皇統生民息戰函剎仍存故里龍復止深潭九級唯塗甓千梁盡架楠亭臺各軒豁巖谷更空谽殿角芝成玉松梢露隊甘穴棲多禮池怪集神䶲可愛臨岡曲何人結草庵欲來尋隱逸誰與共歡酣念往須勤到登高已舊諳低頭小城市舉目遍村嵐靜境繇茲達塵容卻自慙常思真趣嚮可抑俗饕貪宇宙開懷適江山極望涵相邀幸多暇命駕即追參又次韻登長干寺塔凡刼半依山經營昔甚艱周遭嚴佛宇直上俯天關登陟緣梯險淹留布坐慳椽楹亦塗附櫺檻遍朱殷白日分明到青雲咫尺攀龍潭斜影落鳥翼怯飛還基〔廟諱〕從吳晉聲名動朔蠻灯然時照耀梵唱每循環往事稠重問前朝指顧間誰知息心處香火老僧閑○【王荊公】梵館清閑側布金小塘回曲翠文深柳條不動千絲直荷葉相依萬蓋陰漠漠岑雲相上下翩翩沙鳥自浮沉羇人樂此忘歸志忍向西風學越吟○【曾極】十丈祥光起相輪鐵浮屠鎮法王墳只愁西域神僧至夜捧長干剎入雲○【周文璞】雲杪熒熒一塔燈覺皇舍利寶煙凝山門推上三更月似照前朝禮拜僧○【馬野亭】兩山回處是為干有塔亭亭高似山不但裝嚴增梵剎可能形勝助城關燈明星斗掛林木鈴動天風吹佩環陌上行人遙見此有時東往又西還○【□□□】帝王萬世餘磐石宮派五家多旋渦獨立城南經六代問君心事竟如何
史／地理／宋元方志叢刊／咸淳臨安志　宋潛說友　纂修／卷二十九／志十四／山川八／洞／城內外(P.3629-2)
水樂洞
在南山煙霞嶺下舊為錢氏西關淨化院　淳熙
六年以其地賜李隶仍建佛宇四望林巒聳秀巖石磻峙有洞虛窈渟涵如淵泉味清甘與龍井埒洞中有水聲如金石　熙寧二年守鄭公獬名之曰水樂洞後二年東坡來為倅遂賦詩近歲有施宿父子註坡詩引志林謂錢塘東陽皆有水樂洞此詩為東陽令王都官作今考志林初無此語按坡倅杭凡三年足跡徧湖山皆有賦詠如楊村風水洞遠在五十里外遊且至再安有近在城南隅乃不一到兼詳詩中語有曰多情海月空留照聞道磬襄東入海遺聲恐在海山閒若婺之東陽介在萬山烏覩所謂海其指錢塘巖洞甚明　太傅平章魏公嘗得此詩真蹟題云右賦東陽水樂亭亦無為王令作之語蓋此地隸東陽村亦猶風水洞之在楊村也嘉泰以來洞為楊郡王谷家別圃絫石築亭最號幽雅都人歲時遊觀集焉歷年多蕪穢弗治水樂絕響今　太傅平章魏國賈公以其密邇同氣南山之墓於往來憩息便遂用厚直得之乃因其舊增葺且命寺僧深求水樂所以廢興者久之不得其說一日公遊焉俯晲旁聽悠然有契曰谷虛而後能應水激而後能有聲今水瀦其中土壅其外欲振響得乎亟命流壅導瀦有聲從洞閒出節奏自然二百年勝槩於是始復乃葺亭以所得坡公真蹟刻寘其上又取詩語名其亭若堂曰聲在曰愛此曰留照曰獨喜他如介堂玉淵潄石宜晚則皆紀其勝處又即山
之左麓闢犖确為徑循徑而上亭其三山之巔杭越諸峯江湖海門盡在目睫扁曰上下四方之宇奇觀也洞中泉山愛此引貫其下入於潄石匯於聲在達於玉淵山之窪為池以受之每一撤楗伏流飛注噴薄如崖瀑然景物之勝視昔有加而淨化院則仍其舊云淨化院有古碑見本寺
題詠東坡水樂洞詩東坡水樂洞詩蘇集題作東陽水樂亭為東陽令王都官槩作盧校云水樂洞借坡詩以為重其說甚辯查初白得朱刻居世英家大字蘇詩本題下有為東陽令王都官槩作九字又證之元人黃晉卿集亦然此志特逢合當局不足取信查說是也坡詩中兩稱君潁濱和詩又兩稱君家皆實有所指豈與游覽發興而作者相類乎詩中磬襄入海與洞庭軒轅正一例是拓開泛說安得謂錢唐與海近并海月亦不可置之他處邪此查說所未及余為補之以糾此志之失君不學白公引涇東注謂五斗黃泥一鍾水又不學哥舒橫行西海頭歸來羯鼓打涼州涼州涼宋梁以集校但向空山石壁下愛此有聲無用之清流流泉無絃石無竅強名水樂人人笑慣見山僧已厭聽多情海月空留照洞庭不復來軒轅軒轅宋注暗諱按宋禁斥用黃帝名號見真宗紀暗字疑誤今以集補至今魚龍舞鈞天聞道磬襄東入海遺聲恐在海山閒鏘然澗谷含宮祉宮祉祉集徵志避改節奏未成君獨喜不須寫入薰風絃縱有此聲無此耳○王大受遊水樂洞詩歷聘空寒六六天更來洗耳聽春泉迅湍激石浮清磬懸溜行沙寫素絃洞口洞口洞與下句犯疑誤淳祐志亦作洞林亭三四曲洞中日月幾千年何人獨得開收律譜入宮商與世傳○姜夔次韻王祕書遊水樂洞詩自是瀛洲客還因野趣來解衣吟寂寞攜酒上崔嵬石洞山山秀梔花樹樹開只應巖下水相送上船回上船回回宋誤來以淳祐志校○任參政希夷遊水樂洞詩萬舞列帝所九韶奏虞庭羣公日拱北星斗光熒熒茲辰適休沐聯騎來郊坰愛此一泓玉中有太古聲細響叶宮祉大音希咸莖自然天籟鳴獨許幽耳聽鎮以潛虬靈衞以石獸獰佳哉樂茲遊驩言舉彼觥誰歟昔經始今已歸明廷巨麗所未覩幻眇真難名健筆哦五字當代推善鳴清幽極模寫細讀令人醒
史／地理／宋元方志叢刊／至大金陵新志　元張鉉　纂修／卷十一上／祠祀志一／祠廟(P.5683-2)
二判官廟在城西門裏鐵塔寺西南百餘步事迹云舊本延祚院土地神唐會昌中寺廢景福二年神託夢里人復夜見火光連天人潛窺見炬篲熒熒焉因就其地建廟白石廟案宋書晉咸和三年蘇峻亂溫嶠等入伐立行廟於白石告元帝元后曰逆臣峻傾覆社稷毀棄三正汚辱海內臣亮等手刃戎行龔行天罰惟中宗元皇帝肅宗明皇帝明穆皇后之靈降鑒有罪勦絕其命剪此羣逆以安宗廟臣等雖殞首摧軀猶生之年謝靈運撰征賦造白石之祠壇懟二㐫之無君謂此其地在白石陂今廢
史／地理／宋元方志叢刊／嘉定赤城志　宋黃㽦　齊碩　修　陳耆卿　纂／卷十二／秩官門五(P.7385-1)
赤城志卷第十二
秩官門五
州縣官助州縣之治非專州縣之治也然諉曰不專而恣自豢逸則以一守令之身而下兼眾曹之事非材閎力鉅誰與共此凜凜哉語云千金之裘非一狐之腋凡物猶爾况於官政今自軍事判官而下緫不知幾何人備載則繁不載則略以故攷閱今古述其建置之原而達官名流有假道於此者間出其姓名與行事使知負材抱器雖偶落下位其光氣常熒熒也以勸為善是編蓋有助焉
子／醫家／御定佩文齋廣群芳譜／天時譜　卷一至卷六／春　卷一至卷三／卷一　春／集藻／文賦㪚句(P.12-1)..[文淵閣四庫全書本]
〔文賦㪚句〕
〔増〕晉傅𤣥〈陽春賦〉乾坤絪緼冲氣穆清幽蟄蠢動萬物樂生依依楊柳翩翩浮萍桃之夭夭灼灼其
榮繁華曄而燿野煒芬葩而揚英　湛方生〈懷春賦〉麥芃芃而含秀桑藹藹而敷榮華照灼以爛林葉婀娜以媚莖　王廙〈春可樂賦〉春可樂兮樂孟月之初陽冰泮渙以微流土冐橛而觧剛野暄卉以揮緑山蔥蒨以𤼲蒼　李顒〈四時賦〉平臯眇莽中林蔥青野馬飛澗晨虹𡸁旌陽燕南徂隂鴈北征青華皓皓丹秀熒熒　謝萬〈春遊賦〉青陽司候勾芒御辰陳條灌以摧枯初莖蔚其曜新羃豐葉而為幄靡翠草而成茵　宋劉義恭〈感春賦〉
天晻曖而流寒日隂翳而淪精風淑穆而吹蘭雨濛濛而洗莖草承澤而擢秀花順氣而飛馨　梁元帝〈春賦〉洛陽小苑之西長安大道之東苔染池而盡緑桃含山而併紅露霑枝而重葉網縈花而曵風　隋蕭慤〈春賦〉落花無限數飛鳥排花度禁苑玉饒風吹花春滿路　唐王勃〈春思賦〉蜀川風𠉀隔秦川今年節物異常年霜前柳葉銜霜翠雪裏梅花犯雪妍霜前雪裏知春早看栁看梅覺春好思萬里之佳期憶三秦之逺道澹蕩
春色悠揚懷抱野何樹而無花水何隄而無草
〔原〕宋之問〈春宴韋曲莊序〉萬株果樹色雜雲霞千畝竹林氣含煙霧激樊川而縈碧瀬浸以成波望太乙而鄰少微森然逼座　鋪落花以為藉結垂楊而代幄霽景含日晩霞五彩而丹青韶光卷雲春臯一色而凝黛　李邕〈春賦〉楊廻曲沼李雜芳園條煙濃而曵地花錦縟而當軒　李白〈春夜宴桃李園序〉幽賞未已高談轉清開瓊筵以坐花飛羽觴而醉月　〈惜餘春賦〉平原萋兮綺色
愛芳草兮如翦惜餘春之將䦨每為恨而不淺
子／醫家／御定佩文齋廣群芳譜／茶譜　卷十八至卷二十一／卷十九　茶二／集藻／五言古詩(P.21-1)..[文淵閣四庫全書本]
［五言古詩］
〔増〕唐李白〈答族姪僧中孚贈玉泉仙人掌茶并序〉余聞荊州玉泉寺近清溪諸山山洞徃徃有乳窟窟中多玉泉交流其中有白蝙蝠大如鴉按仙經蝙蝠一名仙鼠千歲之後體白如雪栖則倒懸蓋飲乳水而長生也其水邊處處有茗草羅生枝葉如碧玉唯玉泉真公常采而飲之年八十餘歲顔色如桃花而此茗清香滑熟異於他者所以能還童振枯扶人夀也余逰金陵見宗僧中孚示余茶數十片拳然重疊其狀如手號
為仙人掌茶蓋新出乎玉泉之山曠古未覿因持之見遺兼贈詩要余答之遂有此作後有髙僧大隐知仙人掌茶發乎中孚禪子及青蓮居士李白也𡮢聞玉泉山山洞多乳窟仙鼠如白鴉倒懸清溪月茗生此中石玉泉流不歇根柯灑芳津採服潤肌骨叢老卷緑葉枝枝相接連曝成仙人掌似拍洪厓肩舉世未見之其名定誰傳宗英乃禪伯投贈有佳篇清鏡燭無鹽顧慙西子姸朝坐有餘興長吟播諸天　韋應物〈喜園中茶生〉潔
性不可汚為飲滌塵煩此物信靈味本自出山原聊因理郡餘率爾植荒園喜隨衆草長得與幽人言　栁宗元〈巽上人以竹間自採新茶見贈酬之以詩〉芳叢翳湘竹零露凝清華復見雪山客晨朝掇靈芽蒸煙俯石瀨咫尺凌丹崖圎方麗竒色圭璧無纎瑕呼兒㸑金鼎餘馥延幽遐滌慮𤼵真照還原蕩昬邪猶同甘露飯佛事薫毗耶咄此蓬瀛侶無乃貴流霞　孟郊〈慿周况先輩於朝賢乞茶〉道意勿乏味心緒病無悰蒙茗玉花盡越
甌荷葉空錦水有鮮色蜀山饒芳叢雲根纔翦緑印縫已霏紅曽向貴人得最將詩叟同幸為乞寄來救此病劣躬　劉言史〈與孟郊洛北野泉上煎茶〉粉細越筍芽野煎寒溪濵恐乖靈草性觴事皆手親敲石取鮮火撇泉避腥鱗熒熒㸑風鐺拾得墜巢薪潔色既爽别浮氲亦殷勤以兹委曲静求得正味真宛如摘山時自啜指下春湘瓷泛輕花滌盡昬渇神此逰惬醒趣可以話髙人　白居易〈睡後茶興憶楊同州〉昨晚飲太多嵬峩連
宵醉今朝餐又飽爛熳移時睡睡足摩挲眼眼前無一事信脚繞池行偶然得幽致婆娑緑隂樹斑駁青苔地此處置䋲牀傍邉洗茶器白瓷甌甚潔紅爐炭方熾沫下麴塵香花浮魚眼沸盛來有佳色嚥罷餘芳氣不見楊慕巢誰人知此味　李羣玉〈龍山人惠石廩茶〉客有衡岳隱遺予石廪茶自云凌煙露採掇春山芽珪璧相壓疊積芳莫能加碾成黃金粉輕嫩如松花紅爐㸑霜枝越兒斟丹華灘聲起魚眼滿鼎漂清霞凝澄坐曉燈
痛眼如蒙紗一甌拂昬寐襟鬲開煩挐顧渚與方山誰人留品差持甌黙吟詠揺膝空咨嗟　皮日休〈茶塢〉閒尋堯氏山遂入深深塢種荈已成園栽葭寧計畝石窪泉似掬巖罅雲如縷好是夏初時白花滿煙雨　〈茶人〉生於顧渚山老在漫石塢語氣為茶荈衣香是煙霧庭從𣟓子遮果任獳師虜日晚相笑歸腰間佩輕簍　〈茶笋〉褎然三五寸生必依巖洞寒恐結紅鉛暖疑銷紫汞圎如玉軸光脆似瓊英凍每為遇之疎南山挂幽夢
〈茶籝〉筤篣曉攜去驀箇山桑塢開時送紫茗負處沾清露歇把傍雲泉歸將挂煙樹滿此是生涯黃金何足數　〈茶舍〉陽崖枕白屋幾口嬉嬉活棚上汲紅泉焙前蒸紫蕨乃翁研茗後中婦拍茶歇相向掩柴扉清香滿山月　〈茶竈〉南山茶事動竈起巖根傍水煑石髮氣薪然杉脂香青瓊蒸後凝緑髓炊來光如何重辛苦一一輸膏粱　〈茶焙〉鑿彼碧巖下恰應深二尺泥易帶雲根燒難礙石脉初能燥金餅漸見乾瓊液九里共杉林相望
在山側　〈茶鼎〉龍舒有良匠鑄此佳樣成立作菌蠢勢煎為潺湲聲草堂暮雲隂松窓殘雪眀此時勺複茗野語知逾清　〈茶甌〉邢客與越人皆能造兹器圎似月魂堕輕如雲魄起棗花勢旋眼蘋沫香沾齒松下時一看支公亦如此　〈煑茶〉香泉一合乳煎作連珠沸時看蟹目濺乍見魚鱗起聲疑松帶雨餑恐煙生翠儻把𤁋中山必無千日醉　陸龜蒙〈茶塢〉茗地曲隈回野行多繚繞向陽就中密背澗差還少遥盤雲髻慢亂簇香篝小
何處好幽期滿巖春露曉　〈茶人〉天賦識靈草自然鍾野姿閒來北山下似與東風期雨後探芳去雲間幽路危唯應報春鳥得共斯人知　〈茶笋〉所孕和氣深時抽玉笤短輕煙漸結華嫩蘂初成管尋來青靄曙欲去紅雲暖秀色自難逢傾筐不曽滿　〈茶籝〉金刀劈翠筠織似波紋斜製作自野老攜持伴山娃昨日𨷵煙粒今朝貯緑華争歌調笑曲日暮方還家　〈茶舍〉旋取山上材架為山下屋門因水勢斜壁任巖隈曲朝隨鳥俱散暮
與雲同宿不憚採掇勞祇憂官未足　〈茶竈〉無突抱輕嵐有煙映初旭盈鍋玉泉沸滿甑雲芽熟竒香襲春桂嫩色凌秋菊煬者若吾徒年年看不足　〈茶焙〉左右𢷬凝膏朝昬布煙縷方圎隨樣拍次第依層取山謡縱髙下火候還文武見說焙前人時時炙花脯　〈茶鼎〉新泉氣味良古鐵形狀醜那堪風雪夜更值煙霞友曽過赬石下又住清溪口且共薦臯盧何勞傾斗酒　〈茶甌〉昔人謝塸埞徒為妍詞飾豈如圭璧姿又有煙嵐色光參
筠席上韻雅金罍側直使于闐君從來未𡮢識　〈煑茶〉閒來松間坐看煑松上雪時於浪花裏併下藍英末傾餘精爽健忽似氛埃滅不合别觀書但宜窺玉札　宋梅堯臣〈答建州沈屯田寄新茶〉春芽研白膏夜火焙紫餅價與黃金齊包開青篛整碾為玉色塵逺及蘆底井一啜同醉翁思君聊引領　王仲儀〈寄𨷵茶〉白乳葉家春銖兩直錢萬資之石泉味特以陽芽嫩宜言難購多串片大可寸謬為識别人予生固無恨　〈答宣城張主
簿遺鴉山茶次其韻〉昔觀唐人詩茶韻鴉山嘉鴉銜茶子生遂同山名鴉重以初槍旗采之穿煙霞江南雖盛産處處無此茶纖嫩如雀舌煎烹比露芽競收青篛焙不重漉酒紗顧渚亦頗近蒙頂來以遐䨇井鷹掇爪建溪春剝葩日鑄㺯香美天目猶稻麻吳人與越人各各相𨷵夸傳買費金帛愛貪無夷華甘苦不一致精麤還有差至珍非貴多為贈勿言些如何煩縣僚忽遺及我家雪貯䨇砂罌詩琢無玉瑕文字搜怪竒難於抱長虵
眀珠滿紙上剰畜不為奢玩久手生胝窺久眼生花𡮢聞茗消肉應亦可破瘕飲啜氣覺清賞重歎復嗟歎嗟既不足吟誦又豈加我今實强為君莫笑我耶　〈李仲求寄建溪洪井茶七品云愈少愈佳未知𡮢何如耳因條而答之〉忽有西山使始遺七品茶末品無水暈六品無沉柤五品散雲脚四品浮粟花三品若瓊乳二品罕所加絶品不可議甘香焉等差一日𡮢一甌六腑無昬邪夜枕不得寐月樹聞嗁鴉憂來唯覺衰可驗唯齒牙
動揺有三四妨咀連左車髮亦足驚竦疎疎㸃霜華乃思平生逰但恨江路賒安得一見之煑泉相與誇　〈呂晉叔遺新茶〉四葉及王游共家原坂嶺歲摘建溪春争先取晴景大窠有壯液所發必竒穎一朝團焙成價與黃金逞呂侯得鄉人分贈我已幸其贈幾何多六色十五餅每餅包青篛紅籤纒素檾屑之雲雪輕啜已神魂惺會待嘉客來侑談當晝永　蔡襄〈北苑〉蒼山走千里斗落分兩騎靈泉出地清嘉卉得天味入門脫世氛官
曹真傲吏　〈茶壠〉造化曾無私亦有意所嘉夜雨作春力朝雲䕶日車千萬碧玉枝戢戢抽靈芽　〈採茶〉春衫逐紅旗散入青林下隂崖喜先至新苗漸盈把競攜筠籠歸更帶山雲瀉　〈造茶〉糜玉寸隂間摶金新範裏規呈月正圎勢動龍初起出焙香花全争誇火候是　〈試茶〉兎毫紫甌新蟹眼清泉煑雪凍作成花雲閑未𡸁蘂願爾池中波去作人間雨
〔原〕蘇軾〈種茶〉松間旅生茶已與松俱痩茨棘尚未容蒙翳争交構天公所遺棄百
歲仍稚幼紫筍雖不長孤根乃獨夀移栽白鶴嶺土輭春雨後彌旬得連隂似許晚遂茂能忘流轉苦戢戢出鳥咮未任供臼磨且可資摘嗅千團輸大官百餅衒私𨷵何如此一啜有味出吾囿
〔增〕蘇軾〈游惠山〉敲火發山泉烹茶避林樾眀窓傾紫盞色味兩竒絶吾生眠食耳一飽萬想滅頗笑玉川子飢弄三百月豈如山中人睡起山花發一甌誰與共門外無來轍　〈問大冶長老乞桃花茶栽東坡〉周詩記苦荼茗飲出近世初縁厭粱
肉假此雪昬滯嗟我五畆園桑麥苦蒙翳不令寸地閒更乞茶子藝饑寒未知免已作太飽計庶將通有無農末不相戾春來凍地裂紫笋森已銳牛羊煩呵叱筐筥未敢睨江南老道人齒髮日夜逝他年雪堂品尚記桃花裔　〈寄周安孺茶〉大哉天宇内植物知幾族靈品獨標竒迥超凡草木名從姬旦始漸播桐君録賦詠誰最先厥傳惟杜育唐人未知好論著始於陸常李亦清流當年慕髙躅遂使天下士嗜此偶於俗豈但中土珍𠔥
之異邦鬻鹿門有佳士博覽無不矚邂逅天隨翁篇章互賡續開園頤山下屏迹松江曲有興即揮毫燦然存簡牘伊余素寡愛嗜好本不篤粤自少年時低回客京轂雖非曵裾者庇䕃或華屋頗見綺紈中齒牙厭粱肉小龍得屢試糞土視珠玉團鳯與葵花碔砆雜魚目貴人自矜惜捧玩且緘櫝未數日注𤰞定知䨇井辱於兹自研討至味識五六自爾入江湖尋僧訪幽獨髙人固多暇探究亦頗熟聞道早春時攜籯赴初旭驚雷未破
蕾采采不盈掬旋洗玉泉蒸芳馨豈停宿湏臾布輕縷火候謹盈縮不憚頃間勞經時廢藏蓄髹筒浄無染箬籠勻且複苦畏梅潤侵暖湏人氣燠有如剛耿性不受纎芥觸又若廉夫心難將𢕄穢凟晴天敞虛府石碾破輕緑永日遇閒賓乳泉發新馥香濃奪蘭露色嫩欺秋菊閩俗競傳誇豐腴面如粥自云葉家白頗勝中山醁好是一杯深午窓春睡足清風擊兩腋去欲凌鴻鵠嗟我樂何深水經亦屢讀子咤中泠泉次乃康王谷䗫培
頃曽𡮢瓶罌走僮僕如今老且懶細事百不欲美惡兩俱忘誰能强追逐薑鹽拌白土稍稍從吾蜀尚欲外形體安能狥心腹由來薄滋味日飯止脫粟外慕既已矣胡為此羇束昨日散幽歩偶上天峰麓山圃正春風蒙茸萬旗簇呼兒為佳客采製聊亦復地僻誰我從包藏置厨簏何𡮢較優劣但喜破睡速况此夏日長人間正炎毒幽人無一事午飯飽蔬菽困卧北窓風風𢕄動窓竹乳甌十分滿人世真局促意爽飄欲仙頭輕快如沐
昔人固多癖我癖良可贖為問劉伯倫胡然枕糟麴　秦觀〈茶〉茶實嘉木英其香乃天育芳不愧杜蘅清堪揜椒菊上客集堂葵圎月探奩盝玉鼎注漫流金碾響丈竹侵尋發美鬯旖旎生乳粟經時不銷歇衣袂帶紛郁幸蒙巾笥藏苦厭龍蘭續願君斥異類使我全芬馥　〈茶臼〉幽人躭茗飲刳木事𢷬撞巧制合臼形雅音伴柷椌虚室困亭午松然眀鼎窓呼奴碎圎月搔首聞錚鏦茶仙賴君得睡魔資爾降所宜玉兎𢷬不必力士扛願
偕黃金碾自比白玉缸彼美制作妙俗物難與䨇　晁補之〈次韻蘇翰林五日揚州石塔寺烹茶〉唐來木蘭寺遺跡今未滅僧鐘嘲飰後語出饑客舌今公食方丈玉茗攄噫噎當今卧江湖不泣逐臣玦中和似此茗受水不易節輕塵散羅麴亂乳發甌雪佳辰雜蘭艾共弔楚纍潔老謙三昧手心得非口訣誰知此間妙我欲希超絶持誇淮北士湯餅供朝啜　孫覿〈飲修仁茶〉煙雲吐長崖風雨暗古縣竹輿赬兩肩弛擔息𢕄倦茗飲初一
𡮢老父有芹獻幽姿絶𡡾嫵著齒得瞑眩昬昬嗜睡翁喚起風灑面亦有不平心盡從毛孔散　陸游〈夜汲井水煮茶〉病起罷觀書袖手清夜永四鄰悄無語燈火正淒冷山童亦睡熟汲水自煎茗鏘然轆轤聲百尺鳴古井肺腑凜清寒毛骨亦蘇省歸來月滿廊惜蹋疎梅影　眀髙啓〈茶軒〉摘芳試新泉手滌林下器一榻𩯭絲傍輕煙散遥吹不用醒吟魂幽人自無睡
子／醫家／御定佩文齋廣群芳譜／花譜　卷二十二至卷五十三／卷二十八　棠棃花等／石榴花／集藻／賦(P.14-2)..[文淵閣四庫全書本]
［賦］
〔増〕晋夏侯湛〈石榴賦〉覽華圃之嘉𣗳兮羡石榴之竒生滋𤣥根于𡗝壤兮擢繁榦于蘭庭霑𩄇液之粹色兮
含渥霧以深榮若乃時雨新稀㣲風扇物藹萋萋以鮮茂兮紛扶輿以蓊鬱枝掺稔以環𣐱兮葉鱗次以周宻纖條参差以窈窕兮洪柯流離以相拂于是乎青陽之末朱明之初翕㣲煥以摛采兮的窟㻧以揚敷接翠蕚于緑𦷾兮冐紅牙以丹鬚赩然含蕤璀爾散珠若乃叢紈始裹聚葩方離潜輝蜿艶綠采未披照灼攅列熒熒𤣥𡸁雪酲解䬼怡神實氣冠百品以竒仰邁衆果而特貴　傅𤣥〈石榴賦〉鳥宿中而纖條結龍辰升而丹華繁
其在晨也灼若旭日栖扶桑其在昬也赩若燭龍吐潜光苞𤣥黃之烈輝緑煒曄而焜煌𤼵朱榮于緑葉時從風而飄揚　庾鯈〈石榴賦〉緑葉翠條紛乎蔥青丹華照爛曄曄熒熒逺而望之繁若摛繢被山阿廹而察之赫若龍燭耀緑波　唐吕令問〈府庭雙石榴賦〉公府洞豁羣木羅生歴衆芳而鮮妙得雙榴之羙名擢質森聳𡸁隂凄清掃危堦之數級䕃閑庭之四平夾砌駢羅則東西表賔主之位與時消息則寒暑任榮枯之情故其異
影同庇分芳對出夏景焯而開花秋氣結而成實剖之則珠彩輝掌捧之則金光照日其生也雖雜居幽徑之蘭其用也亦間若雕盤之栗若乃當公務之總偶訟庭之要爰趨爰揖或長或少皆指而稱曰彼石榴之所生何托根之至妙俯環廊之廻合拂危簷之窈窱𩔖甘棠之勿翦人縱去而猶思若李𣗳之無言蹊自成而不召是以固其根榦羙其華耀乍開軒而翠彩重合甫褰帷而紅榮四照也或曰物惡近以招累事貴逺而克全空
遁幽以獨羙抱甘香而自捐豈比夫善生者托仁以逺害能夀者輔道以延年是以象君子之恵渥故終保夫自然
子／醫家／御定佩文齋廣群芳譜／花譜　卷二十二至卷五十三／卷三十五　海棠一／集藻／七言古詩(P.11-2)..[文淵閣四庫全書本]
［七言古詩］
〔原〕宋𧁨軾〈寓居定恵院之東雜花滿山有海
棠一株土人不知貴也〉江城地瘴蕃草木只有名花苦幽獨嫣然一笑竹籬間桃李滿山總粗俗也知造物有深意故遣佳人在空谷自然富貴出天姿不待金盤薦華屋朱唇得酒暈生臉翠袖捲紗紅映肉林深霧暗曉光遲日暖風輕春睡足雨中有淚亦悽愴月下無人更清淑先生食飽無一事散歩逍遥自捫腹不問人家與僧舎挂杖敲門㸔修竹忽逢絶艶照衰朽歎息無言揩病目陋邦何𠁅得此花無乃好事移西蜀寸根千里不
易到銜子飛來定鴻鵠天涯流落俱可念為飲一樽歌此曲明朝酒醒還獨來雪落紛紛那忍觸
〔增〕趙次公〈和東坡定恵院海棠〉化工妙手開羣木酷向海棠私意獨殊姿艶艶雜花裏端覺神仙在流俗睡起臙脂懶未勻天然膩理還豐肉繁華增麗態度逺婀娜含嬌風韻足豈惟婉孌彤管姝真同窈窕闗雎淑未能奔徃白玉樓要當貯以黃金屋顧雖風暖欲黃昏脉脉難禁𠋣修竹可憐俗眼不知貴空把容光照山谷此花夲出西南
地李杜無詩恨遺蜀髙才沒世孰雕龍後軰補亾難刻鵠貂裘季子客齊安相逢忽慰覊人目當年甫白君可繼為花重賦陽春曲把酒因澆礨磈胸搜句輒傾空洞腹多情恐作深雲收兒童莫信来輕觸
〔原〕陸游〈海棠歌〉我初入蜀鬢未霜南充樊𠅘㸔海棠當時已謂目未睹豈知更有碧雞坊碧雞海棠天下絶枝枝似染猩猩血蜀姬艶妝肯譲人花前頓覺無顔色扁舟東下八千里桃李真成奴僕爾若使海棠根可移揚州芍藥應羞
死風雨春殘杜鵑哭夜夜寒衾夢還蜀何從乞得不死方更㸔千年未為足
〔增〕陸游〈二月十六日賞海棠〉當年春半花事竟今年春半花始盛放翁不减少年狂走馬直與飛蝶競姸華有露洗愈明纎弱無風揺不定莫放飄零作紅雨剰㸔倩笑臨妝鏡溪梅枯槁墮巖谷山杏輕浮真妾媵欲誇絶艶不勝說𦂵欠濃香何足病華橙銀燭揺花光翠杓金船豪酒興夜闌感事獨凄然繁枝空折堪誰贈　〈張園海棠〉洛陽春信乆不通姚魏開
落塵沙中揚州千葉昔曾見已歎造化無餘功西來始見海棠盛成都苐一推燕宫池䑓掃除凡木𥁞天地眩轉花光紅慶雲墮空不飛去時有綘雪縈微風蜂蝶成團出無路我亦狂走迷西東此園低樹猶三丈錦繡却在青天上不湏更著刀尺裁乞與齊奴開歩障　〈錦𠅘〉天公為我齒頬計遣飫黃柑與丹荔又憐狂眼老更狂令㸔廣陵芍藥蜀海棠周行萬里逐所樂天公與我元不薄貴人不出長安城寳帶華纓真汝縳樂哉今從石
湖公大度不計聾丞聾夜宴新𠅘海棠底紅雲倒吸玻璃鍾琵琶弦繁腰鼓急盤鳳舞衫香霧濕春醪凸盞燭光揺素月中天花影立逰人如雲環玉帳詩未落𥿄先傳唱此邦句律方一新鳳閣舎人今有様　〈驛舎見屏風畫海棠有感〉厭煩只欲長面壁此心安得頑如石杜門復出歎習氣止酒還開慙定力成都二月海棠開錦繡裹成迷巷陌燕宫最盛號花海覇國雄豪有遺跡猩紅鸚綠極天巧疊萼重跗眩朝日繁華一夢忽吹散閉
眼細思猶厯厯憂樂相尋豈易知故人應記醉中詩夜䦨風雨嘉州驛愁向屛風見折枝　楊萬里〈海棠〉帝城二三月海棠可萬株向來青女輕滕六戲與一撼即日枯東皇夜遣司花女手挼紅藍滳青露染成片片淨練酥亂㸃稍稍酣日樹蓬萊仙人約老翁寄箋招喚陸龜蒙為花一醉夜不息就中一事最竒特海棠兩岸繡帷裳是間横著雙胡床龜蒙踞牀忽倒卧烏紗自落非風墮花吹滿面雪霏霏起來索筆手如飛卧去起来都是
韻是醉是醒君莫問好箇海棠花下醉卧圖如今畫手誰姓吳　薛季宣〈香海棠詩并序〉舊說海棠無香惟昌州海棠有香騐之蜀道信然以為不易之論藥圃有棠三本其花亦香乃知非蜀棠獨香香棠自有種耳世間原有無窮恨海外棠花宫錦爛燒炙東風春未半濃妝獨立情撩亂博山爐冷沉烟斷記語洛妃池側畔袿衣透濕飄香汗舞罷霓裳髙燭㸔吳苑散花灘彼岸亦有當初舊㳺觀棠棃古徑霞光燦薔薇露冷衣新盥卷袖
臙脂紅入腕噴人蘭芷芳都貫天然種性真竒玩嶺海誠知煎可㸑擬擷桑柯燃熾炭裛取緗巾永傳玩他年㽞得重公案
〔原〕潘從哲〈海棠〉江臯春早饒花木花品神仙此稱獨當年坡老一題詩到今標格超凡俗我來黃州亦再閏五見此花燦東谷孤根自結白蓮社媚姿不貯黃金屋日華濃艶澹生唇霧縠繁紅微映肉宛如初浴出華清詎是朝酣睡未足有時著雨更妖𡢃無力勝風轉嬌淑我欲題詩和坡老抽思未得還捫腹把酒
徘徊𠋣嘯䑓行吟繞徧西池竹苦無藻麗𤼵巧心數傍花枝舒拙目問花何以擬甘棠緣同太守來西蜀花容詩句縂絶世髙風𣺌𣺌翔鴻鵠嵗嵗年年花自開游人㡬和陽春曲悠悠不𥁞古人情啼鶯語燕紛相觸
〔增〕元陳樵〈海棠〉東風吹墮緗雲影別院春遲宫漏永繡帷寳帶綰流𧁨夢入瑶䑓呼不醒熒熒銀燭花蕊多城頭烏啼奈曉何　劉詵〈賦歐園海棠和羅起初〉蜀州海棠錦成畦昌州海棠芳氣菲名花自古恨不見東風吹在
西家西美人壓酒紅珠落半笑新晴半含萼玉膚𣐱薄綘袖寒妝淚輕盈脂臉怍太真姣睡金屋春綠珠夜燕宫蠟薪一時羣花𥁞妾媵娉娉嫋嫋真仙人雨餘繁枝深綠净好及佳時入觴咏花容相對易新故人事無情有衰盛我昔曾同花下歡寳釵插映鴉髮盤只今便能日日為花醉欲挽朱顔應已難　袁士元〈海棠〉主人愛花如愛珠春風庭院如畫圖搴衣曲徑歩花影翩翩夜月飛長裾海棠睡起春正美花貎參差玉相似主人吟
賞夜不眠直欲題詩壓蘓子　明楊基〈西省海棠詩并序〉山西陳則威以晉無梅花以管勾職初來江西即求識之省左掖東檻有海棠一小株則威尤鍾愛之日數至花下風雨昬暮弗忍去也甞索余賦詩余時廹於案牘不暇舟行湘中棃杏桃李每得厭觀獨無海棠因賦詩以補其闕山西公子虬髯客到處尋梅認香白春風省掖海棠開暫去還来抛不得嗟我有癖常自笑不意逢君同此癖曉窓雲暖風日姸數朶娉婷春半拆睡損
紅綃膩有痕舞酣金殿嬌無力銀燈不如微月照珠簾更著疎烟隔飛燕輕盈富貴姿玉環態度神仙格此日凝妝青瑣外當時擅寵沉香北繁開似妬却冥冥半吐欲言終黙黙豈惟人愛亦自愛不獨春惜當誰惜細雨重隂也㸔来莫對空枝漫相憶　〈邀方員外㸔花〉金昌𠅘西萬株花臙脂玉雪争紛拏春風㩦酒㸔花去騎馬徑到山人家花深樹密無徑入下馬徘徊映花立紫萼風微翠袖香紅絲露重烏巾濕別來㡬負㸔花期客到
匆匆見一枝白下橋邉寒食後廣陵城外綠隂時今年花最逢春早凖擬清樽對花倒人意方邀酒伴来花枝已向東風老花雖漸老仍堪折猶勝紛紛滿溪雪且共芙蓉帳裏人坐㸔海棠枝上月
子／醫家／御定佩文齋廣群芳譜／果譜　卷五十四至卷六十七／卷六十二　荔支三／集藻／七言古詩(P.6-1)..[文淵閣四庫全書本]
〔七言古詩〕
〔原〕宋蘇軾〈四月十一日初食荔支〉南村諸楊北村盧白華青葉冬不枯垂黄綴紫烟雨裏特與荔子為先驅海上仙人絳羅襦紅紗中丹白玉膚不須更待
妃子笑風骨自是傾城姝不知天公有意無遣此尤物生海隅雲山得伴松檜老霜雪自困楂棃麤先生洗盞酌桂醑氷盤薦此頳虯珠似開江鰩斫玉柱更洗河豚烹腹腴我生渉世本為口一官乆已輕蓴鱸人間何者非夢幻南来萬里真良圗　〈荔支歎〉十里一置飛塵灰五里一堠兵火催顛坑仆谷相枕藉知是荔支龍眼来飛車跨山鶻横海風枝露葉如新採宫中羙人一破顔驚塵濺血流千載永元荔支来交州天寳嵗貢取之涪
至今欲食林甫肉無人舉觴酹伯游我願天公憐赤子莫生尤物為瘡痏雨順風調百榖登民不饑寒為上瑞君不見武夷溪邊粟粒芽前丁後蔡相籠加爭新買寵各出意今年鬬品充官茶吾君所乏豈此物致養口體何陋耶洛陽相君忠孝家可憐亦進姚黄花
〔增〕蘇轍〈奉同子瞻荔支歎〉蜀中荔支止嘉州餘波及眉半有否稲糠宿火𨚫霜霰結子僅與黄金侔近聞閩尹傳種法移種成都出巴峽名園競擷絳紗苞蜜漬瓊膚甘且滑
北逰京洛墮紅塵箬籠白曬稱最珍思歸不復為蓴菜欲及炎風朝露勻平居著鞭苦不早東坡南竄嶺南道海邊百物非平生獨數山前荔支好荔支色味巧留人不管年来白髮新得歸便擬尋鄉路棗栗園林不須顧青枝丹實須十株丁寧附書老農圃　陳襄〈荔支歌〉番禺地僻嵐煙鎖萬𣗳纍纍産嘉果漢宫墜落金莖露秦城散起驪山火炎炎六月朱明天映日仙枝紅欲燃自古清芬不能遏留得嘉名為椹仙上皇西幸楊妃死巒
海迢迢千萬里華清宫闕閴無人南来不見紅塵起至今榮植徧閩州離離朱實繁星稠一日為君空變色千里憑誰速置郵可憐錦幄神仙侣為飲凝漿滌煩暑綺筵不惜十千錢酩酊秦樓桂花醑秦樓女子繡羅裳鳳簫鳴咽流宫商醉歌一曲荔支香席上少年皆斷腸　鄧肅〈風雨損荔子〉前日雨聲如隕石昨夜風狂退六鷁荔子吐華漫如雲結實定知無十一南来無以慰愁煎端期一飽果中仙山頭看花日千轉黙想香味空流涎
事類翻羮慎勿恤風雨在天非人力要及豐年天下同那為海邦私一物
〔原〕陳與義〈荔支歎〉炎精孕秀多靈植荔子佳名聞自昔綘嚢剖雪出琱盤尋常百果無顔色閩天六月雨初晴星火熒熒耀川澤歘如彩鳳戯翺翔爛若彤雲堆翕爀中郎裁品三十二陳紫方紅冠儔匹鹽蒸蜜漬尚絶倫啄瓊空羡南飛翼我聞政和全盛時貢輸不減開元日涪州距雍已云逺况此奔馳来海側繡衣使者動輶車黄𥿄封林徧阡陌浮航走轍空四
郊妙品人間無復得上方供給只纖毫徃徃盡入公侯宅驪山廢苑狐兎静艮嶽新宫鼙鼓急繁華今古共淒凉遶𣗳行吟悲野客西風刮地黄塵昏一聼悲笳䨇淚滴
〔増〕朱松〈江彦允約逰東山作荔支詩次韻〉天工傾倒不餘力惟有荔支香味色君家桃李要争妍腸斷𩯭絲禪榻客書生瓮俎天所支煮茗誇妓非良規腹饑衣寒君不忍看詩喚作東山嬉氷盤綘實光照市歸来香滿巫陽袂明日人傳玉蘂仙絶勝空賦青龍柿　楊萬
里〈荔支歌〉粤犬吠雪非差事粤人語冰夏蟲似北人氷雪作生涯氷雪一窖活一家帝城六月日亭午市人如炊汗如雨賣氷一聲隔水来行人未喫心眼開甘霜甜雪如壓蔗年年窨子南山下去年藏氷減工夫山鬼失守嬉西湖北風一夜動地惡盡吹北冰作南雹飛来嶺外荔支梢絳衣朱裳紅錦包三危露珠凍寒泚火傘燒林下成水北人藏氷天奪之𨚫與南人消暑氣　王十朋〈詩史堂荔支歌〉君不見詩人以来一子美暮年流落
來夔子賦詩三百六十篇西瀼東屯客愁裏何人作堂畫遺像收拾光芒榜詩史堂前何有有荔支𣗳猶未老熟獨遲世人貴早不貴晩倘非我輩誰賞之涪陵昔遇妃子汙萬顆包羞莫能訴瀘戎一經少陵擘至今傳誦輕紅句少陵傷時淚成血一㸃丹心不磨滅散成朱實滿炎方風味如詩兩竒絶樂天曾畫忠州圖自言香味人間無君謨亦作閩中譜陳紫聲名重南土何如詩史堂前株正是一飯孤忠餘人為世重物亦重端如丈人
屋上烏巴圖閩譜合避路奚用品第紛錙銖攙先熟者如楊盧但可與之作前驅閩娘十八婢妾爾將軍大𣗳真慵奴我生四百餘年後来作先生逰處守登堂三嘆荔正丹聊效栁人祠子厚安得先生今復生添賦䕫州歌一首要使荔支之名長不朽　〈詩史堂前荔支晩熟而佳約同官共賞偶成參差摘實分餉用前韻〉詩史堂前荔支晩尤羙髙壓瀘戎與妃子姓名猶未聞峡中風味惟應似皮裏試將逺况江瑶柱正似騷人擬良史我
來嘆息頤屢支殊方爭獻惟恐遲汝今已晚何用好不是少陵誰目之貴妃逰魂遭血汚玉座悲懐何以訴惟有雲安再拜人觧悶夔州兩絶句遺像空存食不血滿目煙霞眀自滅何人種此星幾終一𣗳團團味竒絶君不見南賔木蓮有華何足圖樂天過慮重看無又不見洛陽牡丹妖艶何足譜六一區區記風土天生此果更此株夏日之時見子餘晝疑炎方張火傘夕訝庭𣗳栖赤烏䨇頭瑩若玉一㲄細骨輕于錢五銖陳江閥閱如
雀盧兹産于閩必爭驅大無中邊甜勝蜜醖釀不假蜂為奴永安宫西郡堂後折簡呼賔老太守時方炎熱會苦稀事好乖違意徒厚手摘髙枝贈丹實歌和前篇搔白首嗟一餉之樂兮天亦慳于老朽　〈病中食火山荔支〉前年䕫州食荔支同僚共賦輕紅詩妃子名園世所貴不似詩史堂前竒去冬分符向南土半月身行荔支圃三州嘉木皆眼見更閱君謨向来譜臨漳一種名火山品雖云下熟則先從今慚入荔佳境陳江未擘先流
涎老病餘生怯佳果日㗖那能三百顆殷勤未破綘紗嚢心火驚添火山火　劉克莊〈和南塘食荔歎〉君欲和詩無匆匆唱首天下文章公今年荔子况倍熟亭亭錦葢髙張空猿偷鴉啄牧童采林間殘顆猶殷紅在昔唐家充嵗貢吟諷何止杜陵翁南窮交州西蜀土快馬䭾送如飛龍絳裳氷肌初照眼玉環一笑恩光濃惟閩以逺幸免涴一顆不到温泉宫自從陳紫無真夲皺玉晚出尤稱雄邇来雞舌擅瑰瑋贊香譽味萬喙同麟臺仙
人親題品天為此果開遭逄乃知微物似有數聲價亦與時汙隆列聖儉徳被華戎微如淮白不敢供奈何置驛奉私室安得木鐸觀民風山蹊谷塹日力窮血肩踠足馳筠籠請公移此食荔嘆置在薫風殿閣中　楊胐〈玉泉院荔支軒〉曾觀荔支圖幾費丹青妝能紅能紫亦能緑不能冩作天然香曾讀荔支譜品品堪第一較量滋味論髙低大抵聞名不聞實我疑真宰推化工安排百果分番紅杏梅桃李不足數先教碌碌随春風錦囊
玉液相渾淪百果讓作東南元别有真香與色味一時分付荔支軒　元吳莱〈荔支行寄王善父〉炎雲六月光陸離人在閩南餐荔支荔支日餐三百顆紅緑亞林欺衆果綘羅繫𣗳蠟封蔕尚食擎盤獻青瑣涪州嵗貢與此同意欲移根来漢宫天生尤物不用世沾灑䗺雨吹蠻風蠻風䗺雨振林藪西域葡萄秋壓酒勸君莫近楊太真傳說驪山塵汙人　眀文徴明〈新荔篇并序〉常熟顧氏自閩中移荔支數夲經嵗遂活石田使折枝驗之
翠葉芃芃然不敢信也以示閩人良是因作新荔篇命璧同賦錦苞紫膜白雪膚海南生荔天下無鹽蒸蜜漬失真性平生所見唯萎枯相傳尤物不離土畏冷那得来三吳顧家傳来三四株桂林翠幄森森殊逺人無憑未敢信持問閩士咸驚呼還聞纍纍生數子絳綃裹玉分明是未論香色果如何只說形模已珍美千載空流北客涎一朝忽落饞夫齒白圖蔡譜漫誇張文飾寧如親目視飽啖只於鄉里足鮮𡮢漸去京師邇不須更作
嶺南人只恐又無天下痏朝来自訝還自疑事出非常有如此雖云逺附商船達不謂滋培遂生活始知生物無近逺故應好事能回斡卉物聊占地氣遷造化竟為人事奪仙人本是海山姿從此江鄉亦萌蘖由来沃衍說吾鄉異品珍𡮢曾不乏不緣此物便增重無乃人心貴希濶福山楊梅洞庭柑佳名乆已擅東南風情氣味不相下稱絶今兼荔子三　黄謙〈荔支篇〉江南五月海氣熱南國荔子垂堪折裊裊溪風散麝香𡨋㝠山雨流
猩血飛樓清簟留衆賔屠羊貰酒酬芳辰黄頭奴摘登君席四座果核難為鄰朱櫻非貴馬乳非珍頓令玉液生口角何怪驛騎飛紅塵紅塵赤日驪山路天梯石棧年年度但博玉環嬌勝花寧問丁夫汗如注鸞旂西指愁逺天斷腸回首各風煙馬嵬新魂忽寂滅涪州舊𣗳空駢鮮君不見汴州艮嶽花石岡朝為逰苑暮淒凉　朱季和〈題宋氏荔支〉蔡公譜張老圖宋香品第世絶殊亭亭嘉植榮且敷巢兵欲斫炊行厨王媪抱𣗳命與俱
尤物幸爾留根株宋氏老人八十餘得之即此營世居五百餘禩枝葉舒清隂如幄垂庭除薰風時来蘭麝如赤日照耀珊瑚珠桃紅籠出白雪膚斧㾗著核留真模異香竒味天下無有孫文用羙且都撫之愛䕶如瓊琚故家喬木多摧枯雲仍世守應無虞　林希哲〈題宋氏荔支〉吾莆名果鮮荔支君謨有譜世所知陳紫方紅固為貴宋香品彚尤珍竒六月炎歊日正長纍纍緑葉垂絳囊薰風微度疎林晚比鄰猶覺聞清香核上儼若斤
斧㾗兹事竒怪難評論云是當年巢冦亂欲代其枝投㸑焚皤皤老嫗以身庇天然幻出斯靈異至今又歴數百年後人培植當留意　謝肇淛〈食火山荔支次王龜齡韻〉天香國色奪燕支妝鏡臺前哦新詩纖纖素手為君擘翠袖紅繒䨇𨷵竒吳中楊梅色如土仙種應須出懸圃冰雪曾看工史圖姓名盡入端明譜四月五月紅滿山未采百鳥不敢先先鋒一出便壓市明珠已引饞龍涎投老菟裘計未果莫惜銅錢沽百顆蘧然一覺心
清凉卧㸔疎楊度螢火　陳伯孺〈餉滿林香荔支同賦柏梁體〉六月七月苦煩蒸袒衣跣足頭鬅鬙病肺消渇同茂陵故人相遺玉壺冰函開未開香騰騰黄衣緑鬟嬌自矜廣顙豐頤薄如繒輕綃初觧脂膚凝甘液沁口不可勝方山此種天下稱浮江百里青絲縢香色雖減猶崚嶒野人雄饕擅絶能斯須劈盡玉山崩敲詩莫厭挑殘燈浮生踪跡殊無恒　徐𤊹〈食火山荔支同用王梅溪韻〉昨夜聚首餐荔支狂来五字哦新詩今辰翠籠
又擎到别有一種尤珍竒根株藝植同一土易熟離離滿園圃本支已識分廣南不待按圖翻舊譜異名嘉實雖滿山定讓此品来争先𡮢新既喜早一月氷盤擘啖流饞涎乍食無多腹不果三百青銅沽百顆相期同到鳯凰岡天柱梢頭赤如火　〈再次王梅溪前韻〉日長竹枕頭懶支飽食細誦龜齡詩四百年中幾人和句法難比前賢竒粤南有種到閩土栽種得宜推老圃笑殺永嘉韓彦直如許木奴亦作譜竊幸閒身居故山得食豈
必論後先吾儕愛嗜同沆瀣俗輩忌食寧流涎今兹結盟訂已果更賽瓊丸闘珠顆陳紅江緑熟尚遲莫笑饞夫急如火　〈過在杭積芳亭適伯孺送方山滿林香至〉積芳亭外將斜舂科頭箕踞當長松敲門傴僂来老農一肩翠籠遥函封葢頭新葉青茸茸此種産自五虎峰纍纍千顆香氣濃剖開瓊液凉心胸桂林鑛玉并金鐘夙稱異品今凡庸嬌如窺簾少女容黄衣縁裏光重重微風披拂林杪衝隔墻悞殺尋花蜂雄饕勇噉皆可供
鼓腹不用營朝饔　俞安期〈曹能始荔閣噉荔子歌〉曹園古荔滿林壑中連䨇𣗳如團幕間葉紛疑火齊生垂枚定道紅星落主人抗樹起髙閣荔子環如挂瓔珞紺紫纍纍髙下懸朱丹㸃㸃東西錯千枚任摘雕䦨前金盆沃浸青琳泉香觸何知屢嚥唾口饞便覺䨇流涎須叟裂却丹霞殻剖出冰肌皎于玉薄綃淺綘卸中衣滑澤光瑩恣餐足牙後深甘玉女肪喉間不饜楊妃肉一時遽盡三百枚通靈已覺成仙胎毛髄初疑換丹藥羽
翰輙欲升瑶臺漳州大橘大如盎甘羙不如何足想吳越楊梅豈乏甘較之仙味寧不慙龍眼猶令奴作匹其餘瑣瑣安足述海内如推百果王鮮食荔支終苐一
子／醫家／御定佩文齋廣群芳譜／木譜　卷六十八至卷八十一／卷七十三　桐／彚考(P.3-1)..[文淵閣四庫全書本]
〔彚考〕
〔增〕《書．禹貢》嶧陽孤桐　〔傳〕孤特也嶧山之陽特生桐中琴瑟
〔原〕《詩．鄘風》椅桐梓漆爰伐琴瑟　〈大雅〉梧桐生矣于彼朝陽〔注〕梧桐不生山岡太平而後生朝陽
〔增〕《禮記．月令》季春之月桐始華
〔原〕《禮記．雜記》杵以梧　《孟子》拱把之桐梓人苟欲生之皆知所以養之者
〔增〕《史記．晉世家》成王與叔虞戲削桐葉為珪以與叔虞曰以此封若史佚因請擇日立叔虞成王曰吾與之戲耳史佚曰天子無戲言言則史書之禮成之樂歌之于
是遂封叔虞于唐　《後漢書．蔡邕傳》邕在吳吳人有燒桐以㸑者邕聞火裂之聲知其良木因請而裁為琴果有美音而其尾猶焦故時人名曰焦尾琴焉　《西南夷傳》哀牢夷有梧桐木華績以為布　《晉書．張華傳》吳郡臨平岸崩出一石鼓槌之無聲帝以問華華曰可取蜀中桐材刻為魚形扣之則鳴矣于是如其言果聲聞數里
〔原〕《晉書．苻堅載記》堅以姜宇為前將軍與苻琳率衆三萬擊慕容冲于灞上為冲所敗冲遂據阿房城初
長安謠曰鳳凰鳳凰止阿房堅以鳳凰非梧桐不棲非竹實不食乃植桐竹數十萬株于阿房城以待之冲小字鳳凰至是入止阿房城焉
〔增〕《魏書．彭城王勰傳》高祖與侍臣升金墉城顧見堂後梧桐竹曰鳳凰非梧桐不棲非竹實不食今梧桐竹並茂詎能降鳳乎勰對曰鳯凰應徳而來豈竹梧桐能降高祖曰何以言之勰曰昔在虞舜鳳凰來儀周之興也鸑鷟鳴于岐山未聞降桐食竹高祖笑曰朕亦未望降之也後宴侍臣於清徽
堂日宴移于流化池芳林之下高祖仰觀桐葉之茂曰其桐其椅其實離離豈弟君子莫不令儀今林下諸賢足敷歌詠遂令黄門侍郎崔光讀暮春羣臣應詔詩　《北史．李元忠傳》元忠甚工彈彈桐葉常出一孔擲棗栗而彈之十中八九
〔原〕《唐書．李泌傳》徳宗在奉天召泌赴行在時李懐光叛嵗有蝗旱議者欲赦懐光帝博問羣臣泌破一桐葉附使以進曰陛下與懐光君臣之分不可復合如此葉矣繇是不赦
〔增〕《宋史．五行志》治平
四年六月汀州進桐木板二有文曰天下太平　《山海經》虢山其下多桐椐　《穆天子傳》是日天子鼓道其下而鳴乃樹之桐〔注〕桐亦響木　《管子》五沃之土其木宜桐
〔原〕《莊子》空門來風桐乳致巢
〔增〕《列子》人有枯梧樹者其隣父言枯梧之樹不祥其隣人遽而伐之隣人父請以為薪其人乃不悦曰隣人之父徒欲為薪而教吾伐之也與我隣若此其險豈可哉
〔原〕《淮南子》梧桐斷角馬氂截玉
〔增〕《淮南子》桐木成雲〔注〕取十石瓮滿
以水置桐其中蓋之三四日氣如雲作　智者有所不及故桐不可以為弩　以巨斧擊桐薪不待利日良時而後破之加斧桐薪之上而無人力之奉雖順招搖刑徳而不能破無其勢也　《新書》懸弧之禮東方之弧以梧梧者東方之草春木也　《風俗通》梧桐生于嶧陽山巖石之上采東南孫枝為琴聲清雅　《伏䖍古今注》昭帝丹鳳二年馮翊人獻桐枝長六尺九枚枚一葉也　《楚辭注》梧桐春榮陽木也　《新論》神農黄帝削桐為琴
《論衡》李子長為政欲知囚情刻桐象囚形鑿地為坎臥木囚其中囚若正木囚不動若有𡨚木囚動出蓋人之精誠著木人也
〔原〕《易緯》桐枝濡毳而又空中難成易傷須成氣而後華　《禮斗威儀》君乘火而王其政平梧桐為常生　《瑞應圖》王者任用賢良則梧桐生于東廂　《遁甲書》梧桐不生則九州異
〔增〕《西京雜記》上林苑桐三椅桐梧桐荆桐　五柞宫西有青梧觀觀前有三梧桐𣗳　《晉宫閣名》華林園青白桐三株　《廣志》驃
國有白桐木其葉有白毳取其毳淹漬緝織以為布　《華陽國志》益州有梧桐木其華采如絲人績以為布名曰華布　《南越志》青桐華頗似木綿而輝薫過之　《安成記》府君諱保如令樹梧于苞兩邊柯葉菴藹炎暑為之清凉百姓列宅其間　《鄒山記》鄒山古之嶧陽魯穆公改為鄒今鄒山嶧陽猶多桐樹　《齊春秋》豫章王于郊起山列種桐竹號為桐山武帝幸之置酒為樂　《齊地記》城北十五里有桐臺即桐宫　《水經注》浦陽江自
𡻻山東北逕太康湖車騎將軍謝𤣥田居所在於江曲起樓樓側悉是桐梓森聳可愛居民號為桐亭樓　《顔氏家訓》或有諱桐者呼梧桐樹為白鐵𣗳便似戲笑耳
〔原〕《異苑》句章吳平州門前忽生一株青桐樹上有謠歌之聲平惡而伐之平隨軍北行首尾三載死桐歘自還立於故根上聞聲樹巔空中歌曰死樹今更青吳平尋當歸適聞伐此樹已復有光輝平尋歸如鬼謠　《述異記》梧桐園在吳夫差舊國一名琴川梧園在句容縣
傳曰吳王别館有楸梧成林焉古樂府云梧宫秋吳王愁是也
〔增〕《遊山記》吹臺有高桐皆百圍嶧陽孤桐方此為劣　《隋唐嘉話》唐初宫中少𣗳孝仁后命種白楊謂何力曰此𣗳易長三數年間宫中可得隂映何力一無所應但誦古詩云白楊多悲風蕭蕭愁殺人意謂此是塚墓間木非宫中所宜種孝仁遽令拔去更樹梧桐也　《尚書故實》李汧公取桐孫之精者雜綴為琴謂之百衲琴
〔原〕《酉陽雜俎》厯城房家園齊博陵君豹之山
池其中雜樹森竦曾有人折其桐枝者公曰何為傷吾鳳條自後人不復敢折
〔增〕《酉陽雜俎》大興善寺東廊之南素和尚院庭有青桐四株素之手植元和中卿相多遊此院桐至夏有汗汚人衣如輠脂不可浣昭國東門鄭相常與丞郎數人避暑惡其汗謂素曰弟子為和尚伐此樹各植一松也及暮素戲祝𣗳曰我種汝二十餘年汝以汗為人所惡來嵗若復有汗我必薪之自是無汗　南中桐花有深紅色者　臨瀨西北有寺寺僧
智通常持法華經入禪每宴坐必求寒林静境殆非人所至經數年忽夜有人環其院呼智通至曉聲方息厯三夜聲侵户智通不耐應曰汝呼我何事可入來言也有物長六尺餘皁衣青面張目巨吻見僧初亦合手智通熟視良久謂曰爾寒乎就是向火物亦就坐智通但念經至五更物為火所醉因閉目開口據爐而鼾智通覩之乃以香匙舉灰火寘其口中物大呼起走至閫若蹶聲其寺背山智通及明視蹶處得大皮一片登山尋
之數里見大青桐樹梢已童矣其下凹根若新缺然僧以木皮附之合無蹤隙其半有薪者創成一蹬深六寸餘蓋魅之口灰火滿其中火猶熒熒智通焚之其怪自絶　《十道志》桐廬縣吳黄武四年置以桐溪側有大桐樹垂條偃蓋傍䕃數畝逺望似廬因謂之桐廬
〔原〕《本事詩》蜀𠉀繼圖倚大慈寺樓偶飄一大桐葉上有詩云拭翠斂蛾睂為鬱心中事搦管下庭除書作相思字此字不書石此字不書紙書向秋葉上願逐秋風起天下
有心人盡解相思死天下負心人不識相思意有心與負心不知落何地後數年繼圖卜任氏為婚始知字出任氏
〔增〕《高僧傳》僧瑜幼入釋門擔薪欲焚身以宋孝建中集薪為龕請僧設齋禮别而入火中經三日而瑜房内忽生䨇桐𣗳根枝豐茂鬱翠非常道輩異之號為䨇桐沙門
〔原〕《清異録》同州郃陽縣劉靖家兄弟同居宅邊榆𣗳上生桑西廊梧桐上生榖枝明年墳中白楊生檜並鬱茂鄉人號榆為義祖桐為小義楊為義孫縣
令出官錢為修三義亭　《北夢瑣言》王義方初拜御史置宅酬直訖數日忽對賔朋指庭中青桐一䨇曰此忘酬直召宅主付錢四千　《搢紳脞説》顧况于御溝流水上得一桐葉有詩云一入深宫裏年年不見春聊題一片葉寄與有情人况亦題葉于流泛之後十餘日况又得一詩以荅况者　《集仙傳》吕洞賔題汴都峩睂院云明月斜秋風冷今夜故人來不來教人立盡梧桐影　《揮麈前録》自祖宗以來故家以眞定韓氏為首忠憲公
家也居京師庭有桐木都人以桐樹目之以别相韓焉相韓則魏公家也　《洞天清録》桐木年久木液去盡紫色透裏全無白色更加細密方稱良材　《龍門山記》徐童觀多桐木花其花清香襲人其子碧可染青碧色若移植他處則不活　《埤雅》詩曰湛湛露斯在彼杞棘愷悌君子莫不令徳其桐其椅其實離離愷悌君子莫不令儀杞棘剛木故詩以况令徳椅桐柔木故詩以况令儀
〔增〕《古琴疏》吳叔治夏日納凉門外時聞桐𣗳下有
琴聲後一人請以五百金買此樹叔治曰金欲得耳苐吾自以口就食即見此樹今何忍伐之後叔治出為北海主簿歸已為族人賣去久之其人以二琴至示叔治一曰隂姬一曰陽娃不加少漆斵磨光毫其文宛然各有仙女弄琴之狀云凉天月夜不鼓而自鳴請留其一以一相報叔治不受　《丹鉛總録》凡木本實而末虛惟桐反之試取小枝削之皆堅實如蠟而其本皆虚故世所以貴孫枝者貴其實也
〔原〕《滇南雜記》永昌有梧桐
子比中州者形頗長大者幾可當蓮實過永昌亦不可得　《已瘧編》張士傑客壽陽被酒厯淮陽濱入龍祠見後帳龍女塑像甚美乃取桐葉題詩投帳中云我是夢中傳彩筆書于葉上寄朝雲忽見一舍有美女士傑徑詣置酒女吟曰落帆且泊小沙灘霜月無波淮上寒若向江湖得消息為傳風水到長安士傑昏醉既醒孤坐于廟門之右小女奴曰娘子傳語還君桐葉勿復置念
〔增〕《一統志》桐君山在桐廬縣東二里相傳昔有異人
于此山採藥求道結廬于桐木下人問其姓則指桐以示之因號為桐君山
子／醫家／御定佩文齋廣群芳譜／藥譜　卷九十三至卷一百／卷九十五　當歸等／鬱金／集藻／賦(P.23-2)..[文淵閣四庫全書本]
〔賦〕
〔增〕漢朱公叔〈鬱金賦〉歲朱明之首月兮歩南園以迥眺覽草木之紛葩兮美斯華之英妙布綠葉而挺心吐芳榮而發曜衆華爛以俱發鬱金邈其無雙比光榮於
秋菊齊英茂乎春松遠而望之粲若羅星出雲垂近而觀之煜若丹桂曜湘涯赫乎扈扈萋兮猗猗清風逍遥芳越景移上灼朝日下映蘭池覩兹榮之瑰異副歡情之所望折英華以飾首曜靜女之儀光瞻百草之青青羌朝榮而夕零美鬱金之純偉獨彌日而久停晨露未晞微風肅清增妙容之美麗發朱顔之熒熒作椒房之珍玩超衆葩之獨靈　晉傅元〈鬱金賦〉葉萋萋兮翠青英藴藴而金黃樹晻藹以成䕃氣芬馥而含芳凌蘇合
之殊珍豈艾納之足方榮曜帝㝢香播紫宫吐芬揚烈萬里望風
子／類書／太平廣記／卷第六十九／女仙十四／張雲容(P.428)
3　張雲容
薛昭者。唐元和末為平陸尉。以氣義自負。常慕郭代公、李北海之為人。因夜直宿。囚有為母復仇殺人者。與金而逸之。故縣聞于廉使。廉使奏之。坐謫為民于海東。敕下之日。不問家產。但荷銀鐺而去。有客田山叟者。或云數百歲矣。素與昭洽。乃賷酒攔道而飲餞之。謂昭曰。君義士也。脫人之禍而自當之。真荊聶之儔也。吾請從子。昭不許。固請乃許之。至三鄉夜。山叟脫衣貰酒。大醉。屏左右謂昭曰。可遁矣。與之携手出東郊。贈藥一粒曰。非唯去疾。兼能絕穀。又約曰。此去但遇道北有林藪繁翳處。可且暫匿。不獨逃難。當獲美姝。昭辭行。過蘭昌宮。古木修竹。四合其所。昭踰垣而入。追者但東西奔走。莫能知踪矣。昭潛于古殿之西間。及夜。風清月皎。見階前有三美女。笑語而至。揖讓升于花茵。以犀杯酌酒而進之。居首女子酹之曰。吉利吉利。好人相逢。惡人相避。其次曰。良霄宴會。雖有好人。豈易逢耶。昭居窗隙間聞之。又誌田生之言。遂跳出曰。適聞夫人云。好人豈易逢耶。昭雖不才。願備好人之數。三女愕然良久曰。君是何人。而匿于此。昭具以實對。乃設座于茵之南。昭詢其姓字。長曰雲容。張氏。次曰鳳臺。蕭氏。次曰蘭翹。劉氏。飲將酣。蘭翹命骰子。謂三女曰。今夕佳賓相會。須有匹偶。請擲骰子。遇采強者。得薦枕席。乃遍擲。雲容采勝。翹遂命薛郎近雲容姊坐。又持雙盃而獻曰。真所謂合卺矣。昭拜謝之。遂問夫人何許人。何以至此。容曰。某乃開元中楊貴妃之侍兒也。妃甚愛惜。常令獨舞霓裳於繡嶺宮。妃贈我詩曰。羅袖動香香不已。紅蕖裊裊秋煙裏。輕雲嶺上乍搖風。嫩柳池邊初拂水。詩成。明皇吟詠久之。亦有繼和。但不記耳。遂賜雙金扼臂。因此寵幸愈於群輩。此時多遇帝與申天師談道。予獨與貴妃得竊聽。亦數侍天師
茶藥。頗獲天師憫之。因閑處。叩頭乞藥。師云。吾不惜。但汝無分。不久處世。如何。我曰。朝聞道。夕死可矣。天師乃與絳雪丹一粒曰。汝但服之。雖死不壞。但能大其棺。廣其穴。含以真玉。疎而有風。使魂不蕩空。魄不沉寂。有物拘制。陶出陰陽。後百年。得遇生人交精之氣。或再生。便為地仙耳。我沒蘭昌之時。具以白貴妃。貴妃恤之。命中貴人陳玄造受其事。送終之器。皆得如約。今已百年矣。仙師之兆。莫非今宵良會乎。此乃宿分。非偶然耳。昭因詰申天師之貌。乃田山叟之魁梧也。昭大驚曰。山叟即天師明矣。不然。何以委曲使予符曩日之事哉。又問蘭鳳二子。容曰。亦當時宮人有容者。為九仙媛所忌。毒而死之。藏吾穴側。與之交游。非一朝一夕耳。鳳臺請擊席而歌。送昭容酒歌曰。臉花不綻幾含幽。今夕陽春獨換秋。我守孤燈無白日。寒雲隴上更添愁。蘭翹和曰。幽谷啼鶯整羽翰。犀沉玉冷自長歎。月華不忍扃泉戶。露滴松枝一夜寒。雲容和曰。韶光不見分成塵。曾餌金丹忽有神。不意薛生携舊律。獨開幽谷一枝春。昭亦和曰。誤入宮垣漏網人。月華靜洗玉階塵。自疑飛到蓬萊頂。瓊艷三枝半夜春。詩畢。旋聞雞鳴。三人曰。可歸室矣。昭持其衣。超然而去。初覺門戶至微。及經閾。亦無所妨。蘭、鳳亦告辭而他往矣。但燈燭熒熒。侍婢凝立。帳幄綺繡。如貴戚家焉。遂同寢處。昭甚慰喜。如此數夕。但不知昏旦。容曰。吾體已蘇矣。但衣服破故。更得新衣。則可起矣。今有金扼臂。君可持往近縣易衣服。昭懼不敢去。曰。恐為州邑所執。容曰。無憚。但將我白綃去。有急即蒙首。人無能見矣。昭然之。遂出三鄉貨之。市其衣服。夜至穴。則容已迎門而笑。引入曰。但啟櫬。當自起矣。昭如其言。果見容體已生。及回顧帷帳。但一大穴。多冥
器服玩金玉。唯取寶器而出。遂與容同歸金陵幽棲。至今見在。容鬢不衰。豈非俱餌天師之靈藥耳。申師名元也。出傳記
子／類書／太平廣記／卷第一百六十／定數十五／婚姻　二／李行脩(P.1149)
2　李行脩
故諫議大夫李行脩娶江西廉使王仲舒女。貞懿賢淑。行脩敬之如賓。王氏有幼妹。嘗挈以自隨。行脩亦深所鞠愛。如己之同氣。元和中。有名公與淮南節度李公鄘論親。諸族人在洛下。時行脩罷宣州從事。寓居東洛。李家吉期有日。固請行脩為儐。是夜禮竟。行脩昏然而寐。夢己之再娶。其婦即王氏之幼妹。行脩驚覺。甚惡之。遽命駕而歸。入門。見王氏晨興。擁膝而泣。行脩家有舊使蒼頭。性頗兇橫。往往忤王氏意。其時行脩意王氏為蒼頭所忤。乃罵曰。還是此老奴。欲杖之。尋究其由。家人
皆曰。老奴於廚中自說。五更作夢。夢阿郎再娶王家小娘子。行脩以符己之夢。尤惡其事。乃強喻王氏曰。此老奴夢。安足信。無何。王氏果以疾終。時仲舒出牧吳興。及凶問至。王公悲慟且極。遂有書疏。意託行脩續親。行脩傷悼未忘。固阻王公之請。有祕書衛隨者。即故江陵尹伯玉之子。有知人之鑒。言事屢中。忽謂行脩曰。侍御何懷亡夫人之深乎。如侍御要見夫人。奚不問稠桑王老。後二三年。王公屢諷行脩。託以小女。行脩堅不納。及行脩除東臺御史。是歲。汴人李介逐其帥。詔徵徐泗兵討之。道路使者星馳。又大掠馬。行脩緩轡出關。程次稠桑驛。已聞敕使數人先至。遂取稠桑店宿。至是日迨曛暝。往逆旅間。有老人自東而過。店之南北。爭牽衣請駐。行脩訊其由。店人曰。王老善錄命書。為鄉里所敬。行脩忽悟衛祕書之言。密令召之。遂說所懷之事。老人曰。十一郎欲見亡夫人。今夜可也。乃引行脩。使去左右。屣屨。由一徑入土山中。又陟一坡。近數仞。坡側隱隱若見叢林。老人止于路隅。謂行脩曰。十一郎但於林下呼妙子。必有人應。應即答云。傳語九娘子。今夜暫將妙子同看亡妻。行脩如王老教。呼於林間。果有人應。仍以老人語傳入。有頃。一女子出。行年十五。便云。九娘子遣隨十一郎去。其女子言訖。便折竹一枝跨焉。行脩觀之。迅疾如馬。須臾。與行脩折一竹枝。亦令行脩跨。與女子並馳。依依如抵。西南行約數十里。忽到一處。城闕壯麗。前經一大宮。宮有門。仍云。但循西廊直北。從南第二院。則賢夫人所居。內有所覩。必趨而過。慎勿怪。行脩心記之。循西廊。見朱裏緹幕下燈明。其內有橫眸寸餘數百。行脩一如女子之言。趨至北廊。及院。果見行脩十數年前亡者一青衣出焉。迎行脩前拜。乃齎一榻云。十一郎且坐。娘子續出。行脩比
苦肺疾。王氏嘗與行脩備治疾皂莢子湯。自王氏之亡也。此湯少得。至是青衣持湯。令行脩啜焉。即宛是王氏手煎之味。言未竟。夫人遽出。涕泣相見。行脩方欲申離恨之久。王氏固止之曰。今與君幽顯異途。深不願如此。貽某之患。苟不忘平生。但得納小妹鞠養。即於某之道盡矣。所要相見。奉託如此。言訖。已聞門外女子叫。李十一郎速出。聲甚切。行脩食卒而出。其女子且怒且責。措大不別頭腦。宜速返。依前跨竹枝同行。有頃。卻至舊所。老人枕塊而寐。聞行脩至。遽起云。豈不如意乎。行脩答曰。然。老人曰。須謝九娘子。遣人相送。行脩亦如其教。行脩困憊甚。因問老人曰。此等何哉。老人曰。此原上有靈應九子母祠耳。老人行。引行脩卻至逆旅。壁釭熒熒。櫪馬啖芻如故。僕夫等昏憊熟寐。老人因辭而去。行脩心憒然一嘔。所飲皂莢子湯出焉。時王公亡。移鎮江西矣。從是行脩續王氏之婚。後官至諫議大夫。出續定命錄
子／類書／太平廣記／卷第三百四十三／鬼二十八／廬江馮媼(P.2718)
2　廬江馮媼
馮媼者。廬江里中嗇夫之婦。窮寡無子。為鄉民賤棄。元和四年。淮楚大歉。媼逐食於舒。途經牧犢墅。瞑值風雨。止於桑下。忽見路隅一室。燈燭熒熒。媼因詣求宿。見一女子。年二十餘。容服美麗。携三歲兒。倚門悲泣。前又見老叟與媼。據牀而坐。神氣慘戚。言語咕囁。有若徵索財物追逐之狀。見馮媼至。叟媼默然捨去。女久乃止泣。入戶備餼食。理牀榻。邀媼食息焉。媼問其故。女復泣曰。此兒父。我之夫也。明日別娶。媼曰。向者二老人。何人也。於汝何求而發怒。女曰。我舅姑
也。今嗣子別娶。徵我筐筥刀尺祭祀舊物。以授新人。我不忍與。是有斯責。媼曰。汝前夫何在。女曰。我淮陰令梁倩女。適董氏七年。有二男一女。男皆隨父。女即此也。今前邑中董江。即其人也。江官為酇丞。家累巨產。發言不勝嗚咽。媼不之異。又久困寒餓。得美食甘寢。不復言。女泣至曉。媼辭去。行二十里。至桐城縣。縣東有甲第。張簾帷。具羔鴈。人物紛然。云。今夕有官家禮事。媼問其郎。即董江也。媼曰。董有妻。何更娶焉。邑人曰。董妻及女亡矣。媼曰。昨宵我遇雨。寄宿董妻梁氏舍。何得言亡。邑人詢其處。即董妻墓也。詢其二老容貌。即董江之先父母也。董江本舒州人。里中之人。皆得詳之。有告董江者。董以妖妄罪之。令部者迫逐媼去。媼言於邑人。邑人皆為感嘆。是夕。董竟就婚焉。元和六年。夏五月。江淮從事李公佐。使至京。回次漢南。與渤海高鉞、天水趙儧、河南宇文鼎會於傳舍。宵話徵異。各盡見聞。鉞具道其事。公佐因為之傳。出異聞錄
子／類書／太平廣記／卷第三百六十四／妖怪六／河北村正(P.2894)
7　河北村正
處士鄭賓于言。嘗客河北。有村正妻新死。未斂。日暮。其兒女忽覺有樂聲漸近。至庭宇。屍已動矣。及入房。如在梁棟間。屍遂起舞。樂聲復出。屍倒。旋出門。隨樂聲而去。其家驚懼。時月黑。亦不敢尋逐。一更。村正方歸。知之。乃折一桑枝如臂。被酒大罵尋之。入墓林。約五六里。復覺樂聲在一柏林上。及近樹。樹下有火熒熒然。屍方舞矣。村正舉杖擊之。屍倒。樂聲亦止。遂負而還。出酉陽雜爼
子／類書／太平廣記／卷第三百七十／精怪三／雜器用　三／國子監生(P.2939)
太平廣記卷第三百七十
精怪三
雜器用
國子監生　姚司馬　　崔瑴　　　張秀才　　河東街吏
韋協律兄　石從武　　姜修　　　王屋薪者
1　國子監生
元和中。國子監學生周乙者。嘗夜習業。忽見一小兒。鬅鬙頭。長二尺餘。滿頸碎光如星。熒熒可惡。戲弄筆硯。紛紜不止。學生素有膽。叱之稍卻。復傍書案。因伺其所為。漸逼近。乙因擒之。踞坐求哀。辭頗苦切。天將曉。覺如物折聲。視之。乃樂木杓也。其上黏粟百餘粒。出酉陽雜爼
子／類書／太平廣記／卷第四百一十五／草木十／木怪上／僧智通(P.3386)
12　僧智通
臨湍寺僧智通常持法華經。入禪宴坐。必求寒林凈境。殆非人跡所至處。經年。忽夜有人環其院呼智通。至曉。聲方息。歷三夜。聲侵戶。智通不耐。因應曰。呼我何事。可入來言也。有物長六尺餘。皁衣青面。張目巨吻。見僧。初亦合手。智通熟視良久。謂曰。爾寒乎。就此向火。物乃就坐。智通但念經。至五更。物為火所醉。因閉目開口。據爐而鼾。智通觀之。乃以香匙舉灰火。寘其口中。物大呼起。至門若蹶聲。其寺背山。智通及明。視蹶處。得木皮一片。登山尋之數里。見大青桐樹梢已老矣。其下凹根若新缺。僧以木皮附之。合無綖隙。其半。有薪者創成一蹬。深六七寸餘。蓋魅之口。灰火滿其中。久猶熒熒。智通焚之。其怪遂絕。出酉陽雜爼
子／類書／太平廣記／卷第四百四十六／畜獸十三／獼猴／薛放曾祖(P.3646)
6　薛放曾祖
薛放尚書曾祖為湖南刺史。罷郡。京中閒居。善治家。旦暮。必策杖檢校其宅。常晨起。因至廚中。見竈內有燈熒熒然。薛怒其爨者曰。燈不滅。又置竈中何也。及至竈前視之。忽見一獼猴子長六七寸。前有一小臺盤子。方圓尺餘。內食品物皆極小而甚備。又前置一盞燈。猴對之而食。薛大駭異。乃以拄杖刺之。竈雖淺。而盡其杖終不能及。乃命妻子僮僕觀之。皆莫測。不知所為。其猴忽置燈于盤子上。以頭戴盤而出竈。人行至堂前階上。復設燈置盤而食。傍若無人。薛氏驚懼。乃令子弟出外。訪求術士以禳之。及出門。忽逢一道士乘驢。謂薛氏子曰。郎君神精。極甚倉卒。必有事故。適過此宅。見妖氣甚盛。某平生所學道術。以濟急難。如有事。請為郎君除之。薛子大喜。下馬拜請至宅。使君具簪簡出迎。妻女等悉拜迎。坐于中堂。猴見道士。亦無懼色。道士曰。此乃使君積世深寃。今之此來。為禍不淺。使君及妻子。悲涕求請良久。道士曰。有幸相遇。當為祛除。然此物終當屈辱使君。方肯解釋。薛曰。苟得無他。敢辭屈辱。道士曰。此猴今欲將臺盤及燈。上使君頭上食。必當去。可乎。薛不敢辭。妻子皆泣曰。此是精魅物。安可置頭上。乞尊師別為一計。道士曰。不然。先將臺盤子于頭上。後令于盤中食之。可乎。妻子又曰。不可。道士曰。不然。無計矣。薛又哀祈之良久。道士曰。家有廚櫃之類乎。令使君入其中。令猴于其上食。可乎。皆曰。可。乃取木櫃。中施裀褥。薛入櫃中。閉之。猴即戴臺盤。提燈而上。乃置之而食。妻子環繞其旁。共憂涕泣。忽失
道士所在。驚駭求覓之次。猴及臺盤燈亦皆不見。遂開櫃視之。使君亦不見。舉家號哭求覓。無復踪跡。遂具喪服。以櫃招魂而葬焉。出靈保集
子／類書／太平廣記／卷第四百八十八／雜傳記五／鸎鸎傳(P.4012)
太平廣記卷第四百八十八
雜傳記五
1　鸎鸎傳元稹譔
唐貞元中。有張生者。性溫茂。美風容。內秉堅孤。非禮不可入。或朋從遊宴。擾雜其間。他人皆洶洶拳拳。若將不及。張生容順而已。終不能亂。以是年二十三。未嘗近女色。知者詰之。謝而言曰。登徒子非好色者。是有兇行。余真好色者。而適不我值。何以言之。大凡物之尤者。未嘗不留連於心。是知其非忘情者也。詰者識之。無幾何。張生遊於蒲。蒲之東十餘里。有僧舍曰普救寺。張生寓焉。適有崔氏孀婦。將歸長安。路出於蒲。亦止茲寺。崔氏婦。鄭女也。張出於鄭。緒其親。乃異派之從母。是歲。渾瑊薨於蒲。有中人丁文雅。不善於軍。軍人因喪而擾。大掠蒲人。崔氏之家。財產甚厚。多奴僕。旅寓惶駭。不知所托。先是張與蒲將之黨有善。請吏護之。遂不及於難。十餘日。廉使杜確將天子命以總戎節。令於軍。軍由是戢。鄭厚張之德甚。因飾饌以命張。中堂宴之。復謂張曰。姨之孤嫠未亡。提擕幼稚。不幸屬師徒大潰。寔不保其身。弱子幼女。猶君之生。豈可比常恩哉。今俾以仁兄禮奉見。冀所以報恩也。命其子。曰歡郎。可十餘歲。容甚溫美。次命女。出拜爾兄。爾兄活爾。久之辭疾。鄭怒曰。張兄保爾之命。不然。爾且擄矣。能復遠嫌乎。久之乃至。常服睟容。不加新飾。垂鬟接黛。雙臉銷紅而已。顏色艶異。光輝動人。張驚為之禮。因坐鄭旁。以鄭之抑而見也。
凝睇怨絕。若不勝其體者。問其年紀。鄭曰。今天子甲子歲之七月。終於貞元庚辰。生年十七矣。張生稍以詞導之。不對。終席而罷。張自是惑之。願致其情。無由得也。崔之婢曰紅娘。生私為之禮者數四。乘間遂道其衷。婢果驚沮。腆然而奔。張生悔之。翼日。婢復至。張生乃羞而謝之。不復云所求矣。婢因謂張曰。郎之言。所不敢言。亦不敢泄。然而崔之姻族。君所詳也。何不因其德而求娶焉。張曰。余始自孩提。性不苟合。或時紈綺間居。曾莫流盼。不為當年。終有所蔽。昨日一席間。幾不自持。數日來。行忘止。食忘飽。恐不能逾旦暮。若因媒氏而娶。納采問名。則三數月間。索我於枯魚之肆矣。爾其謂我何。婢曰。崔之貞慎自保。雖所尊不可以非語犯之。下人之謀。固難入矣。然而善屬文。往往沈吟章句。怨慕者久之。君試為喻情詩以亂之。不然則無由也。張大喜。立綴春詞二首以授之。是夕。紅娘復至。持綵牋以授張曰。崔所命也。題其篇曰明月三五夜。其詞曰。待月西廂下。近風戶半開。拂墻花影動。疑是玉人來。張亦微喻其旨。是夕。歲二月旬有四日矣。崔之東有杏花一株。攀援可踰。既望之夕。張因梯其樹而踰焉。達於西廂。則戶半開矣。紅娘寢於牀。生因驚之。紅娘駭曰。郎何以至。張因紿之曰。崔氏之牋召我也。爾為我告之。無幾。紅娘復來。連曰。至矣。至矣。張生且喜且駭。必謂獲濟。及崔至。則端服嚴容。大數張曰。兄之恩。活我之家。厚矣。是以慈母以弱子幼女見託。柰何因不令之婢。致淫逸之詞。始以護人之亂為義。而終掠亂以求之。是以亂易亂。其去幾何。誠欲寢其詞。則保人之姦。不義。明之於母。則背人之惠。不祥。將寄於婢僕。又懼不得發其真誠。是用託短章。願自陳啟。猶懼兄之見難。是用鄙靡之詞。以求其必至。非禮
之動。能不媿心。特願以禮自持。無及於亂。言畢。翻然而逝。張自失者久之。復踰而出。於是絕望。數夕。張生臨軒獨寢。忽有人覺之。驚駭而起。則紅娘歛衾携枕而至。撫張曰。至矣。至矣。睡何為哉。並枕重衾而去。張生拭目危坐久之。猶疑夢寐。然而修謹以俟。俄而紅娘捧崔氏而至。至則嬌羞融冶。力不能運支體。曩時端莊。不復同矣。是夕旬有八日也。斜月晶瑩。幽輝半牀。張生飄飄然。且疑神仙之徒。不謂從人間至矣。有頃。寺鐘鳴。天將曉。紅娘促去。崔氏嬌啼宛轉。紅娘又捧之而去。終夕無一言。張生辨色而興。自疑曰。豈其夢邪。及明。覩粧在臂。香在衣。淚光熒熒然。猶瑩於茵席而已。是後又十餘日。杳不復知。張生賦會真詩三十韻。未畢。而紅娘適至。因授之。以貽崔氏。自是復容之。朝隱而出。暮隱而入。同安於曩所謂西廂者。幾一月矣。張生常詰鄭氏之情。則曰。我明鈔本我作知。不可柰何矣。因欲就成之。無何。張生將之長安。先以情諭之。崔氏宛無難詞。然而愁怨之容動人矣。將行之再夕。不可復見。而張生遂西下。數月。復遊於蒲。會於崔氏者又累月。崔氏甚工刀札。善屬文。求索再三。終不可見。往往張生自以文挑。亦不甚覩覽。大崔之出人者。藝必窮極。而貌若不知。言則敏辯。而寡於酬對。待張之意甚厚。然未嘗以詞繼之。時愁艶幽邃。恒若不識。喜慍之容。亦罕形見。異時獨夜操琴。愁弄悽惻。張竊聽之。求之。則終不復鼓矣。以是愈惑之。張生俄以文調及期。又當西去。當去之夕。不復自言其情。愁歎於崔氏之側。崔已陰知將訣矣。恭貌怡聲。徐謂張曰。始亂之。終棄之。固其宜矣。愚不敢恨。必也君亂之。君終之。君之惠也。則歿身之誓。其有終矣。又何必深感於此行。然而君既不懌。無以奉寧。君常謂我善鼓琴。向
時羞顏。所不能及。今且往矣。既君此誠。因命拂琴。鼓霓裳羽衣序。不數聲。哀音怨亂。不復知其是曲也。左右皆歔欷。崔亦遽止之。投琴。泣下流連。趨歸鄭所。遂不復至。明旦而張行。明年。文戰不勝。張遂止於京。因貽書於崔。以廣其意。崔氏緘報之詞。粗載於此。曰。捧覽來問。撫愛過深。兒女之情。悲喜交集。兼惠花勝一合。口脂五寸。致耀首膏唇之飾。雖荷殊恩。誰復為容。睹物增懷。但積悲歎耳。伏承使於京中就業。進修之道。固在便安。但恨僻陋之人。永以遐棄。命也如此。知復何言。自去秋已來。常忽忽如有所失。於諠譁之下。或勉為語笑。閒宵自處。無不淚零。乃至夢寐之間。亦多感咽。離憂之思。綢繆繾綣。暫若尋常。幽會未終。驚魂已斷。雖半衾如暖。而思之甚遙。一昨拜辭。倐逾舊歲。長安行樂之地。觸緒牽情。何幸不忘幽微。眷念無斁。鄙薄之志。無以奉酬。至於終始之盟。則固不忒。鄙昔中表相因。或同宴處。婢僕見誘。遂致私誠。兒女之心。不能自固。君子有援琴之挑。鄙人無投梭之拒。及薦寢席。義盛意深。愚陋之情。永謂終託。豈期既見君子。而不能定情。致有自獻之羞。不復明侍巾幘。沒身永恨。含歎何言。倘仁人用心。俯遂幽眇。雖死之日。猶生之年。如或達士略情。捨小從大。以先配為醜行。以要盟為可欺。則當骨化形銷。丹誠不泯。因風委露。猶託清塵。存沒之誠。言盡於此。臨紙嗚咽。情不能申。千萬珍重。珍重千萬。玉環一枚。是兒嬰年所弄。寄充君子下體所佩。玉取其堅潤不渝。環取其終始不絕。兼亂絲一絇。文竹茶碾子一枚。此數物不足見珍。意者欲君子如玉之真。獘志如環不解。淚痕在竹。愁緒縈絲。因物達情。永以為好耳。心邇身遐。拜會無期。幽憤所鍾。千里神合。千萬珍重。春風多厲。強飯為嘉。慎
言自保。無以鄙為深念。張生發其書於所知。由是時人多聞之。所善楊巨源好屬詞。因為賦崔娘詩一絕云。清潤潘郎玉不如。中庭蕙草雪銷初。風流才子多春思。腸斷蕭娘一紙書。河南元稹。亦續生會真詩三十韻。詩曰。
微月透簾櫳。螢光度碧空。遙天初縹緲。低樹漸葱朧。龍吹過庭竹。鸞歌拂井桐。羅綃垂薄霧。環珮響輕風。絳節隨金母。雲心捧玉童。更深人悄悄。晨會雨濛濛。珠瑩光文履。花明隱繡龍。瑤釵行綵鳳。羅帔掩丹虹。言自瑤華浦。將朝碧玉宮。因遊洛城北。偶向宋家東。獻調初微拒。柔情已暗通。低鬟蟬影動。回步玉塵蒙。轉面流花雪。登牀抱綺叢。鴛鴦交頸舞。翡翠合歡籠。眉黛羞偏聚。唇朱暖更融。氣清蘭蕋馥。膚潤玉肌豐。無力傭移腕。多嬌愛歛躬。汗流珠點點。髮亂綠葱葱。方喜千年會。俄聞五夜窮。留連時有恨。繾綣意難終。慢臉含愁態。芳詞誓素衷。贈環明運合。留結表心同。啼粉流宵鏡。殘燈遠暗蟲。華光猶苒苒。旭日漸曈曈。乘鶩還歸洛。吹簫亦上嵩。衣香猶染麝。枕膩尚殘紅。羃羃臨塘草。飄飄思渚蓬。素琴鳴怨鶴。清漢望歸鴻。海闊誠難渡。天高不易冲。行雲無處所。蕭史在樓中。
張之友聞之者。莫不聳異之。然而張志亦絕矣。稹特與張厚。因徵其詞。張曰。大凡天之所命尤物也。不妖其身。必妖於人。使崔氏子遇合富貴。乘寵嬌。不為雲。不為雨。為蛟為螭。吾不知其所變化矣。昔殷之辛。周之幽。據百萬之國。其勢甚厚。然而一女子敗之。潰其眾。屠其身。至今為天下僇笑。予之德不足以勝妖孽。是用忍情。於時坐者皆為深歎。後歲餘。崔已委身於人。張亦有所娶。
適經所居。乃因其夫言於崔。求以外兄見。夫語之。而崔終不為出。張怨念之誠。動於顏色。崔知之。潛賦一章詞曰。自從消瘦减容光。萬轉千廻懶下牀。不為旁人羞不起。為郎憔悴卻羞郎。竟不之見。後數日。張生將行。又賦一章以謝絕云。棄置今何道。當時且自親。還將舊時意。憐取眼前人。自是絕不復知矣。時人多許張為善補過者。予常於朋會之中。往往及此意者。夫使知者不為。為之者不惑。貞元歲九月。執事李公垂。宿於予靖安里第。語及於是。公垂卓然稱異。遂為鸎鸎歌以傳之。崔氏小名鸎鸎。公垂以命萹。
子／類書／太平御覽／人事部／卷四百五十八　人事部九十九／鑒戒上(P.2234-1)
家語曰孔子之周觀於太廟右階之前有金人焉三緘其口而銘其背曰古之慎言之人也戒之哉無多言多言多敗無多事多事多患安樂必戒無行所悔勿謂何傷其禍將長勿謂何害其禍將大勿謂莫聞神將伺人熒熒不滅炎炎奈何涓涓不壅終為江河緜緜不絕將成網羅毫末不札將尋斧柯誠能慎之福之垠也口是何傷禍之門也彊梁者不得其死好勝者必遇其敵盜憎主人民怨其上君子知天下之不可上也故下之知眾之不可先也故後之溫恭慎德使人慕之執雌持下人莫踰之人皆趨彼我獨守此孔子顧謂弟子曰此言雖鄙而中事情又孔子觀於周廟而有欹器焉孔子問守廟者曰此謂何器對曰蓋謂右坐之器孔子曰吾聞右坐之器滿則覆虛則欹中則正有之乎對曰然孔子使子路取水而試之滿則覆中則正虛則欹孔子喟然而歎曰嗚呼惡有滿而不覆者哉子路曰敢問持滿有道乎孔子曰持滿之道挹而損之子路曰損之有道乎孔子曰高而能下滿而能虛冨而能儉貴而能卑智而能愚勇而能怯辯而能訥愽而能淺明而能闇是謂損而不極能行此道唯至德者及之易曰不損而益之自損而終益故也
子／類書／太平御覽／服用部／卷七百　服用部二／帷(P.3253-2)
淮南子曰先鍼而後縷可以成帷先縷而後鍼不可以成衣
漢武帝內傳曰七月七日宮掖之內張雲錦之帷然九光之燈候西王母至也王母以紫錦為帷
神仙傳曰淮南王見八公至足不及履迎之登思仙之喜張綺羅之帷
西京雜記曰趙飛鷰為皇后其弟上遺金錯繡帷
拾遺記曰漢安帝好微行於郊間或露起帷宮千間皆用錦𦋺文繡
風俗通曰俗說帷帳車不可作衣令人病癘
東宮舊事曰太子納妃有青布碧裹梁下幃一紺絹青布䆫戶幃各一
夢書曰夢見帷帳憂陰事
離騷曰紐薛荔而為帷
楚詞曰翡翠幬飾高堂
張衡南都賦曰暮春之褉元巳之辰朱帷連綱曜野映雲
左太冲吳都賦曰藹藹翠帷嫋嫋素女
潘岳寡婦賦曰入空室兮望靈座帷飄飄兮燈熒熒
庚闡楊都賦曰皇帝迺坐路寢御組帷
阮藉詩曰薄帷鑒明月清風吹我衿
子／類書／太平御覽／咎徵部／卷八百七十五　咎徵部二／天狗(P.4014-1)
天狗
占曰狗者守禦之類天狗所降以戒守禦也出入無時下則有伏屍流血其流星墮地有聲野雉皆鳴或羣狗皆吠或流散化為雲一曰流星有聲如雷下地中一曰無雲而雷一曰星赤白有光下地為狗狗無足一曰如火光炎衡天其上瓮下地如數頃田一曰大流星其有光見人面墜無音有足一曰星狀如奔星有聲望之如火一曰其色白其熒熒如遺火狀皆曰天狗天狗所下之處万人伏屍狗食血所下之邑大兵起國
易政人相食千里流血四方相射破軍殺將兵喪並起國破滅巳
子／類書／太平御覽／獸部／卷九百一十一　獸部二十三／鼠(P.4167-1)
晏子春秋曰景公問晏子治國何患對曰社鼠者不可燻不可灌之君左右出賣寒熱入則比周此國之社鼠者
山海經曰丹熏之山有獸焉其狀如鼠而兔首麋耳以其尾飛名曰耳鼠可禦百毒
郭璞山海經圖飛鼠讚曰或以尾翔或以髯凌飛鼠鼓翰倏然皆騰固無常所唯神所憑
本草曰鼷鼠一名隱鼠形如鼠大而無尾黑色長鼻
賈誼書曰鄙談云欲投鼠而忌器此善喻也鼠近於器尚憚不投况貴大之臣近於帝王乎
郭璞注尔雅曰漢文帝宮中得一鼠豹文光彩熒熒以問群臣下子廉郎終軍荅曰鼨鼠文帝賜縑○東方朔神異經曰北方有氷萬里厚百丈有鼷鼠在氷下出焉其形如鼠食草木肉重千斤可以作脯食之巳熱除熱病也其毛長可八尺可為蓐臥之可以却寒治風病也其皮可以柔致其聲聞千里有美尾可來鼠此所尾毛所在鼠斬輒入此聚
又曰南陽趙度少好術藝度有白米為鼠所盜及被頭把刀畫地作獄四面開門向東長嘯群鼠俱到呪之曰凡非噉者過唯止者十餘乃剖腹看臟有米在焉○竇氏家傳云竇攸治尔雅舉孝廉為郎世祖與百寮大會於靈臺得鼠身如豹文熒熒有光煇問群臣莫有知者唯攸對曰此名𪕝鼠詔何以知之攸曰見尔雅曰詔案視書果如攸言賜帛百疋詔諸臣子弟皆從受尔雅
許邁別傳曰邁小名映有鼠嚙映衣乃作符占鼠莫不畢至於中庭映曰齧衣者留不齧衣者去群鼠並去唯一鼠獨住伏於中庭而不敢動
子／類書／太平御覽／羽族部／卷九百一十四　羽族部一／鳥(P.4181-1)
蔡邕月令章句曰天官五獸前有朱雀鶉火之體凡鳥生於水
衝波傳曰顏淵子路於洙泗見五鳥色由熒熒之鳥也見色分明故曰熒熒
廣志曰東齊多鳥爵千百為群小戶種㯏或以爵為患
文士傳曰張衡有巧藝甞作木鳥假以羽翮腹中施機能數里飛
又曰會稽山陰禹葬聖人化感鳥獸故象為民佃春耕鳥銜拔草根秋啄除其穢故縣官禁民不得殺傷此鳥犯者刑之無赦
會稽典錄曰夏方字文昌家遭癘父母伯叔一時死九十三喪方年十四晝則負土哀號暮則扶棺哭泣比葬年十七烏鳥集聚猛獸乳其側
子／類書／太平御覽／菜部／卷九百七十七　菜部二／䓗(P.4460-1)
西河舊事曰䓗領在燉煌西八十里其山高大　故曰䓗嶺也河源潜發其嶺分為二水一水西經休循國國在䓗嶺也
郭義恭廣志曰休循國居䓗嶺其山多大䓗
華陽國志曰曹公既與先主語失匕會天震雷先主曰賢人言迅雷風烈必變良有以也曹公亦悔失言使人覘之見其拔䓗公曰大耳公未覺也其夜先主急去
廣志曰有胡䓗木䓗
巴南山川記曰有石蒜石䓗
續搜神記曰新野趙真家園中所種䓗未經抽拔忽一日盡縮入地後經歲餘真之兄弟相次分散
楊雄蜀都賦曰萬條熒熒翠𦾈青黃若摛錦布繡望之無彊
潘岳閑居賦曰菜則有䓗韭蒜芋青荀紫薑荲薺旨蓼蘇芬芳
子／類書／太平御覽／百卉部／卷一千　百卉部七／苕(P.4557-1)
苕
爾雅曰苕陵苕一名陵時黃華蔈必遙切白華菱孫炎曰苕華色異名亦不同者沛
廣雅志曰苕草色青黃紫華十一月稻下種之蔓延盛茂可以羙田葉可食
毛詩防有鵲巢曰卭有旨苕
詩義䟽曰苕饒也幽州謂之翹饒蔓生莖如勞豆而細葉似蒺䔧而青其華細綠色可食味如小豆藿葉也
詩義䟽曰本草曰陵苕一名陵時一名鼠毛似玉芻生下濕水七月八月華紫似今紫草可以染帛煑沐頭髮即黑葉青如藍而多華
史記曰趙武靈王夢見處女皷琴而歌曰羙人熒熒兮顏若苕之華
子／筆記／夷堅志（涵芬樓藏板）／乙志　二十卷／卷第十八　十三事／嘉陵江邊寺(P.3-2)..[涵芬樓藏板]
嘉陵江邊寺
中奉大夫王旦字明仲興州人所居去郡數十里前枕嘉陵江嘗晚飲霑醉獨行江邊小憩磻石上望道左松檜森蔚成行月影在地顧而樂之憶常時所未見也乘興步其中且二里得一蕭寺佛殿屹立長明燈熒熒然寂不見人稍行至方丈始有一僧迎揖乃故人也就坐良久忽悟僧已死問曰師去世累歲矣乃在此邪僧曰然語笑如初存問交游今皆安在幾至夜半倦欲寐僧引入西偏小室使就枕戒之曰此多惡趣毋輒出須天且明吾來呼公起矣遂去旦裴回室中覺境象荒閴不能睡俯窺牕外竹影參差心愈動登牀展轉目不交睫不暇俟其呼徑起出戶遙見僧堂燈燭甚盛趨就焉衆方列坐數僕以杓行粥鉢內炎炎有光逼而視之蓋鎔銅汁也熱腥逆鼻不可聞犇而還復見昨僧咄曰戒君勿出無恐否命行者秉炬送歸中塗炬滅旦蹶于地驚而寤則身元在石上了未嘗出殆如夢游云黃仲秉說
子／筆記／夷堅志（涵芬樓藏板）／支志　七十卷／景　十卷／卷第二　十五事／孫儔寶劍(P.3-2)..[涵芬樓藏板]
孫儔寶劍
孫儔家藏寶劍絕異夜置庭下暗處則星象皆燦列其上襄陽前軍統制趙嚴者亦自北來為予弟景裴言頃遼主天祚在位日有星隕於燕光徹禁廷旣入土猶熒熒然召太史訊其占對曰其下必有異立遣掘視之深入七八尺得鐵鑛一塊其重百餘斤命付入作司鑄作十劍欲試其利鈍喚獄中一死囚出被以厚甲三重曰我今赦汝囚喜而拜謝卽舉劍斫其腰并三甲皆斷其堅利如是嘗以一與駙馬都尉孫君蓋得此云裴弟屢求觀力拒之曰原
未嘗有其意畏人奪取之也裴時官襄帥幕府右四事景裴說
子／筆記／夷堅志（涵芬樓藏板）／支志　七十卷／戊　十卷／卷第七　十事／鐵索寺古墓(P.2-2)..[涵芬樓藏板]
鐵索寺古墓
時俊為建康中軍統制紹興二十四年謀欲造宅有術士言南門
外落馬澗本軍教場傍鐵索寺之後山勢逶迤盤屈風水絕佳正宜建大第俊用其說命工治地就高坎上掘土且丈許得一古墓呂本作丘蓋數千年前墓也中無異物但空闊數丈石室猶存得人脛骨一節其長四尺鐵劍長六尺皆穿蝕成孔竅銅盂之大幾與盤等巨甕滿貯油旣燃大半一炬熒熒然為風吹滅室下梁栭盡白石疊砌累成一切如新俊悉輦出以為壓階所用銷劍為他兵又得器皿甚多皆石也俊匣其骨持示都帥王權權每出以示客識者謂此人蓋防風氏之支流也後六七年俊立采石之功歷池州兵帥江西副都總管官至四廂承宣使又築宅於豫章
子／筆記／夷堅志（涵芬樓藏板）／志補　二十五卷／卷第六　九事／細類輕故獄(P.1-1)..[涵芬樓藏板]
夷堅志補卷第六
細類輕故獄
許顏字彥回弟顗字彥周襄邑人皆登科紹興初顏知汀州上杭縣到官歲餘遣書入浙西招顗時調官未遂仍以所在多盜賊憚不欲行顏屢促之曰汝若不來吾骨無人收矣顗惻然殊不曉其旨徒步而南旣至見顏則氣宇悅澤精神開朗且喜且疑數月明鈔本作日後從容詢趣來之故顏慘怛俯首乃言曰數月前得夢惡甚度處世不能久故煩弟來顗曰夢何足憑顏曰所夢絕異初見兩黃衣相招約行百餘步明鈔本作里過深山大谷風沙空曠抵一城居民閭巷寂寂無聲到王者宮府從側戶進立墀下黃衣入報頃之喚升殿見廡間一人偃息斑竹榻上兄再拜起熟視之乃先君也不覺墮淚白曰此豈非冥司乎曰然且加慰勞予明鈔本作兄下予字皆同曰顏死
不敢辭明鈔本作怨但念遠宦于茲一子年纔弱冠未能成立不無抱恨耳曰汝數亦未盡無恐吾為冥司主者今召汝來欲語汝前程數事予因以地獄有無為問曰有之汝欲見乎卽顧侍者云令兩吏同知縣往觀遂行經長廊數十間遙望一獄數卒守門獰惡怪狀問何人吏曰奉大王命使來看獄須臾門開旣入陰風悽楚無所覩視唯熾炭烈焰有物如羊者環而食之箱籠在架所盛皆僧衣而衣冠數十襲毀裂擲地意怖欲還二吏邀往第二獄門卒悍猛尤甚露刃怒立予凜然若兵臨頸大悔其來所見皆列行馬鐵網數重覆罩禽鳥飛鳴予顧二吏曰吾不欲觀矣吏曰大王之命不可違須臾至第三獄不得已復進未至鬼卒彎弓奮劍欲相擒捽吏叱曰此大王之親令觀獄一緋袍人諭羣鬼使審實自導而前甫啟門黑氣衝突陰闇如夜緋袍命持火來照中皆列柵灰厚數寸蜈蚣蛇虺之屬互相搏噬火光熒熒如螢閃爍眩目予急趨出
緋袍追送而別頗似戀戀吏尚請他之予明鈔本無予字力拒乃返先君問汝盡觀諸獄乎具言怖畏止於三所先君曰第一第二名為輕故獄第三為細類獄緋袍者吾故人彭汝礪也周旋渠久必能致勤拳此公在世剛介廉直但性太刻故罰主此五百刼汝將與為代矣兄愈不樂曰顏生于世初不敢為惡何以致是先君曰憶汝作深州教官時事否何得用張某充學職予對曰采其程文先君命取案牘至曰張固試中奈受通判之囑為有私意此人後盜用官錢幾致累汝幸汝不受賂聊薄謫為陰官我亦無罪只緣轉葉本無轉字從明鈔本補運江東日怒執蓋卒誤拂幞頭杖其背遂罰此二十刼雖獲免受罪但與鬼神均苦饑若子孫歲時享祀精潔則可一飽否則不得食如僧道齋醮亦然倘脩設志誠主持不苟簡不唯得旬月飽又罪業隨輕重減省又罪業隨輕重減省句按明鈔本省作貸幽冥職掌亦皆轉遷近報沂州王長者家設黃籙大齋其人平昔積善福利當及三界汝來值此亦可沾餘
波語未竟空中二鶴啣幡飛舞殿下具香案傳呼赦至先君被冠服如王者儀下迎□一使持文書附耳語繼兩人亦然先君率鬼神再拜稱謝登殿顧予曰汝悉見明鈔本多一之字否王長者一家虔誠而主醮道士乃曾斬解池龍者行持精專道衆嚴肅仍不受乳藥之贈功德無邊天勑普赦諸受苦罪三使乃天地水府三官所遣傳上帝命一應鬼神並與陞轉吾將脫此汝亦免主細類而遷輕故一等此兩級相望校五百刼大赦雖時有惟不忠不孝之人不沾恩宥如朱溫輩尚在第十七獄中予問世人受罪何等最多曰吏舞文僧破戒為多又問公裳擲地而僧衣在架何也上二字明鈔本作之異曰僧衣乃如來衣鬼道所敬僧雖獲譴不敢輕也汝且還世汝子當先亡其月有盜入縣境汝徙治村寺旋得疾終矣可明鈔本多一豫字呼顗來使收汝骨予泣謝而別遂寤憶夢境的的如是焉得不預防乎覬亦泣未幾果如所言顗葬之訖始歸吳顏之父名安石顗之子
執中傳其事輕故細類之名佛經及傳記皆未之有
集／詞曲／全金元詞／下冊／元詞／王旭／春從天上來(P.889-2)
春從天上來　退隱
綠鬢凋零。看幾度、人間春蝶秋螢。天地為室，山海為屏。收浩氣、入沈冥。便囊金探盡，猶自有、詩筆通靈。謝紅塵。且游心汗漫，濯髮清泠。　平生眼中豪傑，試屈指年來，稀似晨星。虎豹關深，風波路遠，幽夢不到王庭。任浮雲千變，青山色、萬古長青。醉魂醒。有寒鐙一點，相伴熒熒。彊村叢書用孫德謙校本
集／詞曲／全金元詞／下冊／元詞／宋褧／望海潮(P.1051-2)
望海潮　海子岸暮歸金城坊
山含煙素，波明霞綺，西風太液池頭。馬似游龍，車如流水，歸人何暇夷猶。叢薄擁金溝。更蕭蕭
宮樹，調弄新秋。十里煙波，幾雙鷗鷺兩漁舟。　暮雲樓閣深幽。正砧杵丁東，絃管咽啾。澹澹星河，熒熒燈火，一時清景難酬。馬上試冥搜。填入耆卿譜，摹寫風流。明日重來柳下，攜酒教名謳。
集／詞曲／全金元詞／下冊／元詞／凌雲翰／蘇武慢(P.1149-1)
蘇武慢
雲縷虹竿，月鉤星餌，海上金鼇曾釣。蓬島連根，崑崙無外，不比人閒嵩少。返本還源，成功滿行，坐待紫皇飛詔。笑令威、千歲來歸，知換幾番華表。　誰曾伴、阿母重游，蟠桃再結，目斷西飛青鳥。林屋無扃，洞天不老，鐵笛一聲雲杪。皎皎靈臺，熒熒明鏡，塵土等閒昏了。看火輪、飛出扶
桑，萬戶千門皆曉。
集／詞曲／全金元詞／下冊／元詞／韓奕／女冠子(P.1152-2)
女冠子　元夕
又元宵近。冷風寒雨成陣。春泥巷陌，悄無車馬，數椀殘燈，依稀相映。夜深光已暝。是處敗垣頹砌，熒熒青燐。但鼓，璫璫漏，打破一城荒靜。　古來此地緐華盛。歌舞歡相競。何事如今，恁地
都無些剩。空傳下幾句，舊腔新令。故老風流盡。漫唱西樓月轉，也無人聽。自剔殘紅灺，半窗梅影，伴人愁鬢。
叢書／武英殿聚珍版叢書／柯山集／卷一／賦１／燔薪賦(P.10-1)..[清乾隆敕刻武英殿聚珍本]
燔薪賦
歲暮苦寒烈風不休先生家貧衣無重裘讀書夜闌爐炭已灰先生瑟縮凄然不怡顧謂童子與薪偕來童子抱薪而來曰是薪也陳之壁間自春徂冬風日所熯埃塵所蒙固瀋液之乾竭乃外槁中而空惟利簇燔無所獻功與火相得赫然大烘堅枿勁節久而後燃旣羣枯而効技又熒熒而不烟于是先生欣然環坐皆喜或裸股赤足或引手張臂窮谷蕭條薪炭如土蓋取之而不竭顧此樂之甚富又何必琴材修直獸材攫搏漢壁之
椒效煖魏宮之金辟寒誰知空山寒夜之叟敢傲溫于狐貉之前原注今供上方炭率斵成琴材胡桃文鵓鴿色
叢書／武英殿聚珍版叢書／柯山集／卷九／五言古詩４／宿合溜驛(P.13-2)..[清乾隆敕刻武英殿聚珍本]
宿合溜驛
空庭野雀噪客至休我駒盡日衝塵沙解裘振裳裾熒熒靑燈光夜永寒堂虛破窻見星斗明月照廣除構火
旋烹煎妻兒具盤强盂飯一為飽困眠體微舒嗟我山野姿懶拙與世踈如何强所難妄躡仕進途已習未易舍欲行倦馳驅悲哉不早計旣晚空嗟吁
叢書／武英殿聚珍版叢書／柯山集／卷十／七言古詩１／上元旦早起贈同遊者(P.8-2)..[清乾隆敕刻武英殿聚珍本]
上元旦早起贈同遊者
夜來人散殘更月曉陌空存舊車轍彩燈城市已春風寒木人家猶臘雪強起相逢酒未醒殘膏宿火尚熒熒歸來更拂障泥錦重約黃昏信馬行
叢書／武英殿聚珍版叢書／柯山集／卷三十／同文唱和詩４／中秋月(P.17-2)..[清乾隆敕刻武英殿聚珍本]
中秋月
忠臣
寂寥無聲月停午蟾蜍通津墮淸露明星爛爛今何稀美人熒熒隔烟霧
史／編年／續資治通鑑長編／仁宗凡一百卷／卷一百九十四　仁宗九十五／嘉祐六年二／八月(P.4698)
11丁卯，司馬光言：
臣幸得備位諫官，竊以國家之事，言其大者遠者，則汪洋濩落，而無目前朝夕之益，陷於迂闊。言其小者近者，則叢脞猥瑣，徒足以煩浼聖聽，失於苛細。夙夜惶惑，口與心謀，涉歷累旬，乃敢自決，與其受苛細之責，不若取迂闊之譏。伏以祖宗開業之艱難，國家政治之光美，難得而易失，不可以不謹，故作保業。隆平之基，因而安之者易為功；頹壞之勢，從而救之者難為力，故作惜時。道前定則不窮，事前定則不困，人無遠慮，必有近憂，故作遠謀。燎原之火，生於熒熒，懷山之水，漏於涓涓，故作重微。象龍不足以致雨，畫餅不足以療飢，華而不實無益於治，故作務實。合而言之，謂之「五規」。此皆守邦之要道，當世之切務。戇陋狂瞽，觸冒忌諱，惟知納忠，不敢愛死。
伏望陛下以萬幾之餘，猶豫之閑，垂精留神，特賜省覽。萬一有取，裁而行之，則臣生於天地之間，不與草木同朽矣！其保業云：
天下重器也，得之至艱，守之至艱。王者始受天命之時，天下之人皆我比肩也。相與角智力而爭之，智竭不能抗，力屈不能支，然後肯稽顙而為臣。當是之時，有智相偶者則為二，力相參者則為三，愈多則愈分。自非智力首出於世，則天下莫得而一也。斯不亦得之至艱乎？
及夫繼體之君，群雄已服，眾心已定，上下之分明，強弱之勢殊，則中人之性，皆以為子孫萬世，如泰山之不搖也。於是有驕惰之心生。驕者，玩兵黷武，窮泰極侈，神怒不恤，民怨不知，一旦渙然，四方糜潰，秦、隋之季是也。惰者，沈酣晏安，慮不及遠，善惡雜糅，是非顛倒，日復一日，至於不振，漢、唐之季是也。二者或失之強，或失之弱，其致敗一也。斯不亦守之至艱乎？
臣竊觀自周室東遷以來，王政不行，諸侯並僭，分崩離析，不可勝紀，凡五百有五十年而合於秦。秦虐用其民，十有一年而天下亂，又八年而合於漢。漢為天子二百有六年而失其柄，王莽盜之，十有七年而復為漢。更始不能自保，光武誅除僭偽，凡十有
四年，然後能一之。又一百五十有三年，董卓擅朝，州郡瓦解，更相吞噬。至于魏氏，海內三分，凡九十有一年而合於晉。晉得天下纔二十年，惠帝昏愚，宗室構難，群胡乘釁，濁亂中原，散為六七，聚為二三，凡二百八十有八年而合於隋。隋得天下纔二十有八年，煬帝無道，九州幅裂，八年而天下合於唐。唐得天下一百有三十年，明皇恃其承平，荒於酒色，養其疽囊，以為子孫不治之疾，於是漁陽竊發，而四海橫流矣。肅、代以降，方鎮跋扈，號令不從，朝貢不至，名為君臣，實為讐敵。陵夷衰微至于五代，三綱頹絕，五常殄滅；懷璽未煖，處宮未安，朝成夕敗，有如逆旅；禍亂相尋，戰爭不息，血流成川澤，聚骸成邱陵，生民之類，其不盡者無幾矣。於是太祖皇帝受命於上帝，起而拯之，躬擐甲胄，櫛風沐雨，東征西伐，掃除海內。當是之時，食不暇飽，寢不遑安，以為子孫建太平之基，大勳未集，太宗皇帝嗣而成之。凡二百二十有五年，然後大禹之跡，復混而為一，黎民遺種，始有所息肩矣。
由是觀之，上下一千七百餘年，天下一統者，五百餘年而已，其間時時小有禍亂，不可悉數。國家自平河東以來，八十餘年內外無事。然則三代以來，治平之世未有若今之盛者也。今民有十金之產，猶以為先人所營，苦身勞志，謹而守之，不敢失墜。況於承祖宗光美之業，奄有四海，傳祚萬世，可不重哉！可不慎哉！夏書曰：「予臨兆民，
凜乎若朽索之馭六馬。」周書曰：「心之憂危，若蹈虎尾，涉于春冰。」臣願陛下夙興夜寐，兢兢業業，思祖宗之勤勞，致王業之不易，援古以鑒今，知太平之世難得而易失，則天下生民至於鳥獸草木，無不幸甚矣！其惜時云：
夏至，陽之極也，而一陰生；冬至，陰之極也，而一陽生。故盛衰之相承，治亂之相生，天地之常經，自然之至數也。其在周易，泰極則否，否極則泰，豐亨宜日中。孔子傳之曰：「日中則昃，月盈則食，天地盈虛，與時消息，而況於人乎！況於鬼神乎！」是以聖人當國家隆盛之時，則戒懼彌甚，故能保其令聞永久無疆也。
凡守太平之業者，其術無他，如守巨室而已。今人有巨室于此，將以傳之子孫，為無窮之規，則必實其堂基，壯其柱石，強其棟梁，厚其茨蓋，高其垣墉，嚴其關鍵。既成，又擇其子孫之良者，使謹守之，日省而月視，欹者扶之，敝者補之。如是則雖亘千萬年，無頹壞也。夫民者，國之堂基也；禮法者，柱石也；公卿者，棟梁也；百吏者，茨蓋也；將帥者，垣墉也；甲兵者，關鍵也。是六者不可不朝念而夕思也。
夫繼體之君，謹守祖宗之成法，苟不隳之以逸欲，敗之以讒諂，則世世相承，無有窮期。及夫逸欲以隳之，讒諂以敗之，神怒於上，民怨於下，一旦渙然而去之，則雖有
仁智恭儉之君，焦心勞力，猶不能救陵夷之運，遂至於顛沛而不振。嗚呼！可不鑒哉！今國家以此承平之時，立綱布紀，定萬世之基，使如南山之不朽，江、河之不竭，可以指顧而成耳。失今不為，已乃頓足扼腕而恨之，將何益矣！詩云：「我日斯邁，而月斯征。夙興夜寐，無忝爾所生。」時乎！時乎！誠難得而易失也。其遠謀云：
易曰：「君子思患而豫防之。」書曰：「遠乃猷。」詩曰：「猷之未遠，是用大諫。」昔聖人之教民也，使之方暑則備寒，方寒則備暑，七月之詩是也。今夫市井稗販之人，猶知旱則資舟，水則資車，夏則儲裘褐，冬則儲絺綌。彼偷安苟生之徒，朝醉飽而暮飢寒者，雖與之俱為編戶，貧富不侔矣。況為天下國家者，豈可不致治於未亂，保邦於未危乎！
詩云：「迨天之未陰雨，徹彼桑土。綢繆牖戶，今女下民，或敢侮予。」孔子曰：「為此詩者，其知道乎！能治其國家，誰敢侮之？」迨天之未陰雨者，國家閑暇、無有災害之時也；徹彼桑土者，求賢於隱微也；綢繆牖戶者，修敕其政治也。夫桑土者，鴟鴞所以固其室也；賢雋者，明主所以固其國也。國既固矣，雖有侮之者，庸何傷哉！
臣竊見國家每邊境有急，羽書相銜，或一方饑饉，餓莩盈野，則廟堂之上，焦心勞
思，忘寢廢食以憂之。當是之時，未嘗不以將帥之不選，士卒之不練，牧守之不賢，倉廩之不實，追責前人，以其備禦之無素也。幸而烽燧息，五穀登，則明主舉萬壽之觴於上，群公百官歌太平縱娛樂於下，晏然自以為長無可憂之事也。嗚呼！使自今日以往，四夷不復犯邊，水旱不復為災，則可矣。若猶未也，則天幸安可數恃哉！陛下何不試以閑暇之時，思不幸邊鄙有警，饑饉薦臻，則將帥可任者為誰，牧守可用者為誰，雖在千里之外，使之常如目前。至於甲兵之利鈍，金穀之盈虛，皆不可不前知而豫謀也。若待事至而後求之，則已晚矣。夫四夷水旱，事之細者也。抑又有大於是者，陛下不亦嘗留少頃之慮乎？
詩云：「維彼聖人，瞻言百里。維此愚人，覆狂以喜。」此言遠謀之難知，近言易行也。夫謀遠則似迂，迂則人皆忽之。其為害至慘也，而無切身之急，為利至大也，而無旦夕之驗，則愚者抵掌謂之迂也宜矣！國家之制，百官莫得久於其位，求其功也速，責其過也備。是故或養交飾譽以待遷，或容身免過以待去。上自公卿，下及斗食，自非憂公忘私之人，大抵多懷苟且之計，莫肯為十年之規，況萬世之慮乎！自非陛下惕然遠覽，勤而思之，日復一日，長此不已，豈國家之利哉！此臣日夜所以痛心泣血而憂也。
昔賈誼當漢文帝之時，以為天下方病大瘇，又苦𨂂盭，又類辟，且病痱。陛下視方今國家安固，公私富實，百姓樂業，孰與漢文？然則天下之病，無乃更甚乎？失今不治，必為痼疾，陛下雖欲治之，將無及已。治之之術非有他奇巧也，在察其病之緩急，擇其藥之良苦，隨而攻之，勿責目前之近功，期於萬世治安而已矣。其重微云：
虞書曰：「兢兢業業，一日二日萬幾。」何謂萬幾？幾之為言微也，言當戒懼萬事之微也。夫水之微也，捧土可塞；及其盛也，漂木石，沒邱陵。火之微也，勺水可滅；及其盛也，焦都邑，燔山林。故治之於微，則用力寡而功多；治之於盛，則用力多而功寡。是故聖帝明王，皆銷惡於未萌，弭禍於未形，天下陰被其澤，而莫知所以然也。
周易坤之初六，於律為林鍾，於曆為建未之月，陽氣方盛，而陰氣已萌，物未之知也[二四]物未之知也　「未之」二字原倒，「知」原作「至」，據閣本、活字本及編年綱目卷一六、永樂大典卷一二四二九、溫國文正司馬公文集卷一九重微改正。。是故聖人謹之曰：「履霜堅冰至。」言為人君者，當絕惡於未形，杜禍於未成也。繫辭曰：「知幾其神乎！」「君子知微知彰、知柔知剛，萬夫之望。」謂此道也。孔子謂魯哀公曰：「昧爽夙興，正其衣冠。平旦視朝，慮其危難。一物失理，亂亡之端。」君以此思憂，則憂可知矣[二五]則憂可知矣　「則憂」原脫，據閣本及上引溫國文正司馬公文集、上引永樂大典補。。
太宗皇帝命昭宣使、河北團練使王繼恩討蜀，平之。宰相請除繼恩宣徽使，太宗
不許，曰：「宣徽使位亞兩府，若使繼恩為之，是宦官執政之漸也。」宰相固請，以繼恩功大他官不足以賞之。太宗怒，切責宰相，特置宣政使以授之。真宗皇帝欲與章穆皇后及後宮游內庫，后辭曰：「婦人之性，見珍寶財貨不能無求。夫府庫者，國家所以養六軍、備非常也。今託之於婦人，非所以重社稷也。」真宗深以為然，遂止。由是觀之，先帝以睿明卓越，防微杜漸如此之深，可不念哉！
昔扁鵲見齊桓侯，曰：「君有疾在腠理，不治將深。」桓侯不悅，曰：「醫之好利也，欲以不疾者為功。」及在血脈，在腸胃，桓侯皆不信。及在骨髓，扁鵲望之遂逃去。徐福言霍氏太盛，宜以時抑制，漢宣帝不從。及霍氏誅，人為之頌其功，以為「曲突徙薪無恩澤，焦頭爛額為上客。」故未然之言，常見棄忽；及其已然，又無所及。
夫晏安怠惰，肇荒淫之基；奇巧珍玩，發奢泰之端；甘言卑辭，啟僥倖之塗；附耳屏語，開讒賊之門；不惜名器，導僭偪之源；假借威福，授陵奪之柄。凡此六者，其初甚微，朝夕狎玩，未賭其害；日滋月益，遂至深固；比知而革之，則用力百倍矣。
伏惟陛下思萬幾之至重，覽大易之明戒，誦孔子之格言，繼先帝之聖志，使扁鵲得早從事，毋使徐福有曲突之歎，則可以修之於廟堂，而德冒四海；始之於今日，而福流萬世；優游逍遙，而光烈顯大。豈不美哉！豈不美哉！
其務實云：
周書曰：「若作梓材，既勤樸斲，惟其塗丹臒。」此言為國家者，先實而後文也。夫安國家，利百姓，仁之實也；保基緒，傳子孫，孝之實也；辨貴賤，立綱紀，禮之實也；和上下，親遠邇，樂之實也；決是非，明好惡，政之實也；詰姦邪，禁暴亂，刑之實也；察言行，試政事，求賢之實也；量材能，謀功狀，審官之實也；詢安危，訪治亂，納諫之實也；選勇果，習戰鬬，治兵之實也。實之不存，雖文之盛美，無益也。
臣竊見方今遠方窮黎轉死溝壑，而屢赦有罪，循門散錢，其於仁也，不亦遠乎？本根不固，有識寒心，而道宮、佛廟，修廣御容，其於孝也，不亦遠乎？統紀不明，祭器紊亂，而雕繢文物，修飾容貌，其於禮也，不亦遠乎？群心乖戾，元元愁苦，而斷竹數黍，敲叩古器，其於樂也，不亦遠乎？是非錯繆，賢不肖混殽，而鉤校簿書，訪尋比例，其於政也，不亦遠乎？姦暴不誅，冤結不理，而拘泥微文，糾摘細過，其於刑也，不亦遠乎？行能之士，沈淪草野，而考校文辭，指抉聲病，其於求賢，不亦遠乎？材任相違，職業廢弛，而揀勘出身，比類資序，其於審官，不亦遠乎？久大之謀，棄而不省，淺近之言，應時施行，其於納諫，不亦遠乎？將帥不良，士卒不精，而廣聚虛數，徒取外觀，其於治兵，不亦遠乎？凡此十者，皆文具而實亡，本失而末在。譬猶膠板為舟，摶土為檝[二六]摶土為檝　「摶」原作「搏」，據閣本及上引永樂大典、溫國文正司馬公文集卷一九務實改。，
敗布為帆，朽索為維，畫以丹青，衣以文繡，使偶人駕之，而履其上。以之居平陸，則煥然信可觀矣，若以涉江河，犯風濤，豈不危哉！
伏望陛下撥去浮文，悉敦本實，選任良吏，以子惠庶民；深謀遠慮，以保安宗廟；張布紀綱，使下無覦心；和厚風俗，使人無離怨；別白是非，使萬事得正；誅鋤姦惡，使威令必行；取有益，罷無用，使野無遺賢；進有功，退不職，使朝無曠官；察讜言，考得失，使謀無不盡；擇智將，練勇卒，使征無不服。如此，則國家安若泰山而四維之也，又何必以文采之飾、歌頌之聲，眩燿愚俗之耳目哉！
史／編年／續資治通鑑長編／神宗凡一百五十四卷／卷二百六十九　神宗六十／熙寧八年十一／十月(P.6582)
85丁巳，右諫議大夫、知亳州馮京知河南府，復翰林侍讀學士、兼龍圖閣學士韓維為端明殿學士，龍圖閣直學士孫永為樞密直學士，工部郎中、集賢院學士李大臨為天章閣待制，工部郎中、集賢院學士蘇頌為祕書監，祠部員外郎劉瑾為史館修撰，屯田員外郎范百祿為金部員外郎，屯田郎中皮公弼為度支郎中，太常丞鞠真卿為集賢校理，檢校水部員外郎、單州團練副使李師中為右司郎中，大理評事、監廣州軍資庫唐埛監太和縣酒稅，皆以壬寅赦恩也。頌與大臨同責，大臨既復職，而頌獨還官，蓋用事者抑之。此據曾肇所為頌墓誌增入。肇云：「大臨已復從官，今改之，用事者抑頌。」當考。
86著作佐郎王仲修為崇文院校書[一六]著作佐郎王仲修為崇文院校書　「校書」原作「校理」，據閣本改。、知禮院。仲修，珪子也。
87龍圖閣直學士、知渭州王廣淵卒，贈右諫議大夫，遣內侍護其喪歸葬，仍令轉運司量與應副。御集，十一月九日。九年四月，與二孫恩澤。
88富弼言：
臣伏念向緣衰疾，加之年已及稀，不能奔走職事，遂求致政。伏蒙聖慈俯從愚懇，
退處衡茅之下，杜門自守，屏絕私務，朝夕待盡而已。近日忽聞特宣大赦，出於非常；又聞別降手詔，許中外臣僚直言朝政之闕失。洛城士庶歡呼鼓舞，喧于道路，聲徹幽遠，推是而往，則天下之人無不慰悅矣。
臣伏覽赦、詔二文，始以彗星東出，昭示譴告，陛下仰觀天變，恐懼疚懷，濬發德音，恩霈環海。臣固知一出聖斷，必無左右之助也。臣再詳陛下手詔，乃陛下親筆，非學士所作。以至累年災異，如山摧、地震、旱蝗之類，前後包括，一一歸咎於己。辭旨哀痛，深切明白，忠義之士讀之莫不感泣。而又避正殿、減常膳、設齋醮、屏御侍，前代帝王禳災弭患、責躬罪己之法，陛下盡行之矣。所以上天降鑒，知陛下發於至誠，故星變不旋踵而滅。臣溫衣飽食，坐享安佚，災禍之至，殊無干及。一見聖詔驟發，即日感動天地，譴異消伏，速如影響。臣尚能踊躍欣蹈，不知紀極。彼天下之人，身被災害，家罹荼毒，流落破散，六親不能相保者，其為歡喜感戴，當何如也！人心既喜，和氣充塞，則天意不得不早回，災變不得不遄息，此理固然也。
臣竊知去年久旱，陛下曾降手詔，許臣僚上封論事，人方喜悅，日俟朝廷施設，而不知何人上累聖德，遽成反汗，於是天下大失所望。臣近於三月中，仰答聖問，略曾引及。今天變益大，詔命益切，陛下必不復蹈前車之誤。況詔云「朝政闕失，朕將虛心以
改」，此足見聖意畏天愛民，其已至矣。然竊聞外議皆云：「天下弊病甚眾，官家多應不知。」人人咸願條列，達于天聽，冀幸有所剗革耳。矧已大發聖詔，許其開陳，忠憤者必能不避誅戮，傾竭肝膽，悉以上聞也。臣願陛下盡取群奏，不遺疎賤，萬幾之暇，一一親閱，擇其眾說，所合者斷在不惑，力賜施行，踐虛心以改之辭，應天文尤大之變，使澤及普率，急若置郵，則人心悅服，天道助順。天人相應，立致和平，國家享無疆之休者，正在此時也。豈復有災眚出見，而上駭聖慮哉？萬一奸詐重入，宸聽少惑，俾夫忠告為妄說，恩詔為空文，利澤不出於上，人心復怨於下，則天將曰：「是以虛辭答我，迄無實效。」必回今日之喜，翻為異日之怒，災變之作，當又甚于數日之彗者矣。但以近事證之，此乃必然之理，非臣輒敢狂率也。
又言：
臣未致仕前，雖有舊疾，筋力粗可驅策，尚不能從官。今致仕已數年，衰老益甚，退伏草野，未嘗與人相接，榮辱禍福都不干預，而輒敢以狂瞽之說，妄陳天聽者，實見陛下仰觀星變，恐懼修省，若不自容。又聞天下生民，窮困已甚，無所伸訴，恐成嘯聚，為腹心之患；亦慮手詔或致中廢，天譴未息，則後來別生災害。臣所以不顧身之老病，而強作此奏，庶幾有所補助，而報陛下大恩之萬一也。緣臣閑居中，日與野老相見，民
間弊病，盈塞耳目，皆是實事。然所說者，尚未盡夫一二。伏乞聖慈，略賜省覽，而少留意焉。臣又輒敢煩陛下親閱群奏者。若委臣僚置局，必恐不能上體聖意憂勞之切。群奏中利害有所不盡，亦恐所委臣僚更存顧望，尚或隱蔽，或陳巧說，妄有沮難，則誤聖君畏天愛民不吝改過之意。臣固無他腸，所憂者如此，惟望陛下特賜矜察。三月中仰答聖問，當考，或即蕭禧再來時。
89張方平言：
臣蒙恩在朝備員，經歲無施補益，每為深愧。今被命守藩，旦夕出國門，適值陛下以垂象之變，降御札，發德音，勅宰臣率在朝之臣直言過失，改修政事之未協于民者。當陛下憂勞之際，老臣不為陛下開一言，則忠義之語無復至於天聽，上負加眷，沒有餘責，敢以聞見，少報重恩。
臣聞天尊地卑，而君臣之分定。君君臣臣，而後國體正，天下安。故「惟辟作福，惟辟作威，臣無有作福作威。臣而有作福作威，其害于而家，凶于而國。」蓋為國之體猶權衡，不可使有偏重之勢，必成傾覆。歷代成敗，何不由此。自近歲以來，災異之作，率由陰侵于陽。陛下天縱聰明，前言往事，無不洞鑒，不待陳說也。今聖心所以答天戒，責躬變禮，可謂精誠之至。謂天蓋高，其聽則卑，故不旋日而星變以隱，感通昭
答，足以明皇天眷佑我有宋之意至矣。陛下應之以實，固當踐所言。今夫政事之未協于民，固有之矣，大抵新法行已六年，事之利害非一二可悉。就中役法一事，為天下害實深，累經更變，竟無長策可以定其法。議論日以紛擾，公私日以勞敝。夫人為天地心，天地之變，人心實為之。故和氣不應，災害洊作，蓋下令如流水之原，取其順和之易也。經六年而事功莫效，顧其事必有未協于民者矣。法既未協，事資必改。若又憚改，人將不堪，憂患一成，噬臍安及？
陛下承六世之業，上有二宮，國家大事願陛下憂深而思遠，寧忍於人情，不可忍於社稷也。憂患既成，人臣各有去就之分，國家之憂，獨在聖人，其所以終日行不離其輜重，謂此也。此臣所以為陛下痛心疾首，一夕而九興也。況今習俗奔競，偷敝成風，交黨相傾，勢利相軋，攻訐起於廟堂，辨訟興於臺閣，非所以昭聖化也。毀譽移於好惡，賞罰偏於愛憎，非所以正王度也。士大夫習尚如此，有為國家死節伏義，臨艱虞而不易操者歟？昔堯、舜之為君，選于眾，舉十六官，而與皋、夔、稷、契共治天下，猶且明四目，達四聰，而後能協和萬邦。雖大聖賢，未有一人之心力而可以成天下之務也。陛下臨御九年，中外臣庶皆在照臨之下，其間必有知忠義、不二心之臣簡在聖衷者矣。願陛下召之左右，從容訪逮。譬之金石，叩之則鳴。人各有心，激之則發。吉人之辭
寡，君子訥於言，外若不足，其中誠也。利口捷給，外若有餘，其中偽也。惟聖鑒精察之。若夫導之以言，而不能盡者，使陳之簡牘，必有所效者矣。前代明君，莫不以是考于下，故能廣視聽於扶同之外，究得失於幾微之先，攬其權綱，執其柄鐏，慮所以藏身之固，思所以置器於安。此惟獨決於神斷而後可，非所以謀于人者也。
夫事有失於前者，不可不悔；患有在於後者，不可不懼。如救焚溺，勢不可緩，緩則無及於救矣。魚不可脫於淵，國之利器不可以假人，涓涓可以潰隄，熒熒至於燎原，釁端厲階不可忽也。臣之心惟願國家之善政美事，陛下之盛德鴻烈，高越百王之上，流光萬世之下，福祥休嘉之象生，而咎證之象不生，民之愁嘆怨咨之聲不作，而頌聲作，使兆民樂事勸功，尊君親上，欣戴安樂。臣退就田里，以至瞑目泉下，猶知懷此幸願也。老臣無狀，為陛下慮不敢不精，為陛下言不敢不盡，亦惟陛下察此至誠，俯垂省納，實天下幸甚！
上皆優容之。富弼、張方平奏疏皆不出此月，但不得其日，今附見月末。
呂公著言：
臣世受國家厚恩，陛下涖政之初，首被選擢，自外藩召入翰林，故在左右日，口陳手奏，數進愚忠，頗蒙採納。今雖斥處閑外，其於愛君憂國，惓惓之心未曾敢忘。伏見
陛下祗畏天戒，焦勞懇惻，實天下幸甚！
臣聞晏子曰：「天之有彗，以除穢也。」考之傳記，皆為除舊布新之象，皇天動威，固不虛發。意者陛下之仁恩德澤，猶未布於天下，而政令施設，所以戾民者眾乎？何其譴告之明也！陛下既有恐懼修省之言，必當有除穢布新之實，然後可以應天動民，消伏變異。伏惟陛下留神幸察。
臣竊觀陛下自即位以來，早朝晏罷，勵精庶務，其規摹蓋宏遠矣。固將致堯、舜、三代之治，以光大祖宗之業，豈特區區守文之主哉！然臨朝願治，為日已久，在廷之士益乖剌而不和。中立敢言者，罹讒而放逐；阿諛附勢者，引類而升進。其外則郡縣煩擾，民不安業，畎畝愁歎，上干和氣，攜老挈幼，流離道路，官倉軍廩，所在闕乏，又無以廣賑濟，至於骨肉相食，轉死於溝壑者多矣。上下相蒙，左右前後莫敢正言。
陛下有欲治之心，而無致治之實者，何哉？殆任事之臣負陛下之高志也。何以言之？夫士之邪正、賢不肖，蓋素定也。今則不然，前日舉之，以為天下之至賢；後日逐之，以為天下之極惡。前後紛紛，玩黷聖聽者，蓋不一矣。其於人才，既反覆而不常，則於政事亦乖戾而不審，斷可知也。陛下獨不察乎？況如一二人者，方其未進用之前，天下固知其姦邪小人也；但取其一時附會，故極力推進，此所以終累陛下則哲之明
者也。
自昔人君委任而責成者[一七]自昔人君委任而責成者　「君」原作「臣」，據閣本改。，蓋有之矣，如齊之威公是也，為其勞於求賢，而逸于任使也。今則不然，水旱不時，人民困乏，則無以分陛下之焦勞。強敵桀驁，疆埸有事，則陛下不免於旰食，又況加之以天地變異乎？未見陛下任人之得也。古之為政，而初不順於民者，亦有之矣。鄭之子產是也。子產之為政也，一年而輿人誦之曰：「孰殺子產？吾其與之。」三年又誦之曰：「子產而死，誰其嗣之？」而今陛下垂拱仰成，七年於茲矣，輿人之誦，亦未異于七年之前也。陛下雖慮亦及此，而終未幡然者，殆左右之臣蒙蔽陛下，使天下之事不得上聞也。
臣伏思陛下自即尊位以來，上奉兩宮，仁孝篤至，下逮諸王，累朝貴主無不極于恩禮。春秋方富，而無聲色之過，孝友恭儉，發之天性。宮中之事，人無間言，而德澤獨不被於民者，何哉？臣聞安危在出令，治亂在所任。故皋陶戒舜曰：「在知人，在安民。」願陛下以知人安民為先，除穢布新，以答天戒，則轉災為福，不旋時而應矣。
臣昨在朝廷，嘗蒙訪逮。當時議者謂祖宗制度不可少變，朝廷用人必循資級。臣固曰「不然」，何則？興治補弊者，乃人主之先務，任賢使能亦不宜專較歲月，但一出於至公則可爾。臣今所言，亦非謂今日法令皆不可行。陛下誠能開廣聰明，延納正直，
公聽並觀，盡天下之議，事之善者，固當存之；其未善者，則鐫損之。苟為非便，不為已行而憚改；言有可取，不以異議而見廢。如此，則不勞陛下神明，不驚眾人耳目，而庶事條理，百姓安定。百姓安定，然後可以足兵食，禦外侮。
臣伏自去國六年，未嘗有一言仰達聖聰，至於私居接人，亦未嘗輕議時政。今日所以輒進愚悃者，誠恐陛下不於此時感悟，則後日雖欲改為，非有奇謀高策亦未易為也。陳瓘以公著此疏為熙寧七年所上。按公著家傳，上此疏時，乃八年十月星變詔書後。公著謂「陛下垂拱仰成，七年于茲」，蓋自熙寧二年二月以後，王安石始執政也，瓘誤從熙寧元年數之，故云爾。案程頤集，公著先令頤代作，既而不用，別作此。
史／編年／續資治通鑑長編／神宗凡一百五十四卷／卷二百八十五　神宗七十六／熙寧十年六／十月(P.6971)
42乙巳，詔茶場司許不依常制舉辟勾當公事官三員。
43復永靜軍阜城鎮為縣。
44御史彭汝礪言：
臣幸以不肖得備數憲府，與聞朝廷之議論，而其學不根，屢辱聖訓，乃知堯之道無能名，孔子之言性與天道不可得聞，而其間有所未達，不敢諱匿不陳，以負盛恩，惟陛下加察焉。
臣聞之，凡人莫難於爭臣，為人臣則不得有己，為爭臣則不得有隱。人君，我之所天也，能制禍福，能制貴賤，而有過則必正之；人臣，我所委也，非能輕重之，非能榮辱之，而有姦惡則必言之。以至賤應至貴，而言其所惡聞之過失；以至孤敵至眾，而發其所隱之姦惡，則危辱怨禍之至如歸焉，危辱怨禍不獨其身，亦及其子孫。夫抱關、擊柝、乘田、委吏皆可以成業，而以儻來之名器，舍去天下之至安，投不測之危禍，背違眾人之榮譽，而兆無窮之怨惡[一二]而兆無窮之怨惡　「兆」，名臣奏議卷二０三作「召」，於義較長。，則其身其計，非為其家亦明矣。
陛下至誠懇惻願治，如臣不肖，而優容、假借、慰藉之良厚，則知陛下屈意於天下之賢，雖古人不能過也。聽言之道有所未至者三，蓋有所疑、有所易、有所專，此臣之所未喻而不敢諱匿者也。
臣聞之，人君所以交於天地，應於萬物者，無所不用其誠也。在我者無所不用其
誠，則人之誠亦至焉。臣竊聞陛下勵精於事，纖息必躬，而不能無疑心，臣以謂不然。周尹言王中正事，陛下疑以謂中正不能成就蜀中士大夫，然後知說者有以焉。夫言國恩與鄉里孰重？必曰國恩重；得於人君與得於人臣孰重？必曰人君重。違所重而取欺天之罪，從所輕而取小人之譽，臣子恐不敢如此。臣伏思陛下於百官之中取六七人者為諫官、御史，使得察百官邪正、辨天下利害而言之，則必以其人為可信也。以為可信，則任之而不疑；以為可疑，則去之而不任。既任之，復疑之，既疑之，復任之，非誠之至也。蓋上以疑待下，則下亦以疑事上，上下之志不交，則不足以有成矣。
陛下所委者，外臺也。今外臺乞罷免黜逐者，日夕不絕，使陛下以意度之，以為某人為某事言某事，為某人言某人，按：原本作「某人言某事為某人」，今據歷代名臣奏議校正。臣知有所不能徧。臣非為尹辨，恐陛下以是心待天下，則賢才如尹者，知有所不言矣。臣所論多陛下宣諭及所戒飭者[一三]臣所論多陛下宣諭及所戒飭者　「及所」二字原倒，據閣本乙正。，則知陛下之意，不以不肖為可惡，而將告教之也。臣雖已銘刻，然於義有所未安，則其告之亦不敢後也。蓋君視臣如手足，則臣視君如腹心。陛下知足以落天地，辨足以彫萬物，聖敬日躋，方登於堯、舜，而群臣區區曾不足以髣髴於五帝之佐，其何能仰望清光哉？陛下歸視收聽，退藏於深宮，群臣猶且縮慄震懾，不敢以盡。使以明為用，則熒熒之火必不能為光矣。臣每見陛下之臣，稱陛下高明博
厚，比於天地。論之於古，則貫穿歷世而不遺；行之於今，則周旋萬事而無盡。臣下知嗟嘆而已，臣獨有疑焉。
臣前略論市易事，蒙宣諭以為不知本末。臣誠山野未更於事，然臣所以事陛下，其嚴如天，凡所欲言，稽之古，參之今，聽之民，謀之士大夫，反覆至於無不同而後言，少疑則闕之十至於八九焉，則於本末之際，不敢言不知也。陛下試靜察之，而少賜寬閒之燕，使臣得指畫於前，而少容盡其區區之愚，則臣之言必有以當聖心者。蓋天下之人，散之則愚，合之則智。故曰：「君子之道，造端乎夫婦。」夫婦之愚，非足以言於君子，有取焉，以其有所長而已，不以其不足聽而忘之也。如臣昏闇，未諭指數，其言不善，固不足道，惟陛下以誠心待之，則言有善於臣者，不得疑之矣。
臣嘗言之曰：「是非在於眾人，則眾人共之；利害係於天下，當與天下共之，蓋雖人主有不得專也。」呂嘉問之姦欺險諛，自大臣至於僕圉之賤，自朝廷以至於四海之遠，蓋無不聞知。所以愛憐而不忍去者，獨陛下而已。夫人君之於人臣，固有所謂庸之者。能有益於國而於民為損，能有利於上而於民為害，皆非先王之所庸也。傳曰：「民功曰庸。」則先王之所以庸之者，以民為主而已。夫辟土地以強國，實府庫以富國，以今言之，如所謂才也，而孟子以為民賊。況嘉問上欺陛下，下欺民，實未有以益國。群
臣言之愈切，陛下持之愈固，臣未知所謂也。夫嘉問區區實不足數為陛下道，然陛下以是待天下之士，是害有甚於嘉問者，陛下有不得知矣。
有所疑，似乎不能毋意；有所易，似乎未能毋我；有所專，似乎不能毋固。凡此皆非微臣所望於聖學也。有所疑，則忠信之士不至；有所易，則禮法之臣不勉；有所專，則正直之言不進。忠信之士不至，則所遇者譎詐而已；禮法之臣不勉，則所任非所嚴者矣；正直之言不進，則過有不得而知矣。此不可不戒也。
臣聞之，治國猶治疾，不能望而知之，聞而知之亦可矣；不能聞而知之，脈而知之亦可矣。知疾在一支，則治一支；在一體，則治一體。以一支、體為不足憂，則歲時日月之變，外有傳之內，小有積而大，四支百體，病有不可勝治矣。臣竊惟陛下剛健不惑，日勵精於事，天下指日數月以望唐、虞、成周之太平。今有為十年矣，而事功未至於成就，而其弊有加焉。凡此疑皆言路不通之過，惟陛下加察。」
貼黃：「臣性不能書，而所言事多親得於德音，不敢宣露，以取漏言之誅，故自繕寫以進。字多不真謹，惟陛下裁恕。」汝礪章不得其時。十月二十一日，呂嘉問出知江寧，今附十月末。周尹罷御史，在九月十六日。尹言王中正事，當考。
子／筆記／宋朝事實類苑／卷六十八／神異幽怪　一／隕星石(P.902)
隕星石
治平元年，常州日禺時，天有大聲如雷，乃一大星，幾如月，見于東南，少時而又震一聲，移著西南，一震而墜在宜興縣民許氏園中，遠近皆見火光赫然照天，許氏藩籬皆為所焚。是時火息，視地中有一竅如杯大，極深，下視之，星在其中，熒熒然，良久漸暗，尚熱不可近。又久之，發其竅，深三尺餘，乃得一圓石，猶熱，其大如拳，一頭微銳，色如鐵，重亦如之。州守鄭伸得之，送潤州金山寺，至今匣藏，遊人到則發視，王無咎為之傳，甚詳。筆談。
子／筆記／宋朝事實類苑／卷六十八／神異幽怪　一／物夜有光(P.911)
物夜有光
盧中甫家吳中，嘗未明而起，墻柱之下有光熠然，就視之，似水而動，急以油紙扇挹之，其物在扇中
滉漾，正如水銀，而光豔爛然，以火燭之，則了無一物。又魏國大主家亦嘗見此物。李團練評嘗與予言，與中甫所見無少異，不知何異也。予昔年在海州，曾夜炙鹽鴨卵，其間一卵爛然通明如玉，熒熒然，屋中盡明。置之器中，十餘日，臭腐幾盡，愈明不已。蘇州錢僧孺家炙一鴨卵，亦如是。物有相似者，必自是一類。
子／筆記／宋朝事實類苑／卷六十八／神異幽怪　一／神珠(P.913)
神　珠
嘉祐中，揚州有一珠甚大，天晦多見，初出于天長縣陂澤中，後轉入甓社湖，又後乃在新開湖中，凡十餘年，居民行人常常見之。予友人書齋在湖上，一夜，忽見其珠甚近，劉微開其房，光自吻中出，如橫一金線。俄頃，忽張殼，其大如半席，殼中白光如銀，珠大如拳，爛然不可正視，十餘里間，林木皆有影，如初日所照。遠處但見天赤如野火，倏然遠去，其行如飛，浮於波中，杳杳如日。古有明月之珠，此珠色不類月，熒熒有芒焰，殆類日光。崔伯易嘗為明珠賦。伯易，高郵人，蓋嘗見之。近歲不復出，不知所往。樊良鎮正當珠往來處，行人至此，往往維舡數宵以待，現名其亭為玩珠。
子／筆記／夢溪筆談校證／夢溪筆談／卷二十　神奇(P.645)
治平元年(一)一０六四年。，常州日禺時，天有大聲如雷，乃一大▲星幾如月，【校】『大』原作『火』，津逮本、崇禎本、玉海堂本、叢刊本同，今從弘治本、稗海本、學津本及類苑六十八引、續墨九校正。見於東南；少時而又震一聲，【校】續墨九『又』作『有』。移著西南；又一震而墜，【校】類苑六十八引無『又』字。在宜興縣民許氏園中。遠近皆見，火光赫然照天，許氏藩籬皆為所焚。是時火息，視地中只有一竅如桮大，【校】類苑六十八引及續墨九無
『只』字。『桮』弘治本、稗海本、津逮本、學津本、玉海堂本、叢刊本作『柸』，崇禎本及類苑引作『杯』。『大』續墨九作『在』。極深，下視之，星在其中熒熒然，良久漸暗，尚熱不可近。又久之，發其竅，深三尺餘，乃得一圓石，猶熱，其大如拳，一頭微銳，【校】『銳』續墨九作『尖』。色如鐵，重亦如之(二)章鴻釗石雅卷下『隕石：』隕石隕星　天犬　陳寶　隕鐵　落星石　雷石　二月　十日春秋：『僖公十六年[一]前六四四年。，春王正月戊申朔，隕石於宋五，隕星也。』以隕石為隕星之說始此。案春秋莊公七年[二]前六八七年。夏四月辛卯夜中，星隕如雨，與雨偕也。事在宋隕石前，但星隕不見石，是流星也，與隕石有別。春秋以降，下逮明季，史家記載，流隕合一，出此入彼，固所恆有，其言隕星亦至不一，有既墮散為小星或碎星不絕者，有落赤點如硃砂者，有至地遊走如螢移時即滅者，亦有入地無跡者。餘若見光聞聲而不知其所終者，比比皆是，則隕星而不得石者固常有之。史氏每據而直書之，猶紀實也。若夫史氏所未載，而一二有可傳者，稗官野乘，尚能詳之。顧其事或不足盡信，信矣，而傳之者復以所聞異辭，恣意出入其間，或更以附會之說亂之。於是其真失矣。亦有見於史乘，而徒設辭以矜神異，後人卒莫知其為隕石者，尤不可以不察焉。試略證之。張衡西京賦：『岐、梁、、雍，陳寶、鳴雞在焉。』李善注引漢書曰：『秦文公獲若石，於陳倉北坂城祠之。其神光輝若流星，從東方來集於祠城，則若雄雉，其聲殷殷云。野雞夜鳴，以一太牢祠，名曰陳寶。』應劭曰：『時以寶瑞，作陳寶祠。在陳倉，故曰「陳寶。」』案，陳寶亦隕星也，昔乃失之者，則以秦處西陲，罕明星象，而祥瑞之說，又從而亂之耳。其言『光輝若流星，從東方來，其聲殷殷者，』星初隕也；『野雞夜鳴』者，星隕有聲，驚而鳴也。應劭謂時以寶瑞作陳寶祠，則非祠成而神始來集也。陳倉唐初改鳳翔縣，後改寶雞縣，亦取陳寶鳴雞之義。然陳寶之真，則失之久矣。史記秦本紀索隱引蘇林云：『質如石似肝，』意或近之。方輿紀要謂『寶雞縣陳倉山一名雞峯山，上有石類山雞，』則為後人附會之辭。蓋漢書言『雞夜鳴，』非言『石類雞』也。李綽尚書故實云：『李師誨兄弟於衲僧處得落星石一片。僧云：「於蜀路早行，見星墜於前，掘之，得一片石，如斷磬，其石端有彫刻狻猊之首，亦如磬有孔，穿縧處尚光滑。豈天上奏樂器毀而墮與？」此石流傳安邑李吉甫宅中。』案段成式酉陽雜俎支諾皐上亦紀其事，而文稍異，略云：『伊闕縣令李師誨有兄弟任江南官，與一僧往還，常入山採藥，遇暴風雨，避於欹樹。須臾大震，有物瞥然墜地，倐而睛朗，僧就視，乃一石，形如樂器，可以懸擊者，其上平齊如削，其中有竅可盛，其下漸闊而圓，狀若垂囊，長二尺，厚三分，其左小缺，斑如碎錦，光澤可鑿，扣之有聲。後僧歸李生而卒。』觀此，似不必為落星石也。杜光庭錄異記云：『天復十年庚子[三]此紀年與干支並誤。天復紀元僅三年，亦有庚子之干支。前後之庚子乃廣明元年(八八０)及天福五年(九四０)也。夏，洪州隕石於越王山下昭仙觀前，有聲如雷，光彩五色，闊十丈。袁、吉、江、洪四州之界，皆見光聞聲。觀前五色煙霧，經月而散。有石長七八尺，圍三尺餘，清碧如玉，墮於地上。節度相國劉威命舁入昭仙觀內，設齋祈禱。七日之內，石稍小，長三尺。又齋數日，長尺餘今只及七八寸。留在觀內。』李說侈陳他星文物，略與大地相等，頗似邇時泰西天文學家言，顧荒渺難稽，愈遠過之。杜氏又盛稱隕石之變幻，詞尤詭誕。蓋石本無靈，質亦不滅，齋禱之力，寧能及此？此或星初墮地，餘溫尚存，久而大氣襲之，體愈凝止，而視若差小耳。若夫紀事精詳，而屬辭尤嚴正者，則莫如沈括夢溪筆談述宋治平中常州隕石一事。夢溪筆談云：『治平元年，常州日禺時，……王無咎為之傳，甚詳。』案前人所紀隕石，半多失實，亦無如此詳者，此乃由聲而光，而熱、而形，更進而及其色與重。莫不一一校量而存之。可謂備至焉耳矣。自春秋著隕星之說，歷千有餘年，後人篤守舊聞，無復尺寸有所增益，至沈氏乃始以隕石與鐵相提並論，一若隕石即隕鐵也者，則其啟發之功尤足多焉。予故表而出之。以明隕星之說始於左氏，而隕鐵之說，實始於存中也。聞之泰西初名『雷石，』語焉未詳。西歷一千七百六十八年即清乾隆三十三年隕石三次，巴黎大學會乃公舉勒發秩氏Lavoisier[四]今通譯作拉瓦節。推究其理，勒氏猶謂『石在地面，沒入土中，電擊雷鳴，破土而出，非必自天降』也。逮至西歷一千八百六十六年即清同治五年沙帕來利氏Schiaparelli倡『流星出於彗星』之說。於是天文學家始有以隕石為隕星者，則去春秋隕石於宋之年，已閱二千五百有餘載矣。隕石之質，率多鐵若鎳Nickel，而鐵尤富，故一稱『隕鐵。』沈氏筆談已窺其奧，其後元史五行志屢言『如鐵如錫，』或有金星，亦言『有星如銀，』皆狀其實也。 (三)朱文鑫江蘇隕石小史據此入錄。。州守鄭伸得之，送潤州金山寺，至今匣藏，【校】續墨九『藏』下有『之』字。遊人到則發視。王無咎(四)王無咎，宋南城人，字補之，一０二四—一０六九。嘉祐(一０五六—六三)進士，為天台令。棄官從王安石游，好書力學，學者歸之，常數百人。　傳載宋史卷四百四十四。為之傳甚詳。【校】『無咎』續墨(涵)九誤作『元昝』，又缺『甚』字。
【20三＊三四０
子／筆記／夢溪筆談校證／夢溪筆談／卷二十一　異事(P.670)
盧中甫(一)盧秉，宋德清人，革子，字仲甫。弱冠雋異，嘗謁蔣堂，堂方築園，謂秉曰：『亭沼粗適，恨林木未就耳。』秉曰：『亭沼如爵位，時來或有之；林木非培植根株弗成，大似士大夫立名節也。』堂深器之。中進士甲科，累官兩浙、淮東制置發運副使，請罷獻羨餘。後知渭州，討夏人有功，遷龍圖閣直學士，乞解官終養，神宗數賜詔慰勉。後被論，提舉洞霄宮卒。　傳載宋史卷三百三十一。【按】秉父革晚年退居於吳。筆談記盧中甫家吳中，必是其人。宋史字作『仲甫，』與筆談微異耳。 家吳中，嘗未明而起，牆柱之下，有光熠然，就視之，似水而動，急以油紙扇挹之，其物在扇中滉漾，正如水銀，而光豔爛然，以火燭之，則了無一物。又魏國大主家亦嘗見此物，李團練評(二)李評，宋上黨人，端愿子，字持正。由東頭供奉八遷皇城使，旋為樞密都承旨，所論事頗多，或見施行。然天資刻薄，招權不忌。多布耳目，采聽外事自效以為忠。僥倖進用，中外側目。累官成州團練使，知蔡州卒。　傳載宋史卷四百六十四。嘗與△予▲言▲，【校】『與』字原脫，『予言』原倒作『言予』，津逮本、崇禎本、玉海堂本、叢刊本同，今從弘治本、稗海本、學津本及類苑六十八引改正。與中甫所見無少異。不知何異也。予昔年在海州，曾夜煑鹽鴨卵，【校】『煑』類苑引作『炙』。其閒一卵爛然通明，如玉熒熒然，屋中盡明。置之器中，十餘日臭腐幾盡，愈明不已。蘇州錢僧孺家煑一鴨卵，【校】『煑』類苑引作『炙』。亦如是。物有相似者，必自是一類。
【21八＊三六四
嘉祐(一)一０五六—一０六三年。中，揚州有一珠甚大，天晦多見，初出於天長縣陂澤中，後轉入甓社湖，又後乃在新開湖中，凡十餘年，居民行人常常見之。予友人書齋在湖上，一夜忽見其珠甚近，初微開其房，【校】『初』類苑六十八引作『劉』。光自吻中出，如橫一金線，俄頃忽張殼，其大如半席，殼中白光如銀，珠大如拳，爛然不可正視，十餘里閒林木皆有影，如初日所照，遠處但見天赤如野火，倏然遠去，其行如飛，浮於波中，杳杳如日(二)宋龐元英文昌雜錄卷第四：禮部李侍郎說：『祕書少監孫莘老莊居在高郵新開湖邊，嘗一夕陰晦，莊客報湖中珠見，與數同人行小草徑中，至水際，見微有光彩，俄而光明如月，陰霧中人面相覩。忽見蚌蛤如蘆蓆大，一殼浮水上，一殼如張帆狀，其疾如風，舟子飛小艇競逐之，終不可及；既遠乃沒。』。古有明月之珠，此珠色不類月，熒熒有芒焰，殆類日光。崔伯易嘗為明珠賦。伯易，高郵人，蓋常見之。【校】『常』類苑六十八引作『嘗』。近歲不復出，不知所往。樊良鎮正當珠往來處，行人至此，往往維船數宵以待現，名其亭為『玩珠。』
【21一三＊三六九
子／類書／宋稗類鈔／卷一／符命(P.29)
符命
帝王之興由天定．哭蛇神母言豈無稽夾馬香孩瑞終有應．即如真人白水名以錢流王者丹徒兆從藥贈赤符足觀班論堪聽然必非讖而獲罪毋乃近誣而好佞集符命附先兆轉生
王朴仕周為樞密使五代自朱梁以用武得天下政事皆歸樞密院至今言二府當時宰相．行文書而巳時緣用兵朴多宿禁中一日謁見世宗屏人顰蹙且倉皇嗟嘆曰禍起不久矣世宗因問之曰臣觀元象大異所以不敢不言世宗云如何曰事在宗社陛下不能免而臣亦先當之今夕請陛下觀之
可以自見是夜與世宗微行自厚載門出至野次．止於五丈河中夜後指謂世宗曰陛下見隔河如漁燈者否世宗隨亦見之一燈熒熒然．迤邐甚近．則漸大至隔岸火如車輪矣．其間一小兒如三四歲引手相指．既近岸朴曰陛下速拜之既拜漸遠而沒．朴泣曰陛下既見．無復可言後數日朴於李穀坐上得疾而死世宗既伐幽燕道被病而殂至明年而天授皇宋矣火輪小兒國朝火德之兆云．
子／類書／宋稗類鈔／卷四／豪曠(P.43)
鄧州花蠟燭名著天下．雖京師不能造．相傳是寇萊公燭法．公嘗知鄧州．而早貴事豪侈．每飲席．常闔扉輟驂以留之．尤
好夜宴劇飲．未嘗點油雖溷軒馬廄．亦燒燭達旦．每罷官去後．人至官舍．見溷間燭淚凝地．往往成堆杜祁公為人清儉．在官未嘗燃官燭．油燈一炷．熒熒然欲滅．與客相對．清談而已．二公皆名臣．而奢儉不同如此．然祁公壽考終吉．而萊公晚有南遷之禍．遂歿不返．雖其不幸亦可以為戒也．
韓魏公喜營造．所臨之郡．必有改作．皆宏壯雄深．稱其度量．在大名．於正寢後稍西為堂五楹．其間洞然不為房屋號養堂．蓋平日宴息之地．
許慎選學士．放曠不拘小節多與親友結宴花圃中．未嘗設帷幄坐具．但使僕輩聚落花舖于坐下．曰吾自有花裀．
子／類書／宋稗類鈔／卷五／辭命(P.153)
蘇長公云元豊六年十月二日夜解衣欲睡月色入戶．欣然起行．念無與樂者．遂至承天寺尋張懷民．懷民亦未寐．相與步於中庭．庭中如積水空明．水中藻荇橫交竹影也．何夜無月．何處無竹．但少閒人如吾兩人耳．
蘇子瞻云歲行盡矣．風雨凄然．紙窗竹屋．燈青熒熒．時於此間得少佳趣一日舉以似劉貢父．貢父曰．前數句是夜行迷路
誤入田螺精家中來．
蘇長公云．久在江湖不見偉人．前在金山．見滕元發乘小舟破巨浪來相訪．出船巍然使人神聳．
子／雜家／百川學海／庚集／貢父詩話　宋‧劉攽(P.1-1)..[民國十六年武進陶氏覆宋咸淳左圭原刻本]
景祐中羌人叛詔遺士獻方畧率皆得官有題関西驛舎曰弧星熒熒照寒野漢馬蕭蕭五陵下廟堂不肯用竒謀天子徒勞聘賢者萬里危機入燕薊八方殺氣衝靈夏逢時還似不逢時已矣吾生眞苟且
子／雜家／百川學海／癸集／道山淸話　宋‧道山先生(P.1-1)..[民國十六年武進陶氏覆宋咸淳左圭原刻本]
予嘗見蘇子瞻一帖云嵗行盡風雨凄然紙竹屋燈青熒熒時於此間得少佳趣無由持獻獨享為
愧一日對貢父舉此貢父云前數句是夜行迷路誤入田螺精家中來
集／別集／鄭思肖集／心史／大義集一卷／偶成二首　其一(P.31)
偶成二首
劍氣熒熒夜屬天，忍觀禾黍廢蒼煙。夢中亦問朝廷事，詩後唯書德祐年。花柳有愁春正苦，江山無主月空圓。如今好棄毛錐子，望北長驅馬一鞭！
集／別集／鄭思肖集／心史／中興集二卷／二唁詩　並序／少保張公(P.89)
少保張公世傑
陳丞相遵海而南，懼為人挾以授賊，先托失風奔占城。少保張公世傑擁廣王即位於海外，改祥興一年，己卯歲也。正月，賊酋烏馬兒兵犯崖山，我軍與之轉戰兩旬，至二月初六，我軍不幸而敗，所餘五百餘巨艘。賊軍四向圍布，期必得祥興皇帝。賴張公不肯
叛，勢在必死。忽天上黑氣化為龍，見蜿蜒於空中，賊軍爭覩為大異，張侯奉祥興皇帝俄乘機死戰出賊重圍矣。所存惟十九隻巨艘，賊望洋追之數日，竟不得。先賊酋張九萬戶，本亦公之姪。數數密說之叛，公泣而言曰：「我嗣君置之何地耶？三軍亦不肯。我惟有死耳！」數與賊戰，雖伶仃海島，而氣實不餒，非獨忠臣，亦為良將。累遷上秩，此不詳知，故不書。獨聞曾除少保，其裨將周文英降賊，謂公已死，乃偽說邀功，實未死也。公始來勤王，國人俱疑之，誠誤矣。陳丞相、張少保伶仃大海中，人豈不能脅取以授賊？二公忠烈動天地，有德感人心，所以無萌是念者。今俱莫定其所在。昔太平盛時不得拜二公於馬前，一識雲臺之像，深以為惜！但人心未改，天命豈終窮耶？予日俟之！予日俟之！
將軍本北人，歸順年已久。擢身將校中。腰綰中國綬。身潤白玉潔，面獰黑鐵醜。剛勇有武威，功出眾人右。一朝天柱折，當晝豐其蔀。陰陽反鐵炭，桮棬賊杞柳。公卿文章士，盡醉馬乳酒。未聞天地間，生死反噬狗。幸有張將軍，強哉氣赳赳。生死不携異，寧受奸宄狃。平生鐵石腸，明白照九有。熒熒赤伏符，百拜懸右肘。謀畫入微茫，僵目拇撐口。死戰拓山開，高擎日月走。剖心餧龍雛，淋漓血雙手。聖火壽綿綿，凡水焉能溲？瞬目出死關，命在事
非偶。張巡埋骨地，頑石變瓊玖。白光射天門，璀璨奪星斗。英氣磨不壞，生公踵其後。播蕩大海外，若子死戀母。屈指我世祖，建武又乙酉。光武乙酉歲中興，為建武一年。今歲辛巳，去乙酉歲只四年。惡獸腦百裂，始識獅子吼。天風吹新雨，濁刦淨無垢。
叢書／武英殿聚珍版叢書／公是集／卷九／五言古詩６／竹牀(P.3-1)..[清乾隆敕刻武英殿聚珍本]
竹牀
櫛櫛裁脩竹熒熒粲寒光浮筠凝煙霧疎節留雪霜甘寢百疾解側身夏日長此時四海波亦已如探湯嗟我
智慮短苟為安一牀
叢書／武英殿聚珍版叢書／公是集／卷十六／七言古詩１／苦雨(P.4-1)..[清乾隆敕刻武英殿聚珍本]
苦雨
東風十日不肯回濃雲猛雨無時開紛然萬瓦垂組練忽變百里吹塵埃河魚無翼蹈平陸水鳥哺子升高臺羲和送日不竟夜陽烏翅濕方摧頹腐薪數吹不堪濕靈井已滿無用汲大衢泥潦安得出敗瓦漏缺端愁入街頭紅粟更騰踴歲晏敝裘方綴緝黃花熒熒獨不憂
悵然為爾臨風立
叢書／武英殿聚珍版叢書／山谷詩集注／外集／卷六／次韻師厚五月十六日視田悼李彥深(P.12-1)..[清乾隆敕刻武英殿聚珍本]
次韻師厚五月十六日視田悼李彥深
南鴈傳尺素尺素見前注飛來臥龍城臥龍洲當在南陽謝師厚南陽人今鄧州也彥深亦南陽人同鄉里可見臥龍洲之為南陽也高頗知臥久忽作田野行湛湛陂水滿欣欣原草榮歸去來辭木欣欣以向榮泉涓涓而始流日華麗山川杜詩遲日江山麗秀色奪目精高唐賦煌煌熒熒奪人目精神女賦詳而視之奪人目精對酒不滿懷攬物有餘淸文選陸士衡詩安寢北堂上明月入我牖照之有餘暉攬之不盈手謝靈運詩密林含餘淸念昔讀書客遠人遺世情南畝道觀餉西郊留勸耕共遊如昨日笑語絕平生此士今已矣
賓筵無老成詩賓之初筵左右秩秩退之祭文甔石之儲常空于私室方丈之食每盛于賓筵猶倚謝安石深心撫嫠𢝼以安石比師厚嫠謂無夫也左傳嫠不恤其緯嫠也何害已為嫠婦韻書𢝼憂也
叢書／武英殿聚珍版叢書／山谷詩集注／外集／卷八／庚寅乙未猶泊大雷口(P.10-2)..[清乾隆敕刻武英殿聚珍本]
庚寅乙未猶泊大雷口
廣原噑終風詩終風且霾發怒土囊口宋玉風賦盛怒于土囊之口萬艘萍無根文選吳都賦渾萬艘而旣同杜詩舟楫無根蔕乃知積水厚莊子逍遙篇水之積也不厚則負大舟也無力龍鱗火熒熒子虛賦照爛龍鱗鞭笞雷霆走退之詩不如散仙鞭笞鸞鳯終日相追陪杜詩安得鞭雷公公私連檣休森如束春韭杜詩夜雨剪春韭倚笻蒹葭灣垂楊欲生肘莊子至樂篇俄而柳生其左肘雄文酬江山惜無韓與柳退之子厚五言呻吟內杜詩作詩呻吟內墨淡字攲傾慚愧陶謝手杜詩焉得思如陶謝手令渠述作與同遊送菜煩鄰船杜詩園官送菜
把買魚熟溪友杜詩溪友得錢留白魚兒童報晦冥正晝見箕斗杜詩兒童報急流易豐之九三日中見斗吾方廢書眠史記樂毅贊未嘗不廢書而泣也杜詩老困撥書眠鼻鼾鞲囊吼韝韋囊吹火步拜功亦作排魏志韓曁作水排說文云鼾鼻息也音旱退之外集有嘲鼾睡詩二首猶防盜窺家嚴鼓申夜守冶城謝公墩寰宇記昇州江寧縣開皇移于冶城唐武德移白下貞觀移還冶城六朝事迹謝安墩在半山報寧寺之後基址尚存太白詩冶城訪古迹猶有謝安墩介甫詩我名公字偶然同我屋公墩在眼中公去我來墩屬我不應墩姓尚隨公人言王介甫性好爭退居與謝安爭墩見詩話牛渚蕩子婦寰宇記太平州當塗縣有牛渚山望夫山皆在縣北昔人往楚累歲不還其妻登此山望夫乃化為石文選古詩昔為倡家女今為蕩子婦蕩子遊不歸空牀難獨守何時快登臨篙師分牛酒文選吳都賦篙工楫師杜
詩稽留篙師怒後漢耿弇傳擊牛釃酒
叢書／武英殿聚珍版叢書／后山詩注／卷六／和魏衍元夜同登黃樓(P.17-2)..[清乾隆敕刻武英殿聚珍本]
和魏衍元夜同登黃樓
車馬競淸夜退之詩適與佳節會士女競光陰選詩淸夜遊西園人物秀三楚選詩三楚多秀士注曰江陵為南楚吳為東楚彭城為西楚登臨得免俗茲樓豈時覩晉阮咸曰未能免俗聊復爾爾同來兩稚子冠者亦四五魯論曰冠者五六人童子
六七人落落俱可人頗亦厭歌鼓晉書王澄謂王衍曰誠不如卿落落穆穆可人見前注山月出未高潛鱗動寒渚言潛魚未為月所照故游泳自如也退之詠月詩未高蒸遠氣詩曰魚在于渚或潛在淵檣燈接稀星奪月粲不數宋玉高唐賦曰煌煌熒熒奪人目睛魏侯轉物手百好趨就敘楞嚴經曰若能轉物卽同如來禹貢注曰四國皆就次序得句未肯吐秀氣出眉宇用莊子庚桑楚事見前注王縉古别離曰含辭未及吐淚落蘭叢中枚乗七發曰陽氣見眉宇之間水淨納行影選詩璇題納明月山空答脩語歐公詩空山答人語夜氣稍侵肌退之李花詩蒼茫夜氣生相遮文選應璩與岑文瑜書曰翦爪宜侵肌鳥駭去其侶楚辭招隱士曰禽獸駭兮亡其曹淸游豈有極喜事戒多取世間可喜之事要不可極意也投靜未免喧東坡詩說
靜故知猶有動無閒底處更求忙老杜詩喧靜不同科于今豈非古蘭亭序曰俛仰之間已為陳迹永懷寂寞人南北忘在所橫嶺限魚鳥作書欲誰與寂寞人謂東坡言其身世兩忘不知謫在海外也揚雄傳曰惟寂寞自投閣情生文自哀世說孫楚除妻服作詩示王武子王曰未知文于情生情于文生覽之凄然增伉儷之重山谷詩曰意不及此文生哀政與此句相反意動足復佇歐公詩足雖欲往意已休此反而用之恨不能往見東坡也憑檻共一黙望舒已侵午文選登樓賦曰憑軒檻以遙望楚辭前望舒使先驅注云月御也午謂夜分樂天詩曰月午方徘徊退之詠月詩當午覺輪停
叢書／武英殿聚珍版叢書／后山詩注／卷七／次韻何子温祈晴二首(P.14-1)..[清乾隆敕刻武英殿聚珍本]
九虎當關信不傳楚辭虎豹九關啄害下人些晉書嵇康曰當關呼之不置燒煙才上已囘天唐張元素傳魏徴曰張公論事有囘天之力驅除霧雨還朝日朝一作晴○漢書王莽贊曰帝王之驅除云爾老杜詩未辭添霧雨又詩侵陵雪色還萱草畜縮濤波復二川漢書息夫躬傳曰王嘉健而畜縮劉禹錫詩曰支川讓其流蓄縮空南委二川謂汴泗○支一作文奪目光華開秀句宋玉高唐賦曰煌煌熒熒奪人目精光華見詩序南史顏延之傳鮑照曰君詩若鋪錦列繡亦雕繢滿眼老杜詩最傳秀句寰區滿堆場藁秸驗豐年劉禹錫詩場黃堆晚稻禹貢注云秸藁也從今更上中和頌漢書王襃傳作中和樂職宣布詩少費將軍九萬牋語林曰王右軍為會稽謝公就乞牋紙庫中有九萬枚悉與之
叢書／武英殿聚珍版叢書／雪山集／卷十四／七言律詩／秋夜讀書三首(P.1-2)..[清乾隆敕刻武英殿聚珍本]
秋夜讀書三首
不須薄澣少纖塵時復閒行更脚輕樹有凉聲常摵摵燈無熱意但熒熒土鬆瘦菜從頭長池淨幽泓澈底清月化日遷人不覺見楞嚴豈惟月化兼又日遷卻于草木見先驚見蘇子瞻琴操秋風動而草木先驚
叢書／武英殿聚珍版叢書／雪山集／卷十五／五言排律／挽虞丞相(P.1-1)..[清乾隆敕刻武英殿聚珍本]
雪山集卷十五
宋　　　王　　　質　　　撰
五言排律
挽虞丞相
一德風雲會千秋海嶽靈中涵天度量外峙玉儀形人物如三代文章似六經嘉謀調藥石偉望振雷霆二水盤明鏡三嵎揭秀屏天心開俊傑世路化畦町采石交綏急時金人親督衆渡江銳甚參謀攬轡停公時爲參謀勒兵督戰卻之舟中掬晉指屋上建秦瓴帝座憂囘喜邦人醉得醒江聲鳴歴
歴圖畫儼亭亭有畫采石戰圖鬻之者公儼立山巔旁標曰虞舍人蜀道馳宣詔函關寖啟扃公時宣諭川陝希文初遇呂平仲卒逢丁旋以異議易鎮夔直北烟都歇居東雨載零野隨裴令綠竹爲武公靑宇宙傾風采朝廷遲典刑公罷政甫至仙井卽趣召三邊頻仗節公爲江淮荊襄川陝參謀制置宣諭宣撫凡五出使七府遍移廳公爲同簽書同知知院及使參政左右皆遍歴堅重車方軌光新刃發硎事融湯裏雪物轉手中瓶杞梓充庭茂芝蘭滿甸馨公當國推挽賢才甚衆今所用多其賓客也寶奩森漆栗藥籠富參苓幽士寧悲鵩該儒總識鼮輸懷情繾綣接語步竛竮公當國接人務盡其情或至跛踦而公不倦也巖壑多空
帳江湖少帶笭姚崇資倜儻葛亮意丁寧秀氣衡連霍洪恩沇溢榮德威馴虎兕道力化蝗螟烽燧寒邊堠桑麻蔽遠坰農熙牛𧥄𧥄兵勁馬駉駉鴈澤寬心駐西北來歸之民數萬口賴公以安龍沙側耳聽敵中聞公姓名輒變色令諜者潛摹公像以歸觀之檄囊停插羽綸閣緩搖鈴周廩仍多黍堯階再產蓂長楊荒御宿茂草鞠虛囹忽化雙林火俄流五丈星更生游佛國有人入冥見先太師爲更生佛中衞立仙庭陵寢稽朝洛王師寖度涇蕭何雖鎮蜀韓信未踰陘鶴踞新華表鯨歸舊紫溟月明空皎皎風遠但泠泠蚤歲蒙推奬多時備使令
盤飡傳舴艋公航江入蜀視師乘小艇公舟時傳嘉飱餽之茵吐濺篁箳嘗元宵侍宴醉吐公探囊發藥餌之追琢參羣玉調和作五鯖公不鄙數以清貫處之自從悲殄瘁誰弗念伶俜道路紆脩阻音塵墮杳冥口呿惟墨墨頭點自惺惺髮白心隨老燈青目不瞑有聲號井絡無路挽車軨睿意思元老徽章播大廷雲臺先鄧禹烟閣重房齡未解聯温贊何堪勒固銘公以文章見期然未有以報也孫多騏驥骨子悉鳳凰翎公之子學問道法皆茂生死雖無憾哀榮不忍聆一從雲隔漢兩見水漫汀别公二年而公薨得公書前未薨十日手澤也其略云景文之身可以升沈而文章不與時高下哀哉飛夢風翻絮浮生
浪捲萍西塵黯沈日雙照淚熒熒興國視蜀門爲西
史／正史／舊五代史／志　凡十二卷／卷一百四十一　志三／五行志／火／晉(P.1888)..[底本：南昌熊氏曾影庫本]
九年春，左龍武統軍皇甫遇從少帝禦契丹於鄆州北，將戰之夕，有火光熒熒然，生於牙竿之上。
史／正史／新五代史／傳　凡四十五卷／卷二十七　唐臣傳第十五／康義誠(P.296)..[底本：南宋慶元本]
嗚呼！五代為國，興亡以兵，而其軍制，後世無足稱焉。惟侍衞親軍之號，今猶因之而甚重，此五代之遺制也。然原其始起微矣，及其至也，可謂盛哉！當唐之末，方鎮之兵多矣，凡一軍有指揮使一人，而合一州之諸軍，又有馬步軍都指揮使一人，蓋其卒伍之長也。
自梁以宣武軍建國，因其舊制，有在京馬步軍都指揮使，後唐因之，至明宗時，始更為侍衞親軍馬步軍都指揮使。當是時，天子自有六軍諸衞之職，六軍有統軍，諸衞有將軍，而又以大臣宗室一人判六軍諸衞事，此朝廷大將天子國兵之舊制也。而侍衞親軍者，天子自將之私兵也，推其名號可知矣。天子自為將，則都指揮使乃其卒伍之都長耳。然自漢、周以來，其職益重，漢有侍衞司獄，凡朝廷大事皆決侍衞獄。是時，史弘肇為都指揮使，與宰相、樞密使並執國政，而弘肇尤專任，以至於亡。語曰：「涓涓不絕，流為江河。熒熒不滅，炎炎奈何？」可不戒哉！然是時，方鎮各自有兵，天子親軍不過京師之兵而已。今方鎮名存而實亡，六軍諸衞又益以廢，朝廷無大將之職，而舉天下內外之兵皆侍衞司矣。則為都指揮使者，其權豈不益重哉！親軍之號，始於明宗，其後又有殿前都指揮使，亦親軍也，皆不見其更置之始。今天下之兵，分屬此兩司矣。
史／別史／通志／世家　凡十一卷／卷八十七　　　周異姓世家第二／趙(P.1128-2)
趙
趙氏之先與秦共祖至中衍為帝大戊御其後世蜚廉有子三人而命其一子曰惡來事紂為周所殺其後為秦惡來弟曰季勝其後為趙季勝生孟增孟增幸於周成王是為宅皋狼皋狼生衡父衡父生造父造父幸於周繆王造父取驥之乘匹與桃林盜驪驊騮綠耳獻之繆王繆王使造父御西巡狩見西王母樂之忘歸而徐偃王反繆王日馳千里馬攻徐偃王大破之乃賜造父以趙城由此為趙氏自造父已下六世至奄父曰公仲周宣王時伐戎為御及千畝戰奄父脫宣王奄父生叔帶叔帶之時周幽王無道去周如晉事晉文侯始建趙氏於晉國自叔帶以下趙宗益興五世而生趙夙趙夙晉獻公之十六年伐霍魏耿而趙夙為將伐霍霍公求犇齊晉大旱卜之曰霍太山為崇使趙夙召霍君於齊復之以奉霍太山之祀晉復穰晉獻公賜趙夙耿夙生共孟當魯閔公之元年也共孟生趙衰字子餘趙衰卜事晉獻公及諸公子莫吉卜事公子重耳吉即事重耳重耳以驪姬之亂亡奔翟趙衰從翟伐廧咎如得二女翟以其少女妻重耳長女妻趙衰而生盾初重耳在晉時趙衰妻亦生趙同趙括趙嬰齊趙衰從重耳出亡凡十九年得反國重耳為晉文公趙衰為原大夫居原任國政文公所以反國及霸多趙衰計策語在晉事中趙衰既反晉晉之妻固要迎翟妻而以其子盾為適嗣晉妻三子皆下事之晉襄公之六年而趙衰卒諡為成季趙盾代成季任國政二年而晉襄公卒太子夷皋年少盾為國多難欲立襄公弟雍雍時在秦使使迎之太子
每日夜啼泣頓首謂趙盾曰先君何罪釋其適子而更求君趙盾患之恐其宗與大夫襲誅之迺遂立太子是為靈公發兵距所迎襄公弟於秦者靈公既立趙盾益專國政靈公立十年益驕趙盾驟諫靈公弗聽及食熊蹯胹不熟殺宰人持其尸出趙盾見之靈公由此懼欲殺盾盾素仁愛人嘗所食桑下餓人反扞救盾盾以得亡未出境而趙穿弒靈公而立襄公弟黑臀是為成公趙盾復反任國政君子譏盾為正卿亡不出境反不討賊故大史書曰趙盾弒其君晉景公時而趙盾卒諡為宣孟子朔嗣趙朔晉景公之三年朔為晉將下軍救鄭與楚莊王戰河上朔娶晉成公姊為夫人晉景公之三年大夫屠岸賈欲誅趙氏初趙盾在時夢見叔帶持要而哭甚悲己而笑拊手且歌盾卜之兆絕而後好趙史援占之曰此夢甚惡非君之身乃君之子然亦君之咎至孫趙將世益衰屠岸賈者始有寵於靈公及至於景公而賈為司寇將作難乃治靈公之賊以致趙盾遍告諸將曰盾雖不知猶為賊首以臣弒君子孫在朝何以懲辠請誅之韓厥曰靈公遇賊趙盾在外吾先君以為無罪故不誅今諸君將誅其後是非先君之意而后妄誅妄誅謂之亂臣有大事而君不聞是無君也屠岸賈不聽韓厥告趙朔趣亡朔不肯曰子必不絕趙祀朔死不恨韓厥許諾稱疾不出賈不請而擅與諸將攻趙氏於下宮殺趙朔趙同趙括趙嬰齊皆滅其族趙朔妻成公姊有遺腹走公宮匿趙朔客曰公孫杵臼杵臼謂朔友人程嬰曰胡不死程嬰曰朔之婦有遺腹若幸而男吾奉之即女也吾徐死耳居無何而朔婦免身生男屠岸賈聞之索於宮中夫人置兒絝中祝曰趙宗滅乎若
號即不滅若無聲及索兒竟無聲已脫程嬰請公孫杵臼曰今一索不得後必且復索之奈何公孫杵臼曰立孤與死孰難程嬰曰死易立孤難耳公孫杵臼曰趙氏先君遇子厚子彊為其難者吾為其易者請先死乃二人謀取他人嬰兒負之衣以文葆匿山中程嬰出謬謂諸將軍曰嬰不肖不能立趙孤誰能與我千金吾告趙氏孤處諸將皆喜許之發師隨程嬰攻公孫杵臼杵臼謬曰小人哉程嬰昔下宮之難不能死與我謀匿趙氏孤兒今又賣我縱不能立而忍賣之乎抱兒呼曰天乎天乎趙氏孤兒何罪請活之獨殺杵臼可也諸將不許遂殺杵臼與孤兒諸將以為趙氏孤兒良己死皆喜然趙氏真孤乃反在程嬰卒與俱匿山中居十五年晉景公疾卜之大業之後不遂者為崇景公問韓厥厥知趙孤在乃曰大業之後在晉絕祀者其趙氏乎夫自中衍者皆嬴姓也中衍人面鳥噣降佐殷帝大戌及周天子皆有明德下及幽厲無道而叔帶去周適晉事先君文侯至於成公世有立功未嘗絕祀今吾君獨滅趙宗國人哀之故見龜策唯君圖之景公問趙尚有後子孫乎韓厥具以實告於是景公乃與韓厥謀立趙孫兒召而匿之宮中諸將入問疾景公因韓厥之眾以脅諸將而見趙孤趙孤名曰武諸將不得已乃曰昔下宮之難屠岸賈為之矯以君命并命群臣非然孰敢作難微君之疾群臣固且請立趙後今君有命群臣之願也於是召趙武程嬰遍拜諸將遂反與程嬰趙武攻屠岸賈滅其族復與趙武田邑如故及趙武冠為成人程嬰乃辭諸大夫謂趙武曰昔下宮之難皆能死我非不能死我思立趙氏之後今趙武既立為成人復故位我將下報趙
宣盂與公孫杵臼趙武啼泣頓首固請曰武願苦筋骨以報子至死而子忍去我死乎程嬰曰不可彼以我為能成事故先我死今我不報是以我事為不成遂自殺趙武服齊衰三年為之祭邑秦秋祠之世世勿絕趙氏復位十一年而晉厲公殺其大夫三卻欒書畏及乃遂弒其君厲公更立襄公曾孫周是為悼公晉由此大夫稍彊趙武續趙宗二十七年晉平公立平公十二年而趙武為正卿十三年吳延陵季子使於晉曰晉國之政卒歸於趙武子韓宣子魏獻子之後矣趙武死諡為文子文子生景叔景叔之時齊景公使晏嬰如晉晏嬰與晉叔向語嬰曰齊之政後卒歸田氏叔向亦曰晉國之政將歸六卿六卿侈矣而吾君不能恤也趙景叔卒子趙鞅是為簡子趙簡子在位晉頃公之九年簡子將合諸侯成於周其明年入周敬王于周辟弟子朝之故也晉頃公之十二年六卿以法誅公族祁氏羊舌氏分其邑為十縣六卿各令其族為之大夫晉公室由此益弱後十三年魯賊臣陽虎來奔趙簡子受賂厚遇之趙簡子疾五日不知人大夫皆懼醫扁鵲視之出董安于問扁鵲曰血脈治也而何怪在昔秦繆公嘗如此七日而寤寤之日告公孫支與子輿曰我之帝所甚樂吾所以久者適有學也帝告我晉國將大亂五世不安其後將霸未老而死霸者之子且令而國男女無別公孫支書而藏之秦讖於是出矣獻公之亂文公之霸而襄公敗秦師於殽而歸縱淫此子之所聞今主君之疾與之同不出三日疾必間間必有言也居二日半簡子寤語大夫曰我之帝所甚樂與百神遊於鈞天廣樂九奏萬舞不類三代之樂其聲動人心有一熊欲來援我帝命我
射之中熊熊死又有一羆來我又射之中羆羆死帝甚喜賜我二笥皆有副吾見兒在帝側帝屬我一翟犬曰及而子之壯也以賜之帝告我晉國且世衰七世而亡嬴姓將大敗周人於范魁之西而亦不能有也今余思虞舜之勛適余將以其冑女孟姚配而七世孫董安于受言而書藏之以扁鵲言告簡子簡子賜扁鵲田四萬畝他日簡子出有人當道辟之不去從者怒將刃之當道者曰吾欲有謁於主君從者以聞簡子召之曰譆吾有所見子晰也當道者曰屏左右願有謁簡子屏人當道者曰主君之疾臣在帝側簡子曰然有之子之見我我何為當道者曰帝令主君射熊與羆皆死簡子曰是且何也當道者曰晉國且有大難主君首之帝令主君滅二卿夫熊與羆皆其祖也簡子曰帝賜我二笥皆有副何也當道者曰主君之子將克二國於翟皆子姓也簡子曰吾見兒在帝側帝屬我一翟犬曰及而子之長以賜之夫兒何謂以賜翟犬當道者曰兒主君之子也翟犬者代之先也主君之子且必有代及主君之後嗣且有革政而胡服并二國於翟簡子問其姓而延之以官當道者曰臣野人致帝命耳遂不見簡子書藏之府異日姑布子卿見簡子簡子遍召諸子相之子卿曰無為將軍者簡子曰趙氏其滅乎子卿曰吾嘗見一子於路殆君之子也簡子召子母卹母卹至則子卿起曰此真將軍矣簡子曰此其母賤翟婢也奚道貴哉子卿曰天所授雖賤必貴自是之後簡子盡召諸子與語母卹最賢簡子乃告諸子曰吾藏寶符於常山上先得者賞諸子馳之常山上求無所得母卹還曰已得符矣簡子曰奏之母卹曰從常山臨代代可取也簡子於是知母
卹果賢乃廢太子伯魯而以母卹為太子後二年晉定公之十四年范中行作亂明年春簡子謂邯鄲大夫午曰歸我衛士五百家吾將置之晉陽午許諾而其父兄不聽倍言趙鞅捕午囚之晉陽乃告邯鄲人曰我私有誅午也諸君欲誰立遂殺午趙稷涉賓以邯鄲反晉君使籍秦圍邯鄲荀寅范吉射與午善不肯助秦而謀作亂董安于知之十月范中行氏伐趙鞅鞅奔晉陽晉人圍之范吉射荀寅仇人魏襄等謀逐荀寅以梁嬰父代之逐吉射以范皋繹代之荀躒言於晉侯曰君命大臣始亂者死今三臣始亂而獨逐鞅用刑不均請皆逐之十一月荀躒韓不佞魏哆奉公命以伐范中行氏不克范中行氏反伐公公擊之范中行敗走丁未二子奔朝歌韓魏以趙氏為請十二月辛未趙鞅入絳盟于公宮其明年知伯文子謂趙鞅曰范中行雖信為亂安于發之是安于與謀也晉國有法始亂者死夫二子巳伏罪而安于獨在趙鞅患之安于曰臣死趙氏定晉國寧吾死晚矣遂自殺趙氏以告知伯然後趙氏寧孔子聞趙簡子不請晉君而執邯鄲午保晉陽故書春秋曰趙鞅以晉陽畔趙簡子有臣曰周舍好直諫周舍死簡子每聽朝常不悅大夫請辠簡子曰大夫無罪君聞千羊之皮不如一狐之腋諸大夫朝徒聞唯唯不聞周舍之鄂鄂是以憂也簡子由此能附趙邑而懷晉人晉定公十八年趙簡子圍范中行於朝歌中行文子奔邯鄲明年衛靈公卒簡子與陽虎送衛太子蒯聵於衛衛不內居戚晉定公二十一年簡子拔邯鄲中行文子奔栢人簡子又圍栢人中行文子范昭子遂奔齊趙竟有邯鄲栢人范中行餘邑入於晉趙名晉卿實專晉權奉邑侔於
諸侯晉定公三十年定公與吳王夫差爭長於黃池趙簡子從晉定公卒長吳定公三十七年卒而簡子除三年之喪期而已是歲越王句踐滅吳晉出公十一年知伯伐鄭趙簡子疾使太子母卹將而圍鄭知伯醉以酒灌擊母卹母卹群臣請死之母卹曰君所以置母卹為能忽訽然亦慍知伯知伯歸因謂簡子使廢母卹簡子不聽母卹由此怨知伯晉出公十七年簡子卒太子母卹代立是為襄子趙襄子元年越圍吳襄子降喪食使楚隆問吳王襄子姊前為代王夫人簡子既葬未除服北登夏屋請代王使廚人操銅枓以食代王及從者行斟陰令宰人各以枓擊殺代王及從官遂興兵平代地其姊聞之泣而呼天摩笄自殺代人憐之所死地名之為摩笄之山遂以代封伯魯子周為代成君伯魯者襄子兄故太子太子早死故封其子襄子立四年知伯與趙韓魏盡分其范中行故地晉出公怒告齊魯欲以伐四卿四卿恐遂共攻出公出公奔齊道死知伯乃立昭公曾孫驕是為晉懿公知伯益驕請地韓魏韓魏與之請地趙趙不與以其圍鄭之辱知伯怒遂率韓魏攻趙趙襄子懼乃奔保晉陽原過從後至於王澤見三人自帶以上可見自帶以下不可見與原過竹二節莫通曰為我以自遺趙母卹原過既至以告襄子襄子齊三日親自剖竹有朱書曰趙母卹余霍泰山山陽侯天使也三月丙戌余將使女反滅知氏女亦立我百邑余將賜女林胡之地至於後世且有伉王亦黑龍面而鳥噣鬚麋髭髯大膺大胸修下而馮左袵界乘奄有河宗至于休溷諸貉南伐晉別北滅黑姑襄子再拜受三神之令三國攻晉陽歲餘引汾水灌其城城不浸者三版城中
懸釜而炊易子而食群臣皆有外心禮益慢唯高共不敢失禮襄子懼乃夜使相張孟同私於韓魏韓魏與合謀以三月丙戌三國反滅知氏共分其地於是襄子行賞高共為上張孟同曰晉陽之難唯共無功襄子曰方晉陽急群臣皆懈唯共不敢失人臣禮是以先之於是趙北有代南并和氏彊於韓魏遂祠三神於百邑使原過主霍泰山祠祀其後娶空同氏生五子襄子為伯魯之不立也不肯立子且必欲傳位與伯魯子代成君成君先死乃取代成君子浣立為太子襄子立三十三年卒浣立是為獻侯獻侯少即位治中牟襄子弟桓子逐獻侯自立於代一年卒國人曰桓子立非襄子意乃共殺其子而復迎立獻侯十年中山武公初立十三年城平邑十五年獻侯卒子烈侯籍立烈侯元年魏文侯伐中山使太子擊守之六年魏韓趙皆相立為諸侯追尊獻子為獻侯烈侯好音謂相國公仲連曰寡人有愛可以貴之乎公仲曰富之可貴之則否烈侯曰然夫鄭歌者槍石二人吾賜之田人黃畝公仲曰諾不與居一月烈侯從代夾問歌者田公仲曰求未有可者有頃烈侯復問公仲終不與乃稱疾不朝番吾君自代來謂公仲曰君實好善而未知所持今公仲相趙於今四年亦有進士乎公仲曰未也番吾君曰牛畜荀欣徐越皆可公仲乃進三人及朝烈侯復問歌者田何如公仲曰方使擇其善者牛畜侍烈侯以仁義約以王道烈侯逌然明日荀欣侍以選練舉賢任官使能明日徐越侍以節財儉用察度功德所與無不充君說烈侯使使謂相國曰歌者之田且止官牛畜為師荀欣為中尉徐越為內史賜相國衣二襲九年烈侯卒弟武公立武公十三年卒
趙復立烈侯太子章是為敬侯是歲魏文侯卒敬侯元年武公子朝作亂不克出奔魏趙始都邯鄲二年敗齊於靈邱三年救魏於廩邱大敗齊人四年魏敗我兔臺築剛平以侵衛五年齊魏為衛攻趙取我剛平六年借兵於楚伐魏取棘蒲八年拔魏黃城九年伐齊齊伐燕趙救燕十年與中山戰於房子十一年魏韓趙共滅晉分其地伐中山又戰於中人十二年敬侯卒子成侯種立成侯元年公子勝與成侯爭立為亂二年六月雨雪三年大戊午為相伐衛取鄉邑七十三魏敗我藺四年與秦戰高安敗之五年伐齊于鄄魏敗我懷攻鄭敗之以與韓韓與我長子六年中山築長城伐魏敗湪澤圍魏惠王七年侵齊至長城與韓攻周八年與韓分周以為兩九年與齊戰阿下十年攻衛取鄄十一年秦攻魏趙救之石阿十二年秦攻魏少梁趙救之十三年秦獻公使庶長國伐魏少梁虜其太子座魏敗我澮取皮牢成侯與韓昭侯遇上黨十四年與韓攻秦十五年助魏攻齊十六年與韓魏分晉封晉君以端氏十七年成侯與魏惠王遇葛孽十九年與齊宋會平陸與燕會河二十年魏獻榮椽因以為檀臺二十一年魏圍我邯鄲二十二年魏惠王拔我邯鄲齊亦敗魏於桂陵二十四年魏歸我邯鄲與魏盟漳水上秦攻我藺二十五年成侯卒公子緤與太子肅侯爭立緤敗亡奔韓肅侯元年奪晉君端氏徙處屯留二年與魏惠王遇於陰晉三年公子范襲邯鄲不勝而死四年朝天子六年攻齊拔高唐七年公子刻攻魏首垣十一年秦孝公使商君伐魏虜其將公子卬趙伐魏十二年秦孝公卒商君死十五年起壽陵魏惠王卒十六年肅侯遊大陵出於鹿門大戊
午扣馬曰耕事方急一日不作百日不食肅侯下車謝十七年圍魏黃不克築長城十八年齊魏伐我決河水灌之兵去二十二年張儀相秦趙疵與秦戰敗秦殺疵河西取我藺離石二十三年韓舉與齊魏戰死於桑邱二十四年肅侯卒秦楚燕齊魏出銳師各萬人來會葬子武靈王立武靈王元年陽文君趙豹相梁襄王與太子嗣韓宣王與太子倉來朝信宮武靈王少未能聽政博聞師三人左右司過三人及聽政先問先王貴臣肥義加其秩國三老年八十月致其禮三年城鄗四年與韓會於區鼠五年娶韓女為夫人八年韓擊秦不勝而去五國相王趙獨否曰無其實敢處其名乎令國人謂已曰君九年與韓魏共擊秦秦敗我斬首八萬級齊敗我觀澤十年秦取我西都及中陽齊破燕燕相子之為君君反為臣十一年王召公子職於韓立以為燕王使樂池送之十三年秦拔我藺虜將軍趙莊楚魏王來過邯鄲十四年趙何攻魏十六年秦惠王卒王遊大陵他日王夢見處女鼓琴而歌詩曰美人熒熒兮顏若苕之榮命乎命乎曾無我嬴異日主飲酒樂數言所夢想見其狀吳廣聞之因夫人而內其女娃嬴孟姚也孟姚甚有寵於王是為惠后十七年王出九門為野臺以望齊中山之境十八年秦武王與孟說舉龍文赤鼎絕臏而死趙王使代相趙固迎公子稷於燕送歸立為秦王是為昭王十九年春正月大朝信官召肥義與議天下五日而畢王北略中山之地至於房子遂之代北至無窮西至河登黃華之上召樓緩謀曰我先王因世之變以長南藩之地屬阻障滏之險立長城又取藺郭狼敗林人於茌而功未遂今中山在我腹心北有燕東胡西有
林胡樓煩秦韓之邊而無彊兵之救是亡社稷奈何夫有高世之名必有遺俗之累吾欲胡服樓緩曰善群臣皆不欲於是肥義侍王曰簡襄主之烈計胡翟之利為人臣者寵有孝悌長幼順明之節通有補民益主之業此兩者臣之分也今吾欲繼襄主之跡開於胡翟之鄉而卒世不見也為敵弱用力少而功多可以毋盡百姓之勞而序往古之勛夫有高世之功者負遺俗之累有獨智之慮者任驁民之怨今吾將胡服騎射以教百姓而世必議寡人奈何肥義曰臣聞疑事無功疑行無名王既定負遺俗之慮殆無顧天下之議矣夫論至德者不和於俗成大功者不謀於眾昔者舜舞有苗禹袒祼國非以養欲而樂志也務以論德而約功也愚者闇成事智者睹未形則王何疑焉王曰吾不疑胡服也吾恐天下笑我也狂夫之樂智者哀焉愚者所笑賢者察焉世有順我者胡服之功未可知也雖驅世以笑我胡地中山吾必有之於是遂胡服矣使王緤告公子成曰寡人胡服將以朝也亦欲叔服之家聽於親而國聽於君古今之公行也子不反親臣不逆君兄弟之通義也今寡人作教易服而叔不服吾恐天下議之也制國有常利民為本從政有經令行為上明德先論於賤而行政先信於貴今胡服之意非以養欲而樂志也事有所止而功有所出事成功立然后善也今寡人恐叔之逆從政之經以輔叔之議且寡人聞之事利國者行無邪因貴戚者名不累故願慕公叔之義以成胡服之功使緤謁之叔請服焉公子成再拜稽首曰臣固聞王之胡服也臣不佞寢疾未能趨走以滋進也王命之臣敢對因竭其愚忠曰臣聞中國者蓋聰明徇智之所居也萬物
財用之所聚也賢聖之所教也仁義之所施也詩書禮樂之所用也異敏技能之所試也遠方之所觀赴也蠻夷之所義行也今王舍此而襲遠方之服變古之教易古之道逆人之心而怫學者離中國故臣願王圖之也使者以報王曰吾固聞叔之疾也我將自往請之王遂往之公子成家因自請之曰夫服者所以便事也聖人觀鄉而順宜因事而制禮所以利其民而厚其國也夫翦髮文身錯臂左衽甌越之民也黑齒雕題卻冠秫絀大吳之國也故禮服莫同其便一也鄉異而用變事異而禮易是以聖人果可以利其國不一其用果可以便其事不同其禮儒者一師而俗異中國同禮而教離況於山谷之便乎故去就之變智者不能一遠近之服賢聖不能同窮鄉多異曲學多辯不知而不疑異於己而不非者公焉而眾求盡善也今叔之所言者俗也吾所言者所以制俗也吾國東有河薄洛之水與齊中山同之無舟楫之用自常山以至代上黨東有燕東胡之境而西有樓煩秦韓之邊今無騎射之備故寡人無舟楫之用夾水居之民將何以守河薄洛之水變服騎射以備燕三胡秦韓之邊且昔者簡主不塞晉陽以及上黨而襄主并戎取代以攘諸胡此愚智所明也先時中山負齊之彊兵侵暴吾地係累吾民引水圍鄗微社稷之神靈則鄗幾於不守也先王醜之而怨未能報也今騎射之備近可以便上黨之形而遠可以報中山之怨而叔順中國之俗以逆簡襄之意惡變服之名以忘鄗事之醜非寡人之所望也公子成再拜稽首曰臣愚不達於王之義敢道世俗之聞臣之辠也今王將繼簡襄之意以順先王之志臣敢不聽命乎再拜稽首乃賜胡服
明日服而朝於是始出胡服令也趙文趙造周袑趙俊皆諫止王母胡服如故法便王曰先王不同俗何古之法帝王不相襲何禮之循虙戲神農教而不誅黃帝堯舜誅而不怒及至三王隨時制法因事制禮法度制令各順其宜衣服器械各便其用故禮也不必一道而便國不必古聖人之興也不相襲而王夏殷之衰也不易禮而滅然則反古未可非而循禮未足多也且服奇者志淫則是鄒魯無奇行也俗辟者民易則是吳越無秀士也且聖人利身謂之服便事謂之禮夫進退之節衣服之制者所以齊常民也非所以論賢者也故齊民與俗流賢者與變俱故諺曰以書御馬者不盡馬之情以古制今者不達事之變循法之功不足以高世法古之學不足以制今子不及也遂胡服招騎射二十年王略中山地至寧葮西略胡地至榆中林胡王獻馬歸使樓緩之秦仇液之韓王賁之楚富丁之魏趙爵之齊代相趙固主胡致其兵二十一年攻中山趙袑為右軍許鈞為左軍公子章為中軍王并將之牛翦將車騎趙希并將胡代趙與之陘合軍曲陽攻取丹邱華陽鴟之塞王軍取鄗石邑封龍東垣中山獻四邑和王許之罷兵二十三年攻中山二十五年惠后卒使周袑胡服傳王子何二十六年復攻中山攘地北至燕代西至雲中九原二十七年五月戊申大朝於東宮傳國立王子何以為王王廟見禮畢出臨朝大夫悉為臣肥義為相國并傳王是為惠文王惠文王惠后吳娃子也武靈王自號為主父主父欲令子主治國而身胡服將士大夫西北略胡地而欲從雲中九原直南襲秦於是詐自為使者入秦秦昭王不知已而怪其狀甚偉非人臣之度使人逐
之而主父馳已脫關矣審問之乃主父也秦人大驚主父所以入秦者欲自略地形因觀秦王之為人也惠文王二年主父行新地遂出代西遇樓煩王於西河而致其兵三年滅中山遷其王於膚施起靈壽北地方從代道大通還歸行賞大赦置酺五日封長子章為代安陽君章素侈心不服其弟所立主父又使田不禮相章也李兌謂肥義曰公子章彊壯而志驕黨眾而欲大殆有私乎田不禮之為人也忍殺而驕二人相得必有謀陰賊起一出身徼幸夫小人有欲輕慮淺謀徒見其利不見其害同類相推俱入禍門以吾觀之必不久矣子任重而勢大亂所始禍之所集也子必先患仁者愛萬物而智者備禍於未形不仁不智何以為國子奚不稱疾毋出傳政於公子成毋為怨府毋為禍梯肥義曰不可昔者主父以王屬義也曰毋變而度毋異而慮堅守一心以歿而世義再拜受命而籍之今畏不禮之難而忘吾籍變孰大焉進受嚴命退而不全負孰甚焉變負之臣不容於刑諺曰死者復生生者不愧吾言已在前矣吾欲全吾言安得全吾身且夫貞臣也難至而節見忠臣也累至而行明子則有賜而忠我矣雖然吾有語在前者也終不敢失李兌曰諾子勉之矣吾見子已今年耳涕泣而出李兌數見公子成以備田不禮之事異日肥義謂信期曰公子與田不禮甚可憂也其於義也聲善而實惡此為人也不子不臣吾聞之也姦臣在朝國之殘也讒臣在中主之蠹也此人貪而欲大內得主而外為暴矯令為慢以壇一旦之命不難為也禍且逮國今吾憂之夜而忘寐饑而忘食盜賊出入不可不備自今以來若有召王者必見吾面我將先以身當之無故
而王乃入信期曰善哉吾得聞此也四年朝群臣安陽君亦來朝主父令王聽朝而自從旁觀窺群臣宗室之禮見其長子章傫然也反北面為臣詘於其弟心憐之於是乃欲分趙而王章於代計未決而輟主父及王游沙邱異宮公子章即以其徒與田不禮作亂詐以主父令召王肥義先入殺之高信即與王戰公子成與李兌自國至乃起四邑之兵入距難殺公子章及田不禮滅其黨賊而定王室公子成為相號安平君李兌為司寇公子章之敗往走主父主父聞之成兌因圍主父宮公子章死公子成李兌謀曰以章故圍主父即解兵吾屬夷矣乃遂圍主父令宮中人後出者夷宮中人悉出主父欲出不得又不得食探爵鷇而食之三月餘而餓死沙邱主父定死乃發喪赴諸侯是時王少成兌專政畏誅故圍主父主父初以長子章為太子後得吳娃愛之為不出者數歲生子何乃廢太子章而立何為王吳娃死愛弛憐故太子欲兩王子猶豫未決故亂起以至父子俱死為天下笑豈不痛乎主父死惠文王立立五年與燕鄚易八年城南行唐九年趙梁將與齊合軍攻韓至魯關下及十年秦自置為西帝十一年董叔與魏氏伐宋得河陽於魏秦取梗陽十二年趙梁將攻齊十三年韓徐為將攻齊主父死十四年相國樂毅將趙秦韓魏燕攻齊取靈邱與秦會中陽十五年燕昭王來見趙與韓魏秦共擊齊齊王敗走燕獨深入取臨菑十六年秦復與趙數擊齊齊人患之蘇厲為齊遺趙王書曰臣聞古之賢君其德行非布於海內也教順非洽於民人也祭祀時享非數常於鬼神也甘露降時雨至年穀豐孰民不疾疫眾人善之然而賢主圖之今足下之賢行
功力非數加於秦也怨毒積怒非數深於齊也秦趙與國以彊徵兵於韓秦誠愛趙乎其實憎齊乎物之甚者賢主察之秦非愛趙而憎齊也欲亡韓而吞二周故以齊餤天下恐事之不合故出兵以劫魏趙恐天下畏已也故出質以為信恐天下亟反也故徵兵於韓以威之聲以德與國而實伐空韓臣以秦計為必出於此夫物固有勢異而患同者楚久伐而中山亡今齊久伐而韓必亡破齊王與六國分其利也亡韓秦獨擅之收二周西取祭器秦獨私之賦田計功王之獲利孰與秦多說士之計曰韓亡三川魏亡晉國市朝未變而禍已及矣燕盡齊之北地去沙邱鉅鹿斂三百里韓之上黨去邯鄲百里燕秦謀王之河山間三百里而通矣秦之上郡近挺關至於榆中者千五百里秦以三郡攻王之上黨羊腸之西句注之南非王有已踰句注斬常山而守之三百里而通於燕代馬胡犬不東下昆山之玉不出三寶者亦非王有已王久伐齊從彊秦攻韓其禍必至於此願王孰慮之且齊之所以伐者以事王也天下屬行以謀王也燕秦之約成而兵出有日矣五國三分王之地齊倍五國之約而殉王之患西兵以禁彊秦秦廢帝請服反高平根柔於魏反巠分先俞於趙齊之事王宜為上佼而今乃抵辠臣恐天下後事王者之不敢自必也願王孰計之也今王毋與天下攻齊天下必以王為義齊抱社稷而厚事王天下必盡重王義王以天下善秦秦暴王以天下禁之是一世之名寵制於王也於是趙乃輟謝秦不擊齊王與燕王遇廉頗將攻齊昔陽取之十七年樂毅將趙師攻魏伯陽而秦怨趙不與己擊齊伐趙拔我兩城十八年秦拔我石城王再之衛東陽
決河水伐魏氏大潦漳水出魏冉來相趙十九年秦敗我二城趙與魏伯陽趙奢將攻齊麥邱取之二十年廉頗將攻齊王與秦昭王遇西河外二十一年趙徙漳水武平西二十二年大疫置公子丹為太子二十三年樓昌將攻魏幾不能取十二月廉頗將攻幾取之二十四年廉頗將攻魏房子拔之因城而還又攻安陽取之二十五年燕周將攻昌城高唐取之與魏共擊秦秦將白起破我華陽得一將軍二十六年取東胡歐代地二十七年徙漳水武平南封趙豹為平陽君河水出大潦二十八年藺相如伐齊至平邑罷城北九門大城燕將成安君公孫操弒其王二十九年秦韓相攻而圍閼與趙使趙奢將擊秦大破秦軍閼與下賜號為馬服君三十三年惠文王卒太子丹立是為孝成王孝成王元年秦伐我拔三城趙王新立太后用事秦急攻之趙氏求救於齊曰必以長安君為質兵乃出太后不肯大臣彊諫太后明謂左右曰復言長安君為質者老婦必唾其面左師觸龍言願見太后太后盛氣而揖之入徐趨而坐自謝曰老臣病足曾不能疾走不得見久矣竊自恕而恐太后體之有所苦也故願望見太后太后曰老婦恃輦而行曰食得毋衰乎曰恃粥耳曰老臣閒者殊不欲食乃彊步日三四里少益嗜食和於身也太后曰老婦不能太后不和之色少解左師公曰老臣賤息舒祺最少不肖而臣衰竊憐愛之願得補黑衣之缺以衛王宮昧死以聞太后敬諾年幾何矣對曰十五歲矣雖少願及未填溝壑而託之太后曰丈夫亦愛憐少子乎對曰甚於婦人太后笑曰婦人異甚對曰老臣竊以為媼之愛燕后賢於長安君太后曰君過矣不若長安君之甚
左師公曰父母愛子則為之計深遠媼之送燕后也持其踵為之泣念其遠也亦哀之矣己行非不思也祭祀則祝之曰必勿使反豈非計長久為子孫相繼為王也哉太后曰然左師公曰今三世以前至於趙主之子孫為侯者其繼有在者乎曰無有曰微獨趙諸侯有在者乎曰老婦不聞也曰此其近者禍及其身遠者及其子孫豈人主之子侯則不善哉位尊而無功奉厚而無勞而挾重器多也今媼尊長安君之位而封之以膏腴之地多與之重器而不及今令有功於國一旦山陵崩長安君何以自託於趙老臣以媼為長安君之計短也故以為愛之不若燕后太后曰諾恣君之所使之於是為長安君約車百乘質於齊齊兵乃出子義聞之曰人主之子骨肉之親也猶不能持無功之尊無勞之奉而守金玉之重也而況於予乎齊安平君田單將趙師而攻燕中陽拔之又攻韓注人拔之二年惠文后卒田單為相四年王夢衣遍裻之衣乘飛龍上天不至而墜見金玉之積如山明日王召筮史敢占之曰夢衣遍裻之衣者殘也乘飛龍上天不至而墜者有氣而無實也見金玉之積如山者憂也後三日韓氏上黨守馮亭使者至曰韓不能守上黨入之於秦其吏民皆安為趙不欲為秦有城市邑十七願再拜入之趙願王所以賜吏民王大喜召平陽君豹告之曰馮亭入城市邑十七受之何如對曰聖人甚禍無故之利王曰人懷吾德何謂無故乎對曰夫秦蠶食韓氏地中絕不令相通固自以為坐而受上黨之地也韓氏所以不入於秦者欲嫁其禍於趙也秦服其勞而趙受其利雖彊大不能得之於小弱小弱顧能得之於彊大乎豈可謂非無故之利哉且夫
秦以牛田之水通糧蠶食上乘倍戰者裂上國之地其政行不可與為難必勿受也王曰今發百萬之軍而攻踰年歷歲未得一城也今以城市邑十七幣吾國此大利也趙豹出王召平原君與趙禹而告之對曰發百萬之軍而攻踰歲未得一城今坐受城市邑十七此大利不可失也王曰善乃令趙勝受地告馮亭曰敝國使者臣勝敝國君使勝致命以萬戶都三封太守千戶都三封縣令皆世世為侯吏民皆益爵三級吏民能相安皆賜之六金馮亭垂涕不見使者曰吾不處三不義也為主守地不能死固不義一矣入之秦不聽主令不義二矣賣主地而食之不義三矣趙遂發兵取上黨廉頗將軍軍長平七年廉頗色而趙括代將秦人圍趙括趙括以軍降卒四十餘萬皆阬之王悔不聽趙豹之計故有長平之禍焉王還不聽秦秦圍邯鄲武垣令傅豹王容蘇射率燕眾反燕地趙以靈邱封楚相春甲君八年平原君如楚請救還楚來救及魏公子無忌亦來救秦圍邯鄲乃解十年燕攻昌壯五月拔之趙將樂乘慶合攻秦信梁軍破之太子死而秦攻西周拔之徒父祺出十一年城元氏縣上原武陽君鄭安平死收其地十二年邯鄲癐燒十四年五原君趙勝死十五年以尉文封相國廉頗為信平君燕王令丞相粟腹約驩以五百金為趙王酒還歸報燕王曰趙氏壯者皆死長平其孤未壯可伐也王召昌國君樂間而問之對曰趙四戰之國也其民習兵伐之不可王曰吾以眾伐寡二而伐一可乎對曰不可王曰吾即以五而伐一可乎對曰不可燕王大怒群臣皆以為可燕卒起二軍車二千乘粟腹將而攻鄗卿秦將而攻代廉頗為趙將破殺粟腹虜卿秦樂
間十六年廉頗圍燕以樂乘為武襄君十七年假相大將武襄君攻燕圍其國十八年延陵鈞率師從相國信平君助魏攻燕秦拔我榆次三十七城十九年趙與燕易土以龍兌汾門臨樂與燕燕以葛武陽平舒與趙二十年秦王政初立秦拔我晉陽二十一年孝成王卒廉頗將攻繁陽取之使樂乘代之廉頗攻樂乘樂乘走廉頗亡入魏子偃立是為悼襄王悼襄王元年大備魏欲通平邑中牟之道不成二年李牧將攻燕拔武遂方城秦召春平君因而留之泄鈞為之謂文信侯曰春平君者趙王甚愛之而郎中妒之故相與謀曰春平君入秦秦必留之故相與謀而內之秦也今君留之是絕趙而郎中之計中也君不如遣春平君而留平都春平君者言行信於王王必厚割趙而贖平都文信侯曰善因遣之城韓辠三年龐煖將攻燕禽其將劇辛四年龐煖將趙楚魏燕之銳師攻秦蕞不拔移攻齊取饒安五年傅抵將居平邑慶舍將東陽河外師守河梁六年封長安君以饒魏與趙鄴九年趙攻燕取貍陽城兵未罷秦攻鄴拔之悼襄王卒子幽繆王遷立幽繆王遷元年城柏人二年秦攻武城扈輒率師救之軍敗死焉三年秦攻赤麗宜安李牧卒師與戰肥下卻之封牧為武安君四年秦攻番吾李牧與之戰卻之五年代地大動自樂徐以西北至平陰臺屋牆垣大半壞地坼東西百三十步六年大饑民譌言曰趙為號秦為笑以為不信視地之生毛七年秦人攻趙趙大將李牧將軍司馬尚將擊之李牧誅司馬尚免趙忽及齊將顏聚代之趙忽軍破顏聚亡去以王遷降八年十月邯鄲為秦
史／紀事本末／三朝北盟會編／炎興下帙／卷一百三十六　炎興下帙三十六　起建炎四年正月一日甲辰盡三十日癸酉(P.986-1)
十五日戊午車駕駐蹕於章安鎮
上在章安鎮忽有二舟為風所飄直犯禁船問之乃販柑子客也上聞盡令買之分散禁軍兵令食穰取其皮為是日元夕放燈之辰也乃命貯油於柑皮中點燈隨潮退放入海中時風息浪靜水波不動有數萬點火珠熒熒出沒滄溟閒章安鎮居人皆登金鼇看之
子／筆記／默記／卷上(P.1)
王朴仕周為樞密使。五代自朱梁以用武得天下，政事皆歸樞密院，至今謂之二府。當時宰相但行文書而已，況朴之得君哉！所以世宗纔四年間，取淮南，下三關，所向成功。時緣用兵，朴多宿禁中。一日，謁見世宗，屏人嚬蹙，且倉皇歎嗟曰：「禍起不久矣！」世宗因問之，曰：「臣觀玄象大異，所以不敢不言。」世宗云：「如何﹖」曰：「事在宗社，陛下不能免，而臣亦先當之。今夕請陛下觀之，可以自見。」是夜，與世宗微行，自厚載門而出，至野次，止於五丈河旁。中夜後，指謂世宗曰：「陛下見隔河如漁燈者否﹖」世宗隨亦見之，一燈熒熒然，迤邐甚近則漸大，至隔岸大如車輪矣。其間一小兒如三四歲，引手相指。既近岸，朴曰：「陛下速拜之。」既拜，漸遠而沒。朴泣曰：「陛下既見，無可復言。」後數日，朴於李穀坐上得疾而死。世宗既伐幽燕，道被病，歸而崩。明年而天授我宋矣。火輪小兒，蓋聖朝火德之盛兆，豈偶然哉！陸子履為先子言。
子／筆記／桯史／卷一／晉盆杅(P.11)
晉盆杅
余居負山，在湓城之中。先君未卜築時，嘗為戎帥皇甫斌宅，斌歸于袁，虛其室。山有堅土，凡市之塗塈版筑，咸得而畚致之。無孰何者，遂罄其半，獨餘一面壁立。余家既來，始厲其禁，而山已不支。慶元元年五月，大雨隤其巔，古冢出焉。初僅數甓流下，其上有刻如瑞草，旁著字曰：「晉永寧元年五月造。」又有匠者姓名曰張某，下有文如押字。隸或得之以獻，莫知所從來。居數日而山隤，塈周半墮，骨髮棺槨，皆無存矣。兩旁列瓦盌二十餘，左壁有一燈，尚熒熒，取之即滅。猶有油如膏，見風凝結不可抉。盌中有甘蔗節，它皆已
化。有小甆缾，如硯滴，竅其背為蝦蟆形，製甚樸。足下有一瓦盆，如褻器。有銅帶數銙，髹合，餘者一片傅木，如鐵。有半鏡。一銅盆絕類今洗羅，殊無古制度，中有雙魚，盆底有四鐶附著，不測其所以用。一銅杅，穴底，與市井庖人汁器同制。每甓著年月姓名，如先獲者，環塈皆是。碣曰：「晉征虜將軍墓」，余既哀而揜之，既數日復雨，山無址，竟焉。余考晉書，永寧蓋惠帝年號，距今九百餘載。是時蓋未有城郭，征虜之名，漢雖有之，在晉以此官顯者，不著於史，又無名氏可見。甓範必有字，古人作事，如此不苟。押字之制，世以為起於唐韋陟五朵雲，而不知晉已有之。余固疑其似而非，又不可強識，亦可異也。凡物皆腐，而燈燭尚明，驪山人魚之說，固容有之。蕭統文選吊冥漠君文吊冥漠君文　按蕭統文選無此題，卷六十載謝惠連祭古冢文，序云：「假為之號曰冥漠君云爾。」周密所記當即指此文。，亦有蔗，意其殽核之所重云。陶器以再隤皆碎裂，餘或為親識間持去。盆杅僅在，而余侍親如閩，留於家。丙辰歲，詔禁挾銅者。州家大索以輸嚴之神泉監，家人懼，杅復偕送官，獨盆偶櫝它所，今乃巋然存。其出其毀，要必有時，亦重可嘆也。因志於此，以俟博識。
子／筆記／夷堅志（十萬卷樓本）／夷堅乙志／卷十八　十三事／嘉陵江邊寺(P.140)..[十萬卷樓叢書]
嘉陵江邊寺
奉中大夫王旦．字明仲．興州人．所居去郡數十里．前枕嘉陵江．嘗晚飲霑醉．獨行江邊．小憩磻石上．望道左松檜．森蔚成行．月影在地．顧而樂之．憶常時所未見也．乘興步其中．且二里．得一蕭寺．佛殿屹立．長明燈熒熒然．寂不見人．稍行至方丈．始有一僧迎揖．乃故人也．就坐良久．忽悟僧已死．問曰．師去世累歲矣．乃在此邪．僧曰．然．語笑如初．存問交游．今皆安在．幾至夜半．倦欲寐．僧引入西偏小室．使就枕．戒之曰．此多惡趣．毋輒出．須天且明．吾來呼公起矣．遂去．旦裴回室中．覺境象荒閴．不能睡．俯窺牕外．竹影參差．心
愈動．登牀展轉．目不交睫．不暇俟其呼．徑起出戶．遙見僧堂燈燭甚盛．趨就焉．眾方列坐．數僕以杓行粥．鉢內炎炎有光．逼而視之．蓋鎔銅汁也．熱腥逆鼻不可聞．犇而還．復見昨僧．咄曰．戒君勿出．無恐否．命行者秉炬送歸．中塗炬滅．旦蹶于地．驚而寤．則身元在石上．了未嘗出．殆如夢游云．黃仲秉說．
子／筆記／容齋隨筆／五筆／卷七　十四則／唐賦造語相似(P.882)
唐賦造語相似
唐人作賦，多以造語為奇。杜牧阿房宮賦云：「明星熒熒，開妝鏡也。綠雲擾擾，梳曉鬟也。渭流漲膩，棄脂水也。烟斜霧橫，焚椒蘭也。雷霆乍驚，宮車過也。轆轆遠聽，杳不知其所之也。」其比興引喻，如是其侈。然楊敬之華山賦又在其前，敍述尤壯，曰：「見若咫尺，田千畝矣。見若環堵，城千雉矣。見若杯水，池百里矣。見若蟻垤，臺九層矣。醯鷄往
來，周東西矣。蠛蠓紛紛，秦速亡矣。蜂窠聯聯，起阿房矣。俄而復然，立建章矣。小星奕奕，焚咸陽矣。纍纍繭栗，祖龍藏矣。」後又有李庾者，賦西都云：「秦址薪矣，漢址蕪矣。西去一舍，鞠為墟矣。代遠時移，作新都矣。」其文與意皆不逮楊、杜遠甚。高彥休闕史云敬之「賦五千字，唱在人口」。賦內之句，如上數語，杜司徒佑、李太尉德裕常所誦念。牧之乃佑孫，則阿房賦實模仿楊作也。彥休者，昭宗時人。
子／醫家／壽養叢書／類修要訣／續附／太清中黃胎藏論略(P.1-1)..[明胡文煥刻本]
新刻類修要訣續附
明錢唐胡文煥德父編輯
太清中黃胎藏論略
內養形神除嗜慾心不動搖六府如燭常修此道形神自足專修靜定身如玉內絕所思外絕所欲一者上蟲居腦宮洞神玄訣曰上蟲居上丹田腦心也其色白而靑名彭居使人好嗜慾凝滯學道之人宜禁制之萬端齊起搖子心常思飲膳味無窮想起心生若病容學道者不得內行扶身却為三蟲所惑亂也二者中蟲住明堂洞神玄訣曰中蟲名彭質其色白而黃居中丹田使人貪財好喜怒濁亂真氣遣子魂夢神飛揚或香或美無定方或進或退難守常精神恍惚似猖狂令子坐臥敗穀糧子
若知之道自昌怡然不易其道自成也三者下尸居腹胃下尸其色白而黑居下丹田名彭矯使人愛衣服耽酒好色令子淡泊常無味若常守淡泊三尸旣亡永無思慮矣靜則心孤多感思撓則心煩怒多起服氣未通被三尸蟲較力或多怒或多悲思或多嗜滋味使人邪亂失情理子能守之三蟲棄得見五牙九真氣五牙為五行氣生子五藏中五牙咸惡辛酸味若五味不絕五藏靈氣不生終不斷思欲想為有三蟲鎮隨子尸鬼坐待汝身死何得安然不驚畏三尸之鬼常欲人早終在於人身中求人罪狀每至庚申日白於司命若不驚不懼不早修煉形神使年敗氣衰形神枯悴縱使志若松筠亦復無成矣勸子將心捨煩事靜持心神止捨煩務超然自得煙霞志超然洞悟煙霞之□在乎目前鹹美辛酸五藏病津味入牙昏心境
但是五味入牙皆通于兩眼之穴散霑於百脉之內致令六腑神氣衰百骸九竅不靈聖九仙真氣常自靈三蟲已死復安寧由子運動呼吸生神氣若足呼吸運動興起雲霧自然得成隱化無滯居在丹田內熒熒服氣成者居在丹田中凝結若雞子炳煥肌膚堅白筋骸淸勁地府除籍天錄名坐察陰司役神明內合胎仙道自成入胎息至五百息當入異境地籍除名三天錄仙至千息魂遊上境胎息真仙食氣得却閉真氣成胎息服氣二百日五藏虛疎方可學入胎息准九天五神經云先須密室無風厚軟氊席枕高四指纔與身平求一志人同心為道侶然後捐捨心識握固仰臥情無所得物無所牽靈氣漸開心識怡然初閉息經十息至五十息至百息只覺身從一處如在一房中只要心不動移凡一日一夜十二時都一萬三千五百息故太微昇玄經云氣絕曰死氣閉曰仙魄留守身魂遊上天至百息後魂神當見其魄緣是
陰神常不欲人生耳羽服彩霞何所得皆自五藏生雲翼蟬為飲氣乘露故生羽翼人服元氣而天衣不礙於體五臟真氣芝苗英太華受經曰元氣含化布成六根吉凶受用應行相從內氣為識胎氣為神子能胎息復還童嬰反魂五藏之始先布於水內有六府外應六根丹主東方其色靑五緯經曰肝主於木生於水尅之於土來自東方其色蒼當存想靑氣出之於左脇但六時思之不輟當見此氣如靑雲用此氣可治一切人熱疾時行臃腫疥癬急嗽但觀前人疾狀量其淺深想此氣攻之無不愈者如觀前人肝色枯悴不可治也子但閉固千息經靑氣周流色自成胎息經千息為內養此氣靑色當自凝結心主南方其色赤服之千息赤色出五緯經曰心主於火生之於木尅之於金來自南方其色赤每日午時想赤氣在心大如雞子漸漸自頂而出自散呪曰南方丙丁赤龍居停陰神避位陽官下迎思之必至用之必靈如此三呪之能常行此氣存想五十日不闕當為赤
氣如火光自見用此氣可治人一切冷病當用氣攻之若病人面色帶靑卽不治肺主西方其色白服之千息白色極五緯經曰肺主於金生之於土尅之於木來自西方常服每至丑時存想肺間有氣狀如白珠其光漸漸上注於眉間後乃呪曰西方庚辛太微玄真內應六府化為肺神見於無上遊於丹田固護我命用之成仙急急如律令存念一遍如此四十九日肺中有氣如白雲自見此氣照地下一切寳物及察人善惡如寒用心氣緣是火氣如熱用腎氣緣是水氣不辨用氣即無効也脾主中央其色黃服之千息黃色昌五緯經曰脾主於土生之於火尅之於水閉氣千息不敢伏藏存想黃氣但一念一想不限時節亦無呪其脾藏存之四十九日自見此氣已後能用可能自蔽形影腎主北方其色黑服之千息黑色得五緯經曰腎主於水生之於金尅之於火此五牙神氣但至五更初各存想氣色都出於頂上訖卽止亦不假一一別存想兼不用呪亦得只是較遲滿百日方有効騐也驅役萬靈
自有則服氣心志正兼行內行內外相扶一年後應是人間鬼怪精魅及土地神祗並不敢藏隱所到去處地界神祗隨衞道者陰司六籍善惡具知也乘服彩霞歸太極胎息伏氣經曰內息無名唯行想成若不行戒行入胎息未得合神太微靈隱書曰凡人入胎息遊人間行尸解術隨物所化故有托衣衾所化者常以庚辛日取庚時於一淨室內焚名香一鑪於所臥牀頭兼須設几案上著香鑪下著所拄者龍杖及履鞋等物盡安置於頭邊身衣不解以衾蓋之首西而臥自念身作死人當陰念此呪七遍呪曰太一玄冥受生白雲七思七召三魂隨迎代余之身掩余之形形隨物化應化而成此存念一食間但依尋常睡如常存念之起一食久輒不得與人語若與人語其法不成如此常行四十九日漸漸成法後要作不問行住坐臥陰念此呪七遍隨手捉物便別處去衆人只見所把之物身以死矣後却見物還歸本形此法即可以下界助身不可以便行非法之事大須護愼其法大須隱默若臥在牀上但以被覆身隱念一遍便却出入只見所臥衾被是身不見被形若於財色留心當為神理銷折
矣九行空門至真路大道不與人爭怒動息能持勿暫停陰神返照神常助持心不息其道易成諸行無心是實心因心運得歸天去無心之心因心運心雖無有心還因心有除苟無心是謂真衆事曰苟無事曰除除心上念萬行歸余自隨胎息入天門胎息以善行為要機無念為至路玄元正理內藏身無曲潛形體合真洞玄經曰心無曲萬神足三部淸虛元氣固六府飜成百萬神三元靜六府調真氣歸於真形二理相合五藏六府諸神共有百萬自然相和應也大腸之府主肺堂肺為首三焦之主中有元神內隱藏太明經曰大腸主肺也鼻柱中央為候色也元氣自足其神當見腎府當明內宮女外應耳宅為門戶內神經曰精主腎腎為後宮內宮列女主耳腎之官承氣於耳左腎為任右腎為癸循環兩耳門內有元神守自都
管兼主志凡人好嗔怒卽傷腎腎傷即失志俱喪元神故道者忌嗔怒膀胱兩府合津門氣海循環為要路膀胱是兩府氣腎合膀胱乃受津之府上應於舌根也津液往來常潤肥澤舌岸以應兩膀胱氣若少不潤服氣人未成當欲少語以養津也語多即口乾難用氣也中有神其神常抱無貪之行故道者不貪志合神理子當得見內神章終身不泄神常助
子／醫家／神農本草經贊／卷一　上經／蟲魚上品／龜甲(P.59-1)..[清道光三十年粵東撫署刊印本]
列前重寶藏六懷靈守蓍雲覆致墨炎熒質兼金玉神炳丹靑圓形捍難借氣益齡
禮龜為前列史記傳留神龜以為重寶雜阿含經如龜藏六宋書傳謝靈運稟氣懷靈史記傳蓍滿百莖神龜守之靑雲覆之周禮揚火以作龜致其墨說苑熒熒不絕炎炎奈何又靈龜文五色似玉似金孝經援神契效象洛龜擢書丹靑周禮疏龜蛇為旐龜有甲能捍難吳球曰龜版補陰借其氣也唐明皇詩益齡仙井合
子／醫家／本草詩箋／卷一／諸火／燈火(P.6-2)..[清道光二年羣玉山房重刊本]
燈火治小兒諸驚風毒
燈火熒熒一點紅驚風緩急治孩童因油可以消風毒火氣能將經絡通
子／類書／冊府元龜／總錄部　凡二百五卷／卷八百九十二　總錄部一百四十二／夢徵一(P.10552-1)
趙武靈王十六年遊大陵他日王夢見處女鼓琴而歌詩曰美人熒熒兮顏若苕之榮綦毋邃曰陵苕之草其華紫命乎命乎曾無我羸綦毋邃曰言有命祿生遇其時人莫之已貴盛盈端也異日王飲酒樂數言所夢想見其狀吳廣聞之因夫人而納其女姓嬴方言曰娃美色吳有綰娃之官孟姚也徐廣曰古史考云內其女曰娃孟姚甚有寵於王是為惠后
集／別集／元好問全集／卷第三／七言古詩一／西園(P.73)
西　園興定庚辰八月中作。
西園老樹搖清秋，畫船載酒芳華遊。登山臨水祛煩憂，物色無端生暮愁。百年此地旃車發，易水迢迢雁行沒。梁門回望繡成堆，滿面黃沙哭燕月。熒熒一炬殊可憐「梁門回望」至「熒熒一炬」三句　趙考：「《全金詩》、《元詩選》『堆』下注：『時金主遷都于汴』七字。『憐』下注：『蒙古破金燕都，焚宮室，火一月不滅』十四字。」，膏血再變為灰烟。富貴已經春夢後，典刑猶見靖康前典刑猶見靖康前　趙考：「《全金詩》、《元詩選》『見』作『在』。」。當時三山初奏功，三山宮闕雲錦重。壁月瓊枝春色裏，畫欄桂樹雨聲中。秋山秋水今猶昔，漠漠荒烟送斜日。銅人攜出露槃來，人生無情淚沾臆人生無情淚沾臆　趙考：「一本『生』作『豈』。」。麗川亭上看年芳，更為清歌盡此觴。千古是非同一笑，不須作賦擬《阿房》。
集／詞曲／遼金元宮詞／第二部分一／遼金元三朝宮詞　清　陸長春／遼宮詞(P.33)
回心院子繡簾垂，雨後芳苔綠滿墀。靜鎖重闈秋月冷，更無人唱十香詞。
[焚椒錄]后上疏諫獵秋山，上雖嘉納，心頗厭遠，咸雍之末，希得幸御。后因作詞曰回心院，被之管絃，以寓望幸之意。其詞曰：「埽深殿，閉久□，金鋪暗，游絲絡網塵作堆，積歲青苔厚階面。埽深殿，待君宴，拂象牀，憑夢借高唐。敲壞半邊知妾臥，恰當天處少輝光。拂象牀，待君王，換香枕，一半無雲錦。為是秋來轉展多，更有雙雙淚痕滲。換香枕，待君寢，鋪翠被，羞殺鴛鴦對。猶憶當時叫合歡，而今獨覆相思塊。鋪翠被，待君睡，裝繡帳，金鉤未敢上。解卻四角夜光珠，不教照見愁模樣。裝繡帳，待君貺，疊錦茵，重重空自陳。只願身當白玉體，不願伊當薄命人。疊錦茵，待君臨，展瑤席，花笑三韓碧。笑妾新鋪玉一牀，從來婦歡不終夕。展瑤席，待君息，剔銀燈，須知一樣明。偏是君來生彩暈，對妾故作青熒熒。剔銀燈，待君行，爇熏爐，能將孤悶蘇。若道妾身多穢賤，自沾御香香徹膚。爇熏爐，待君娛，張鳴箏，恰恰語嬌鶯。一從彈作房中曲，常和窗前風雨聲。張鳴箏，待君聽。」時諸伶無能奏演此曲者，獨伶官趙惟一能之。
耶律乙辛因誣后與惟一通，欲乘此害后，更命他人作十香淫詞為誣案，云：「青絲七尺長，挽作內家妝。不知眠枕上，倍覺綠雲香。紅綃一幅強，輕闌白玉光。試開胸探取，尤比顫酥香。芙蓉失新豔，蓮花落故妝。兩般總堪比，可似粉腮香。蝤蠐邦足並，長須學鳳凰。昨宵歡臂上，應惹領邊香。和羹好滋味，送語出宮商。定知郎口內，含有煖甘香。非關兼酒氣，不是口脂芳。卻疑花解語，風送過來香。既摘上林蕊，還親御苑桑。歸來便攜手，纖纖春筍香。鳳鞾拋合縫，羅卸輕霜。誰將煖白玉，雕出輭鉤香。解帶色已戰，觸手心愈忙。那識羅裙內，消魂別有香。欬唾千花釀，肌膚百和裝。元非噉沈水，生得滿身香。」
集／楚辭／楚辭補注／卷第十七　九思第十七／哀歲(P.325)
旻天兮清涼，秋天為旻天。秋節至，故清且涼也。玄氣兮高朗。秋冬陽氣升，故高朗也。朗，一作明。北風兮潦洌，寒節至也。洌，一作烈。草木兮蒼唐。始凋也。草，一作艸。唐，一作黃。蚗兮噍噍，促寒將蟄，故噍噍鳴。蝍蛆兮穰穰。將變貌。歲忽忽兮惟暮，暮，末。余感時兮悽愴。感時以悲思也。傷俗兮泥濁，矇蔽兮不章。寶彼兮沙礫，捐此兮夜光。夜光，明珠也。椒瑛兮汙，葈耳兮充房。葈耳，惡草名也。充房，侍近君也。攝衣兮緩帶，操我兮墨陽。墨陽，劍名。昇車兮命僕，將馳兮四荒。四裔謂之四荒。下堂兮見蠆，蠆，土螽也。喻佞人欲害賢，如蠆之有螫毒。出門兮觸蠭。巷有兮蚰蜒，邑多兮螳螂。睹斯兮嫉賊，心為兮切傷。俛念兮子胥，仰憐兮比干。投劍兮脫冕，龍屈兮蜿蟤。蜿蟤，自迫促貌。潛藏兮山澤，匍匐兮叢攢。叢攢，羅布也。窺見兮溪澗，流水兮沄沄。沄沄，沸流。黿鼉兮欣欣，鱣鮎兮延延。羣行兮上下，駢羅兮列陳。自恨兮
無友，特處兮煢煢。獨行貌。冬夜兮陶陶，長貌。雨雪兮冥冥。神光兮熲熲，鬼火兮熒熒。神光，山川之精，能為光者也，熒熒，小火也。修德兮困控，將誰困控，言無引己也。愁不聊兮遑生。遑，暇。憂紆兮鬱鬱，惡所兮寫情。
哀歲
集／戲劇／關漢卿戲曲集／閨怨佳人拜月亭／第三折(P.720)
(做入房里科)(小旦云了)夜深也。妹子。你歇息去波。我也待睡也。(小旦云了)梅香。安排香桌兒去。我大燒炷夜香咱。(梅香去了)
【伴讀書】你靠欄檻臨臺樹。我準備名香爇。心事悠悠憑誰說。只除向金鼎焚龍麝。與你殷勤參拜遙天月。此意也無別。
【笑和尚】悠悠比及把角品絕。碧熒熒投至那燈兒滅。薄設設衾共枕空舒設。冷清清不恁迭。閑遙遙身枝節。悶懨懨怎捱他如年夜。
集／總集／全遼文／卷三／回心院　十首(P.62)
(八)
剔銀燈。須知一樣明。偏是君來生彩暈。對妾故作青熒熒。剔銀燈。待君行。
集／總集／遼代石刻文編／道宗編上／耶律庶幾墓誌　清寧五年(P.294)
耶律庶幾墓誌清寧五年
耶律庶幾墓誌，早年出土於遼寧義縣北40里高臺子鄉水泉溝村西馬鞍山東坡上。誌文凡33行，行字數不等，據李文信先生抄本錄文。
維清寧五年歲次己亥九月癸巳朔，蓂十有一葉，十一日癸卯，大橫帳、上京留守、太師耶律庶幾，休以地望先，崇高莫論。皇帝為眷顧之允，后族結婚 (姻)之禮。相門賢婦，出乘華轂之輪；王府名家，盡是金昆之手。有仁有勇，尹武尹文。施文則文質彬彬，用武則武功烈烈。設官分職，俱為社稷之官；論道經邦，曾任京師之主。切以留守者，擎天擉地，佐聖中良，外為耳目之臣，內作股肱之力。□皇王之盛紀，萬國歸從；立國祚以彌昌，寰中大定。夫人者，顯受聖恩，榮任霞帔。雍伉儷□儔□女之容，□□□嬋娟；曷異姮娥之□，郡郡乎淑德。掩蘭蕙芳，顏奪舜莘。初言訴志，若似浴□之□；甲路思情，□為秋後之□。痛哉！切以留守太師於清寧五年二月一日，倏爾身歸大夜，魂遂五雲。取九月十日□□十一日掩開當聖□之覓主，罷哀音而休泣。聊述官宗，具鐫銘錄。齊國太妃父故耶律阿烈齊國太妃父故耶律阿烈　欽哀皇后母為齊國太妃，考見《耶律元妻蕭氏墓誌》。又《皇子表》“德祖六子，寅底石字阿辛，第四。孫阿烈。”，重熙元年十一月日牒：皇太后祖母、贈漆水郡夫人耶律氏。重熙元年十一月日牒：皇太后贈祖母耶律氏。重熙元年十
一月日牒：耶律慣寧，統和二十九年七月，任燕京馬□。開泰元年十月，耶律慣寧任霸州。開泰五年四月日，耶律慣寧任祖州祖州　《地理志》：“祖州，天成軍。治長霸。”《薛映記》：“長泰館西二十里有祖州，又四十里至臨潢府。”按，祖州遺址在內蒙昭烏達盟林東鎮西南六十里賽勒木格山前，今巴林左旗石房子林場所在地。。蘭陵郡夫人，統和二十五年五月日牒。太平元年十一月日，耶律庶幾，郎君監御牌印郎君監御牌印　《百官志‧北面著帳官》：“牌印局”。有“牌印郎君。”；太平三年十一月日，耶律庶幾任燕軍衙內馬步軍指揮使。景福二年正月日，耶律庶幾任長寧宮漢兒渤海都部署使。景福二年七月日，耶律庶幾任長寧宮應聖□伴使應聖　《興宗紀》：景福元年閏十月“有司請以生辰為永壽節，皇太后生辰為應聖節。”。重熙元年十一月日，耶律庶幾任長寧宮漢兒渤海都部署。重熙三年，耶律庶幾任南北面狼(林)牙任南北面狼牙　《續資治通鑒長編》：景祐福二年(遼重熙四年)四月甲子“契丹遣林牙、保大節度使耶律庶幾、政事舍人劉六符來賀乾元節。”《興宗紀》：重熙三年七月“以耶律遮徵、劉六符、耶律睦、薄可久充賀宋來歲正旦使副。”紀耶律庶徵當依本誌作耶律庶幾。。重熙六年正月日，耶律庶幾任建州。重熙八年，耶律庶幾任奚王監軍。重熙十一年八月日，耶律庶幾任瀋州任瀋州　重熙十三年《瀋陽無垢凈光舍利塔石函記》其署銜為：“昭德軍節度、瀋巖等州管內觀察處置等使、崇祿大夫、檢校太師、使持節瀋州諸軍事、行巖州事、兼御史大夫、上柱國、漆水郡開國侯、食邑一千五百戶、食封一百五十戶耶律庶幾。”。重熙十三年四月日，任興中府。重熙十五年二月日，耶律庶幾任燕京步軍都指揮使。重熙十七年十月日，耶律庶幾任信州信州　《地理志》：“信州，彰聖軍，治武昌”。《全遼志》：“開原東北至信州三百十里，今有城周一里，門八，土人猶呼為信州城。”《懷德縣志》：“新集城在秦家屯東，南北長二里，東西寬一里六，址高二丈，甕門四，即古之信州城。”。重熙十八年正月日，耶律庶幾任上京留守。重熙十九年十月日，耶律庶幾任州。重熙二十一年，耶律庶幾任實 (賓)州。重熙二十二年二月日，耶律庶幾任龍化州。重熙二十二年十一月日，耶律庶幾任平州，戚武軍節度、副州管內觀察處置等使戚武軍副州　遼無戚武軍與副州。、崇祿大夫、檢校太師、守太子太保、使持節副州□軍事、行副州□使、知遼興軍節度、平、灤、營三州觀察處置□使事、兼御史大夫、上柱國、漆水郡開國公、食邑五千戶、食實封五百戶。耶律庶幾，清寧三年二月日，守太子太保。前知遼興軍節度使耶律庶幾妻，特封彭城郡夫人，劉氏。慣寧相公求得神得奚王女蒲里不夫人，生得大兒查阿鉢，第二個兒名亞阿鉢，大女兒粆里迷己，娉與國舅上父宰相兒為婦，第三個兒名求哥。蒲里不夫人故□求得撻里麼奚王兒查魯太保女，名骨欲夫人，生得大兒監你鉢郎君，第二個兒糯哥郎君，大女名烏□夫人，娉與太妃孫劉四哥太師為婦；第二個女□□夫人，娉與孫里古奚王什奴相□為婦。慣寧相公故大兒求哥，其繼母骨欲夫人宿臥，生得女一個，名阿僧娘
子，長得兒一個，名迭剌將軍。繼母骨欲夫人故，□重熙十三，任霸州□□墨太保為媒，求得劉令公孫女壽哥夫人為婦，生得女一，名拜失娘子，娉與太妃孫劉四哥太師兒保郎君為婦。迭剌將軍求得太妃孫女化娘子為婦，生得女一個，名阿勒娘子。故□求得國舅邢劉施公主女骨欲娘子為婦，生得兒一個名曷主，第二個兒名乎里只。於是留守生前能□聖主，有補皇鳳，故吮□毫輙書□問□□。訪毫鄉之故□，□刻遺文；旌季子之流績，重鐫片石。銘曰：
群神構廈，眾□成裘。能持獨見，以□□猷。指山西立，細水東流。□歸遺址，鳳臺面松。壽□枯柏，暮□□□。寒霄月白，□□□□。鬼火熒熒，村煙幕幕。貞魂自散，懿範誰□。橫山□峻，澗水同深。山存水在，永佈徽音。作因作□，不騫不□。顧影□□，尔□溪。
清寧五年九月十一日癸卯銘記。在帳隨使番漢都部署王守貞，漢兒渤海都部署郭守忠，隨使左部都押衙康源，隨使小□都行首郭守用，隨使者提點尔丹□□，隨使□知客吳□，隨使都□務褐歸會，隨使知內客劉作志，隨使都後槽契丹□古。
叢書／古今逸史／六朝事迹編類／卷下／廟宇門第十二／二判官廟(P.44-1)..[明吳琯校刊逸史本]
二判官廟
舊經云本延祚院土地神唐會昌中寺廢景福二年神託夢于里人曰我二判官也久為延祚寺伽藍今已遷次于寺外可為我置祠當福於爾旣而夜見火
光連天人卽潛于光所窺見炬篲熒熒焉因就其地建廟祀之在府西門裡
叢書／ 稗海／野客叢書／卷二十四／阿房宫賦(P.5-2)..[明萬曆中會稽半埜堂商濬校刊稗海本]
阿房宫賦
杜牧之阿房宫賦曰明星熒熒開妝鏡也綠雲擾擾梳曉鬟也渭流漲膩棄脂水也煙斜霧橫焚椒蘭也雷霆乍驚宫車過也轆轆遠聽杳不知其所之也楊敬之華山賦曰見若咫尺田千畆矣見若環堵城千雉矣見若杯水池百里矣見若蟻垤臺九層矣醯雞往來周東西矣蠛蠓紛紛秦速亡矣蠭窠聮聮起阿房矣俄而復然立建章矣小星奕奕
焚咸陽矣纍纍繭栗祖龍藏矣二文同一機杼也或者讀阿房宫賦至歌臺暖響春光融融舞袖冷殿風雨凄凄一宫之間而氣候不齊擊節歎賞以謂善形容廣大如此僕謂牧之此意蓋體魏卞許蘭昌宫賦曰其隂則望舒涼室羲和溫房隆冬御絺盛夏重裘一宇之深邃致寒暑於隂陽非出於此乎
叢書／正誼堂全書／陳克齋先生集／卷之五　詩／寄題周晦叔(P.6-1)..[清康熙張伯行編同治左宗棠增刊本]
寄題玉山周晦叔家似賢齋

人心殊嗜好黑白互相形逐臭不自悟熒熒飛靑蠅一日對此君炯然雙眼明子猷雖借宅綠陰仍滿庭雅淨兩龔潔高寒伯夷淸可近不可狎勁挺干靑冥世人景先哲繪畫勞丹靑想像不覿面孔孟何繇傾安知君子交日日與相迎手種萬蒼玉君家有典淸風流至今修好無渝盟晦叔名自輝似賢其先人所名
叢書／正誼堂全書／司馬溫公文集／章奏　凡七卷／卷之三／進五規狀(P.4-2)..[清康熙張伯行編同治左宗棠增刊本]
進五規狀
臣幸得僃位諫官竊以國家之事言其大者遠者則汪洋濩落而無目前朝夕之益陷於迂闊言其小者近者則叢脞委瑣徒足以煩浼聖聽失於苛細夙夜惶惑口與心謀
涉厯絫旬迺敢自決與其受苛細之責不若取迂闊之譏伏以祖宗開業之艱難國家致治之光美難得而易失不可以不愼故作保業隆平之基因而安之者易為功頽壞之勢從而救之者難為力故作惜時道前定則不窮事前定則不困人無遠慮必有近憂故作遠謀燎原之火生於熒熒懷山之水漏於涓涓故作重微象龍不足以致雨畫餅不足以療饑華而不實無益於治故作務實合而言之謂之五規此皆守邦之要道當世之切務戇陋狂瞽觸冒忌諱惟知納忠不敢愛死伏望陛下以萬幾之餘游豫之間垂精畱神特賜省覽萬一有取裁而行之則臣生於天
地之間不與草木同朽矣
叢書／正誼堂全書／范文正公文集／卷之五／祭文／祭葉翰林文(P.4-2)..[清康熙張伯行編同治左宗棠增刊本]
祭葉翰林文
維皇祐元年己丑十月庚申朔日具位范某謹致祭於故內翰侍讀學士諫議葉公之靈嗚呼賢哉道卿鍾乎粹靈秀格峩峩英采熒熒濬學偉文發於妙齡決策三篇萬儒竦聽闊視霄路直步雲庭天然淸流不雜渭涇西垣北門大筆未停為藩為翰于澶于靑迺牧京兆關輔以寧再主大計實營實經慷慨國論冒干雷霆出守河橋期歸闕庭一夕奄去天地冥冥嗚呼遘時甚盛得主惟聖謂道必行謂事必正高節莫屈直言屢諍朝廷風采搢紳輝映天子知人期以輔政弗諧而去能不曰命嗚呼僕與公知則相知心蓬瀛共舍切磋規箴蘇秀鄰邦唱詶謳吟相許道大
交薦言深久要之意不為浮沈今也云亡絶絃於琴白髮相失淸淚難禁音問一斷憂愁百侵古之遺直千載猶欽生平之交情何以任哀哉尚饗
叢書／武英殿聚珍版叢書／寶真齋法書贊／卷六／唐名人眞蹟／唐許渾烏絲欄詩眞蹟(P.1-1)..[清乾隆敕刻武英殿聚珍本]
寳眞齋法書贊卷六
宋　　　岳　　　珂　　　撰
唐名人眞蹟
唐許渾烏絲欄詩眞蹟
余丱歲業詩長不知難雖志有所尚而才無可觀大中三年守監察御史抱疾不任朝謁堅乞東歸明年少間端居多暇因編集新舊五百篇置于几案聊用自適非求知之志也時庚午歲三月十九日于丁卯澗村舍手寫此本內御史字係續添注
登凌歊臺一首臺在當塗縣北五里宋高祖所築
宋祖凌歊樂未迴三千歌舞宿層臺湘潭雲盡暮山出巴蜀雪消春水來行殿有基荒薺合寢園無主野棠開百年應作萬年計巖上古碑空綠苔
途經驪山一首
聞說先皇醉碧桃日華浮動鬱金袍風隨玉輦笙歌迥雲捲珠簾劍佩高鳳駕北歸山寂寂龍旗西幸水滔滔貴妃歿後巡遊少瓦落宮牆見野蒿內迥字元本係行書添補
咸陽西門城樓晚眺一首
一上高城萬里愁蒹葭楊柳似汀洲溪雲初起日沉閣南近磻溪西對慈福寺閣山雨欲來風滿樓鳥下綠蕪秦苑夕蟬鳴黃葉漢宮秋行人莫問前朝事渭水寒聲晝夜流
送蕭處士歸緱氏别業一首
醉斜烏帽髮如絲曾看仙人一局棋賓館有魚為客久鄉書無鴈到家遲緱山住近吹笙廟湘水行逢鼓瑟祠今夜月明何處宿九嶷雲盡綠參差內鄉字元作家字注改山字元作氏字注改嶷字元作疑字從山添筆
元日一首
高揭雞竿闢帝閽祥風微暖瑞雲屯千官共消姧臣迹萬國初銜聖主恩宮殿雪華齊紫閣關河春色到青門華夷一軌人方泰莫學論兵誤至尊
金陵懷古一首
玉樹歌愁王氣終景陽兵合畫樓空梧楸遠近千官塚禾黍高低六代宮石燕拂雲晴亦雨江㹠吹浪夜還風英雄一去豪華盡惟有青山似洛中
南海府罷南康阻淺行侶稍稍登陸而遇宴餞至頻暮
宿東谿一首而遇二字元作至而頻字係注改
晴灘水落漲虛沙灘去秦吳萬里斜馬上折殘江北柳舟中開盡嶺南花離歌漸怨如留客鄉夢初驚似別家山鳥一聲人未覺半牀春月在天涯
聞開江相國宋公下世二首
權門陰進奪移才駰騎如星墮峽來晁氏有恩忠作禍賈生無罪直為災貞魂誤向崇山歿冤氣疑從汨水迴畢竟功成何處是五湖雲月一帆開內忠字元係中字從心係添筆
月落淸湘棹不喧玉盃瑤瑟奠蘋蘩誰令力制乘軒鶴自取機沈在檻猨位極乾坤三事貴謗興華夏一夫冤
宵衣旰食明天子日伏靑蒲不為言
題汴河亭一首
廣陵花盛帝東遊先劈洪河一派流百二禁兵辭象闕三千宮女下龍舟凝雲鼓震星辰動拂浪旂開日月浮四海義師歸有道迷樓何異景陽樓
登蒜山觀發軍一首
羽檄徵兵急轅門選將雄犬羊憂破竹貔虎極飛蓬定繫猖狂虜何煩矍鑠翁更探黃石畧重振黑山功別馬嘶營柳驚烏散井桐低星連寳劍殘月護雕弓浪曉戈
鋋裏山晴鼓角中甲開魚照水旗颺虎挐風去想金河遠行知玉塞空漢庭應有問師律在元戎
送前緱氏韋明府南遊一首
酒闌横劍歌日暮望關河道直去官早家貧為客多山昏函谷雨木落洞庭波莫盡逺遊意故園荒薜蘿
題張司馬灞東郊園一首
楚翁秦塞住昔事李輕車白社貧思橘靑門老仰瓜讀書三逕草沽酒一籬花更欲尋芝术商山便寄家內李輕車三字元係添注
送張處士一首
醼罷衆賓散長歌攜一巵溪亭相送遠山郭獨歸遲風檻夕雲散月軒寒露滋病來雙鬢白不是別離時
移攝太平寄前李明府一首
病移巖邑稱閒身何處風光貰酒頻溪柳遶門彭澤令野花連洞武陵人嬌歌自駐壺中日艷舞長畱海上春早晚高臺更同醉綠蘿如帳草如茵
晚自東郭迴畱一二遊侶一首
鄉心迢遞宦情微吏散尋幽竟落暉林下草腥巢鷺宿
洞前雲濕雨龍歸鐘隨野艇迴孤棹鼓絶山城掩半扉今夜西齋好風月一瓢春酒莫相違
陵陽春日寄汝洛舊遊一首
百年身世似飄蓬澤國移家疊嶂中萬頃碧波魚戀釣九重青漢鶴愁籠西池水冷春巖雪南陌花香晚樹風縱倒芳樽心不醉故人今在洛城東
將歸姑孰南樓餞送前李明府一首
無處登臨不繫情一憑春酒醉高城暫移羅綺見山色纔駐管絃聞水聲花落西亭添別恨柳陰南浦促歸程
前期迢遞今宵月更倚朱欄待月明
宣城開元寺贈元李上人二十韻一首
一鉢事南宗僧儀稱病容曹溪花裏別蕭寺竹前逢燭影深寒殿經聲徹曙鐘欲齋簷睡鴿初定壁吟蛩詩繼休遺韻書傳永逸蹤藝多人譽洽機絶道情濃汲澗缾沈藻眠堦錫掛松雲鳴新放鶴池臥舊降龍露茗山厨焙霜秔野碓舂梵文明處譯禪衲暖時縫層塔題應徧飛軒步不慵繡梁交薜荔畫井倒芙蓉翠戸垂旗網朱牕列劍鋒寒飈金磬響晴雪玉樓重妙理三乘達淸才
萬象供山高橫睥睨灘淺聚艨艟微靄蒼平楚殘暉淡遠峰林疎霜槭槭波靜月溶溶劍出因雷煥琴全遇蔡邕西方如有社支許合相從
泛五雲溪一首
此溪何處路遙問白髯翁佛廟千巖裏人家一島中魚傾荷葉露蟬噪柳林風急瀨鳴車軸微波漾釣筒石苔縈棹綠山果拂舟紅更就前村宿村橋與剡通
津亭送張崔二侍御散北歸一首
愛樹滿西津津亭墮泪頻素車應度洛珠履更歸秦水
接三湘暮山通五嶺春傷離與懷舊明日白頭人
詔州送竇司直北歸一首
江曲山如畫貪程亦駐舟果隨巖狖落槎帶水禽流客散他鄉夜人歸故國秋樽前掛帆去風雨在□樓
再遊越中傷朱慶餘協律好直上人一首
昔年湖上客留訪雪山翁王氏船猶在蕭家寺已空月高花有露烟合水無風處處多遺韻何情入剡中
寄題商山王隱士居一首
近逢商洛客知爾住南塘草閣平春水柴門掩夕陽隨
蜂收野蜜尋麝採生香更憶前年醉松花滿石牀
畱贈偃師主人一首
孤城漏未殘徒侶拂征鞍洛北去愁遠淮南歸夢闌曉燈迴壁暗晴雪捲簾寒強盡主人酒出門行路難
和祠部楊員外以僕射楊公拜官致仕舊府賓僚及禮部楊侍郞同年門生先輩合醼申賀座中飲後書事一首
龍闕公卿拜後塵手持優詔掛朱輪從軍幕下三千客聞禮庭中七十人錦帳麗詞推北巷畫堂淸樂掩南鄰
豈同王謝山陰會空序流盃醉暮春序字係添注
秋日候朝一首
宵衣應待絶更籌環珮珊珊月下樓井轉轆轤千樹曉鏁開閶闔萬山秋龍旂盡列趨金殿雉扇纔分拜玉旒虛戴鐵冠無一事滄江歸去老漁舟內轤字元係添注
經李倰殿中舊宅一首
歸作儒翁出致君北山誰復有移文漢庭使氣摧張禹楚國懷憂送范雲楓葉暗時迷舊宅茅花高處認荒墳朱絃一奏沈湘怨風起寒波日欲曛內起寒二字元作寒起係乙轉
題靈山寺行堅師院一首
西巖一逕不□樵八十持盂未覺遙龍在石潭聞夜雨鴈移沙渚見秋潮逕涵霧濕文多暗香印風吹字半消應笑南來又東去越山無路水迢迢
嘗與故宋補闕次都秋夕遊永泰寺後湖今復登賞愴然有感一首
西風渺渺月連天同醉蘭舟未十年鵩鳥賦成人已歿嘉魚詩在世空傳榮枯盡寄浮雲外哀樂猶驚逝水前日暮長堤更迴首一聲鄰笛舊山川
京口閒居寄兩都親友一首
吳門煙月昔同遊楓葉蘆花並客舟聚散有期雲北去浮沈無計水東流一樽酒盡靑山暮千里書迴碧樹秋相何處思不相見鳳城宮闕楚江樓
臥疾一首
寒牕燈盡月斜暉珮馬朝天獨掩扉淸露已凋秦塞柳白雲應長越山薇病中送客難為别夢裏還家不當歸惟有寄書書未得卧聞燕鴈向南飛
山行至雙巖溪訪元隱居隱居已榜舟詣開元寺水閣
見送棹迴已暮因贈一首
犬吠雙巖碧樹間主人朝出半開關湯師閣上畱書别杜叟橋邊載酒還櫟塢炭烟晴過嶺蓼村漁火夜移灣故鄉蕪没兵戈後憑向溪南買一山
與韓鄭二秀才同舟東下洛中親朋送至景雲寺一首三十六峯同一川綠陂無路草芊芊牛羊晚食鋪平地鵝鸛晴飛摩遠天洛客盡迴臨水寺楚人皆逐下江船東西未有相逢日更把繁花共醉眠
冬日登越王臺懷歸一首
月沈高岫宿雲開萬里歸心獨上來河畔雪飛揚子宅海邊花盛越王臺瀧分桂嶺魚難過瘴近衡峯鴈卻迴鄉信漸稀人漸老只應頻醉北枝梅
將赴京師津亭別蕭處士二首士字元係添注
樽前萬里愁楚塞與皇州雲試瀟湘雨風知鄠杜秋潮平仍倚棹月上更登樓他日滄浪水漁歌更白頭
冿亭多別離楊柳半無枝住接猿啼處行逢鴈過時江風颺帆急山月下樓遲還就西齋寢煙波勞夢思
經馬鎮西宅一首
將軍久已殁行客自興哀功業山長在繁華水不迴亂芹侵廢井荒菊上崩臺惟見軍中卒朝朝戲馬來
早發壽安濟永濟渡一首
東西車馬塵鞏洛與咸秦山月夜行客水烟朝渡人樹涼風浩浩灘淺石磷磷會待功名就扁舟寄此身
寓居崇聖寺送客南歸一首
野寺薜蘿晚官渠楊柳春歸心已無限更送洞庭人
聞歌一首
新秋絃管淸時轉遏雲聲曲盡不知處月高風滿城
塞下一首
夜戰桑乾雪秦兵半不歸朝來有鄉信猶自寄征衣
晨裝一首
帶月飯行侶西遊關塞長晨鷄鳴遠戍宿鴈起寒塘雲卷四山雪風凝千樹霜誰家歌舞散沈醉卧蘭堂
早別翛然上人一首
吳僧誦經罷敗衲倚蒲團鐘韻花猶斂樓陰月向殘晴山開殿響秋水卷簾寒獨恨孤舟去千灘復萬灘
早秋一首
遥夜泛淸瑟西風生翠羅殘螢委玉露早鴈拂銀河萬樹曉猶密遠山晴更多淮南一葉下自覺老烟波
凌歊臺送韋秀才一首
雲起層臺日未沈數村殘照半巖陰野蠶成蠒桑柘盡溪鳥引雛蒲稗深帆勢依依投極浦鐘聲杳杳隔前林故山迢遞故人去一夜月明千里心
送嶺南盧判官罷職歸華陰別墅一首
曾事劉琨雁塞空十年書劍任飄蓬東堂舊屈移山志南國新留煮海功還掛一帆靑草上更開三逕碧蓮中
關西親友如相問已許滄浪伴釣翁
贈蕭兵曹先輩一首
廣陵隄上昔離居帆轉湘南萬里餘楚澤病時無鵩鳥越江歸處有鱸魚潮生水國蒹葭響雨過山村橘柚踈聞道攜琴還載酒臨卭休羨馬相如
南海府罷歸京口郊居途經大庾縣留贈張明府一首樓船旌旆極天涯一劍從軍兩鬢華迴日眼明河畔柳去時腸斷嶺頭花陶詩盡寫行過縣張賦初成夢到家官滿知君有歸處吳王臺殿舊烟霞
村舍二首
自剪靑莎織雨衣村南烟火是柴扉萊妻早報蒸藜熟通子遙迎種豆歸魚下碧潭當鏡躍鳥還靑嶂拂屏飛花時未免人來往欲買嚴光舊釣磯
尚平多累自休難一日深居一日安山路有雲收獵網水亭無月掛漁竿花間酒氣春風遠竹裏棊聲夜雨寒三頃湖田秋更熟北牕誰拂舊塵冠
將渡固城湖阻風夜泊水陽戍一首
行盡淸溪日已暮雲容山影水嵯峨樽前歸客怨秋夢
樓上美人凝夜歌獨樹高高風勢急平湖渺渺月明多終期一艇載樵去來往使帆凌白波內往字係行書于欄外添注
故洛城一首
黍稷離離半野蒿昔人城此豈知勞水聲東去市朝變山勢北來宮殿高鵶噪暮雲歸古堞鴈迷寒雨下空濠可憐緱嶺登仙子猶自吹笙醉碧桃
題四皓廟一首
桂花松暖廟門開獨瀉椒漿奠一盃秦法欲興鴻已去漢儲將廢鳳還來紫芝翳翳多青草白石蒼蒼半綠苔
山下驛塵南竄路不知冠葢幾人迴內秦字元作漢字不成注改
出關一首
朝纓初解佐江濆麋鹿心知自有羣漢囿獵稀慵獻賦楚山耕早任移文卧歸漁浦月連海行沒塵埃花隔雲關吏不須迎馬笑去時無意學終軍
送從兄别駕歸蜀一首從兄彥昭與桂陽令韋伯達貞元中俱為千牛伯達官至楚王長史亦以藝文自任長慶初非罪受譴前年會赦復故秩詔未及而身已歿從兄自蜀而南發旅櫬歸葬灞上旣而西還因抒十韻貺別
聞與湘南令童年侍玉墀家畱秦塞曲官謫瘴溪湄道
直姧臣屏冤深聖主知逝川東去疾霈澤北來遲靑漢龍髯絶蒼山馬鬣移風凄聞笛處月慘罷琴時客路黃公廟鄉關白帝祠已稱鸚鵡賦寧誦鶺鴒詩遠道書難達長亭酒重持當憑蜀江水萬里寄相思內塞字鵡字係添注鬣字誦字係筆誤修改
自洛東蘭若夜歸一首
一衲老禪牀吾生半異鄉管絃愁裏醉書劍夢中忙鳥急山初暝蟬稀樹正凉又歸何處去塵路月蒼蒼
行次潼關驛一首
紅葉晚蕭蕭長亭酒一瓢殘雲歸太華踈雨過中條樹色隨關逈河聲入海遙帝鄉明日到猶自夢漁樵內殘雲疎雨聯元作遠帆春水闊高寺夕陽條內陽字昜字不成上有補絹已不存其筆畫猶隱然在𥿄上云
別韋處士一首
南北斷蓬飛別多相見稀更傷今日酒未換昔年衣舊友幾人在故鄉何處歸秦原向西路雲晚雪霏霏
奉陪少師相國李公賓客相國李公宴居守僕射狄公池亭一首
池色似三湘仙舟日正長燕飛驚蛺蝶魚躍動鴛鴦雲
聚歌初轉風迴舞欲翔暖醅松葉嫩寒粥杏花香羅綺畱春意笙竽送晚光何須明月夜紅燭在華堂
暝投靈智寺渡溪不得緣江路一首
雙巖瀉一川迴馬斷橋前古廟陰風地寒鐘暮雨天沙虛留虎跡水滑帶龍涎卻下臨江路潮深無渡船
遊譙山新興寺宿石屏村謝叟家一首
晚過石屏村村長日易曛僧歸下嶺見人語隔江聞谷響寒耕雪山明夜燒雲家家叩銅鼓欲賽魯將軍村有魯肅廟
始至潼關一首
飛閣架層臺終童此路迴山形朝岳去河勢抱關來鴈過秋風急雞鳴宿霧開平生無限意驅馬任塵埃內岳字元係修改
湯處士返初後卜居曲江一首
鴈門歸去遠垂老脫袈裟蕭寺休為客曹溪便寄家綠琪千歲葉黃槿四時花别怨應無限門前桂水斜
發靈溪館一首
山多水不窮一葉似漁翁鳥浴寒潭雨猨吟暮嶺風雜
英垂錦繡衆籟合絲桐應有桃溪路千巖萬壑中
放猨一首
殷勤解金鏁昨夜雨凄凄山淺懷巫峽水寒思建溪遠尋紅樹宿深向白雲啼便覓南歸路烟叢莫自迷
下第別楊至之一首
花落水潺潺十年離舊山夜愁添白髮春泪減朱顔孤劍北遊塞遠書東出關逢君話心曲一醉灞陵間
與羣公醼南亭一首
秋來水亭上幾處似巖扄戲鳥翻紅藥遊龜帶綠萍管
絃心戚戚羅綺鬢星星此樂非吾事西齋尚有
孟夏有懷一首
綠樹蔭青苔柴門臨水開簟凉初熟麥枕潤乍經梅魚躍海風起鼉鳴江雨來佳期今已晚日夕上高臺
題聖女祠一首
停車一巵酒凉葉下陰風龍氣石牀濕鳥聲山廟空長眉畱桂綠丹臉寄蓮紅莫學陽臺伴朝雲暮雨中
蒙賓客相國李公見示和宣武盧尚書以吏部高尚書自江南赴闕貺大梨重以將雛白鷴因贈五言六韻之
什輒敢獻和一首內自江南赴闕五字元係添注
巨實珍吳果馴雛重越禽摘來漁浦上攜在兔園陰霜谷凝丹頰風枝斂素襟刀分瓊液散籠掩雪華深虎帳齋中詠龍樓洛下吟□消兼受彩應貴冡卿心
歲暮自廣江至新興往復道中畱題峽山寺四首
夜醉晨方醒孤吟乍失羣海鰌潮上見江鵠霧中聞未臘桃先實經冬草自薰樹隨山崦合泉到石棱分虎帳空林雨猨聲絕嶺雲蕭蕭異鄉鬢明日共絲棼
薄暮緣西峽停橈一訪僧鷺巢横臥柳猨飲倒垂藤水
曲巖千疊雲重樹百層山風寒殿磬溪雨夜船燈灘漲危槎沒泉衝怪石崩中臺一襟淚歲杪别良朋
宻樹分蒼壁長溪抱碧岑海風聞鶴遠潭日見魚深松葢環淸韻榕根架綠陰南方有大葉榕樹横枝危者輒生根垂入地如柱大者合抱
洞丁多斵石蠻女半掏金端州斵石□洭掏金為業南浦驚春至西樓送月沈江流不過嶺何處寄歸心內容字元係榕字修改
月在行人起千峯復萬峯海虛爭翡翠溪邏鬬芙蓉南方呼市為虛呼戍為邏新州有翡翠虛芙蓉邏古木花生斛陰池滿種松木斛花生于他樹槎枿池沼多種松謂之水松松根卽抱木也火探深洞燕香送遠潭龍南方
人持火于乳洞中捕燕食之康州悅城縣有媪龍狀如蛇常迎送舟檝或千里之外人多以金帛香火送之藍塢寒先燒禾堂晚併舂種藍多在塢中冬燒其地人以木槽舂米謂之禾堂也暝投何處宿西峽隔雲鐘內花字元作古改作高又注作花
題湖州韋長史山居一首卽皎然舊宅
一官惟買晝公堂但得身閒日自長琴曲少聲重勘譜藥丸多忌更尋方溪浮箬葉添醅綠泉遶松根助茗香明日鱖魚何處釣門前春水下滄浪
過鮑溶宅有感一首
寥落故人宅重來身已亡古苔殘墨沼深竹舊書堂秋
色館池靜雨聲雲木凉無因展交道日暮倍心傷
寄兄弟一首
江城紅葉盡旅思倍凄凉孤夢家山遠獨眠秋夜長道存空倚命身賤未歸鄉南望仍垂淚天邊鴈一行
秋日一首
有計自安業秋風罷遠吟買山惟種竹對客更彈琴烟起藥廚晚杵聲松院深閒眠得眞性惆悵舊時心
卜居招書侶一首
憶昨未知道臨川每羨魚世途行處見人事病來疎微
雨秋栽竹孤燈夜讀書憐君亦同志晚歲傍山居
西山草堂一首
何處少人事西峯舊草堂曬書秋日晚洗藥石泉香後嶺有微雨北牕生夜凉徒勞問歸路峯疊遶家鄉
貽隱者一首
迴報隱名士莫憂山興闌求人顔色盡知道性情寬信譜彈琴誤緣崖斸藥難東臯亦自給殊愧遠相安
竹林寺與李德玄别一首
騷人吟罷起鄉愁暗覺年光似水流花滿楚城傷遠别
蟬鳴蕭寺喜同遊前山日落杉松晚深夜風淸枕席秋明日分襟又何處江南江北路悠悠
送武全通處士歸章洪山一首
形影無辜消息沈登聞三擊血霑襟皇綱一日開冤氣青史千年重壯心卻望烏臺春樹老獨歸蝸舍暮雲深他時縱有徵書去雪滿空山不可尋
題義女亭一首
身殁蘭閨道自明郭南尋得舊池亭詩人愁立暮山碧賈客怨離春草青四座月沈疑掩鏡兩簷花動悟收屏
至今鄉裏風猶在借問誰家義女銘
寄殷堯藩先輩一首
十載聞名翰墨林為從知己信浮沈青山有雪諳松性碧落無雲稱鶴心帶月獨歸蕭寺遠翫花頻醉庾樓深尋思一見如瓊樹空把新詩盡日吟
吳門送振武李從事一首
晚促離筵醉玉缸伊州一曲淚雙雙欲攜刀筆從新幕更宿烟霞别舊牕胡馬近秋侵紫塞吳帆乘月下清江嫖姚若使傳書檄坐築三城看受降
夜泊松江渡寄友人一首
淸露白雲明月天與君齊棹木蘭船南湖風雨一相失夜泊橫塘心渺然內蘭字元作欄塗去木字添艹
送人歸吳興一首
綠水棹雲月洞庭歸路長春橋懸酒幔夜栅集茶檣箬葉沈溪暖蘋花遶郭香應逢柳太守為說過瀟湘
月夜期友人不至一首
坐待故人宿月華淸欲秋管絃誰處醉池閣此時愁風過渚荷動露含山桂幽孤吟不可曙昨夜更登樓
寄袁校書一首
擾擾換時節舊山琪樹陰猶乖青漢志空負白雲心廣陌塵埃遠重門管吹深勞歌極西望未省有知音內極西二字元係西望字粉塗重改
征西舊卒一首
少年乘勇氣百戰過烏孫力盡邊城難功添上將恩曉風聽戊角殘日倚營門自說輕生處金瘡有舊痕
王秀才自越見尋不遇題詩而迴因以酬寄一首
南齋知數宿半為木蘭開晴閣留詩徧春帆載酒迴烟
深揚子宅雲斷越王臺自有孤舟興無妨更一來
送客歸蘭谿一首
花下送歸客路長應過秋暮隨江鳥宿寒共嶺猨愁衆水喧嚴瀨羣峯抱沈樓因君幾南望曾向此中遊
贈王處士一首
歸卧養天眞鹿裘烏角巾茂陵閒久病彭澤醉長貧冠葢西園夜笙歌北里春誰憐淸渭北又老釣魚人
送張厚浙東謁丁常侍一首
凉露淸蟬柳陌空故人遙指淛江東靑山有雪松當澗
碧落無雲鶴出籠齊唱離歌愁曉月獨看征棹怨秋風定知洛下聲名士共說膺門得孔融
宿松江驛卻寄蘇州一二同志一首
候館人稀夜更長姑蘇城遠路蒼蒼江湖潮落高樓迥河漢秋歸廣簟凉月轉碧梧移鵲影露低紅草濕螢光名園詩侶應多思暮醉笙歌掩畫堂
寄雲際寺子敬上人一首
萬山秋雨水縈迴紅葉多從紫閣來雲冷竹齋禪衲薄已應飛錫過天台
遊楞伽寺一首
晚烟秋寺泛潮來水浸城根古堞摧盡日傷心人不見石楠花滿舊歌臺
送薛洪秀才南遊訪山習業一首
姑蘇城外柳初凋同上江樓更寂寥繞壁舊詩塵漠漠對牕寒竹雨蕭蕭憐君別路隨秋鴈盡我離觴任晚潮從此草玄應有處白雲青嶂一相招
夜歸孤山寺卻寄上盧郞一首
青雲有志路猶賒心在琴書似憶家醉别庾樓山色晚
夜歸蕭寺月光斜落帆露濕迴塘柳開院風驚滿地花他日此身須報德莫言空愛舊烟霞
贈桐廬房明府先輩一首
帝城春牓謫雲仙四海聲華二十年闕下書功無後輩卷中文字掩前賢官成每喜江山靜道在寧憂雨露偏自笑小儒非一鶚亦趨門屏冀相憐
贈裴處士一首
為儒白髮生鄉里早聞名暖酒雪初下讀書山未明字形翻鳥跡詩調合猨聲門外滄浪水知君欲濯纓
石池一首
通竹引泉脉泓澄深室盆驚魚翻藻葉浴鳥上松根殘日留山影高風耗水痕誰家洗秋藥來往自開門
送蘇協律從事振武一首
琴樽詩思勞更欲學龍韜王粲暫投筆呂虔初佩刀夜吟關月苦秋望塞雲高去去從軍樂鵰飛代馬豪
懷政禪師院一首
山齋路幾層敗衲學眞乘寒暑移雙樹光陰盡一燈風飄高竹雪泉漲小池冰莫訝頻來此修身欲到僧
送荔浦蔣明府赴任一首
路長春欲盡歌怨酒初酣白社蓮塘北青袍桂水南驛行盤馬道船宿避龍潭眞得詩人趣烟霞處處諳
秋夕有懷一首
念遠坐西閣華池涵月凉書迴秋欲盡酒醒夜初長露白蓮衣淺風淸蕙帶香前年此佳境蘭棹醉橫塘
秋霽寄遠一首
初霽獨登賞西樓多遠風橫烟秋水上疎雨陽夕中高樹下山鳥平蕪飛草蟲惟應待明月千里共君同
經故行宮一首
臺閣參差倚太陽年年花發滿山香重門勘鏁青春晚深殿垂簾白日長草色芊眠侵御路泉聲嗚咽遶宮牆先皇一去無迴駕紅粉雲鬟空斷腸
宣州開元寺贈惟直上人一首
曾與徑山為小師十年僧行衆人知夜深月色當禪處齋後鐘聲到講時經雨綠苔侵古畫過秋紅葉落新詩勸君莫厭江城客雖在風塵别有期
秋晚懷茅山石涵村舍一首
十畝山田近石涵石涵風俗舊曾諳簷前白艾驚春燕籬上青桑待晚蠶雲暖採茶來嶺北月明沽酒過溪南陵陽秋盡多歸思紅樹蕭蕭覆碧潭
送令閒上人一首
近日高僧更有誰宛陵山下遇閒師東林共許三乘學南國爭傳五字詩初到庾樓紅葉墜夜眠蕭寺碧雲隨秋江莫惜題佳句正是磷磷見底時
送上元王明府之任一首
莫言名重懶驅雞六代江山碧海西日照蒹葭明楚塞
烟分楊柳見隋隄荒城樹接沈書浦舊宅花連罨畫溪官滿定應歸未得九重霄漢有丹梯
東遊畱別李業秀才一首
煩君沽酒强登樓罷唱離歌說遠遊文字豈勞諸子重風塵何幸故人憂一程山路長侵夜十里家書動隔秋起凭欄干各垂淚又驅羸馬向東州
客有卜居不遂薄遊汧隴者因題絶句一首
海燕西飛白日斜天門遙望五侯家樓臺深鎻無人到落盡春風第一花
送鄭寂上人南遊一首
儒家有釋子年小學支公心出是非外跡辭榮辱中錫寒秦嶺月盃急楚江風惟恐故園思山秋梨葉紅
霅上宴別一首
山斷水茫茫洛人西路長笙歌留逺棹風雨寄華堂紅壁耿秋燭翠簾凝曉香誰堪從此去雲樹滿陵陽
留題李侍御宅一首
曾話平生志書齋幾見留道孤心易感恩重力難酬獨立千峯晚頻來一葉秋雞鳴應有處不學淚空流
行次白沙館先寄上河南王侍郞一首
夜程何處宿山疊樹層層孤館閒秋雨空堂停曙燈歌慙漁浦客詩學鴈門僧此志無人識明朝見李膺
重哭楊攀處士二首自號為綠雲翁
綠雲多學古黃髮竟無成酒縱山中性詩留海上名讀書新樹老垂釣舊磯平今日悲前事西風聞哭聲
從官任直道幾處脫長裾歿後兒猶小葬來人漸疎鄰翁占池館長吏覓圖書身賤難相報平生恨有餘
茅山題徐校書隱居一首
深居四十年語舊淚潺潺官滿春辭省兵來夜出關思隨江鶴遠心寄海鷗閒莫訝頻相訪前峯似故山
題倪處士舊居一首
儒翁九十餘舊向北村居生寄一壺酒死留千卷書欄摧新竹少池淺故蓮疎但有子孫在帶經還荷鋤
南鄰樊明府久不還家因題林亭一首
湘南官罷不歸來高閣經年掩綠苔魚溢池塘秋雨過鳥還洲島暮潮迴階前石隱棊終局牕外山寒酒滿盃借問先生獨何處遶籬疎菊又花開
下第貽友人一首
身在關西家洞庭夜寒歌苦燭熒熒人心高下月中桂客思往來波上萍馬氏識君眉最白阮公留我眼長靑花前失意共寥落莫遣東風吹酒醒
送楊發東歸一首
江花半落燕雛飛同客長安今獨歸一紙鄉書報兄弟還家羞著別時衣
貴遊一首
朝迴珮馬草萋萋年少恩深衞霍齊斧鉞舊威龍塞北
池臺新賜鳳城西門通碧樹開金鏁樓對靑山倚玉梯南陌行人盡迴首笙歌一曲暮雲低
宿咸宜觀一首
羽袖飄飄杳夜風翠幢歸殿玉壇空步虛聲盡天未曉露壓桃花月滿宮
紫藤一首
綠蔓穠陰紫袖低客來留坐小堂西醉中掩瑟無人會家近江南罨畫溪
越中一首
石城花暖鷓鴣飛征客春帆秋不歸猶自保郞心似石綾梭夜夜織寒衣
春日題韋曲席野老所居二首
背嶺枕南塘數家村落長鶯啼中婦懶蠶出小姑忙烟草近溝濕風花臨路香自憐非楚客春望亦心傷
遶舍徧桑麻村南第一家林繁樹勢直溪轉水紋斜竹院晝看筍藥欄春賣花故園歸未得到此是生涯
聞范秀才自蜀遊江湘一首
蜀道下湘渚客帆應不迷江分三峽響山竝九疑齊秋
泊鴈初宿夜吟猿正啼歸時愼行李莫到古城西
綠蘿一首
綠蘿縈數里本在草堂間秋色寄高樹晝陰籠近山移花疎處過斸藥困時攀日暮微風起難尋舊逕還
晚泊七里瀨一首
天晚日沈沈歸舟繫柳陰江村平見寺山郭遠聞碪樹密猿聲響波澄鴈影深榮華暫時事誰識子陵心
子陵釣臺貽行侶一首
故人天下定垂釣碧巖幽舊跡隨臺古高名寄水流鳥
喧羣木晚蟬急衆山秋更待新安月憑君暫駐舟
江上喜洛中友人繼至一首
戰馬兩河道風驚嵩少塵全家南渡遠舊友北來頻罷酒松桂晚賦詩蘭杜春何言今夜月同是洛陽人
宿東橫山瀨一首
孤舟路漸賒時見碧桃華溪雨灘聲急巖風樹勢斜獼猴懸弱蔓鸂鶒睡橫槎漫向山林宿無人識阮家
貽遷客一首
無機還得罪直道不傷情微雨昏山色疎籠閉鶴聲閒
居多野客高枕見江城門外長溪水憐君又濯纓
題韋山人山居一首
斸藥去還歸家人半掩扉山風藤子落溪雨豆花肥寺遠僧來少橋危客過稀不聞砧杵動應解製荷衣
再寄殷堯藩一首
直道知難用經年釣水濱宅從栽竹貴家為買書貧就學多名客登朝盡故人蓬萊自有路莫羨武陵春
陵陽送客一首
南樓送郢客西郭望荊門鳧鵠下寒渚牛羊歸遠村蘭
舟倚行棹桂酒掩餘樽重此一留宿前汀烟水昏
途經李翰林墓一首
氣逸何人識才高舉世疑禰生狂善賦陶令醉能詩碧水鱸魚思青山鵩鳥悲至今孤塚在荊棘楚江湄
錢唐靑山李隱居西齋一首
小隱西亭為客開翠蘿深處徧青苔林間掃石安棊局巖下分泉遞酒盃蘭葉露光秋月上蘆花風起夜潮來雲山遶屋猶嫌淺欲棹漁舟近釣臺
與鄭秀才叔姪會送楊秀才昆仲東歸一首
書劔功遲白髮新異鄉仍送故鄉人阮公留客竹林晚田氏到家荊樹春雪盡塞鴻南翥少風來胡馬北嘶頻洞庭烟月如終老誰是長楊諫獵臣
贈桐江隱者一首
潮去潮來洲渚春山花如繡草如茵嚴陵臺下湘江水解釣鱸魚能幾人
送宋處士一首
賣藥修琴歸去遲山風吹盡桂花時世間甲子須臾事逢著仙人莫看棊
陳宮怨一首
風暖江城白日遲昔人遺事後人悲草生宮闕國無主玉樹後庭花為誰
題旌儒廟一首
寒栢陰風萬古悲儒冠相枕死秦時廟前亦有商山路不學老翁歌紫芝
謝亭送客一首
勞歌一曲解行舟紅樹靑山水急流日暮酒醒人已遠滿天風雨下西樓
南遊泊松江驛一首
漠漠故宮地月凉風露幽雞鳴荒戍曉鴈過古城秋楊柳北歸路蒹葭南渡舟去鄉今已遠更上望京樓
松江懷古一首
故人今何在扁舟竟不歸雨餘山漠漠江闊樹依依暮色千帆落秋聲一鴈飛此時兼送别憑檻欲霑衣
孤鴈一首
昔年雙頡頏池上靄春暉霄漢力猶怯稻梁心已違蘆洲寒獨宿榆塞夜孤飛不及巢簷燕西風相逐歸
題李元之幽居一首
宅前雲水滿高興一書生垂釣有深意望山多遠情夜棊留客宿春酒勸僧傾未作干時計何人記姓名
長興里夏日寄南鄰避暑一首
侯家大道傍蟬噪樹蒼蒼開鏁洞門遠卷簾高館凉欄圍紅藥盛架引綠蘿長永日一欹枕故山雲水鄉
天街曉望一首
曉星低未央蓮闕迥蒼蒼疊鼓送殘月疎鍾迎早霜關河浮瑞氣宮館耀神光再拜為君壽南山高且長
早春懷江南一首
雲月有歸處故山淸洛南如何一花發春夢徧江潭
送友人自荊襄歸江東一首時友人新喪偶
商洛轉江濆一盃聊慰君劍愁龍失伴琴怨鶴離羣楚驛枕秋水湘帆凌暮雲猿聲腸斷夜應向雨中聞
洞靈觀冬青一首
霜霰不凋色兩株交石壇未秋紅實淺經夏綠陰寒露重蟬鳴急風多鳥宿難何如西禁柳晴舞玉欄干
送客南歸有懷一首
綠水暖靑蘋湘潭萬里春瓦樽迎海客銅鼓賽江神避雨沿楓岸看雲渡柳津長安一盃酒座上有歸人
送太昱禪師一首
禪牀深竹裏心與徑山期結社多高客登壇盡小師早秋歸寺遠新雨上灘遲别後江雲碧南齋一首詩
長安旅懷一首
久客怨良夜西風吹鴈聲雲移河色淺月泛露華清掩瑟獨凝思緩歌空寄情門前有歸路迢遞洛陽城
春望一首
南樓春一望雲水共昏昏野店歸山路危橋帶郭村晴烟和草色夜雨漲溪痕下岸誰家住殘陽半掩門
酬杜補闕初春雨中舟次橫江喜裴郞中相迎兼見寄之什一首
江館維舟為庾公暖波微綠雨濛濛紅檣迤邐春巖下朱旆聯翩曉樹中柳滴圓紋生細浪梅含香艷吹輕風郢歌莫問青山吏魚在深池鳥在籠
題衞將軍廟一首并序
將軍名逖陽羨人少習詩書仍學劍有武略二十七遊
并汾間神堯皇帝始揭義旗逖進備行列洎擒竇建德逖持挾槍劍前突後翼太宗顧而多之天下旣定第其功拜將軍宿衞以母老且病乞歸侍殘年辭旨哀激詔許之旣而以孝敬睦閨門以然信居鄉里及卒邑人懷之廟于荊溪之湄以平生弓甲懸東西廡下歲時祠祭焉或云頗福其土邑文士王敖撰碑詞實詳備惜乎國史闕載其功因題詩于廟壁
武牢關下護龍旂挾槊彎弧馬上飛漢業未興王霸在秦軍纔散魯連歸墳穿大澤埋金劍廟枕長溪掛鐵衣
欲弔忠魂何處問葦花楓葉雨霏霏
送前東陽于明府由鄂渚歸故林一首
結束征車換黑貂灞西風雨正蕭蕭茂陵久病書千卷彭澤先歸酒一瓢帆背夕陽湓水闊棹經秋月甑山遙殷勤為謝南谿侶白首螢牕未見招內湓字元作秋字注改
泛溪迴寄道元上人一首
南郭烟光異世間碧桃紅杏水潺潺猿來近嶺獮猴散魚下深潭翡翠閒猶阻晚風停桂檝欲乘春月訪松關幾囘策杖終難去洞口雲歸不見山
留別裴秀才一首
三獻無功玉有瑕更攜書劍客天涯孤帆夜別瀟湘雨廣陌春期鄠杜花燈照水螢千點滅棹驚灘鴈一行斜關河迢遞秋風急望見鄉山不到家
傷虞將軍一首
白首從軍未有名近將孤劍到江城巴童戍久能番語胡馬調多解漢行對雪夜窮黃石畧望雲秋計黑山程可知身死家猶遠汴水東流無哭聲
李定言自殿院銜命歸闕拜員外郞俄遷右史因寄一
首
白筆南征變二毛越山愁瘴海驚濤纔歸龍尾含鷄舌更立螭頭運兔毫閶闔欲開宮漏盡冕旒初坐御香高吳中舊侶君先貴曾憶王祥與佩刀
右唐郢州刺史許渾所書烏絲欄詩一百七十一篇眞蹟分上下凡二卷織組間錯辭格華古筆妙爛然見為三絶渾本丹陽人居丁卯澗予再仕是邦每過其舊居遐攬雲山慨想淸致未嘗不過車而式也安陽劉涇巨濟故與寶晉同時博雅尚古詩藏其家蓋
與太沖序俱在祕笈第一物之數嘗翦一幅易與杜介又一幅在駙馬都尉王詵第書史具焉字法柳而不俗信乎其確論也予家舊傳幅絹帖知其為晚唐詩嘉定癸未歲客有自中都攜來者始見首卷制作脗合序著五百餘篇合兩者纔得六十五首冥搜踰年復得後一卷略計所存未及半豈猶有待耶然書史謂涇所藏止百篇又豈未盡覩耶度王杜之所分蓄固已具是矣劍津再合已煥龍文珠浦復還益彰蠙貢兩卷皆印紹興御璽又有一半印蓋唐詩之存
而帝璽之信莫此若者
贊曰玉𥫽詩府旌陽仙驂鸞翳鳳珊瑚鞭羽裳雲錦朝帝垣天風戛佩披琅玕瑤階十二琪樹連珠暉璧魄環非烟手挼碧蘂丹葩鮮崑閬七七爭芳妍翩焉來下探九淵攫頷驚起龍正眠茫茫塵劫今幾年北斗柄爛東海田袖中琲琲輝且圓琤淙落筆如流泉烏欄錦褾餘百篇獄寶上燭牛斗纏御題小璽今宛然已散復合庸非天鯨魚東去雲浪翻晴晝詄蕩開虎關紫金浮玉月滿川大招為賦乘槎騫
叢書／武英殿聚珍版叢書／西臺集／卷十九／五言長律／早寒(P.20-1)..[清乾隆敕刻武英殿聚珍本]
早寒
十月淸宵永空齋已怯寒霜籬飛葉密風案拂沙乾晏叔狐裘穩公孫布被完簷澌方綴瓦井凍漸封幹飽食留鷹距虛驚落鴈翰誰來沽酒飲自笑典衣難想望存心曲嘻吟恣筆端河冰思澤國路雪寄長安邑邑爐灰
冷熒熒獨燼闌門前生計在葦蓆稱車單
叢書／武英殿聚珍版叢書／浮溪集／卷三十二／七言絶句／醉書(P.9-2)..[清乾隆敕刻武英殿聚珍本]
醉書
尊前和雨唱陽關紅燭熒熒照夜闌酒醒夢囘山月小水雲無際鴈聲寒
叢書／武英殿聚珍版叢書／茶山集／卷一／五言古詩／還守台州次陸務觀贈行韻(P.4-1)..[清乾隆敕刻武英殿聚珍本]
還守台州次陸務觀贈行韻
蟬噪高柳岸鷺飛遠沙汀蕭然感予懐淸靜游神庭老樹失故綠殘芳謝微馨胡為趣召節日日晨昬星放纜西興渡落帆浙江亭恭惟陛下聖萬國瞻儀刑黼座懸日月孤燈耿熒熒況復如許病自知不能廷所以乞閒散庶幾守沈冥方虞秋霜嚴翻得春露零再聞芸草香一洗海物腥父老喜我來無異化鶴丁兒童喜我來小
駟騎靑靑諒有隔生契不然定誰令四海習鑿齒幾年讀書螢新詩中律呂雖美無人聽鳴聲勿浪出坐待軒皇伶
叢書／武英殿聚珍版叢書／攻媿集／卷一百五／誌銘／績谿縣尉樓君墓誌銘(P.19-1)..[清乾隆敕刻武英殿聚珍本]
績谿縣尉樓君墓誌銘
先光祿有十丈夫子惟伯兄績谿尉生于紹興二年仲兄嚴州生于四年至七年而鑰始生二兄愛鑰厚期待尤遠硯席相從有師友之義伯兄年方三十有二而蚤世仲兄與鑰不堪手足之痛祭之以文有云左琴右書一室環堵熒熒夜燈共幾寒暑讀者悲之葬送之餘調
護孤嫠不一而足仲兄不勝先公之喪五十而終鑰益孤露上奉慈母以及二嫂下領諸弟從子幸不失雍熙之軌猶可樂也不幸丘嫂又亡矣哀哉兄卒于隆興元年十月丙子以十二月庚申葬于奉化縣長汀先祖冢舍之側嫂卒于慶元六年七月辛巳嘉泰改元得吉卜于禽孝鄉白石里徐隩之原二年二月甲申諸孤遷兄之藏以三月丙午朔奉夫人之柩合焉先葬泣以請曰渢滌不天父之葬不及銘今喪吾母忍死竭力以襄大事惟潛德懿行叔父知之爲詳請併登之石鑰亦爲之
泣念吾伯兄抱負不凡不見于用不惟他人莫知諸弟生晚亦不及知也欲無爲銘得乎兄諱鐊字昭聲世爲明之鄞人爲今慶元府曾祖常朝議大夫累贈金紫光祿大夫祖异徽猷閣直學士朝議大夫累贈少師父璩嘗權工部郞出知處州終朝議大夫累贈光祿大夫母汪氏今爲大寧郡太夫人兄生而英發少長風姿灑落從鄉先生游自力于學舉業之外哦詩結字遇其得意警拔淸新無不稱歎登覽勝地好風佳月必倡率儕輩觴詠酣適未始虛度寓處室亦必隨宜增葺拳石泓水
昌陽蘭蕙芬馥秀穎而燕居其中間作墨戲小山叢篠雅有思致及見杼山劉公慕用其人摹草書千文幾于亂眞又有幹才先公築室深入窮山取材董工身任其勞疎財好義篤于親故恨力之不足宗族託以吉凶事未嘗云難甚劇者亦談笑而辦人以遠業期之歲在戊寅光祿丞溧陽以郊祀恩補將仕郞次年中銓選授右迪功郞徽州績谿縣尉未赴今嗣秀王方守丹丘檄監大田酒庫勤于所職檢柅弊蠧不擾而事集能令一方之人惜其去詣郡乞畱未幾以小疾不祿使假之年其
自見于世者何止此而已耶嫂陳氏家番昜祖宗道父兗登政和八年進士科止于發運司幹官母太安人徐氏新城名族膳部公偉達之女也無子生三女嫂其季也光祿知烏戍鎭事從姑之夫吏部孫公邦亦新城人與徐氏親厚以膳部之壻爲屬遂締姻焉素有母訓歸而家人宜之嫁十六年而兄亡嫂方盛年幼穉纍纍長女始及笄而吾家淸貧又非今日比徐安人尚無恙欲嫁之自以幼更多難又爾寡居命也奈何矢死靡他一意俯育人已服其守義自爾斥去鉛華專靜勤約心計
精密銖積寸累五女遣嫁三子納婦雖次第成立而嫂氏亦爲之早衰年逾從心猶執婦道姑嫜娣姒歡然終身晚耽內典一絲不掛養痾自佚得壽七十有五中子漵後七月而卒女長適蔣與求次適奉直大夫知南劍州軍事朱軝次適迪功郞紹興府新昌縣尉兼主簿孫逢吉次適儒林郞添差建康軍節度推官趙師潯伍趙二壻及趙氏女亦俱亡矣孫七人曰棟年十三而夭曰機曰椷曰枝曰樾曰枚曰格孫女七人皆在室銘曰
嗚呼伯氏自立千仞齎志壯年其用勿盡孌彼賢配厥
有高節柏舟自誓以汔同穴俯仰疇昔首尾四紀稱于宗姻光于彤史徐隩之藏捨舊從新我爲詩之用啟後人
叢書／武英殿聚珍版叢書／章泉稿／卷二／五言律詩／雪後三首(P.32-1)..[清乾隆敕刻武英殿聚珍本]
陰巘猶施白朝林已沐靑墜烏飛蔌蔌射日粲熒熒便恐歸無迹聊須記所經耳聲幷目色佳處若為形
叢書／武英殿聚珍版叢書／絜齋集／卷二十三／古體詩／鳳仙花(P.19-1)..[清乾隆敕刻武英殿聚珍本]
鳳仙花
鳳仙窈窕姿階前爲誰容淺深十八本形貌紛不同或饒鮮明色巧笑雙頰豐或作掩抑態擡舉羞且慵憂彼
積雨摧愛此晴日烘施粉聊自喜奪朱巧爭雄熒熒似得意慘慘如無悰妍媸孰與分我欲爲靑銅西子信姝麗無鹽敢希蹤竝育亦已難我欲爲老農美者倍豐殖惡者加蘊崇花神夜見夢君何太悤悤正復容顔殊等是紫與紅何貴復何賤有淡還有濃氣類豈相絶塗澤間不工胡爲妄憎愛襟度殊未洪君看宇宙間物象無終窮化工大鑪鞲一一歸陶鎔而君獨褊心不少垂帡幪強分靑白眼力辨雌雄風物情固參差宇宙要擴充一笑謂花神嗟爾何顓蒙品彚豈無别畛域固有封有
生分美惡異路生西東如何暗且劣竝彼昌而丰剪□咸自取栽培本無功形聲及影響天然巧相從人才有邪正用舍歸至公不聞堪與猛下比顯與宮【案】宮原本作功複前韻攷漢書堪猛同時人亦無名功者應是馬宮今改正包含貴周徧能否難混融花神聞是語竦聽鞠爾躬再拜謝誨言堅壘不敢攻
叢書／武英殿聚珍版叢書／南澗甲乙稿／卷六／七言絶句／市人有弄虎者兒輩請觀飼以豚蹄覩其攫噬戲作四絕句(P.9-1)..[清乾隆敕刻武英殿聚珍本]
熒熒目色爲生寒蠻獠歌呼意自閒莫倚便能探虎穴勢還長越王炎
叢書／知不足齋叢書／歸潛志／卷之十四／詩／西崗呂大鵬鵬舉(P.6-1)..[清乾隆鮑廷博校刊本]
西崗呂大鵬鵬舉
擾擾人間世熒熒風燭光誰能逃厄數況復入吾鄉嵐秀充朝餒冰絃響夜堂堂中幽獨否昆季足徜徉
叢書／知不足齋叢書／默記..[清乾隆鮑廷博校刊本]
王朴仕周為樞密使五代自朱梁以用武得天下政事皆歸樞密院至今謂之二府當時宰相但行文書而已況朴之得君哉所以世宗纔四年間取淮南下三關所向成功時緣用兵朴多宿禁中一日謁見世宗屏人嚬蹙且倉皇歎嗟曰禍起不久矣世宗因問之曰臣觀元
象大異所以不敢不言世宗曰如何曰事在宗社陛下不能免而臣亦先當之今夕請陛下觀之可以自見是夜與世宗微行自厚載門而出至野次止於五丈河㫄中夜後指謂世宗曰陛下見隔河如漁燈者否世宗隨亦見之一燈熒熒然迤邐甚近則漸大至隔岸大如車輪矣其間一小兒如三數歲引手相指旣近岸朴曰陛下速拜之旣拜漸遠而沒朴泣曰陛下旣見無可復言後數日朴於李穀坐上得疾而死世宗旣伐幽燕道被病歸而崩明年而天授我宋矣火輪小兒葢聖朝火德
之盛兆豈偶然哉陸子履為先子言
叢書／知不足齋叢書／蘋洲漁笛譜／集外詞／西江月　擬花翁(P.15-1)..[清乾隆鮑廷博校刊本]
西江月
擬花翁
情縷紅絲冉冉嗁花碧𧙏熒熒迷香雙蜨下庭心一行愔愔簾影　北里紅紅短夢東風雁雁前塵稱消不過牡丹情中半傷春酒病
西湖遊覽志孫惟信字季蕃仕宋光宗時棄官隱西湖上為長短句好藝花卉自號花翁家徒壁立無旦夕之儲彈琴讀書晏如也旣卒安撫趙與𥲅葬之墓近水仙王廟仇仁近詩水仙分地葬詩人一片荒山野火焚薦菊有亭今作圃埽松無子謾留墳蝸牛負殼黏碑石老鶴攜雛入隴雲欲把管絃歌楚些卻憐度曲不如君　兩浙名賢錄孫惟信婺人工詩喜譚謔嘉定初嘗於大雪中登廬阜絕頂盡得其景物之詳作紀遊卷
叢書／知不足齋叢書／花外集／齊天樂　凡五首／齊天樂１　螢(P.7-2)..[清乾隆鮑廷博校刊本]
齊天樂螢
碧痕初化池塘草熒熒野光相趁扇薄星流盤明露滴零落秋原飛燐練裳暗近記穿柳生涼度荷分暝誤我殘編翠囊空嘆夢無準　樓陰時過數點倚闌人未睡曾賦幽恨漢苑飄苔秦陵墜葉千古淒涼不盡何人為
省但隔水餘暉𠊓林殘影已覺蕭疎更堪秋夜永
叢書／知不足齋叢書／潛虛／卷之首　第十四集目錄(P.1-1)..[清乾隆鮑廷博校刊本]
叢書／知不足齋叢書／清雋集／天高高(P.7-1)..[清乾隆鮑廷博校刊本]
天高高
天高高兮色靑靑夜沈沈兮星熒熒不知余命何所繫兮何星
叢書／知不足齋叢書／侯鯖錄／卷之五／元微之崔鶯鶯商調蝶戀花詞(P.8-2)..[清乾隆鮑廷博校刊本]
後數夕張君臨軒獨寢忽有人覺之驚歘而起則紅娘斂衾攜枕而至撫張曰至矣至矣睡何為哉並枕重衾而去張生拭目危坐久之猶疑夢寐俄而紅娘捧崔而至則嬌羞融冶力不能運支體曩時之端莊不復同矣是夕旬有八日斜月晶熒幽輝半牀張生飄飄然且疑神仙之徒不謂從人間至也有頃寺鐘鳴
曉紅娘促去崔氏嬌啼宛轉紅娘又捧而去終夕無一言張生辨色而興自疑曰豈其夢耶所可明者妝在臂香在衣淚光熒熒然猶瑩於茵席而已奉勞歌伴再和前聲
數夕孤眠如度歲將謂今生會合終無計正是斷腸凝望際雲心捧得嫦娥至　玉困海虞本潤花柔羞抆淚端麗妖嬈不與前時比人去月斜疑夢寐衣香猶在妝畱臂
叢書／知不足齋叢書／斜川集／卷之四／颶風賦(P.3-2)..[清乾隆鮑廷博校刊本]
颶風賦
仲秋之夕客有叩門指雲物而告予曰海氛甚惡非祲非祥斷霓飲海而北指赤雲夾日而南翔此颶之漸也子盍僃之語未卒庭戸肅然槁葉䔩䔩驚鳥疾呼怖獸辟易忽野馬之決驟矯退飛之六鷁襲土囊之一作而暴怒持一作掠衆竅之叱吸予乃入室而坐斂袵變色客曰
未也此颶之先驅爾少焉排戸破牖隕瓦擗屋礧擊巨石揉拔喬木勢翻渤澥響振坤軸疑屏翳之赫怒執陽侯而將戮鼓千尺之濤瀾襄百仞之陵谷吞泥沙於一卷落崩崖於再觸列萬馬而竝騖潰一作會千車而爭逐虎豹讋駭鯨鯤奔蹙類鉅鹿之戰殷聲呼而動地似昆陽之役舉百萬於一覆予亦為之股慄毛聳索氣側足夜拊榻而九徙晝命龜而三卜葢三日而後息也父老來唁酒漿羅列勞來僮僕懼定而說理草木之旣偃葺軒檻一作楹之已折補茅屋一作茨之罅漏塞牆垣之頽缺
已而山林寂然水波不興動者自止鳴者自停湛天宇之蒼蒼流孤月之熒熒忽悟且歎莫知所營嗚呼小大出一作生於相形憂喜因於所遇昔之飄然者若為巨邪吹萬不同果足怖邪蟻之緣也噓則墜蚋之集也呵則舉夫噓呵曾不能一作足以振物而施之二蟲則甚懼鵬水擊而三千摶扶搖而九萬彼視吾之惴慄亦爾汝之相莞均大塊之噫氣奚巨細之足辨陋耳目之不廣為外物之所變且夫萬象起滅衆怪耀炫求一作來髣髴於過耳一作目視空中之飛電則向之所謂可懼者實邪虛
邪惜吾知之晚也
叢書／古今醫統正脈全書／丹溪先生心法／丹溪心法論(P.2-1)..[民國十二年(1923)北京中醫社修補清光緒間江陰朱文震刊本]
不治已病治未病
與其救療於有疾之後不若攝養於無疾之先蓋疾成而後藥者徒勞而已是故已病而不治所以為醫家之法未病而先治所以明攝生之理夫如是則思患而預防之者何患之有哉此聖人不治已病治未病之意也嘗謂備土以防水也苟不以閉塞其涓涓之流則滔天之勢不能遏備水以防火也若不以撲滅其熒熒之光則燎原之焰不能止其水火旣盛尚不能止遏况病之已成豈能治
歟故宜夜臥早起於發陳之春早起夜臥於蕃秀之夏以緩之形無怒而遂其志以之食凉食寒而養其陽聖人春夏治未病者如此與鷄俱興於容平之秋必待日光於閉藏之冬以之歛神匿志而私其意以之食温食𤍠而養其陰聖人秋冬治未病者如此或曰見肝之病先實其脾臟之虛則木邪不能傳見右頰之赤先瀉其肺經之𤍠則金邪不能盛此乃治未病之法今以順四時調養神志而為治未病者是何意邪蓋保身長全者所以為
聖人之道治病十全者所以為上工術不治已病治未病之說著於四氣調神大論厥有旨哉昔黃帝與天師難疑荅問之書未嘗不以攝養為先始論乎天真次論乎調神旣以法於陰陽而繼之以調於四氣旣曰食飲有節而又繼之以起居有常諄諄然以養生為急務者意欲治未然之病無使至於已病難圖也厥後秦緩達乎此見晉侯病在膏盲漢籍按：「膏盲」疑為「膏肓」之誤。語之曰不可為也扁鵲明乎此視齊侯病至骨髓斷之曰不可救也噫惜齊晉之侯不知治未
病之理
