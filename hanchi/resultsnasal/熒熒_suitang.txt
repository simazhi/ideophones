集／總集／全唐文／全唐文／卷一百六十七／盧照鄰　二／釋疾文　并序／悲夫(P.1702-2)
悲夫
悲夫。事有不可得而已矣。是以古之聽天命者。飲淚含聲而就死。推不言兮焚於介山。妃不偶兮跂於嶷水。仰天而歎。員憤骨於吳江。下淚交頤。卿悲歌於燕市。天無雷兮聞蟻聚於牀下。家非牧兮見䍧生於奧裏。支離疏之五官已敗。哀駘它之六骸不美。求時夜兮求鴞炙。何逼迫之如此。為鼠肝兮為蟲臂。何煆煉之如彼。鬱拂沕滑兮中瞀亂。蟠薄煩冤兮長恨惋。出戶庭兮遊息。千萬里兮無極。杳兮靄。川綿曠兮水如帶。㟹兮籟。山㟪𡻱兮雲似蓋。萋兮綠。春草生兮長河曲。試一望兮心斷續。晚兮晼。夕鳥沒兮平郊遠。試一望兮魂不返。蘼蕪葉兮紫蘭香。欲往從之川無梁。日云暮兮涕沾裳。松有蘿兮桂有枝。有美一人兮君不知。氣欲絕而何為。孟夏兮恢台。楊柳散兮芙蓉開。葉初成兮蠶宛轉。花落盡兮燕徘徊。望夫君兮不來。形枯槁兮意摧頹。天何為兮愁苦。麥將秀兮多風。梅將黃兮屢雨。日色旰爛
兮流金而爍石。地氣燠煜兮滿室而充戶。神翳翳兮似灰。命綿綿兮若縷。一伸一曲兮比艱難乎尺蠖。九生九死兮同變化乎盤古。萬物繁茂兮此時。余獨何為兮腸邅迴而屢腐。圍棋廢兮時不可兮再來。鳴琴停兮人何時以重撫。秋風起兮野蒼蒼。蒹葭變兮露為霜。蟬悲翳兮聲斷。雁迷雲兮路長。摧折蕭條兮林寡色。顦顇芸黃兮草不芳。停劍兮懷舊友。天外兮思故鄉。願一見兮終不得。側身長望兮淚浪浪。遙兮遠。山谷縈迴兮屢轉。狀若登薊門兮望胡苑。斷兮連。井邑邱墟兮知幾年。又似登隴首兮見秦川。木葉落兮長年悲。紅顏謝兮鬢如絲。王孫來兮何遲遲。思公子兮涕漣洏。風嫋嫋兮雨淒淒。螢火飛兮烏夜啼。牽牛西北兮星已轉。織女縱橫兮河欲低。秋夜迢迢兮秋未極。愁人耿耿兮愁不息。有所思兮在天漢。欲往從之兮無羽翼。鬱金栧兮木蘭舟。青莎裳兮白羽裘。戲綠波兮坐芳洲。歡不停兮人不留。悵容與兮徒離憂。元冬慘兮陰氣凝。沸泉結兮炎洲冰。郊野昏兮寒沙漲。河海暗兮繁雲興。嚴風急兮密雪下。墐戶閉兮無留者。盼城郭兮。瓊為樹兮玉為樓。瞻通路兮。駕素車兮乘白馬。時眇眇兮歲冥冥。晝杳杳兮夜
丁丁。庭有霜兮月華白。室無人兮燈影青。披重衾兮魂悄悄。臥空牀兮目熒熒。御燻鑪兮長不暖。對巵酒兮憂恒滿。悲繚繞兮從中來。愁纏綿兮何時斷。重曰。四時兮代謝。萬物兮遷化。聽春鳥於春朝。聞秋蟲於秋夜。花覆地兮無待。河傾天兮不借。無靈草兮駐朽質乎千年。無雕戈兮迴踆烏乎三舍。夏日長兮繩繩。炎風暑雨兮相蒸。草木扶疏兮如此。余獨蘭單兮不自勝。元月兮祁寒。窮急景兮摧殘。霰雪雰雰兮長委積。人事寥寥兮悵漫漫。春秋冬夏兮四序。寒暑榮悴兮萬端。春也萬物熙熙焉感其生而悼其死。夏也百草榛榛焉見其盛而知其闌。秋也嚴霜降兮殷憂者為之不樂。冬也陰氣積兮愁顏者為之鮮歡。聖人知性情之紛糾。故歎之曰。子欲無言。吾將焉往而適耳。箕有峰兮潁有瀾。歌曰。歲去憂來兮東流水。地久天長兮人共死。明鏡羞窺兮向十年。駿馬停驅兮幾千里。麟兮鳳兮。自古吞恨無已。
集／總集／全唐文／全唐文／卷一百九十／楊炯　一／老人星賦(P.1922-2)
老人星賦
赫赫宗周。皇天降休。麗哉神聖。皇天降命。開綱布網。發號施令。河出圖兮五雲集。天垂象兮三光映。南極之庭。老人之星。煜煜爚爚。煌煌熒熒。秋分之旦見乎丙。春分之夕入乎丁。配神山之呼萬歲。符德水之兆千齡。晃如金粟。粲若
銀燭。比秋草之一螢。狀荊山之片玉。渾渾熊熊。懸紫貝於河宮。奕奕暐暐。曜明珠於漢水。其光也如丹。其大也如李。稽元命之攸述。按星經之所紀。見則化平主昌。明則天下多士。經始靈臺。嵯峨崔嵬。星則唐都講藝。氣則王朔呈材。晝觀雲物。夜察昭回。覩南郊之炳燿。欣北極之康哉。三公輔弼。庶官文武。獻仙壽兮祝堯。奏昌言兮拜禹。瞻太霄而踊躍。伏前庭而俯僂。萬人於是和歌。百獸於焉率舞。穆穆神皇。受天之祥。邈矣台州之北。窅然汾水之陽。貞明也者。日月同光。貞觀也者。天地為常。有混成之獨立。運元氣之茫茫。若夫大虹流渚。金天當宁。大電繞樞。軒轅受圖。殷馗則黃星見楚。雷煥則紫氣臨吳。青方半月。東井聯珠。辰極之齊七政。泰階之平六符。雖前皇之盛德。又何以加於此乎。至若甘露溢。醴泉出。蓂莢生。嘉禾實。鳳凰丹彩。騶虞白質。南海無波。東風入律。比夫皇穹之錫壽。何足以談其萬一。聖上猶復招列仙。擇群賢。日慎一日。元之又元。兵戈不起。至德承天。臣炯作頌。皇家萬年。
集／總集／全唐文／全唐文／卷二百二十／崔融　四／嵩山啟母廟碑(P.2220-2)
嵩山啟母廟碑
臣聞天地生成。其法自然之謂道。陰陽鼓舞。其功不測之謂神。然則物或類感。事因通變。乾棟傾而三光北馳。坤輿缺而百川東瀉。河淪越雟。有郡邑之為魚。水陷歷陽。有吏人之化鼈。訪遺蹤於女峽。風雨蕭條。徵往事於姑泉。絃歌響亮。盈虛靡定。合散焉常。不知誰子。既老氏之多懵。忽然為人。寧賈生之足辯。仰觀俯察。裁識幽明之故。原始反終。未窮生死之說。得於道而失於道。義有必然。出於機而入於機。理無或廢。知變化者。其知神之所為乎。臣謹按啟母廟者。蓋夏后啟之母也。漢避景帝諱。改啟之字曰開。厥後相傳。或為開母。而顧野王輿地志。盧元明嵩高記。並不尋避諱之旨。以為陽翟婦人。事不經見。諒無所取。粵若玉斗璇璣。李母之居鄰北極。金臺石室。王母之宅在西山。氣為母則群物以萌。月為母則容光必照。坤為母則上下交泰。后為母則邦家有成。故華胥履跡而雄氏孕。女登感神而炎運作。星流華渚而白帝生。月貫幽房而黑精降。明明有夏。穆穆塗山。予娶於度土之辰。女婚於台桑之地。搜奇帝
紀。摭異歸藏。束生發蒙而有迷。韓子稱賢而不朽。漢臣之筆墨泉海。陳其令名。秦相之一字千金。敘其嘉應。士歌南國。徒聞候禹之詞。石破北方。終見生余之兆。則郭璞所謂陽城西啟母石。李肜所謂嵩山南啟母祠。隋巢之說有徵。鴻烈之言無爽者矣。昔者鸞川之上。母變空桑。豚水之濱。男生破竹。美人之虹名螮蝀。仙婦之月作蟾蜍。精衛銜木而償冤。女尸化草而成殯。一作媚山崩蜀道。臺候婦而無歸。石立武昌。亭望夫而不及。論乎誕載。群下莫尊於帝王。語乎遷易。凡百無聞於感致。美矣哉。不可得而稱也。大唐革去故。鼎取新。與運而生。繼天而作。握乾坤而造物。海內知春。闢混沌而為家。域中無外。天皇膺歷。數順謳歌。金櫃玉版。服皇王之能事。衢室廟堂。承祖宗之茂烈。垂衣裳而作元后。端拱北辰。負黼扆而朝諸侯。嚮明南面。周邦赫赫。其道洽於成康。漢室巍巍。其化鍾於文景。東漸西被。遠安邇肅。海三年而無波。雲連月而不散。天瑞降。地符昇。靈鳳五文。歲時來苑囿。神龍八卦。昏旦遊池沼。禮云乎哉。無取於周旋揖讓。樂之謂也。必在於移風易俗。司祿益富。家國於是乎有餘。司命益年。臣人於是乎不夭。明王三懼。未嘗遺
戒慎之心。天子四鄰。莫能展弼諧之用。家安其業。但聽於鄰雞。人得其和。遂同於野鹿。表讖記。奏河圖。四十六事之著明。曷云尚也。登太山。禪梁甫。七十二封之可識。何以加乎。且夫窮聖神。備道德。滋萌元氣。開闢太初。斯乃天皇氏之所以應乎天也。依土地。明神靈。駕六羽而上騰。度九州而下濟。斯乃人皇氏之所以順乎人也。造書契。教畋漁。合五緯而節四時。登九天而類萬物。斯乃犧皇氏之所以制人法也。務播殖。該變通。嘗藥以救兆人。聚貨而交天下。斯乃農皇氏之所以興人利也。振夔鼓。載龍旗。天則元女授符。帝則黃神降斗。斯乃軒轅氏之所以除人害也。均度量。正都邑。惣秋令於金天。分瑞官於鳳紀。斯乃帝昊氏之所以為人極也。潔祭祀。義鬼神。履時以象天。養財以任地。斯乃帝頊氏之所以為人教也。秋乘馬。春乘龍。順三辰而天道平。建五正而人事理。斯乃帝辛氏之所以為人政也。明如日。晦如陰。人無識其名。帝何力於我。斯乃帝堯氏之所以昭君德也。聞一善。舉八才。帝唱動而爛星雲。天歌發而蹌鳥獸。斯乃帝舜氏之所以章后功也。夫三統者道之大。五行者生之宗。三皇法之而列。五帝則之而序。道以三興。
德以五立。非天下之至聖。孰能兼於此乎。而猶雖休勿休。損之又損。下明詔。發德音。尊天而重人。省方而巡狩。舉星畢。曳雲梢。召風伯以清塵。命山靈而護野。馳洛邑。騖襄城。天迴而地游。雲合而霧沓。周穆王來遊太室。先徵夏啟之居。漢武帝有事嵩邱。即訪姒開之石。徒觀其丹青歲古。霜露年侵。聖情有睠。興言改葺。其山則古文之外方。其地則新邑之中土。銘壇邐迤。斜分玉女之臺。碑闕相望。近對石人之廟。金草生而五色。貝樹長而三花。紫雲合沓於溪㵎。白霧氛氳於巖嶺。考之易林。信為神明所伏。求之遁甲。固以威靈肅然。夫其命有司。乘務隙。因高背下。察隱嶙之餘基。審日觀星。揆摧殘之落構。周官置臬。郢匠揮斤。異態神行。全模化造。紅葩奪日。飛累榭於山閒。綺綴衝風。架迴廊於木末。仙人在棟。神女臨窗。周施玳瑁之椽。徧覆琉璃之瓦。赤玉為階甃。黃金作門闕。山如白岸。樹似青溪。羞蘊藻於前庭。藉生芻於後徑。蘭香夾水。居然洗沐之資。竹帚臨風。自隔囂塵之境。夢臺雲雨。宋玉對而先驚。楚壁山川。屈原書而幾倦。壽宮憺兮不擾。象設安兮逾肅。霜羅曳曳。雲錦披披。鴛鴦褥兮翡翠幬。白羽扇兮青絲履。垂玉鸞之珮。
若往而若還。戴金雀之釵。不長而不短。其居處也。曖曖昧昧。陰閉陽開。其被服也。煌煌熒熒。霞駮雲蔚。鼎俎則麟胎鳳卵。烝蕙燃蓂。餌膳則木蜜金膏。玉漿瓊酒。當是時也。合五岳。訊九魁。選太陰。命元闕。馮夷鳴鼓。女媧清歌。左蒼龍兮吹篪。右白虎兮緪瑟。金真拂座。玉女焚香。肅肅習習。天媛來風雨。雰雰霏霏。神姬下霜雪。孔雀飛而儀鳳舞。弄玉邀歡。軿車合而羅綺陳。智瓊陪宴。麻姑服道。變海水而來遊。織婦希風。填河津而下謁。洛妃綽約。江妃緜眇。元女以明月為珠。素女以穨雲作髻。九天真母。八極夫人。畢集於茲矣。青霞衣兮翠雲裘。靈連蜷兮既留車。迴風兮馬飛。電視倏忽兮無見。昔者濟陰山下。降堯母之精靈。湘川水曲。留舜妃之響像。壝壇或在。徒聞介福之名。棟宇不修。誰辨安歌之處。豈知夫三仙福地。百姓尊祠。挾王者之都畿。當聖人之順動。犧牲玉帛。可以洽氣和神。幼婦外孫。可以披文相質。虔奉綸旨。式陳壯觀。雖周人作詩。自得后妃之美。而魏臣獻賦。終慚神女之工。敢作銘曰。
九州地險。五岳天中。蛟龍洞穴。日月仙宮。蓄洩雲霧。震蕩雷風。笙歌近接。鍾鼓遙通。其一昔在媯帝。洪泉未塞。昏墊下
人。汎濫中國。於鑠大禹。顯允天德。龍畫旁分。螺書徧刻。其二佩文北海。省土南方。還從碣石。更下台桑。子娶有禮。我都攸昌。八年不顧。四載維荒。其三宛委既登。轘轅佇鑿。家室誤往。熊羆方作。天道幽祕。生涯糾錯。其化則遷。其靈是託。其四虙妃之館。仙女之臺。物類通感。精魂去來。巫山廟立。漢水祠開。壝壇歲古。棟宇年摧。其五皇矣大唐。麗哉神聖。膺圖受籙。體元居正。赫赫高祖。天有成命。明明太宗。於茲為盛。其六重光累洽。下武嗣文。負扆而化。垂衣以君。三靈肸蠁。六氣氤氳。魚鼈咸若。雞犬相聞。其七重譯請命。殊鄰稟朔。化及中孚。風移大朴。天秩百禮。人和萬樂。汾水可遊。崑山何邈。其八隨巢舊說。夏啟遺居。盛德不泯。嘉聲在諸。周王轉蹕。漢帝迴輿。聿懷降鑒。其祀如初。其九虞衡掌木。班倕葺宇。虹亘梅梁。龍盤桂柱。草積庭院。水周堂廡。石室置儔。軒宮為輔。其十珠簾洞卷。玉座含清。金翠玓瓅。羅縠輕明。儀形若動。侍衛疑生。依稀有物。惝怳無聲。其十一帝子湘川。天孫漢曲。翩緜縹眇。躊躇躑躅。神女弄珠。靈妃啟玉。倏來忽往。星繁電燭。其十二壯矣麗矣。神之聽之。聰明是屬。景福無欺。夫人立館。幼婦鐫辭。巍巍皇室。萬萬餘基。其十三
集／總集／全唐文／全唐文／卷二百三十四／張楚金／樓下觀繩伎賦(P.2362-2)
樓下觀繩伎賦
惟千秋之令節。啟聖壽兮無疆。詔百辟以高會。挾宸歡而未央。地勝樓闢。天清氣涼。禮容克備。樂府斯張。翕赫曶霍。熒熒煌煌。伊曠古之未有。豈名言之得詳。迺有殊伎特異。呈材累至。動不勤物。用非假器。觀夫立象。蓋取諸意。本自宮中之傳。名為索上之戲。掖庭美女。和歡麗人。身輕體弱。絕代殊倫。被羅縠與珠翠。鋪瓊筵與錦茵。其綵練也。橫亘百尺。高懸數丈。下曲如鈎。中平似掌。初綽約而斜進。竟盤姍而直上。或徐或疾。乍俯乍仰。近而察之。若春林含耀吐陽葩。遠而望之。若晴空迴照散流霞。其格妙也。窈窕相過。蹁躚卻步。寄兩木以更躡。有雙童而並騖。還迴不恒。踴躍無數。驚駭疑落。安然以住。雖保身於萬齡。恃君恩於一顧。節應鐘鼓。心諧律呂。履冰谷兮徒云。臨焦原兮虛語。是時
齊謳輟響。趙舞掩色。絲桐發而沮勢。丸劍調而挫力。方今寰海清。太階平。兵革不用兮國無征。風雨既洽兮年順成。上曰可樂。人胥以亨。大則有燾載之義。小則無角抵之名。固端拱而成理。豈繫物而為程者哉。
集／總集／全唐文／全唐文／卷二百五十八／蘇頲　九／涼國長公主神道碑(P.2613-2)
涼國長公主神道碑
乾坤既分。彖象攸配。變則成女。終於歸妹。惟長公主乎。公主諱㝹。字花粧。我興家邦。天錫宗社。昌運及五聖。真享鴻名。聖期至六神。武膺駿命。道闕六字焉絪縕構極。倬彼雲漢。的瀝乘春。華如桃李。順顏承志。約禮知節。得繭館從蠶之儀。採公宮習史之藝。載瞻湯沐。爰賦井田。其創也與多於仙源。其徙也稱長於涼國。故丞相虞公太原溫彥博曾孫曦。台揆門閥。風流儒雅。僉諧是圖。歷選伊尚。君子至止。碩人其頎。協時之吉。備典之實。雜珮明璫。褧衣錦裳。熒熒煌煌。有秀有芳。居迴暎以虹倚。動群超而翠翔。媛成肅雍。侯守祿位。貴則能降。降而不驕。勞而在勤。勤則不匱。未嘗有也。皇嘉之而謂曰。台。和以樂。變乎風。揮五絃之盡美。觀萬
物之從令。欲同聽。乃親故。特傳於汝。公主清揚神潔。妙指心閑。猶白雪之詞。冥通則應。類青谿之曲。多領悟皆賞。初榮賜以得。後誡盈而散。恩過魯元。王豈上邑。寵逾竇太。常豈臨山。每絕館陶之祈。自無昭平之贖。粹溫而敏。靜好而詳。以北渚之愁若何。西方之聖如是。大修圓果。深入至空。竟而瑤草淪霜。桂枝辭月。開元十二載八月辛巳。遇疾薨於京邸永嘉里第。享年三十八。嗚呼哀哉。上徹懸久悼。臨次增涕。京尹護喪。群司蕆事。其年仲冬壬午。陪葬於橋陵。生資敬愛。歿效充奉。蕭史樓中。鳳音何望。軒轅臺下。龍得仍攀。子西華等。扶杖而立。茹荼以泣。潺湲赴賓。憫默觀者。羽葆容裔。翰林酸嘶。又昭乎遺風。誰著縑簡。垂厥後代。諒憑刊刻豐碑詔立。睿札親紆。捧戴則奔馳四靈。光華則迴薄七耀。明山可轉。況連於銳𨦠。元圃惟積。重錯於琅玕。俾銅縷之湮沈。由寶書而飛動。禮臣不佞。敢作銘曰。
天其有章。銀漢玉潢。我則有祥。霄明燭光。柔祗不忒。芳問允塞。何彼穠矣。其儀是則。鳳凰于飛。公子同歸。琴瑟在御。德音莫違。何泬寥之素秋兮。獨杳杳之元夜。何闇忽之誰忍兮。痛明靈之不借。清霜皛月。楚挽將發。流吹結雲。秦聲
不聞。惟聖皇兮固金石。噫長主兮森松柏。榮以悼之兮長不斁。
集／總集／全唐文／全唐文／卷二百九十六／呂令問／雲中古城賦(P.2996-2)
雲中古城賦
正北曰并。有唐作京。密近戎狄。張皇甲兵。尹也總居守之任。將也當節制之名。故卒乘輯睦。而王都肅清。於是斷武誼。按亭燧。電轉前旌。風飄橫吹。楊葉箭的。蓮花劍騎。下代郡而出雁門。抵平城而入胡地。挾纊稱暖。投醪必醉。則知撫之者誠難。用之者不易。是時陰閉群山。寒彫眾木。川平塞迥。冰飲霜宿。慷慨乎大荒。倘佯乎遊目。區脫潛遁。屠耆懾逐。訴古城之謂何。傳魏家之所築。伊昔晉京板蕩。海縣沸騰。不有所命。將何以興。王師赫怒。爰整其旅。霧集雲屯。龍驤鳳舉。棄萬里之沙漠。傍五原之風土。肇為此都。實惟太祖。夫其規典章。辨封疆。池桑乾之水。苑秦城之牆。百堵齊矗。九衢相望。歌臺舞榭。月殿雲堂。開儒士於璧沼。貯美人於玉房。翕習沸渭。熒熒煌煌。取威定霸。於是乎在。施令
作法。罔或不臧。武破六州之內。文宅三川之陽。何其壯也。既而年代倏忽。市朝遷徙。干戈鼙鼓之雄。綺羅絲竹之美。孰不煙散雨絕。沙埋灰委。樹名歡而詎存。鳥稱樂而俱死。危堞既覆。高墉復夷。寥落殘徑。依稀舊墀。榛棘蔓而未合。苔蘚紛乎相滋。伏熊鬭贙。騰麕聚麋。常鳴悍鷩。乍嘯愁鴟。不可勝紀。但令人悲。胡風起兮馬嘶急。漢月生兮雁飛入。可憐久戍人。懷歸空佇立。有客志遠才雄。秉義由衷。負詩書禮樂之用。蘊蕭曹魏邴之風。虜庭高枕。河源鑿空。霜犯髩而先白。塵染顏而少紅。三為都護。五掌元戎。益封而廣國。事利而業崇。獨見淩雲而作賦。誰言坐樹而論功者哉。
集／總集／全唐文／全唐文／卷三百三／崔明允／大唐平陽郡龍角山慶唐觀大聖祖元元皇帝宮金籙齋頌(P.3083-1)
大唐平陽郡龍角山慶唐觀大聖祖元元皇帝宮
3083-2
金籙齋頌
空洞之中。溟涬之際。靈文尚矣。混成眹焉。混成者何。象帝之先。靈文者何。龍漢之年。五劫交周。尊神遞運。九炁列正。元始自然。冶於流火之庭。鍊於陽明之館。二儀得之以定位。三景得之以發光。赤明開圖。碧落普度。元元奄有大道。遂荒真宗。天法之以無倪。皇仰之而未及。犧軒應運。堯舜乘時。均至化而思齊。酌元風而殆庶。獨立千古。湛兮若存。首出百王。悠兮不極矣。粵若聖祖。系襲神宗。先天不違。後天繼代。錫允慶遠。流派祥長。國家纂戎。欽承前烈。三合一德。六𦯧同道。平陽郡元元宮者。興王之肇兆也。惟初授命。載告休徵。權輿靈跡。俶落祠宇。昭彰於國史。乃今昇平。永配嘉瑞。增修清廟。大建閟宮。明白於御碑。因吾道為天下程。由茲地為天下式。非夫至聖。孰能與之哉。皇帝御辨無為。齊心正一。寤寐有感。髣髴真容。昭孝孫之精誠。貽烈祖之元訓。開元得聖象。天寶獲靈符。丕慶再集而繁昌。至教遂興而畢備。祗崇冊禮。其高莫二。衮龍克光於像設。冕旒追尊於帝位。猗那商頌。生人周雅。儔之於昔。今則過焉。於鑠茲山。會神之㝢。西對姑射。北鄰天柱。實通仙之祕府也。
正殿肅穆。廣廷森沈。峰巒左右。松栝交陰。總虛無以靜深也。石壇重階。瓴甓環甃。隱訣參伍。洞章獲持。三元表辰。八月降誕。每至日展法於斯。修金籙齋。啟玉皇印。道家之寶。王者之儀。靡盛於此矣。乃開乾門。闢坤戶。氣宏廣莫。風和不周。八卦行乎其中矣。仰列宿。躡魁罡。落日淪陰。夕時沆瀣。六甲佐乎其旁矣。仙侶頒次。羽人步虛。朝拜九天。醮祠五老。想鈎陳則黃雲垂覆。存太乙則白鶴來翔。其餘侍香金童。傳言玉女。縹緲煙景。徘徊元空。求之希微。宛如契合。惟鎮皇極。叶時邕。外以廓清萬里。戎夷向化。內以乂安兆庶。年穀滋稔。感格澤。興昌光。動植生成。陰陽氣茂。利兵所指。則戢干戈。靈官所臨。則消疵厲。矧感通上界。神降祺福。景命來假。天子萬年者乎。觀主臣郭處寂。虔恭是勤。夙夜匪懈。稟師之籙。佩嶽之符。躬執科儀。爰謀法要。開元十六載。御題觀額。因隸於茲。二十五年。上疏議齋。帝俞其請。於是內使高真。自王城而至。綸音祕旨。從天上而來。諸侯肅臨。郡邑蕆事。革故垣棟。鼎新經像。彤彩赩赩。金光熒熒。曾是所營。曾是有成。利乎永貞。太守臣裴朓並寮屬等。惟道孚敬。誼形於政。奉敭休慶。臮合觀徒眾等。皆相與遵乃宗
極。體乎自然。熙澹漠於元和。抃恬愉於大順。微臣嘗佐汾邑。親覩聖蹤。強名道原。用述真宰。從窅冥而辨物。因象罔而得之。其詞曰。
三炁之宗。粵元元始。朱靈丙午。赤明斯起。太上道君。託胎洪氏。後天合德。其惟我李。爰初啟運。符命歸唐。海縣攸屬。六𦯧重光。天寶是應。萬壽無疆。大君推策。考歷元陽。空元之中。自然妙有。無鞅之眾。勃勃珠口。迎不見前。隨不見後。外物雖變。我法彌久。龍角嵯峨。肇興靈跡。仙宮乃建。清都伊宅。洞裏天長。寰中地隔。皇矣大道。臨下有赫。金籙祕訣。玉冊元言。陛壇之禮。象法之門。聖祖貽訓。來告孝孫。於茲授命。永保元元。克昌厥後。大慶常存。刊此樂石。以奉至尊。
集／總集／全唐文／全唐文／卷三百三十三／王諲／明堂賦(P.3374-2)
明堂賦
大唐混合寰宇。開張時雍。體黃中之一德。居紫微之九重。既而成化再造。天下有道。得綵鳳之靈圖。據飛龍之大寶。美其歷數會昌。累葉重光。真宰無為。盛先天之景業。聖人有作。立配帝之明堂。寫神規之大造。嶷崇基之正陽。燐燐爛爛。熒熒煌煌。徒觀其藻畫周設。彫刻具美。綺寮豁達以
生風。重檐周流以藏晷。嶔崟崎嶬。狀崑岳含霧而插天衢。隆崇峍屼。若蓬萊駕鼇而涌海水。屹乎氤氳。孤標紫氛。璇題皓飾。金鋪洞文。拱星辰以端居。傍眺白日。馮軒檻以直視。俯見青雲。爾乃環曲析。構重屋。蓮銜綺井。豔窋叱以垂珠。階接彤庭。影連延而造玉。若夫靈姿眾出。詭變叢生。畫栱攢施。龍桷參差以星布。陰室晝朗。粉垣皎曜以月明。及夫四海波晏。一人有慶。寒風初盡。陽月既正。蠻夷颯沓以來王。文物葳蕤以交映。信所謂不宰而合通。居中而作聖。
集／總集／全唐文／全唐文／卷三百四十七／李白　一／明堂賦　并序(P.3518-2)
明堂賦并序
昔在天皇。告成岱宗。改元乾封。經始明堂。年紀總章。時締構之未輯。痛威靈之遐邁。天后繼作。中宗成之。因兆人之子來。崇萬祀之丕業。蓋天皇先天。中宗奉天。累聖纂就。鴻勳克宣。臣白美頌。恭惟述焉。其辭曰。
伊皇唐之革天創元也。我高祖乃仗大順。赫然電發以首之。於是橫八荒。漂九陽。掃叛渙。開混茫。景星耀而太階平。虹蜺滅而日月張。欽若太宗。繼明重光。廓區宇以立極。綴蒼昊之頹綱。淳風沕穆。鴻恩滂洋。武義烜赫於有截。仁聲
馺沓乎無疆。若乃高宗紹興。拓統錫羨。神休旁臻。瑞物咸薦。元符剖兮地珍見。既應天而順人。遂登封而降禪。將欲考有洛。崇明堂。惟厥功之未輯兮。乘白雲於帝鄉。天后勤勞輔政兮。中宗以欽明克昌。遵先軌以繼作兮。揚列聖之耿光。則使軒轅草圖。羲和練日。經之營之。不彩不質。因子來於四方。豈殫稅於萬室。乃準水臬。攢雲梁。罄玉石於隴坂。空瓌材於瀟湘。巧奪神鬼。高窮昊蒼。聽天語之察察。擬帝居之將將。雖暫勞而永固兮。始聖謀於我皇。觀夫明堂之宏壯也。則突兀曈曨。乍明乍蒙。象太古元氣之結空。巃嵸頹沓。若嵬若嶪。似天閫地門之開闔。爾乃劃岝𡿃以嶽立。郁穹崇而鴻紛。冠百王而垂勳。燭萬象而騰文。窙惚恍以洞豁。呼嵌嵓而傍分。又比夫崑山之天柱。矗九霄而垂雲。於是結構乎黃道。岧嶢乎紫微。絡勾陳以繚垣。闢閶闔而啟扉。崢嶸嶒嶷。粲宇宙之光輝。崔嵬赫奕。張天地之神威。夫其背泓黃河。垠漱清洛。太行卻立。通谷前廓。遠則標熊耳以作揭。豁龍門以開關。點翠彩於鴻荒。洞清陰乎群山。及乎煙雲卷舒。忽出乍沒。岌嵩噴伊。倚日薄月。雷霆之所鼓蕩。星斗之所伾仡。拏金龍之蟠蜿。挂天珠之硉矹。勢
拔五嶽。形張四維。軋地軸以盤根。摩天倪而創規。樓臺崛岉以奔赴。城闕嶔崟而蔽虧。珍樹翠草。含華揚蕤。目瑤井之熒熒。拖玉繩之離離。㨖華蓋以儻漭。仰太微之參差。擁以禁扃。橫以武庫。獻房心以開鑿。瞻少陽而舉措。採殷制。酌夏步。雜以代室重屋之名。括以辰次火木之數。壯不及奢。麗不及素。層檐屹其霞矯。廣廈鬱以雲布。掩日道。遏風路。陽烏轉影而翻飛。大鵬橫霄而側度。近則萬木森下。千宮對出。熠乎碧光之堂。炅乎瓊華之室。錦爛霞駮。星錯波泐。颯蕭寥以颼飀。窅陰鬱以綿密。含佳氣之青蔥。吐祥煙之鬱律。九室窈窕。五闈聯綿。飛楹磊砢。走栱夤緣。雲楣立岌以橫綺。綵桷攢欒而仰天。皓璧晝朗。朱甍晴鮮。赬欄各落。偃蹇霄漢。翠楹迴合。蟬聯汙漫。沓蒼穹之絕垠。跨皇居之大半。遠而望之。赫煌煌以輝輝。忽天旋而雲昏。迫而察之。粲炳煥以照爛。倏山訛而晷換。跨蓬壺之海樓。吞岱宗之日觀。猛虎失道。潛虯蟠梯。徑通天而直上。俯長河而下低。玉女攀星於網戶。金娥納月於璇題。藻井彩錯以舒蓮。天牕赩翼而銜霓。扶標川而失足。擬跟絓而罷躋。要離歘曤而外喪。精視冰背而中迷。亘以複道。通乎宮垣。坌入西
樓。實為崑崙。三事庶尹。正儀躅以出入。九夷五狄。順方面而來奔。其左右也。則丹陛崿崿。彤庭煌煌。列寶鼎。歊金光。流辟雍之滔滔。象環海之湯湯。闢青陽而啟總章。廓明臺而布元堂。儼以太廟。處乎中央。發號施令。采時順方。其閫閾也。三十六戶。七十二牖。度筵列位。南七西九。白虎列序而躨跜。青龍承隅而蚴蟉。其深沈粵密也。則赤熛掌火。招拒司金。靈威制陽。汁光權陰。坤斗主土。據乎其心。若乃熠燿五色。張皇萬殊。人物禽獸。奇形異模。勢若飛動。瞪眄睢盱。明君暗主。忠臣烈夫。威政興滅。表賢示愚。於是王正孟月。朝陽登曦。天子乃拖蒼王。轡蒼螭。臨乎青陽左个。方御瑤瑟而彈鳴絲。展乎國容。輝乎皇儀。傍瞻神臺。順觀雲之軌。俯對清廟。崇配天之規。欽若肸蠁。維清緝熙。崇牙樹羽。熒煌葳蕤。納五服之貢。受萬邦之籍。張龍旗與虹旌。攢金戟與玉戚。延五更。進百辟。奉珪瓚。獻琛帛。周旋俯僂。儼容疊跡。乃潔菹醢。修粢盛。奠三犧。薦五牲。享於神靈。太祝正辭。庶官精誠。鼓大武之隱轔。張鈞天之鏗鍧。孤竹合奏。空桑和鳴。盡六變。齊九成。群神來兮降明庭。蓋聖主之所以孝治天下。而享祀窅冥也。然後臨辟雍。宴群臣。陰陽為庖。
造化為宰。餐元氣。酌太和。千里鼓舞。百寮賡歌。於斯之時。雲油雨霈。恩鴻溶兮澤汪濊。四海歸兮八荒會。哤聒乎區㝢。駢闐乎闕外。群臣醉德。揖讓而退。而聖主猶夕惕若厲。懼人未安。乃目極於天。耳下於泉。飛聰馳明。無遠不察。考鬼神之奧。推陰陽之荒。下明詔。班舊章。振窮乏。散敖倉。毀玉沈珠。卑宮頹牆。使山澤無間。往來相望。帝躬乎天田。后親於郊桑。棄末反本。人和時康。建翠華兮萋萋。鳴玉鑾之鉠鉠。遊乎昇平之圃。憩乎穆清之堂。天欣欣兮瑞穰穰。巡陵於鶉首之野。講武於驪山之旁。封岱宗而祀后土。掩栗陸而包陶唐。遂邀崆峒之道。禮汾水之陽。吸沆瀣之精英。黜滋味之馨香。貴理國其若夢。遊華胥之故鄉。於是元元澹然。不知所在。若群雲從龍。眾水奔海。此真所謂我大君登明堂之政化也。豈比夫秦趙吳楚。爭高競奢。結阿房與叢臺。建姑蘇及章華。非享祀與嚴配。徒掩月而淩霞。由此觀之不足稱也。況瑤臺之巨麗。復安可以語哉。敢揚國美。遂作辭曰。
穹崇明堂。倚天開兮。巃嵸鴻濛。搆瓌材兮。偃蹇坱。邈崔嵬兮。周流辟雍。岌靈臺兮。赫奕日星噴風雷。宗祀肸蠁王
化恢。鎮八荒兮通九垓。四門啟兮萬國來。考休徵兮進賢才。儼皇居而作固。窮千祀兮悠哉。
集／總集／全唐文／全唐文／卷三百五十九／杜甫　一／有事於南郊賦(P.3641-2)
有事於南郊賦
蓋主上兆於南郊。聿懷多福者舊矣。今茲練時日。就陽位之美。又所以厚祖考通神明而已。職在宗伯。首崇禋祀。先是春官條頌祇之書。獻祭天之紀。令泰龜而不昧。俟萬事之將履。掌次閱氊邸之則。封人考壝宮之旨。司門轉致乎牲牢之繫。小胥專達乎懸位之使。二之日朝廟之禮既畢。
天子蒼然視於無形。澹然若有所聽。又齋心於宿設。將旰食而匪寧。旌門坡陁以前騖。彀騎反覆以相經。頓曾城之軋軋。軼萬戶之熒熒。馳道端而如砥。浴日上而如萍。掣翠旄於華蓋之角。彗黃屋於鉤陳之星。神仙戌削以落羽。魍魎幽憂以固扃。戰岐慄華。擺渭掉涇。地回回而風淅淅。天泱泱而氣青青。甲冑乘陵。轉迅雷於荊門巫峽。玉帛清迥。霽夕雨於瀟湘洞庭。於是乘輿。霈然乃作。翳夫鸞鳳將至以沖融。寥廓不可乎彌度。聲明通乎純粹。溟涬為之垠堮。駟蒼螭而蜿蜒。若無骨以柔順。奔烏攫而黝蟉。徒有勢於殺縛。朱輪竟野而杳冥。金鋄成陰以結絡。吹堪輿以軒輊。槍寒暑以前卻。中營密擁乎太陽。宸眷眇臨乎長薄。熊羆弭耳以相舐。虎豹高跳以虛攫。上方將降帷宮之綝縭。屏玉軑以蠖略。人門行馬。以拱乎合沓之場。皮弁大裘。始進於穹崇之幕。衝牙鏗鏘以將集。周衛轇轕而咸若。月窟黑而扶桑寒。田燭稠而曉星落。肅定位以告潔。藹嚴上而清超。雲菡萏以張蓋。春葳蕤以建杓。簪裾斐斐。樽俎蕭蕭。方回曲折。周旋寂寥。必本於天。王宮與夜明相射。動而之地。山林與川谷俱標。於是乎官有御。事有職。所以敬鬼神。所
以勤稼穡。所以報本反始。所以度長立極。元酒明水之上。越席疏布之側。必取先於稻秫麴糱之勤。必取著於紛純文繡之飾。雖三牲八簋豐備以相沿。而蒼璧黃琮實歸乎正色。先王之丕業繼起。信可以永其昭配。群望之徧祭在斯。示有以明其翼戴。由是播其聲音以陳列。從乎節奏以進退。韶夏濩武。采之於訓謨。鍾石陶匏。具之於梗概。變方形於動植。聽宮徵於砰礚。英華發外。非因乎筍簴之高。和順積中。不在乎雷鼓之大。既而膟膋挂罥。柴燎窟塊。騞砉擘赫。葩斜晦潰。電纏風升。雪颯星碎。拂勿濙。眇溟蓯㵏。聖慮岑寂。元黃增霈。蒼生禺卬。毛髮清籟。雷公河伯。咸𩣚騃以修聳。霜女江妃。乍紛綸而晻曖。執紱秉翟。朱干玉戚。鼓瑟吹笙。金支翠旌。神光倏斂。祀事虛明。於是涾𣵺乎渙汙。紆餘乎經營。浸朱崖而灑朔漠。洶暘谷而濡若英。耆艾涕而童子儛。叢棘坼而狴牢傾。是率土之濱。覃酺醵以涵泳。非奉郊之縣。獨宴慰以縱橫。元澤淡泞乎無極。殷薦綢繆乎至精。稽古之時。屢應符而合契。聖人有作。不逆寡而雄成。爾乃孤卿侯伯。群儒三老。儼而絕皮軒。趨帳殿。稽首曰。臣聞燧人氏已往。法度難知。文質未變。太昊氏繼天而
王。根啟閉於厥初。以木傳子。攄終始而可見。洎虞夏殷周。茲煥炳而蔥蒨。秦失之於狼貪蠶食。漢綴之以虵斷龍戰。中莽茫茫夫何以從。聖蓄縮曾不下眷。伏惟道祖視生靈之磔裂。醜害馬之蹄齧。呵五精之息肩。考正氣之無轍。協夫貽孫以降。使之造命更挈。累聖昭洗。中祚觸蹶。氣慘黷乎脂夜之妖。勢迴薄乎龍蛇之孽。伏惟陛下勃然憤激之際。天闕不敢旅拒。鬼神為之嗚咽。高衢騰塵。長劍吼血。尊卑配。宇縣刷。插紫極之將頹。拾清芬於已缺。鑪之以仁義。鍛之以賢哲。聯祖宗之耿光。卷夷狄之彯撇。蓋九五之後。人人自以遭唐虞。四十年來。家家自以為稷卨。王綱近古而不軌。天聽貞觀以高揭。蠢爾差僭。粲然優劣。宜其課密於空積忽微。刊定於興廢繼絕。而後覩數統從首。八音六律而惟新。日起算外。一字千金而不滅。上曰吁。昊天有成命。惟五聖以受。我其夙夜匪遑。宴用素樸以守。吁嗟乎麟鳳。胡為乎郊藪。豈上帝之降鑒及茲。元元之垂裕於後。夫聖以百年為鶉鷇。道以萬物為芻狗。今何以茫茫臨乎八極。眇眇託乎群后。端策拂龜於周漢之餘。緩視闊步於魏晉之首。斯上古成法。蓋其人已朽。不足道也。於是天子默
然而徐思。終將固之又固之。意不在抑殊方之貢。亦不必廣無用之祠。金馬碧雞。非理人之術。珊瑚翡翠。此一物何疑。奉郊廟以為寶。增怵惕以孜孜。況大庭氏之時。六龍飛御之歸。
集／總集／全唐文／全唐文／卷三百六十四／張鼎／小撲滿賦(P.3699-1)
小撲滿賦
天何言哉。信陽去而陰來。器之形矣。必虛往而滿止。埏埴
為質。惟人為軌。靡不有初。方應物以虛已。鮮克有卒。因藏鏹而見圯。其中也幽幽冥冥。其外也青青熒熒。積而不散。持莫能久。何始吉而終凶。竟出無而入有。豈獨夫魯廟欹器。中則正而滿則覆。周陛玉人。和其容而端其口。譬高流而岸圻。等珠盈而蚌剖。日中則昃。月滿則虧。故君子終吉以流誡。天地勞謙而自卑。別有孫宏舉賢。不患於貧窶。長倩投贈。竊勵於風規。苟欲全身而避害。固可翹動而鑒斯。
集／總集／全唐文／全唐文／卷四百／閻隨侯／西嶽望幸賦(P.4084-1)
西嶽望幸賦
壯哉太華兮為金方之鎮。削成四面。壁立千仞。勢阨河關兮橫地以傑出。氣雄宇宙兮極天而增峻。疏鑿則禹。封崇則舜。歷選列辟。咸五載而一巡。於昭有唐。曷不登以肆覲。我聖君之開元一十八載。威靈限乎無外。至德與日月齊明。寶位與乾坤比大。鴻澤洋溢。湛恩滂沛。萬國同於文軌。百蠻襲於冠帶。河海清夷。風雲昭泰。鬼神奔走而奉職。玉
帛梯航而入會。蕩蕩乎巍巍乎。誠聖人之神用也。美不可得而稱載。至若祖武宗文之業。觀風問俗之勤。舉由禮兮動為仁。禔百福兮延群神。無文之典咸秩。中和之政惟醇。邦國之鴻徽克播。帝王之盛事畢陳。若乃詩書禮義之府。禮樂典章之則。設金馬石渠之署。修成均崇文之職。坐公卿以論道。養更老而崇德。詢善而當宁委裘。禮賢而日旰忘食。振木鐸而施令。正銅儀而御極。歌舞盡盛德之容。聲明彰具物之飾。此聖人之文教也。先王剡木為矢。弦木為弧。所以修戎器。戒不虞。於是簡車徒。誓將帥。百官象物而動。軍政不戒而備。重之以三令五申。示之以戎昭果毅。正卒伍。駢部位。鵝鸛魚麗兮鴈行鱗次。鳴笳疊鼓兮隱天動地。自朝及野兮千乘萬騎。谷轉山移兮天旋雲被。赫赫震震。耀武中原兮。將除害以興利。因農隙而講武事。羌夷覩之以奪魄。蠻狄閒之以挫氣。雖商湯有景亳之命。方此以知慚。周成有岐陽之蒐。比茲而多媿。然後班師旅。行慶賜。穆穆煌煌焉。舍爵策勳而飲至。此聖人之武功也。太原啟聖。誕受駿命。傳萬代兮本枝盛。上黨興王。休有烈光。應大橫兮天業昌。漢高不忘於豐沛。光武本起於南陽。故踰孟
門。越太行。鏟危磴。夷高岡。馬無泛駕兮鑾佩鏘鏘。車靡摧輪兮和鈴鉠鉠。紛曶霍以電邁。震隱轔以軍裝。坌入乎舊宮之皇皇。思祖宗之艱難。詠潛龍於沂康。出德教兮修國章。問老病兮勸農桑。豈徒率子弟以佐酒。歌大風而還鄉。此聖人之巡狩也。古者為高必因邱陵。為下必因川澤。去舂陵之天邸。望臺駘之星陌。黃軒訪道。乃逍遙於廣成。丹陵出遊。還悵望於姑射。踐唐人之舊壤。遵漢家之餘跡。祠后土於汾陰。盛禮容於瑤席。既而泰折啟。方壇闢。有潔在盛。有牲在滌。奏咸池兮羅金石。欽瘞繒兮埋玉璧。幽髣髴兮地祇格。電輝輝兮神光赫。時展豫兮群瑞臻。紛景福兮隨吾君。黃龍降兮應景運。寶鼎見兮寫龍文。整樓船兮濟橫汾。縱歡樂兮歌白雲。此聖人之報地也。禮行於郊。百神受職焉。禮行於社。百貨可極焉。既即陰以報地。遂就陽而禮天。因吉土。歷廣廛。跨周服。掩秦田。萬乘星陳。出直城之郊外。八方雲會。就京兆之天邊。騎雜沓。車駢闐。赫赫奕奕而燭川。以屆乎圜丘之前。於是牲用特。酒尚元。樂以雲門是重。禮以蒼玉為先。推高祖以作配。五精率而來旋。達上下。合腥膻。設柴燎。致高煙。上帝降監兮享明德。子子孫孫
兮萬億年。此聖人之禮天也。王者受命。必升中以因名山。告成功而紀厥美。四時以春方首事。五嶽以岱宗為始。無懷以降。七十有餘。管仲所詳。十二而已。我皇承先王正統。繼列聖遐軌。幽明協同。靈物蕃祉。故天不愛其寶。地不愛其珍。卿雲爛漫而動色。醴泉湧溢而流津。莫赤匪狐。九尾而自擾。莫黑匪烏。三趾而來馴。況復西鶼比翼。東鰈呈鱗。秬黍生於鄗沚。苞茅出於江濱。一莖九穗之禾。備粢盛而競發。雙骼共觝之獸。供犧牲而自臻。可不謂然乎。我皇雖以地平天清。時和歲貞。欲行封禪之事。猶執謙撝之情。則有冠冕列辟。搢紳諸生。互陳嘉頌。爭獻懇誠。候屬車之塵者。率土皆是。請闕庭之下者。靡日不盈。於是備法駕。順卜征。襲時服。肅天行。河洛之人。尚觀於後乘。鄒魯之地。已識其前旌。水湛千年之色。山呼萬歲之聲。常龍之峰。帝鄉之白雲遙接。金雞之岫。長安之曉日再明。所以登封降禪。所以騰鴻飛英。既刻石以頌美。亦泥金而告成。信四三皇而六五帝。曾何周漢之足名。然後審度量。正權衡。咨岳牧。問黎甿。人荷復除之惠。家蒙牛酒之榮。此聖人之東封也。宗廟所以本仁。祭祀所以尊祖。馨香寧止於黍稷。備物必該
於水土。故醴醆在堂。粢醍在戶。歌采茨肆夏之節。奏文始五行之舞。有來斯雍。助我明主。祝嘏祠說。豈云虛取。宜其時和人豐。而神降之祐也。故所以靈芝秀。祥飆興。月毳下。膏露凝。奉先帝而追孝。遂加敬於園陵。此聖人之致孝也。倬彼靈嶽。傑出秦畿。豁為巨防。壯我皇威。雖國家盛德之無限。固先王設險而可依。雄天府以岌岌。符聖壽而巍巍。萬物生華。稟少陰之精粹。五星分緯。融太白之光輝。俯壓黃壤。上干翠微。況靈異之所蓄。乃神仙之所歸。實五鎮之為首。諒群山之所稀。且夫西嶽之為鎮也大焉。西方之為義也多矣。其色也白。白為五色之質。其音也商。商為五音之紀。其味也辛。辛為五味之和。其行也金。金為五行之始。帝則少皞居神。位則蓐收在祀。歲時有揫斂之功。瓌寶多金石之美。然所以能協我大君之明命。永作固而配天高峙也。徒觀其交錯糾紛之勢。盤礴峻秀之形。巖崿巘嶬。停停熒熒。紛刻峭其若削。洞峆岈以杳冥。樹色凝黛。天光結青。暗谷𡷸嵺而藏胚渾之氣。幽巖晱暘而化神仙之靈。中融寒暑。下聞雷霆。南澗載陽而北澗停雪。西峰見日而東峰見星。偉哉靈造。上峨穹昊。憑之者永安。陟之者難老。疊
嶂重巒互稠沓。千巖萬壑相縈抱。其虛谷也。數行發地緣茂松。其峻壁也。百仞懸崖不生草。夫崑閬峙於方外。蓬瀛傑於海島。皆元聖之所遊。非化人之可保。豈若茲嶽。俯臨京鎬。上有明星玉女峰。下有長安洛陽道。作鎮并崇於雍豫。靈祠化傳於灑掃。雖則祀典遠更於百王。都未若祚我唐之壽考矣。然則神其聰明。正直而一。既德則斯輔。知信不可失。往歲垂天文。運宸筆。勒苕琬。崇望秩。云待余安民治國。然後徐思其事。懿夫俗阜時康。今也正惟其日。故可揚鴻徽而騰茂實。奚不指河潼而嚴警蹕也。又欲大康兆人兮嶽翼。化淳四海兮嶽布。有沖和無疵癘兮嶽獎。定禮樂諧神人兮嶽聽。今萬邦胥悅。四海肅清。禮交樂舉。人和政平。豈猶茲嶽之所致。實維我后之明明。又曰斯嶽降神。生此多士。則庶績咸若。百工允釐。河東地近。領袖既得乎裴公。圮上神人。帷幄復歸於張氏。況業固磐石。城維宗子。以為肺腑之親。更任股肱之理。惟邦是翰。諒在乎此。生甫及申。豈惟於彼。況乎聖德幽運。通天至精。山靈附化而開石。磎路非人而自成。舊日隘途。將帝道而俱泰。從來絕險。與太階而共平。非我后至聖之所感。豈能使造化之力再
呈。至乃紫闕東臨。黃河北注。嘉氣通於郊野。休光被於草樹。桃林之野。佇天馬而來遊。蓮花之峰。翼華蓋而高度。昔禹禪吳會。穆幸崑邱。既江山勞止。徒轍跡空留。豈如是嶽。不遠皇州。何云歲時展狩。信亦朝夕可遊。今左馮郡縣。萬方黎獻。僉曰吾王不遊。吾何以休。吾王不豫。吾何以助。咸傾想於班瑞之辰。屬望幸於肆朝之處。國家頻成大禮。天下大和。豐穰歲積。符瑞日多。聖人雖欲行謙光遜讓之禮。其如天意人欲何。其如鬼神符命何。誠可備西封之盛儀。採東巡之舊制。順三秋之仲月。升二華而展祭。巨靈贔屭。願高掌以扶輪。仙廟虛佇。欲睟容而警衛。尋可封十狀之美。盡遙陟七梯之勢。命茲毛女。執左纛而先驅。策彼茅龍。隨六馬而高逝。坐金機於雲表。題玉冊於巖際。象榻與瑤壇共華。石鼓將天聲俱厲。如是則鴻猷振於萬古。盛烈光於千帝。然後臨大河而沈璧。更秩於百靈。睠東洛以迴鑾。永延於億歲。已而歸格藝祖。道洽華胥。更崇太室之事。復率東岱之初。遂就恒山而展禮。望衡嶠而移車。聖主功成。永穆羲皇之化。小臣多幸。敢獻登封之書。
集／總集／全唐文／全唐文／卷四百三十三／張志和／鸑鷟(P.4414-2)
鸑鷟
造化之初。九天相競。風之飄䬑然曰。䬌䬌乎之飍飍乎而。颼颼乎之飂飂乎而。扇鴻濛而么飉㕭嘐。鼓𧯌䜮而悲咤䬘。蹶石拔木。蹙浪奔濤。其孰能大乎吾之大乎而。雲之氣騰然曰。翕乎忽乎之滅沒乎者。漨浡煙熅之蓊鬱乎者。蒙乎昧乎之昏晦乎者。靉靆黭黮之䨢䨴乎者。翳海吞山。遏日漫天。其孰能大乎吾之大乎者。雷之聲填然曰。諜轟轟乎轢轢。忽犖犖乎虩虩。磤輪奔乎轂乎些。欻電烻列缺砉霆驚劈歷乎些。若獨不聞乎洪濤震鼓。猛獸唬怒。彼碌碌者莫吾之與巨。其孰能大乎吾之大乎些。海之濤奔然曰。浩乎汗乎之澶漫乎且。澎乎湃乎之滂沛乎且。何鯤鵬頒鰓臭翼之聲邪乎且。翻鼇盪鯨。崩壺倒瀛。其孰能大乎吾之大乎且。火之熛烈然曰。烘乎炵乎之煥爛乎焉。翕乎
煜乎之煽炫乎焉。㶼灼爍。烜爀燏𤐰。涸澤燋山。熾日薰天。其孰能大乎吾之大乎焉。日之燿照然曰。煌煌乎陽陽乎歟。晶晶乎熒熒乎歟。杲杲曈曈。炎炎赫赫。光天照地。流金礫石。其孰能大乎吾之大乎歟。地之震殷然曰。坤乎崙乎之坱圠磅礴之乎之。崔乎嵬乎之坳墝确䃗之乎之。浸海流河而有常。奔山走陵而無疆。其孰能大乎吾之大乎之。天之鳴𥥈然曰。乾乎圓乎之愨乎只。穹乎崇乎之廓乎只。昊恢恢之顛顛。旻蒼蒼之元元。包水旋風。蓋地環空。其孰能大乎吾之大乎只。空之寥𣪯然曰。豁乎泬乎之曠宕乎哉。虛乎無乎之漭浪乎哉。濛洞茫唐。青冥蒼茫。廓兮而㝩㝗。包天裹地。誕陰育陽。其孰能大乎吾之大乎哉。既而九天各自競能。風之飄曰。孰有大乎吾曹之大矣。空應之曰。吾聞太上之言。道名之大。可詣而問焉。於是雲停其氣。風息其飄。日罷其耀。海弭其濤。地復其震。火滅其熛。天靜其鳴。空喪其寥。於是乎俾雷之迸。入道之境。聲者讓響。形者讓影。不有不無。不動不靜。九大觀之。各慚而還。遂相讓為無為之邑。相與成無為之域。以終乎塵劫之極而已焉欹。道之形也虛。道之影也無。道之聲也初。道之響也如。昔
之為狀乎。廓然其虛者空也。莫然其無者滅也。永然其初者遠也。靜然其如者定也。字之曰遺遐明默。愨博元圓者。何也。遺以盡其失。遐以邈其遙。明以照其光。默以湛其寂。愨以堅其固。博以大其廣。元以神其妙。圓以規其周。故曰德者得也。得乎不得。不得乎得。斯之謂乎。得其德者何也。文宣得之而無我。老氏得之而未孩。南華得之。獨與天地精神往來。而不敖睨於萬物。噫沖虛得之。泠然御風。顏回得之。同於大通。然則大寥得之無終始。已矣夫。延吾思之不能竟也。將何以窮有物之既乎。燿夜者燭腹也。橐體者篋軀也。戴芥者負垢也。苗蜩者根蟬也。晴星者昡華也。燭腹之蟲循乎墻。篋軀之蟲出乎隙。負垢之蟲遊乎業。根蟬之蟲植乎土。篋軀哂乎燭腹曰。子之自謂養生之固者也。燭乎腹。燿乎夜。見乎險阻。審乎取舍。然而世人相有炫明之患。怪乎物。亡乎身。未若吾之晦跡之逍遙也。負垢哂乎篋軀曰。子之自謂養生之固者也。橐乎體。篋乎軀。進則外乎首而行。恐則內乎元而靜。然而出入有首鼠之患。怪乎物。亡乎身。未若吾之蓋形之逍遙也。根蟬哂於負垢曰。子之自謂養生之固者也。蓁然芥。孽然垢。徐然步。物之不疑
子之動也。糞然形。物之不疑子之生也。然而慮風火有驚恐之患。未若吾之瘞體之逍遙也。之數蟲者。各以能之相哂也。於是眩華聞之。哂乎根蟬曰。子之自謂養生之固者也。藏乎口。匿乎目。虛乎心。實乎腹。根乎足。潤水土於外而不行。苗乎脊。受風日於外而屢長。無羈䧿之嫌者矣。然而累乎質。礙乎有。苟遇掘鑿之患。怪乎物。亡乎身。未若吾之瞥然之逍遙也。根蟬曰。吾稟乎造化之奇。妙乎古今之名。藏口匿目。虛心實腹。之數蟲者。其於衛生。莫吾如也。向吾聞子之聲。昧子之形。狀子之有。自何而生。眩華曰。吾生乎目之眩。長乎視之亂。其徐也。聯若星之貫。其疾也。紛若華之散。取之而不得。捨之而不克。謂無而有。謂有而無。其來也。儵見乎造化。其去也。寂歸乎太虛。能遊乎不物之域者。方覩乎吾之逍遙墟域。同乎於圓也方也。於方也圓也。故曰至圓無圓而能方。至方無方而能圓。孰能圓乎方者曰太圓。孰能方乎圓者曰太方。故太方有言曰。昔吾方子之圓。而子弗知吾之方。太圓曰。曩吾圓爾之方。而爾不知吾之圓。若然者何也。其有以哉。是故規乎虛者。虛之不知其圓也。矩乎空者。空之不知其方也。然則遊心乎太寂之
鄉。令規矩無措其巧者。其惟太圓之與太方乎。
集／總集／全唐文／全唐文／卷四百三十六／李覲／紫玉見南山賦　以由德通祥至如影響為韻(P.4445-2)
紫玉見南山賦以由德通祥至如影響為韻
南山之陽。何珍不藏。昭皇家之至德。發紫玉之禎祥。熒熒
兮千巖動色。炯炯兮萬壑生光。映於林謂群鳳之集上。據於石辨眾珉之居旁。固已聞於往牒。遂薦臻於我皇。稽夫所自。無脛而至。每隱曜而不欺。曷招攜之可致。所以瑞於有道。將委質而式孚。出非其時。則韜光而自棄。南眺穹崇。玉見於中。貞姿豈琢。勁質非礱。遠而望焉。與彩雲而搖曳。即而察也。雜嘉氣之蔥蘢。對白璧而即異。配元珪而攸同。故瑞無應而不至。事有感而遂通。通人莫測。孰知其色。由是王者憑之而致理。君子觀之而比德。明琬玉之在茲。豈瑕瑜之有匿。原乎玉之處幽。儉德是修。德表玉而應瑞。玉用德而降休。蓋真宰之潛運。知神功之所由。不然。安得挹至寶於潛谷。闡皇風於大猷而已哉。若乃外徹中朗。泠然如響。珮服之處。雖貴乎山元。抵鵲之時。罔懷於土壤。大矣哉。瑞無常居。因化所如。惟德是依。彼自彰於符契。不貪為寶。我何待而沽諸。故客有觀光而歌曰。歸太素兮遠蠻屏。有瑞玉兮見霄嶺。浮紫色於雲際。混清輝於水影。庶南山之不騫。期我皇之惟永。
集／總集／全唐文／全唐文／卷四百三十九／韋肇／沙隄賦　以隱以金椎樹之青槐為韻(P.4477-1)
沙隄賦以隱以金椎樹之青槐為韻
遵大路乎新謀。倚善人之廣運。沙之積也。得禦濕之宜。隄乃名焉。審用功之分。爰謀爰度。是築是隱。使夫晴靡磽确之煩。雨無塗潦之窘。若然者。施之城闕。豈但三條之通。用之郊坰。可以千里而近。伊功足紀。斯美奚擬。臺或虧簣。我終始兮無然。山不讓塵。我包含兮亦爾。應物兮寧倦。安卑兮詎恥。俾時行各得其所由。故日用不知其所以。君勿謂泥滓之賤。君其乘宏益之深。高而不危。仰諸侯之殊化。直而能正。定志士之夙心。何止禦浸淫而為岸。或當披隤阤
而揀金。其處也。周帝城之內。徒有羨於瑤池。其堅也。雖眾人之力。固自得於金椎。亦由道存而命舛。天縱而非師。是以遽奔衝。應馳騖。洞萬戶兮旁啟。紛九門兮爭赴。往來相接。見軒蓋之成陰。蹊逕自開。何桃李之足樹。役無妨時。利莫尚茲。豈踰於衢。且以夫大為防也。能保其固。匪同中聚而雨之。仰對高闕兮熒熒。夾植喬木兮青青。無偏無頗。庶託情於王道。不騫不圯。長委質於地靈。願得乘御輦。蔭宮槐。敢邀功於捷徑。期展效於微埃。徒以為臨曲沼。登高臺。誠不如賦沙隄之盛觀。足以騁作賦之才
集／總集／全唐文／全唐文／卷四百四十五／盧景亮／初日照露盤賦　以雲表清露光浮金景為韻(P.4545-2)
初日照露盤賦以雲表清露光浮金景為韻
揭金盤而受露。擢仙掌而凌雲。當朝陽之出海。屬寥廓之無氛。霽色曈曨。金輝晃皛。光奕奕於九霄之際。色昭昭於眾象之表。大明既照。甘露方盈。金景相映。銀華自清。高不可攀。駐王喬之羽駕。仰不可視。奪離朱之目精。彼方丈之金闕。洎天台之赤城。或煒煌而景耀。或煥赫而霞明。出人寰之杳渺。隔海嶠之崢嶸。孰與我之為異。標景光於上京。觀其巃嵸雙立。岧嶢上騖。輕靄不飛。纖雲不度。九成爛爛。搖翠影於樓臺。四野熒熒。落浮光於草樹。斯亦域中之殊觀。豈惟作器而盛露。且夫先王立晦。獨覩太陽。卷天宇之夜色。引帝庭之曙光。惟大君之攸俟。仰群后之所望。其彩若電。其形若月。列缺雖伏。常煒煒而不收。蟾蜍已歸。實亭亭而未沒。日無私而見照。盤既遇而斯發。請言露盤之始
也。林巒掩映。崖谷重深。自蘊於石。孰為之金。遭漢皇之雅尚。會良冶之幽尋。忽範鎔而有作。爰奉承之是任。不然者。在塗泥而委棄。與瓦礫而湮沉。安敢望微耀之輝映。初陽之照臨。金之為質也光。盤之為體也靜。從有感而出日。諒無心而生景。念志士之未偶。因達人而後騁。顧淺陋之凡才。寧覬覦於天幸。
集／總集／全唐文／全唐文／卷四百五十六／獨孤授／運斤賦　以上下相應其志同為韻(P.4657-2)
運斤賦以上下相應其志同為韻
漆園傲吏。志愜神王。和而不唱。或崆峒之間。或濠濮之上。誠道樞之同體。表人情之異狀。爰感激於惠施。乃興之於郢匠。嗟乎。功有善價。吾道之亞。既出鬼而入神。亦千變而萬化。可以迎夫遠近。可以接夫上下。用之朋友。管鮑可以全交。行之君臣。桓文可以致霸。請言其始也。鼻之堊兮匠之良。子有度兮我有長。形枯木兮自若。斤成風兮允臧。土微微以霞散。刃熒熒以電光。信之者雙美。疑之者兩傷。其為心也以濟。其為妙也更相。吾固知青萍之術兮空設。公輸之巧兮徒嘗。實由氣同者合。聲同者應。揮手餘地。因悟解牛之能。忘情銛鋒。宛識狎鷗之興。豈兩賢之相厄。乃二人之俱別。疑有不度其時。不稽厥疑。蒿目猶視。蓬心自師。代匠石而忍垢。騁鋒刃而勿思。永昧心得。圖為面欺。苟臨事以率爾。或後悔而悽其。且傷於手之是懼。亦何暇乎涅而不緇。曷若素緝乃事。爰定乃志。料輕重。審同異。曾無恐泥之憂。頗識斷金之利。雕鎪合乎神理。磨礱出乎人意。苟自得以忘形。亦可斲乎有鼻。至於道洽情融。體異心同。求之不得。感而遂通。利器見投。尚倉惶於麾下。良工斯在。乃拂拭於塗中。君既有執柯之便。豈比夫按劍之雄。
集／總集／全唐文／全唐文／卷四百五十九／崔淙／五星同色賦　以昊天有成命為韻(P.4686-2)
五星同色賦以昊天有成命為韻
大儀設象。下土是保。作炯戒於人主。垂吉凶於穹昊。咎厥失政。休厥有道。盈縮之分足推。進退之心可考。或主德而有功必祐。或主法而有罪必討。為天之佐兮融融。作乾之緯兮杲杲。若乃縱橫天宇。經緯星躔。光芒井口。煜耀斗邊。乍聚乍散。或離或連。分道則熒熒冰散。周流則點點珠圓。其動也直。其靜也專。道濁則失位。時清則色妍。豈比夫二使獨能承命。七紀徒為麗天者也。今我后運乾之符。握坤
之紐。表正萬方。肇康九有。啟土繼聖。乃人和而歲阜。順時立政。故天長而地久。所以有倫有次。不淫不守。光光兮作邦之孚。崇崇兮作聖不朽。故我后修五禮。偃五兵。君臣一德。歌舞以行。斯倉斯廩。如坻如京。玉衡正。泰階平。遂使金也水也。不能知白而守黑。木也火也。不能全曜而自貞。乃並用而丕變。與黃中而同明。東為四方之首。胡不與歲而同色。水為五行之長。胡不助神以同榮。翳土也。是我皇之休運。乃昊天而有成。且玉燭常明。霜天若鏡。鄰月魄而璀璨。落天津而隱映。朝臨日道。助我后夙興之勤思。暮入天樞。表聖皇夜寐之勤政。有以見日月之貞觀。有以見天地之寶命。暫逢急景之時。更作重暉之詠。
集／總集／全唐文／全唐文／卷四百七十六／崔損／明水賦　以泠然感化潔我烝嘗為韻(P.4859-2)
明水賦以泠然感化潔我烝嘗為韻
大饗之禮。明水攸先。其水也。所以本太古之淳樸。其明也。所以享至敬之昭宣。從朗月之潛化。應陰燧而通元。暗度晴空。泛銀河而色靜。曉臨清廟。浮玉露而光鮮。既潤下以功博。亦就濕而義全。冥兆朕於至理。契幽微於自然。加五齊而致獻。首三酒而告虔。觀其象在乎天。德包乎坎。類影響之相召。協陰陽之應感。其禮斯節。其色斯潔。不假縮於包茅。復何施於麴櫱。將汙樽而並用。與越席而齊列。或異
乎勿幕有孚。豈比夫不食而渫。皛皛熒熒。清清泠泠。明德惟馨。神人是聽。從無味而有味。自無形而有形。深源莫測。實資造化。濯桂影於遙天。洗蟾光於永夜。懿夫昭潔著贊。溉賞常蒸。宜玉斝之見貯。匪金盤之見承。若乃鼎俎備設。嘉羞眾夥。苾苾芬芬。名之莫可。尚其本也。知享獻而靡他。貴其新也。諒斟酌而在我。於維巨唐。穆穆皇皇。崇初祀。異烝嘗。元酒乃薦。至誠允臧。天降其福。地出則祥。醴泉洋洋。明水是將。徹慶雲之色。映瑞日之光。群臣作頌。歌孝治之無疆。
集／總集／全唐文／全唐文／卷五百四十六／喬彝／立走馬賦(P.5535-2)
立走馬賦
元戎帳外兮何者雄。躡絕電。踏追風。於是千旗已合。萬馬既匝。槍壘環迴。轅門洞開。紛熒熒以照雪。殷嶫嶫以隨雷。嚴鼓齊。蒼山破。一夫唱。萬人和。寒笳既鳴。攢騎無聲。左右交入。奔騰迸集。鴻洞戢孴。陰森嶷岌。揮鐵騎以突空。上金鞍而屹立。輪寶刀以直視。拔長劍而端揖。奔鯨絕海。旋巨浪以尚遲。餓鶻翻身。寫長風而未急。於是神仙惝怳。鬼怪呼吸。擺金甲而乍寒。噴玉花而半濕。膂力既剛。雄風莫當。擲紅旗以顛倒。按白刃以熒煌。霍𤐰滅沒。離披頡䀪。引山河之奔走。隨波蕩以低昂。訝夫臲卼累跡。從容自適。互辟
易。沸霹靂。豁千重以萬重。迺左射而右射。餘疑掉青絲。繫練影。叫天閽。揮落景。雲旗一簸。翻古塞而半飛。畫戟雙盤。寫長風而自冷。況復騰勇氣。耀紅塵。倚精誠而張膽。仗忠信以扶身。妙能傑出。其大絕倫。感平生之顧遇。睹性命之逡巡。既見知於挺特。寧有力於依因。得逢堯舜之代。以備爪牙之臣。恨武場之尚狹。跼高步而難伸。皆曰若更渡交河。絕大漠。藏鐵羽。銷金錯。橫穿馬邑。雷鼓出於地中。直上龍城。將軍忽如天落。引皇風之披靡。蕩殺氣以澄廓。不離旗旆。長隨衛霍。鞭八方之戎羯。豁萬里而開拓。騁輕趫之俊藝。突沙塞以取樂。壯觀呈。肅然清。揚大旆。入舊營。
集／總集／全唐文／全唐文／卷五百八十六／柳宗元　十八／晉問(P.5916-2)
先生曰。大鹵之金。棠谿之工。火化水淬。器備以充。為棘為矛。為鍛為鉤。為鏑為鏃。為槊為鍭。出太白。徵蓐收。召招搖。伏蚩尤。肅肅褷褷。合眾靈而成之。博者狹者。曲者直者。歧者勁者。長者短者。攢之如星。奮之如霆。運之如縈。浩浩奕奕。淋淋滌滌。熒熒的的。若雪山冰谷之積。觀者膽掉。目出寒液。當空發耀。英精互繞。晃蕩洞射。天氣盡白。日規為小。鑠雲破霄。跕墜飛鳥。弓人之弓。函人之甲。膠角百選。犀兕七屬。乃使跟超掖夾之倫。服而持之。南瞰諸華。北讋群夷。技擊節制。聞於天下。是為善師。延目而望之。固以拳拘喘汗。免冑肉袒。進不敢降。退不敢竄。若是何如。吳子曰。夫兵之用。由德則吉。由暴則凶。是又不可為美觀也。先軫曰。師直為壯。曲為老。況徒以堅甲利刃之為上哉。
集／總集／全唐文／全唐文／卷五百九十四／陶拱／五色比象賦　以車服有制示不徒設為韻(P.6008-1)
五色比象賦以車服有制示不徒設為韻
聖人以王命之施。官秩之設。貴有品類。賤有等列。望之可辨。非旌表而焉知。出而自殊。宜車服之有別。於是招繪素之黨。召彩筆之徒。程亂目之眾色。寫外物於百夫。以侯伯子男之服為飾。以山龍華蟲之象為殊。莫不煌煌熒熒。奕奕煜煜。青為山兮嶢嶷而爭峻。赤為火兮赩熾而含燠。粉米以純白而璀璨。宗彝以太元而黝儵。綷一作翬而為羽。則振迅而對飛。暈而為龍。則跨騰而相逐。蓋上古之禮制。亦當今之法服。必謂美妙無盡。精微有餘。侔桂月之規。縱麗天而莫勝。擬海藻之質。雖摛文而不如。實逞巧之無比。信取象而靡虛。豈徒用別於涖職。蓋亦或施於乘車。懿其創自於心。成之在手。或大之者不遺其美惡。小之者不失其妍醜。此實權等於真宰。功齊於妙有。所以作國家之程式。辨王臣之印綬。歷萬代之恆規。經百王而共守。不然者。法
實紛糾。制有允休。何必假其彩色之炳煥於君子之衣裘。合九章之物者則寫。非五等之服者則不。故往代垂模。明君立制。一則爵命之易辨。一則制容之昭麗。宜乎嘉其義。重其事。佐盛禮而罔易。垂後代以永示。信哉表德之為良。亦美作者之深意。
集／總集／全唐文／全唐文／卷五百九十七／歐陽詹　三／曲江池記(P.6033-2)
曲江池記
水不注川者。在藪澤則曰陂曰湖。在苑囿則為池為沼。苑之沼。囿之池。力墾而成則多。天然而有則寡。茲池者。其天然歟。循原北峙。迴岡旁轉。圓環四匝。中成窞坎。窙窌港洞生泉噏源東西三里而遙。南北三里而近。當天邑別卜。繚垣未繞。乃空山之濼。曠野之湫。然黃河作其左塹。清渭為其後洫。褒斜右走。太一前橫。崇山濬川。鈎結盤護。不南不北。湛然中渟。西北有地。平坦彌望。五六十里而無窪坳。紫蓋凝而不散。黃旗鬱以常在。實陶鈞之至。造化之功。沙汰一氣之辰。財成六合之日。既以磽确。外為寰宇。敞無垠堮。以居億兆。又選英精。內為區域。束以襟帶。用宅君長。若人
斯生。支體具矣。有心以繫其神焉。若堂斯考。廊廡設矣。有室以處其尊焉。彼如紫蓋黃旗之氣。豈陶鈞造化者用宅君長英精之所耶。夫物苟相表裏。制必同象。泄夫外則廓以靈海。導夫內則融乎此湫。歷代帝王。未得而有。豈降巢宅土之後。聯緜千百之代。建卜都邑。不欲合夫天意而居乎。將天意尚伺其根深蔕固。可與終畢者而命處之。故涸於有隋。兆我皇唐之在孕。逮其季主。營之以須焉。揆北辰以正方。度南端而制極。墉隍劃趾。勾陳定位。地迴帝室。湫成厥池。既由我署。纔成伊去。真主巍巍。龍盤虎踞。爰自中而軌物。取諸象以正名。字曰曲江。儀形也。觀夫妙用在人。豐功及物。則總天府之津液。疏皇居之墊隘。潢污入其洞澈。銷涎漦以下澄。汙廅隨其佳氣。蕩鬱攸而上滅。萬戶無重膇之患。千門就爽塏之致。其流惡含和。厚生蠲疾。有如此者。皎皛如練。清明若空。俯睇沖融。得渭北之飛雁。斜窺澹泞。見終南之片石。珍木周庇。奇華中縟。重樓夭矯以縈映。危榭巉喦以輝燭。芬芳蔭滲。滉瀁電烻。凝煙吐靄。泛羽遊鱗。斐郁郁以閑麗。謐徽徽而清肅。其涵虛抱景。氣象澄鮮。有如此者。皇皇后辟。振振都人。遇佳辰於令月。就妙賞
乎勝趣。九重繡轂。翼六龍而畢降。千門錦帳。同五侯而偕至。泛菊則因高乎斷岸。祓禊則就潔乎芳沚。戲舟載酒。或在中流。清芬入襟。沈昏以滌。寒光炫目。貞白以生。絲竹駢羅。緹綺交錯。五色結章於下地。八音成文於上空。砰輷沸渭。神仙奏鈞天於赤水。黤藹敷俞。天人曳雲霓於元都。其洗慮延歡。俾人怡懌。有如此者。至若嬉遊以節。宴賞有經。則纖埃不動。微波以寧。熒熒渟渟。瑞見祥形。其或淫湎以情。泛覽無斁。則飄風暴振。洪濤噴射。崩騰駱驛。妖生禍覿。其棲神育靈。與善懲惡。有如此者。小子幸因受遣。觀光上國。身不佞而自棄。日無名以多暇。詢奇覽物。得之於斯。矚太始之元造。訪前蹤於碩老。天生地成之理。識之於性情。物儀人事之端。徵之於耳目。夫流惡含和。厚生蠲疾。則去陰之慝。輔陽之德也。涵虛抱景。氣象澄鮮。則藻飾神州。芳榮帝宇也。洗慮延歡。俾人怡悅。則致民樂土。而安其志也。棲神育靈。與善懲惡。則俗知所勸。而重其教也。號惟天邑。非可謬創。一山一水。拳石草樹。皆有所謂。茲池者。其謂之雄焉。意有我皇唐。須有此地以居之。有此地。須有此池以毗之。佑至仁之亭毒。贊無言之化育。至矣哉。以其廣狹而
方於大。則小矣。以其淵洞而諭夫深。則淺矣。而有功如彼。有德若此。代之君子。蓋有知之而不述。令民無得而稱焉。輒麤陳其旨。刊諸岸石。庶元元荷日用之力也。
集／總集／全唐文／全唐文／卷六百十五／張彙／千秋鏡賦　以鵲飛如向月龍蟠似映池為韻(P.6207-2)
千秋鏡賦以鵲飛如向月龍蟠似映池為韻
伊惟仲秋。日在端午。我皇帝出震蘭殿。誕膺紫微。祥光夜合。佳氣晨飛。聖人作而萬物覩。固先天而天不違。是以禮容之盛。六葉交映。或體天以設軌。或因時而布令。乃啟新節。獻金鏡。形於四海。加於百姓。虛以受物。則萬象必涵。金以平心。而九流惟正。當其時也。天宮戚里。公侯卿士。各薦其明。用伸知已。雖大小而殊致。必規圓而相似。且夫考工垂典。匠人有作。或鑄或鎔。是磨是削。刻以為龍。鏤以成鵲。初臨玉扆。透鸞影而將飛。未對金墀。拂菱花而不著。徒觀其用之則滿。舍之則虛。固無私於物類。非取鑒以焉如。爾其提握見重。光芒未歇。若清潭之無比。類瑤池之有月。如以題古字。隱盤龍。無藏菲薄。無漏纖濃。映空而天地且霽。照遠而山河更重。豈獨淋漓玳瑁之牀。澄澈芙蓉之帳。熒熒綺疏之下。皎皎青樓之上。有美人兮無良媒。飾蛾眉而
相向者也。所以吾君欽崇萬化。錫賚百官。其表不枉。其形必端。詩所謂我心匪鑒。豈不戒於遊盤。別有照象無疲。含光未知。方有期於見膽。竊自比於臨池。儻先容之可致。庶斯焉而取斯。
集／總集／全唐文／全唐文／卷六百十五／夏方慶／天晴景星見賦　以有道之邦德星昭見為韻(P.6208-1)
天晴景星見賦以有道之邦德星昭見為韻
煥彼景星。麗於蒼昊。其隱也。陰魄晦而氛霧作。其見也。夜景明而欃槍埽。敷大信以何言。抑殊祥而是考。祥所以叶天經。符帝道。既表應而無欺。亦照臨而不私。祚聖而德斯至矣。懸象而人皆仰之。向晦且殊於中見。在天寧比乎明夷。垂至精而契至理。宏蕩蕩而播巍巍。不然。出房孰稱乎舜德。居翼何貴乎堯時。今我皇齊七政以作則。奉三無以御極。上天降祥。景星昭德。固云其道不遠。孰謂其神不測。晦明始見。助皇化之惟明。動息靡常。類乾健而不息。應陽精乃三其數。彰土德乃黃其色。既不孤而有鄰。信元吉而柔克。時也雲斂遙素。天澄遠青。纖塵不起。微露斯零。掩映孤月。乘陵眾星。回燭北辰。似將朝乎帝座。傍窺南極。疑欲
覲乎天庭。激高風以熠熠。耿斜漢之熒熒。青赤以辨其方。合散以通其變。連二氣而初吐。混三光而乍見。否泰之運式孚。天地之心可見。景星之瑞也。曷與為雙。俾具瞻於萬邦。景星之德也。配乎悠久。粲熒煌於九有。於以贊高明。於以示休咎。察無聲之載。非我何知。彰有道之邦。非我何守。不私其用。胡繼明於月晦之時。克保其謙。故騰輝於日入之後。是時天鑒匪遙。德聲孔昭。煥赫緜古。光揚聖朝。豈徒並連珠而邁同色。流碧落而耀青霄。
集／總集／全唐文／全唐文／卷六百五十六／白居易　一／洛川晴望賦　以願拾青紫為韻(P.6681-1)
洛川晴望賦以願拾青紫為韻
金商應律。玉斗西建。嘉旬雨之時晴。叶秋成而適願。是用步閭里。詢黎獻。皇風演溢。歌且聽於昇平。聖澤汪洋。誦不聞於胥怨。爾乃命親懿。會朋執。賦邙山。眺洛邑。天泬寥而雲靜。氣肅殺而風急。三川浩浩以奔流。雙闕峨峨而屹立。飛梁徑度。訝殘虹之未消。翠瓦光凝。驚宿雨之猶濕。嘉三時之是務。觀五穀之斯入。覽滌場之在勤。知滯穗之見拾。及夫日色黯黯。寒光熒熒。遠水澄碧。群山結青。山水隱映。
花氣氳冥。瞻上陽之宮闕兮。勝仙家之福庭。望中嶽之林嶺兮。似天台之翠屏。宜其迴鑾輿兮檢玉牒。朝千官兮御百靈。使西賓之誇少弭。東人之思攸寧。不亦盛哉。客有感陽舒。詠樂只。揮毫翰。獨徙倚。願得采於芻蕘。終期拾乎青紫。
集／總集／全唐文／全唐文／卷七百十六／李冑／冰井賦　以寒井陰固冰以時入為韻(P.7366-1)
冰井賦以寒井陰固冰以時入為韻
冰井皚兮星歲闌。冰候井於春泮。井含冰而晝寒。其質也。惟至貞而可鑒。其量也。惟極深而可觀。夫其碧甃熒熒。清光炯炯。呀爾莫測。堅爾而靜。閉土膏之潛脈。奪霜空之麗景。濟時方候其獻羔。利物不資于短綆。前王何以貴冰。而鄴臺尚開乎舊井。下視千尺。旁窺百尋。足使貪夫勵志。君子戒心。或以慮危。則取象于履薄。或以思險。則取類于臨
深。豈徒遠自窮谷。而納于凌陰。其道有恒。其跡無固。當未用也。雖處幽而無悶。當其用也。雖向炎而不懼。縱居井之未深。亦在冰而守素。若乃天地閉。河海凝。風落木。霜寒冰。或呈六出以表符瑞。或因五行而見咎徵。寧比夫在坎窞而不耀。遇陽和而自升。故知井之為德。莫之可比。爰若汲引。于焉賓祭。是以頒之也遍。出之也時。雖應用而無倦。終待命于有司。東風可解。西陸可期。不以深而見棄。不以輕而見遺。側玉盤而有望。仰金門而可入。質惟務施。固不戀于深山。道貴能行。亦何慚于改邑。懿夫吾王之政無不修。化無不及。猶慮霜雹之為災。故冰井所以立。
集／總集／全唐文／全唐文／卷七百十九／蔣防／鎮圭賦　以王者端拱四維鎮寧為韻依次用(P.7394-2)
鎮圭賦以王者端拱四維鎮寧為韻依次用
天鎮四野。君尊萬方。取威重以馭物。在秉持而有章。叶和。人神。蓋先之於六瑞。表正旒扆。誠用之乎百王。斯為貴也。寶之大者。琢磨有耀。溫潤無瑕。天臨靜謐。以我鎮壓乎寰
中。帝德休明。以我熠燿乎諸夏。皓爾凝潔。溫如可觀。蘊五德之符采。寫四鎮之峰巒。其色正。其容端。乃直乃方。象名山而守固。不瑕不穢。配王室以常安。豈不貞姿有奉。嘉名天寵。遠以視其凝命。近以彰其端拱。大而不瑑。禮經匪尚其文華。執之不回。聖人無離其輕重。想夫始自良工。成茲國器。端乎掌握。撫寧天地。邦有六瑞。而圭列其初。國有三山。而象包其四。穆穆之儀是佐。溫溫之德斯備。所謂天子是毗。邦國是維。雲虹發色。冰雪成姿。玉几臨朝。承德音而有裕。金門曉闕。布寬政而無私。是知岱華恒衡之高。自此而增峻。琳琅琬炎之美。自此而發奇。形抱素以呈妍。聲含清而取振。當照臨之際。曾不掩瑜。在韜韞之時。寧忘作鎮。所以朝九有。接萬靈。奇姿粲粲。眾彩熒熒。大禹成功。垂芳於帝典。吾君致理。酌憲於國經。故曰觀一圭之質。見四鎮之形。觀一夫之政。見萬國之寧。儒臣賦鎮圭之事。敢大揚於王庭。
集／總集／全唐文／全唐文／卷七百二十二／趙蕃／溜穿石賦　以能以甚柔而攻至堅為韻(P.7429-1)
溜穿石賦以能以甚柔而攻至堅為韻
山溜泠然。漱幽石而濺濺。恒羃䍥以迸集。忽嵌空而下穿。介若自持。謂稟靈而利物。呀而中斷。見積小以摧堅。且其輕重異源。剛柔殊類。嘉洞出而無眹。知累功而有自。貫白雲之幽抱。滴滴方來。破蒼苔之古痕。泠泠斯至。崎峗莫狀。激射無窮。逗跳沫以居內。洩涓流而在中。日就月將。必漸然而爭赴。因微方著。殊易者之先攻。原乎厥性既柔。其平如砥。因滴瀝以成象。若洞徹而虛已。注而匪竭。歎追琢之莫加。協乃有時。顧堅貞而何以。下漱而玉。中開似冰。謂雕以為樽。窪而無當。疑鑿而成磴。豁爾非憑。然則引深邃。洞觚稜。諒在物而靡及。非自微而不能。由是異類相推。於斯
何甚。蒙兮莫奪。堅然是稟。清光亂灑。初熠熠以穿菱。素彩頻垂。每熒熒而透錦。偉夫炯若方絜。於焉注茲。或零落以將盡。竟連環而不遺。依依未通。遵神泉之靡息。一一將徹。聽鳴玉之遠而。故可以託質悠悠。於山之幽。載吐潛液。靜如冥搜。滴盤礴之間。通茲餘潤。挺剛克之際。分乎至柔。諒成功之不遠。庶積習之可求。
集／總集／全唐文／全唐文／卷七百二十二／楊宏真／螢光照字賦　以能勵躬必大成為韻(P.7433-1)
螢光照字賦以能勵躬必大成為韻
儒有貧居在陰。志學無必。思照字之物類。得聚螢於心術。散點熠熠。文彩之旁流。開卷熒熒。古今之洞出。曈曨隱映。積小而成。臨竹簡而增美。歷銀鉤而轉明。讀周室之書。每見日中之字。覽龐涓之傳。猶疑火照其營。既有求於時習。奚勿用而宵行。想夫交錯積中。英華發外。魚鳥飛動。鉛黃晻靄。無心於處暗。彌見精專。取足於臨文。豈勞光大。炫晃無窮。心勤飭躬。泛凝暉於垂露。翻碎影於彫蟲。筆精之體無隱。藻思之文有融。既的皪於六身之上。復浸淫於三。豕之中。則知雅善後宜。功能自勵。時當炎燠。嗟映雪而未期。義涉穿窬。忌偷光之失計。是用聿求昭質。承乏華燈。每揚之自此知照。況燭之因以輝宏。斯作者所以警清士而體物。俾無忘其所能。
集／總集／全唐文／全唐文／卷七百四十八／杜牧　一／阿房宮賦(P.7744-2)
阿房宮賦
六王畢。四海一。蜀山兀。阿房出。覆壓三百餘里。隔離天日。驪山北構而西折。直走咸陽。二川溶溶。流入宮牆。五步一樓。十步一閣。廊腰縵迴。簷牙高啄。各抱地勢。鉤心鬭角。盤盤焉。囷囷焉。蜂房水渦矗。不知乎幾千萬落。長橋臥波。未雲何龍。複道行空。不霽何虹。高低冥迷。不知西東。歌臺暖響。春光融融。舞殿冷袖。風雨凄凄。一日之內。一宮之間。而氣候不齊。妃嬪媵嬙。王子皇孫。辭樓下殿。輦來於秦。朝歌夜絃。為秦宮人。明星熒熒。開粧鏡也。綠雲擾擾。梳曉鬟也。渭流漲膩。棄脂水也。煙斜霧橫。焚椒蘭也。雷霆乍驚。宮車過也。轆轆遠聽。杳不知其所之也。一肌一容。盡態極妍。縵立遠視。而望幸焉。有不得見者三十六年。燕趙之收藏。韓
魏之經營。齊楚之精英。幾世幾年。剽掠其人。倚疊如山。一旦不能有。輸來其間。鼎鐺玉石。金塊珠礫。棄擲邐迤。秦人視之。亦不甚惜。嗟乎。一人之心。千萬人之心也。秦愛紛奢。人亦念其家。柰何取之盡錙銖。用之如泥沙。使負棟之柱。多於南畝之農夫。架梁之椽。多於機上之工女。釘頭磷磷。多於在庾之粟粒。瓦縫參差。多於周身之帛縷。直欄橫檻。多於九土之城郭。管絃嘔啞。多於市人之言語。使天下之人。不敢言而敢怒。獨夫之心。日益驕固。戌卒呌。函谷舉。楚人一炬。可憐焦土。嗚呼。滅六國者六國也。非秦也。族秦者秦也。非天下也。嗟夫。使六國各愛其人。則足以拒秦。秦復愛六國之人。則遞三世可至萬世而為君。誰得而族滅也。秦人不暇自哀而後人哀之。後人哀之而不鑑之。亦使後人而復哀後人也。
集／總集／全唐文／全唐文／卷七百五十七／康僚／漢武帝重見李夫人賦　以神仙異術變化通靈為韻(P.7860-2)
漢武帝重見李夫人賦以神仙異術變化通靈為韻
漢武帝諸宮。此夫人兮。恩意難同。悲豔質以長逝。恨深情之莫通。夢想徒勞。寧及九泉之下。神仙有術。能生一夕之中。帝乃暫釋幽懷。將觀異變。儼宸儀於玉座。張翠幄於蘭殿。清風拂戶。疑髣髴以徐來。皎月臨軒。尚朦朧而未見。且其駐視潛聽。虔思效靈。燎金鑪之馥馥。燦銀燭以熒熒。寂寞而求。瞥爾而風生綺席。從容以俟。俄然而影在花屏。於時漸出形儀。暗聞珠翠。初半面以呈姿。忽全身而表異。盈盈不笑。如羞久別之容。眷眷無言。莫問平生之事。是則嬋娟可翫。隱映難親。不有如有。非真似真。既揚翹而掩袂。亦流盼以疑神。翡翠簾前。悵望三千之女。芙蓉帳裏。分明二八之人。況乎麗服逾春。美顏多暇。揚襜如之羅綺。飄藹若
之蘭麝。非因不死之藥。豈便長生。何用返魂之香。自從神化。及夫弄花態以遺妍。望君王兮不前。復認吹蕭之侶。終疑獻果之仙。目眄眄以徒極。心搖搖而詎傳。迷甚化宮。周穆之遊固爾。地非巫峽。楚襄之夢應然。已而頓解前思。詳窺舊質。爰將托方士。展神術。謂傾城之且驗。豈同輦之無日。殊不知事本憑虛。功難責實。夜如何其夜已闌。悵飄然而復失。
集／總集／全唐文／全唐文／卷七百五十八／謝觀／清明日恩賜百官新火賦　以題為韻除清字(P.7873-2)
清明日恩賜百官新火賦以題為韻除清字
國有禁火。應當清明。萬室而寒灰寂滅。三辰而纖靄不生。木鐸罷循。乃灼燎於榆柳。桐花始發。賜新火於公卿。由是太史奉期。司烜不失。平明而鑽燧獻入。匍匐而當軒奏畢。初燄猶短。新煙未密。我后乃降睿旨。茲錫有秩。中人俯僂以聳聽。蠟炬分行而對出。炎炎就列。布皇明於此時。赫赫遙臨。遇恩光於是日。觀夫電落天闕。虹排內垣。乍歷闈璅。初辭渥恩。振香爐以朱噴。和曉日而燄翻。出禁署而螢分
九陌。入人寰而星落千門。於時宰執具瞻。高卑畢賜。降五侯以殷渥。歷庶僚以簡易。煖逐來命。風隨逸騎。入權門見執熱之象。閱有司識燭幽之義。咸就第以照臨。示廣德之遐被。於是傳詔多士。同歡令辰。將以明而代暗。乃去故而從新。均於庭燎。貺彼元臣。熠熠當門。煙助松篁之茂。熒熒滿目。燄如桃李之春。群臣乃屈膝辟易。鞠躬踧踖。捧煦育之溫惠。受覆載之光澤。各罄謝懇。競輸忠赤。拜手稽首。感榮耀之無窮。舞之蹈之。荷鴻私之累百。然後各爨鼎鑊。傳輝膳官。爭焚爐炷。競爇膏蘭。銷冷酒之餘毒。卻羅衣之曉寒。方知春秋故事。未逾於我。周禮救災。徒稱變火。曷若賜於百官。萬方同荷。
集／總集／全唐文／全唐文／卷七百六十／韋琮／月明星稀賦　以大明流光群曜自戢為韻(P.7899-2)
月明星稀賦以大明流光群曜自戢為韻
伊圓光之未呈。觀列象之繁星。忽昇輪以委照。齊掩縟而韜精。天宇無雲。意姮娥之可覩。金波出海。覺婺女之迷明。爾其兔影高輝。榆光潛靄。沖融者寥落或存。隱映者蒼茫自昧。仰著明而下分融朗。驚有爛而全迷光大。美矣夫星沈四裔。月麗中央。以合璧之華彩。埽連珠之眾光。有北微分於辰極。維南屢失於昊蒼。奕奕三台。既慚容於出沒。熒熒五緯。亦具體而微茫。時則俯燭地隅。斜臨海嶠。寫碧落
以增麗。拂金風而引耀。使占蜀國。當曖昧而何知。賢聚穎川。豈低昂而自照。的的悠悠。蟾孤桂秋。離離兮弄影如晦。皎皎兮澄明不流。萬家盈手之時。望女牛而纔見。千里同心之際。美烏鵲而追遊。且樂彼無私。失乎躔次。焜煌河鼓。羃歷天駟。初膧朧出地。似懷德以增輝。忽燦爛經天。知畏威而有自。既而夜久凝澈。時無埃氛。銀華炫晃以將落。珠彩蕭疏而掩群。且共歎於陰靈。因悲鵲化。如欲觀其分野。豈辨天文。儼若咸賓。稀然且集。知至明之難競。故不耀而相襲。則水朝宗未足以為喻。火就燥孰云其可及。吐皓魄以流空。掩繁光而載戢。
集／總集／全唐文／全唐文／卷七百六十二／宋言／漁父辭劍賦　以濟人之急取利誠非為韻(P.7916-2)
漁父辭劍賦以濟人之急取利誠非為韻
彼子胥兮亡命江湄。賴漁父兮停橈在茲。既橫流而濟矣。因解劍以酬之。厚意殷勤。何惜千金之器。高情特達。竟陳三讓之辭。稽其去國無途。迷津獨立。前臨積水之阻。後有追兵之急。躊躕而鶴髮相哀。顧盼而漁舟可入。憂心盡展。憑刳木以何虞。渡口雖遙。挂輕帆而巳及。繇是拂拭青萍。披陳素誠。念險難以知我。顧提攜而賜卿。拔三尺之熒熒。波間電落。橫七星之凜凜。掌上風生。叟乃莞爾興言。搘頤話志。本期浩淼以排難。詎可愴惶而徇利。酬仁報惠。誠多公子之心。害義傷廉。且異老夫之意。況乎楚令方急。嚴刑且陳。盡索奔亡之黨。先誅隱匿之人。若以爵祿為念。榮華是親。則械爾躬而赴國。持爾劍以防身。整棹西歸。自受執珪之賞。論功北面。寧亡切玉之珍。蓋由惻隱為心。艱危是濟。方圖散髮之樂。豈假吹毛之銳。情高而俗慮難量。語罷而鳴桹忽逝。連環吐月。空臨玉匣之間。一葉乘風。漸入寒
煙之際。豈不以識達精微。言窮是非。棄霜刃以長徃。弄雲濤而不歸。寂寞巖煙。沉東流之渺渺。凄涼浦樹。含落日以依依。異乎義立一朝。名超萬古。決雲之異狀徒逞。皎日之深誠不取。則知美范蠡而述魯連。信斯人之可伍。
集／總集／全唐文／全唐文／卷七百六十二／金厚載／昆吾切玉劍賦　以利刃無儔堅鋼必截為韻(P.7920-1)
昆吾切玉劍賦以利刃無儔堅鋼必截為韻
劍者金之利器。玉者寶之至堅。韜百鍊之形。迥倚天而入用。斷十德之質。信如泥而莫全。蓋以淬礪呈彩。磨礱發鮮。開寶匣之炯爾。切連城而爛然。原其周穆西征。戎王獻至。刃決雲以增價。鍔開蓮以逾利。明星耀色。固巳直於千金。白玉雖堅。纔可當於一試。於是搜韞匵。示精鋼。謀剸割。輝鋒鋩。舉連環而動月。掌盈尺以凝霜。投刃皆虛。無騞然之異響。應機立斷。俄凜若以分光。暎日惟明。搖容轉潔。乍毀方以旁達。忽離堅而中絕。仰鋒亂起。初每謂如花飛。應手全開。終有疑於冰裂。固可以鄙牛斗之氣衝。陋蛟螭之精截。應用無敵。清貞莫儔。銷白虹以影碎。耀青蛇而色秋。黯
黯文開。獨庭中而電轉。熒熒屑落。類掌下以星流。素彩交光。清文耀質。既衛身之可保。豈化龍而無必。色離溫潤。光開縝密。形錯落以膚寒。彩璘玢而皆溢。是知器有異而神符。物至精而用殊。向若鍛非良冶。質匪昆吾。則安能充遠戎之獻。斷抵鵲之徒。儻遇英雄。必提攜而可以。時逢琬玉。固翦截之如無。嘉乎資礪乃之功。剖溫其之潤。剸犀莫比其銛鍔。斬馬難齊於利刃。夫如是。知鍛鍊之至精。切璠璵而可信。
集／總集／全唐文／全唐文／卷七百九十三／李為／握中有元璧賦　以希代之珍耀乎掌握為韻(P.8312-2)
握中有元璧賦以希代之珍耀乎掌握為韻
璧為至寶。握以藏輝。與似月之色異。俾如虹之氣微。斂外之容。豈曰寘予於暗。元中之理。尚乎知我者希。故其性比內融。跡同反照。拱形若將乎尺素。點影似因乎墨妙。見心之後。任欲蓋而彌彰。窺指之間。縱有光而不耀。退雖於密。德亦不孤。方期發色於斯矣。豈務掩瑕而已乎。初疑捧匣將投。尚韞如漆。或若橫肱未抵。已怪得烏。懿夫藏點點而獨青。映纖纖而有象。或微疑其手澤。竟空勞於目想。同錫元之後。不暫去身。驗守黑而居。則先指掌。不然。何以久而不磷。敝而惟新。雖未能如雪。亦足以賤珉。既剖乎石。幸依乎人。似守中而隱影。若居外以藩身。攬之為盈手之玩。出也為連城之珍。圓而琢之。而能全璞。溫而執之。何以不濯。雖默默而沉潛。每熒熒乎把握。始同乎懷而被褐。恐久而袖化為緇。雖存已之雕鏤。實賴君以保持。言揚者或是。色取者猶疑。苟能執而無失。豈得棄之如遺。深潛越石之拳。明則誠矣。固望荊山之目。默而識之。斯蓋見美一時。同珍百代。諒閟兮懷寶。多斯兮若昧。幽矣握中之璧。實清流而可愛。
集／總集／全唐文／全唐文／卷七百九十三／李為／日賦(P.8313-1)
日賦
仲春上日。率公卿大夫朝日於東郊。祇祀畢。太史進曰。夫日統七紀。周旋天地。國家災祥之至也。惟唐文明。日德不愆。今陛下又親設弟禮。天下煥爛。上曰。朕不足以配日。然國經在乎上。爾即司之。於日有見。可使朕聞之乎。太史曰。臣聞天高無程。日為大明。天為至陽。日為陽精。則日於天為子象也。在人為主。在天為日。其高明一也。日之初。將出兮東方。霍爌烘煌。地外洩光。陰雲含明。閃閃熒熒。火炬縱橫。漸高如懸。或若輓上於天。而傍倚諸山。海水血色。龍魚騰翻。上浮焦煙。創業之象也。日之中。聚燄成珠。攢劍成輪。青天而白。白雲而赤。赩赩奕奕。曾不得定目。太虛為之晃惑。萬物依乎地。無不自識。太平之象也。春之日。蔥蘢通曨。霍爍晴空。赫為大笑。滿天地喜。江風晴起。錦文出水。采錯斕斑。花樹之間。新蕊粉融。萬燈無煙。一拂雕梁。嬌霞溢乎殿堂。繢壁連光。溫燄生旁。仁恩之象也。夏之日。烘彤坌勃。六合焚炙。風不能為氣。天地變色。不勝其猛。乍搖紫影。所照之穴。化為火井。草木如燒。而未乾焦。泉池如炊。若將涌沸。炎威逼人。疑欲附地。或透入室壁。潛蒸簟席。威怒之象也。其於小。則草芥游蟲。戶網隙塵。各示其容。其為大。則東
而引。千萬里不見其近出。西而引。千萬里不見其遠及。將暮也。爍乎而低。澹乎而頹。忽乎變容。赤蓋下空。埃塵濛籠。渾渾黃黃。漸無精光。黯黮殷顏。不留山巔。即墜乎窮泉。丹霞染雲。燄燄半天。暝陰夕靄。薈蔚霮䨴。餘光無采。暫明乎千里之外。烏鵲尚鳴。新月巳生。長夜自清。今昔頓成。良可悲乎。夫日之不永也甚矣。人之言卯。比及看。巳可食。人之言午。比及看。巳欲昃。是故聖人寸陰而惜。願陛下朝視之。思創業之難。暮視之。感淪革之易。春夏視之。調喜怒之節。中視之。將偃乎太平之地。又何求焉。臣又聞之。聖人為君。日祥屢臻。五色𣈫𣈫。天地同文。昏弱之代。吞蝕不暇。列宿不沒。晝而為夜。可不務乎。故天有日不能自靈。日有光不能自明。待聖人而明之也。
集／總集／全唐文／全唐文／卷八百十二／周繇／夢舞鍾馗賦　以德至前王始觀神跡為韻(P.8549-2)
夢舞鍾馗賦以德至前王始觀神跡為韻
皇躬抱疾。佳夢通神。見幡綽兮上言丹陛。引鍾馗兮來舞華茵。寢酣方悅於宸扆。不知為異。覺後全銷於美疚。始訝非真。開元中撫念齊民。憂勤大國。萬機親決於宸斷。微瘧
遂沾於聖德。金丹術士。殊乖九轉之功。桐籙醫師。又寡十全之力。爰感神物。來康哲王。於時漏滴長樂。鐘敲建章。扃禁闥兮閉羽衛。虛寢殿兮𨵙嬪嬙。虎魄枕欹。象榻透熒熒之影。鰕鬚簾捲。魚燈搖閃閃之光。聖魂惝怳以方寐。怪狀朦朧而遽至。硉矹標眾。䫜顤特異。奮長髯於闊臆。斜領全開。搔短髮於圓顱。危冠欲墜。顧視纔定。趨蹌忽前。不待乎調鳳管。揆鸞弦。曳藍衫而颯纚。揮竹簡以蹁躚。頓趾而虎跳幽谷。昂頭而龍躍深淵。或呀口而揚音。或蹲身而節拍。震雕栱以將落。躍瑤堦而欲折。萬靈沮氣以慞惶。一鬼傍隨而奮躑。煙雲忽起。難留舞罷之姿。雨雹交馳。旋失去來之跡。睿想纔悟。清宵巳闌。袪沉痾而頓愈。御體以猶寒。對真妃言寤寐之祥。六宮皆賀。詔道子寫婆娑之狀。百辟咸觀。彼號伊祁。亦名鬱壘。儺祅於凝沍之末。驅厲於發生之始。豈如呈妙舞兮薦夢。明君康寧兮福履。
集／總集／全唐文／全唐文／卷八百二十六／黃滔　五／祭先外舅文(P.8707-1)
祭先外舅文
惟靈。伏以彼蒼者穹。禍淫福善。噫。何斯言之或謬歟。籛鏗壽而顏淵夭。盜跖宥而嵇康刑。屈原冤而文考溺。冉惡疾而左喪明。胡其然哉。胡其然哉。伏惟明靈柳蔥松峭。山嶷鶴孤。落落君子。行行魯儒。始者辭鷗西邁。希鵬北徂。高高蟾桂。赫赫鴻都。和贄之學三泣。宋盧之俟一呼。而以氣直志大。數奇道汙。大中季之。計車奔走。咸通際之。名路崎嶇。於是涕唾聲華。毫釐簪笏。枕中罷競於名位。壺裏別窺於日月。東尋玉籙。則龍虎嵯峨。南訪金沙。則羅浮突屼。北固風清。西陵月明。蘭舟泊岸。金磬飛聲。塵埃謝傅之叔姪。夢寐茅家之弟兄。古觀秋住。靈蹤日行。松下之齋宮肅肅。雲山之醮火熒熒。罏然北癸。鼎化西庚。羽人傾蓋。府帥投誠。說浙西周體范居陶。象端適衛。蓋婚嫁之須了。匪貨財之所繫。愈高雲鶴之逍遙。益笑匏瓜之繫滯。何武江都。蕭牆禍儲。羊腸莫守。蝸角旋孤。說淮南高蕭條陳蔡之圍。聖賢大困。惆悵崑崙之火。玉石俄俱。綿邈吳山。蒼茫閩海。遽聲沉而響絕。薦時移而歲改。絡秀愁積。孟光泣倍。山頭之鶴駕無覩。水底之鯉書空待。宅相征輪。梁園洛濱。見徐甲之移主。知伯
陽之蛻身。海山失翠。煙樹亡春。滔竊惟早歲。忝拜清塵。蒙以拾青相器。投漆相親。鑒羲之必晉朝名士。識陳平為漢代英臣。爰將淑女。俾結嘉姻。十載不攀於桃李。兩誠空貫於松筠。愚以感明靈之殊義。戴明靈之至仁。金重季布。枝輕郄詵。逡巡東越。拖擲西秦。實期歸釣嚴灘。終棲鄭谷。戶外山碧。樽中酒綠。將仰止於樂冰。冀參差於衛玉。豈意寂寥音信。髣髴幽明。聖人之齊始卒。君子之一枯榮。天上之鵲橋宜度。人間之鴛被須成。開簾鳥囀。迴轡蜩鳴。東牀則黯黯愁色。南渭則哀哀哭聲。嗚呼哀哉。平生氣概。昔日忠貞。龜齡易昧。駒隟斯驚。在物之理。豈人之情。愚輒疑道家有形全氣全。兵解木解。考斯事矣。或其義也。不然者。胡埋南祖之蛇。罔念北翁之馬。嗚呼哀哉。列塚開阡。重泉九原。古之所制。今也斯存。伏惟明靈魏夫人遺蓮峰而取喻。葛仙翁賸竹枝以為論。固以神遊蓬島。洞入桃源。然則不樹松栢。罔詒子孫。是用葬喬山之冠劍。招湘浦之精魂。滕公啟室。宋玉申言。曰楚山青兮淮波綠。劉雞飛兮隨鷁覆。遺蹤脫屣辭彼俗。楊柳霜多不堪矚。螺江淺兮甌山陰。繼昇天兮徐董任。風為輪兮雨為轡。東歸來兮北追尋。陳桂席
兮奠椒漿。樹馬鬣兮開壽堂。千秋萬歲兮舊江鄉。魂歸來兮山之陽。詞咽淚迸。猿悲鳥傷。東波送恨。西日沉光。雪耀霜明而莫覩。芝焚蘭爇以空芳。孀妻捧奠。出女尸喪。嗣男而杳杳江嶺。鄙子而明明肺腸。劍以求心而克許。樂以悲告而寧忘。願明靈之冥感。鑒蘋藻於壺觴。嗚呼哀哉。
集／總集／全唐文／全唐文／卷八百二十八／羅衮／倉部柏郎中墓誌銘(P.8729-1)
倉部柏郎中墓誌銘
近代科學之家。有柏氏倉部府君諱宗回字幾聖。祖士良。忠州司馬。父暠。毛詩博士。贈國子司業。君踵父學開元禮。咸通中。考官第之。尚書落之。不勝壓屈。因罷。取家蔭出身。選為州縣官。歷數任。從軍幕為判官。皆有聞。相國文昭公
甚重之。授著作郎於蜀行朝。上即位數年。承反正之後。將修太廟。時見饗九廟十二室。而實七代。議者以為天子七廟。六經無九廟文。又欲以穆宗宣宗為二廟。僖宗為一廟。出敬宗文宗武宗為別廟。文武百官參議不能定。或薦君於相國徐君。遂擢授太常博士。及進議。請修奉九廟十四室。於是援引經籍。研校今古。發出九廟九代之議。追祔代宗德宗二廟。穆宗宣宗通為一廟。以僖宗添為一室。敬宗文武德懿宗為一廟。親不可出。其推次代室。分齒昭穆。為哲然矣。又下百官赴尚書省參詳。咸以為允。奏請行之。天子嘉獎。敬依其議。然其徵據乃尚書正文。而不用鄭元之說。其法制乃殷周遠事。而不取漢魏已下。故時人多疑之。遂與數家爭論。雖未行其議。而亟加寵秩。始遷虞部員外郎。賜緋魚袋。歲中轉虞部郎中。明年遷倉部郎中。加朝散大夫。年六十一。以光化二年二月二日。卒官京師。某月日。歸葬先人之塋於邠州。夫人清河張氏。子廷徽。開元禮登科。廷鸞尚幼。君撰王公家廟錄五卷。奏議論難宗廟之書萬有餘言。銘曰。
幾聖之道。予實親之。幾聖之言。予實聞之。宗廟之事。一何
專奇。討摘奧冥。不由於師。乃鄙鄭元。乃悅湯伊。今世之人。安得不疑。賜服熒熒。省行屢征。元鳦裒華。雖死不瞑。親見夫子。其勢不行。夫子既沒。庶幾乎明。苟如斯言。遺恨可平。尚或有知。時觀吾銘。
集／總集／全唐文／全唐文／卷九百二十一／雲真／西林寺水閣院經藏銘　并序(P.9594-2)
西林寺水閣院經藏銘并序
湛湛佛身。不離三界。明明經卷。只在一塵。剖一塵而經卷舒。豈俟於貝多葉上。了三界而佛身現。寧居於娑婆樹間。楚金範以非真。海墨書而莫盡。是曰恭敬。是曰受持。不虧不崩。無喪無得。四魔以之恐懼。二乘以之震驚。然後從智起悲。迴真入俗。於圓常路。開方便門。導彼出生死之源。令其踐聖賢之轍。就泯相而示相。向絕言而演言。報化於是乎垂形。漸頓於是乎立教。忉利未下。優填遂琢於旃檀。俱尸已滅。迦葉乃集於妒露。金容螺髻。瞻之者萬福攸同。玉軸琅函。聞之者百祿是總。津梁六趣。耳目群生。天上人間。何莫由斯者矣。廬山者。影搖匯澤。根蘸湓江。既曰洞天。亦稱德鎮。名花吐其錦繡。幽鳥嗚其笙簧。雨過長空。積翠出數州之外。春來平陸。凝煙當萬戶之前。西林寺者。曇現訪落已來。惠永經綸之後。陶範光祿為檀越於晉朝。歐陽率
更撰豐碑於隋代。年既綿邈。事亦周詳。水閣院者。即貞元間齊朗律師之所居也。朗師精通律部。宏護法門。屢陟香壇。廣度緇侶。江西佛法。於焉而昌。天下鴻名。於焉而振。逮乎皇唐再造。上德中興。真風頹而復揚。慧日昏而更曉。斯院藏經。即褒國孝定公奉烈祖元宗之仙駕。答今上之睿恩。捨其俸金之所造也。爰是鯉飛東海。馬化南朝。鬱為帝宗。兼開相府。器度高邈。識量宏深。孝以承家。忠以奉上。闔門雍睦。棣萼和諧。然而諦信佛乘。歸依法寶。雖廣陽輔魏。竟陵佐齊。無以尚之。念斯院也。每萃真徒。猶虧海藏。藏之弊者。以其行之密。宇之小。施之忙。工之攘所致矣。我則加其墨。增其紙。偉其軸。恢其函。俾眉壽之僧。臘高之士。或雨昏凭几。雪夜臨燈。無眇視之艱哉。孝定公於是親灑神毫。徧題經目。結因緣事。表殷重心。緗袠己周。錦絛告僝。追二聖在天之駕。祝吾皇無疆之休。慶讚云畢。不幸孝定公薨。當不渝之時。自書遺誡。囑累是經矣。保定縣公安吉縣公。情切友于。心存求矣。欲資冥祐。兼助良緣。由斯建其藏殿矣。市徂徠松。度豫章木。般輸獻藝。離朱督繩。獸拏綺錢。花分藻井。熒熒列宿。夜逼璇題。潺潺繫湍。秋和金鐸。凡行宮
之內藏。藏心之佛像。供養什物。靡不畢備。兼置真堂。迎孝定公真容於其西序耳。亦既見止。忽驚魏邴貞姿。望之儼然。似得劉雷高趣。斯院即上京右街演教大師為他年肥遯之所。經藏將畢。亦命而尸之。夫報天倫之義。懷陟岡之情。結勝事於名藍。樹良因於寶藏。使其覽之者。因指見月。自教明心。此之為福。福亦大矣。此之為報。報無加焉。何止薦香魂於安養之都。助真識於歡喜之地。故賈瓊問恕。文中子曰。為人之弟者。以其兄之心。推而達於天下。斯可矣。二縣公其恕乎。雲真才愧披文。詞非尚寶。叨蒙英顧。令紀芳猷。輒率愚懷。謹為銘曰。
佛即三界。經在上塵。一塵經卷。三界佛身。悟則無上。剖則正真。不垢不淨。無我無人。般若觀空。區和涉有。為象王迴。類獅子吼。八藏流通。三葉傳授。詮以真心。生從佛口。峨峨廬阜。鬱鬱西林。惠永遁蹟。齊朗修心。水擊清響。松偃繁陰。香燈熠燿。臺殿嶔岑。懿哉定公。建斯經藏。字麤軸偉。衺恢函壯。齯齒之僧。龐眉之相。披閱研精。實為現量。定公薨矣。疇薦重泉。怡怡情切。綽綽心專。架樹紺殿。成就元詮。惟二縣公。畢此良緣。日映綺窗。雲凝繡闥。楶梲穹隆。欒櫨轇轕。
勝果克臻。福田彌闊。用薦貞魂。永歸解脫。
集／總集／全唐文／全唐文／卷九百五十一／張餘慶／竹宮望拜神光賦　以親饗虔潔靈報光燭為韻(P.9883-1)
張餘慶
竹宮望拜神光賦以親饗虔潔靈報光燭為韻
洪惟漢后。有事郊禋。感流光之委照。爰拜賜於上神。初自竹宮。覩殊祥之溢目。俄低玉佩。方致敬而俯身。有以見感而必應。孰謂其尊而不親。徒想夫寰宇肅清。齋庭夜敞。辛日惟吉。明神是饗。德馨而祀事精愨。福降而禎祥歸往。彼靈輝之自天。若有答於吉蠲。下雲路而瞥爾。照祠壇而炯然。冥感而來。狀如虹之炳耀。齋莊前致。配明火以昭宣。武皇自以為備物展禮。儲精告虔。苟降鑒之不昧。宜受賜於上元。仰而望之。初奪目以爛爛。俯而見也。且鞠躬以拳拳。若然者。豈不以蒼璧儼陳。圜丘宿設。帝心精一。祀物豐潔。
天瑞聖而為光。委靈壇而不滅。不然。則可以煌煌熒熒。發自杳冥。於以表異。於焉效靈。臨爟火以助耀。照俎豆而分形者乎。跡彼光臨。實惟冥報。宜望拜以俯僂。表至精而懇到。是知君德允臧。天道孔彰。崇嚴祀而神降之吉。潔齋心而物效其祥。初電烻以散色。忽星流以耀芒。降自彼天。豈慚於紫氣。不資於水。且異於榮光。國家德邁炎靈。時稱玉燭。擁神光而先敬。修祀禮而將續。有客觀光。歎美不足。何待時而就列。庶餘光之可矚。
集／總集／全唐文／全唐文／卷九百五十二／張彥勝／露賦(P.9886-2)
張彥勝
露賦
夫露者。陰陽之精氣。天地之靈液也。秋冬濁而春夏清。晞
於朝而生於夕。隨時應變。不凝不積。遇物受彩。因象而光。滴滴瀝瀝。熒熒煌煌。爾其為大也。澄九天而淨六合。爾其為廣也。清四極而灑八荒。故能消歇氛埃。生成草木。羃䍥千品。霑濡萬族。其澤厚矣。其潤深矣。願聞其始。試言厥初。兆自元氣。生於太虛。巨人飲之而不死。上古吮之而穴居。天無雲兮珠的皪。野有草兮玉扶疏。寫蟲鳥兮為篆。懷蛟龍兮著書。河洛建都兮氣均風雨。甘泉築館兮名亞儲胥。或泛灩池臺。或葳蕤竹柏。鶬鶊鳴兮色紫。鴻雁來兮光白。露之為德也。天乙所以為王侯。露之為文也。詩人所以歌召伯。既因甘而作頌。稱未晞而留客。是時鷙鳥初擊。鳴蟬向晚。悲九節之相催。恨三危之路遠。或乃幽閨織婦。初下鳴機。徘徊空院。悵望秋暉。洞房月入。羅帳螢飛。看鴻雁之將度。怨良人兮不歸。灑交頤之玉筯。苦寒露之沾衣。至如關山氣寒。瀚海風急。胡侵隴塞。兵屯馬邑。征人此時。思歸下泣。不覺漣如。沾我衣溼。別有洛陽才子。人間秀士。遠自巖曲。來遊學市。有恨驚心。無人知巳。聞墜葉而歎息。對浮雲而愁起。悽悽兮怳若有亡。覩蒹葭之蒼蒼。惜白露而為霜。宋大夫聞而歎曰。歲乎不我與。一寒一暑。昔時春晚。拂
楊柳於南津。今日秋深。落芙蓉於北渚。古人未達。平生羇旅。君何為而絕絃。感知音而相許。重曰。白日黯黯兮秋風多。綠川蕭蕭兮空水波。聞郢中之有曲。試調露而為歌。歌曰。天降氣兮地凝精。皇德茂兮芝蓋平。金盤漬兮玉杯清。葉有露兮落有聲。遼東之鶴中夜驚。日南之雞淩晨鳴。華山柏兮多珠露。松子服之得長生。
集／總集／全唐文／全唐文／卷九百五十二／王嵩岳／孔子石硯賦(P.9889-2)
王嵩岳
孔子石硯賦
昔夫子有石硯焉。邈觀器用。宛無雕鐫。古石猶在。今人尚傳。從歎鳳兮何世。至獲麟兮幾年。世歷近王近霸。年止幾徂幾遷。任往迴於几席。垂翰墨於韋編。時亦遠矣。物仍在焉。非聖人之休祐。安得茲而不涓。洎乎俗遠聖賢。教遺齊魯。列廟以居。先師攸主。上熒熒以光澈。旁羃羃以色固。介爾堅貞。確乎規矩。昔諸侯立政。周道無聞。嗟禮樂之仍缺。歎詩書而未分。聖人乃啟以褒貶。垂以典墳。必藉茲器。用成斯文。蓋石固而人往。亦事存乎硯云。至乃方質圓形。銅模龜首。雕飾為用。陶甄可久。橫彩煙而不絕。添綠水而常
有。豈如石焉。斯為不朽。昔偶宣父。厥容伊何。旁積垂露。中含偃波。時代遷移。去游夏而彌遠。日月逾邁。變炎涼之已多。別有逢掖書生。獻策東京。仰希先哲。攻文後成。叨秉筆以當問。愧含毫而頌聲。
集／總集／全唐文／全唐文／卷九百八十二／闕名　二十三／對夢處女鼓琴判(P.10164-2)
對夢處女鼓琴判
乙封侯嘗夢見處女鼓琴而歌曰美人熒熒顏若苕之華後遂納國人姓為內子御史劾其僭訴云夢應也
國以定封邑惟利建。社稷是衛。邦畿以藩。乙將度以土圭。
設其苑序。式遵厥度。宜立其家。鳳凰之兆未期。桃李之妖將至。剛柔自應。精爽潛通。吉以有祥。將一作符表神來之兆。庶乎無亂。理齊藏往之感。位在通侯。夢茲處女。橫角枕而就寢。見鼓琴而作歌。熒熒之詞。聞彼魂交之日。夭夭之質。覩茲形開之時。六夢之驗若存。八徵之候如會。納為內子。誠類小君。稱僭欲繩。未通平典。
集／總集／全唐文／全唐文／卷九百八十八／闕名　二十九／建幢銘(P.10229-2)
建幢銘
夫老釋之教。本乎利於人。故廣其門。而論於眾。得其門者尚鮮矣。日有故右神策軍裏樂防秋同正將兼押衙銀青光祿大夫檢校太子詹事上柱國董府君。公諱敘。洞達至理。敬崇佛書。積善承家。慶流於後。有嗣子曰瑾。未冠從仕。信義已立。孝闕三字瘵之際勵闕一字度家殯儀所須。完闕一字不賫卜筮叶吉。窆於斯原。卒哭之前。喪事云畢。夫人夏侯氏。灑泣喪次。撫孤訴天。緬公之平生。非善不作。思契神路。唯福是先。乃命工人。斲貞石。峰勢屹立。斯幢告成。亦以為
至哀飾也。故秉筆書事。昭乎闕五字
維彼闕一字人。維善是親。如影如響。昭昭福因。公之歿代。星歲闕一字改。令子成家。慶餘斯在。精魂悠悠。莫知何求。緬濟神路。斯幢乃修。闕一字名狀璧闕二字閒飾熒熒光光。頂載虛碧。松柏蒼蒼。龍虵亂行。貞石孤立。直墳之陽。斯幢之妙。幽明有闕一字萬古闕六字
集／總集／全唐文／全唐文／卷九百九十六／闕名　三十七／大唐故員府君夫人墓誌銘(P.10317-1)
大唐故員府君夫人墓誌銘
闕昔因周文王之後。分郡於南陽。祖諱憲。格高調逸。學富才雄。退臥雲林。高道不事。父諱麟。文詞間世。儒素成家。器宇深沉。風神朗悟。一心孤高。寒峰暎月。為量不測。發言有徵。心常懷分。義尤濟貧。遠邇之人。咸懷其德。何修短之有命。以元和十一年五月十八日。啟手足而告終。春秋卌有六。夫人房氏。雍容令儀。肅穆懿範。畢舅姑之大禮。享年卌有二。同年八月十六日。續夫而歿。兄昌。忝同支氣。痛苦蓮心。嗣子元啟。攀號擗踴。仰告皇天。罄家有無。備終大禮。以元和十一年十二月廿九日。合祔大塋而安墳壠。山谷變
改。託於銘記其德。詞曰。
窮燈暗暗。泉室冥冥。孤墳對月。荒野熒熒。千秋萬歲。永隔恩情。
集／總集／全上古三代秦漢三國六朝文／全上古三代文　凡十六卷　／卷一／上古／黃帝／金人銘(P.10-2)
金人銘
我。古之慎言人也。戒之哉。戒之哉。無多言。多言多敗。無多事。多事多患。安樂必戒。無行所悔。勿謂何傷。其禍將長。勿謂何害。其禍將大。勿謂無殘。其禍將然。勿謂莫聞。天妖伺人。熒熒不滅。炎炎柰何。涓涓不壅。將成江河。緜緜不絕。將成網羅。青青不伐。將尋斧柯。誠不能慎之。禍之根也。曰是何傷。禍之門也。強梁者不得其死。好勝者必遇其敵。盜怨主人。民害其貴。君子知天下之不可葢也。故後之下之。使人慕之。執雌持下。莫能與之爭者。人皆趨彼。我獨守此。眾人惑惑。我獨不從。內藏我知。不與人論技。我雖尊富。人莫害我。夫江河長百谷者。以其卑下也。天道無親。常與善人。戒之哉。戒之哉。說苑敬慎。　案。此銘舊無撰人名。據太公陰謀太公金匱。知即黃帝六銘之一。金匱僅載銘首廿餘字。今取說苑以足之。
集／總集／全上古三代秦漢三國六朝文／全上古三代文　凡十六卷　／卷十／三代　十　／宋玉／高唐賦(P.73-1)
高唐賦
昔者楚襄王與宋玉遊於雲夢之臺。望高唐之觀。其上獨有雲氣。崪兮直上。忽兮改容。須臾之間。變化無窮。王問玉曰。此何氣也。玉對曰。所謂朝雲者也。王曰。何謂朝雲。玉曰。昔者先王嘗遊高唐。怠而晝寢。夢見一婦人曰。妾巫山之女也。為高唐之客。聞君遊高唐。願薦枕席。王因幸之。去而辭曰。妾在巫山之陽。高丘之阻。旦為朝雲。暮為行雨。朝朝暮暮。陽臺之下。旦朝視之。如言。故為立廟。號曰朝雲。王曰。朝雲始出。狀若何也。玉對曰。其始出也。㬣兮若松榯。其少進也。晰兮若姣姬揚袂。鄣日而望所思。忽兮改容。偈兮若駕駟馬。建羽旗。湫兮如風。淒兮如雨。風止雨霽。雲無處所。王曰。寡人方今可以遊乎。玉曰。可。王曰。其何如矣。玉曰。高矣顯矣。臨望遠矣。廣矣普矣。萬物祖矣。上屬於天。下見於淵。珍怪奇偉。不可稱論。王曰。試為寡人賦之。玉曰。唯唯。惟高唐之大體兮。殊無物類之可儀比。
巫山赫其無疇兮。道互折而層累。登巉巖而下望兮。臨大阺之稸水。遇天雨之新霽兮。觀百谷之俱集。濞洶洶其無聲兮。潰淡淡而竝入。滂洋洋而四施兮。蓊湛湛而弗止。長風至而波起兮。若麗山之孤畝。勢薄岸而相擊兮。隘交引而卻會。崪中怒而特高兮。若浮海而望碣石。礫磥磥而相摩兮。巆震天之礚礚。巨石溺溺之瀺灂兮。沫潼潼而高厲。水澹澹而盤紆兮。洪波淫淫之溶㵝。奔揚踊而相擊兮。雲興聲之霈霈。猛獸驚而跳駭兮。妄奔走而馳邁。虎豹豺兕。失氣恐喙。鵰鶚鷹鷂。飛揚伏竄。股戰脅息。安敢妄摯。於是水蟲盡暴。乘渚之陽。黿鼉鮪。交積縱橫。振鱗奮翼。蜲蜲蜿蜿。中阪遙望。玄木冬榮。煌煌熒熒。奪人目精。爛兮若列星。曾不可殫形。榛林鬱盛。葩華覆葢。雙椅垂房。糾枝還會。徒靡澹淡。隨波闇藹。東西施翼。猗狔豐沛。綠葉紫裹。丹莖白蔕。纖條悲鳴。聲似竽籟。清濁相和。五變四會。感心動耳。迴腸傷氣。孤子寡婦。寒心酸鼻。長吏隳官。賢士失志。愁思無已。歎息垂淚。登高遠望。使人心瘁。盤岸巑蚖。桭陳磑磑。盤石險峻。傾崎崖隤。巖嶇參差。從橫相追。陬互橫啎。背穴偃蹠。交加累積。重曡增益。狀若砥柱。在巫山下。仰視山巔。肅何芊芊。炫耀虹蜺。俯視崝嶸。窐寥窈冥。不見其底。虛聞松聲。傾岸洋洋。立而熊經。久而不去。足盡汗出。悠悠忽忽。怊悵自失。使人心動。無故自恐。賁育之斷。不能為勇。卒愕異物。不知所出。縰縰莘莘。若生於鬼。若出於神。狀似走獸。或象飛禽。譎詭奇偉。不可究陳。上至觀側。地葢底平。箕踵漫衍。芳草羅生。秋蘭茝蕙。江離載菁。青荃射干。揭車苞幷。薄草靡靡。聯廷廷當作延夭夭。越香掩掩。眾雀嗷嗷。雌雄相失。哀鳴相號。王雎鸝黃。正冥楚鳩。姊歸思婦。垂雞高巢。其鳴喈喈。當年遨遊。更唱迭和。赴曲隨流。有方之士。羨門高谿。上成鬱林。公樂聚穀。進純犧。禱琁室。醮諸神。禮太一。傳祝已具。言辭已畢。王乃乘玉輿。駟倉螭。垂旒旌。旆合諧。紬大絃而雅聲流。洌風過而增悲哀。於是
調謳。令人惏悷憯悽。脅息增欷。於是乃縱獵者。基址如星。傳言羽獵。銜枚無聲。弓弩不發。罘䍐不傾。涉漭漭。馳苹苹。飛鳥未及起。走獸未及發。何節奄忽。蹏足灑血。舉功先得。獲車已實。王將欲往見之。必先齋戒。差時擇日。𥳑輿玄服。建雲旆。蜺為旌。翠為葢。風起雨止。千里而逝。葢發蒙。往自會。思萬方。憂國害。開賢聖。輔不逮。九竅通鬱。精神察滯。延年期壽千萬歲。文選。
集／總集／全上古三代秦漢三國六朝文／全後漢文　凡一百六卷　／卷二十八／朱穆／鬱金賦(P.628-2)
鬱金賦
歲朱明之首月兮。步南園㠯迴眺。覽草木之紛葩兮。美斯華之英妙。布綠葉而挺心。吐芳榮而發曜。眾華爛㠯俱發。鬱金邈其無雙。比光榮于秋菊。齊英茂乎文選洛神賦注。乎作子。春松。遠而望之。粲若羅星出雲垂。近而觀之。曄若丹桂曜湘涯。赫乎扈扈。萋兮猗猗。清風逍遙。芳越景移。上灼朝日。下映蘭池。覩茲榮之瑰異。副歡情之所望。折英華㠯飾首。曜靜女之儀光。瞻百草之青青。羌朝榮而夕零。美鬱金之純偉。獨彌日而久停。晨露未晞。微風肅清。增妙容之美麗。發朱顏之熒熒。作椒房之珍玩。超眾葩之獨靈。蓺文類聚八十一。
丹桂植其東。文選。吳都賦注。又魯靈光殿賦注。
集／總集／全上古三代秦漢三國六朝文／全後漢文　凡一百六卷　／卷五十七／王逸／九思／哀歲(P.786-1)
旻天兮清涼。玄氣兮高朗。北風兮潦洌。草木兮蒼唐。𧉅蚗兮噍噍。蝍蛆兮穰穰。歲忽忽兮惟暮。余感時兮悽愴。傷俗兮泥濁。矇蔽兮不章。寶彼兮沙礫。損損當作捐此兮夜光。椒瑛兮涅汙。葈耳兮充房。攝衣兮緩帶。操我兮墨陽。昇車兮命僕。將馳兮四荒。下堂兮見蠆。出門兮觸蠭。巷有兮蚰蜒。邑多兮螳螂。睹斯兮嫉賊。心為兮切傷。俛念兮子胥。仰憐兮比干。投劒兮脫冕。龍屈兮蜿蟤。濳藏兮山澤。匍匐兮叢攢。窺見兮溪㵎。流水兮沄沄。黿鼉兮欣欣。鱣鮎兮延延。羣行兮上下。駢羅兮列陳。自恨兮無友。特處兮煢煢。冬夜兮陶陶。雨雪兮冥冥。神光兮熲熲。鬼火兮熒熒。修德兮困控。愁不聊兮遑生。憂紆兮鬱鬱。惡所兮寫情。
哀歲
集／總集／全上古三代秦漢三國六朝文／全後漢文　凡一百六卷　／卷九十三／繁欽／弭愁賦(P.976-2)
弭愁賦
傷有閑之淑女。採薜荔于朝陽。露素質之皎皎。綰玄髮㠯流光。結翠葉于珠簪。擢丹華于綠房。點圜的之熒熒。映雙輔而相望。襲遊閑之妓服。褥阿縠之桂裳。紉畹蘭于纓佩。動晻曖㠯遺芳。既容冶而多好。且妍惠之纖微。顧見予之獨立。知我情之思歸。鳴環瑱㠯回眄。若欲進而行遲。眷紅顏之曄曄。何的皪之少羣。整桂冠而自飾。敷綦藻之華文。從景炎而猗靡。粲綿邈㠯繽紛。時暸眇㠯含笑。收婉媚。㠯愁人。蓺文類聚三十五。
集／總集／全上古三代秦漢三國六朝文／全晉文　凡一百六十七卷　／卷十三／左九嬪／涪漚賦(P.1533-2)
涪漚賦
覽庶類之肇化。何涪漚之獨靈。稟陰精㠯運景。因落雨而結形。不係根於獨立。故假物㠯資生。體珠光之皎皎。若凝霜之初成。色鮮熠㠯熒熒。似融露之將渟。亡不長消。存不久寄。其成不欲難。其敗亦㠯易也。蓺文類聚八。
集／總集／全上古三代秦漢三國六朝文／全晉文　凡一百六十七卷　／卷三十六／庾儵／安石榴賦　竝序　(P.1668-1)
安石榴賦竝序
于時仲春垂澤。華葉甚茂。炎夏既戒。忽乎零落。是㠯君子居安思危。在盛思衰。可無懼哉。乃作斯賦。
綠葉翠條。紛乎蔥青。丹華照爛。曄曄熒熒。遠而望之。粲若摛繢被山阿。迫而察之。赫若龍燭耀綠波。蓺文類聚八十六。御覽九百七。
集／總集／全上古三代秦漢三國六朝文／全晉文　凡一百六十七卷　／卷四十六／傅玄　二　／鸚武賦(P.1720-1)
全晉文卷四十六
烏程嚴可均校輯
傅玄二
鸚武賦
奇毛曜體。綠采含英。鳳翔鸞踦。初學記作跱。孔質翠榮。懸赬分于丹足。婉朱咮之熒熒。發言輒應。若響追聲。蓺文類聚九十一。初學記三十。
集／總集／全上古三代秦漢三國六朝文／全晉文　凡一百六十七卷　／卷五十三／李顒／悲四時賦(P.1767-2)
悲四時賦
悲春日兮。悲陽澤之方宣。建靈威㠯延蟄。叩東震而饗天。布和氣之烟熅。舒朗景之淑鮮。雲興滋于秀石。飆鳴柯于崇山。平皋眇莽。中林葱青。野馬飛澗。晨虹垂旌。陽燕南徂。陰雁北征。素華浩浩。丹秀熒熒。蓺文類聚三。
口芃芃而含秀。葉靄靄而敷榮。北堂書鈔一百五十四。
悲夏日兮。悲炎節之赫羲。覽祝融之御轡。遊井耀兮南離。晞辰凱之長吹。蔭綠柳之揚枝。雲鬱律㠯泉涌。雨淋澡而方簁。奮駭霆之奔磕。舒驚電之橫摛。蓺文類聚三。
秋日悲兮。火流天而滌暑。風入林而疏條。菊挺葩于綠莖。蘭飛馨于翠翹。北堂書鈔一百五十四。
雲黮䨴㠯時興。雪聯翩而驟密。枯枝皎如瓊翰。空岫朗若玉室。御覽十二。
集／總集／全上古三代秦漢三國六朝文／全晉文　凡一百六十七卷　／卷九十一／潘岳　二　／悼亡賦(P.1985-1)
悼亡賦
伊良嬪之初降。幾二紀㠯迄茲。遭兩門之不造。僃荼毒而嘗之。嬰生艱之至極。又薄命而早終。含芬華之芳烈。翩零落而從風。神飃忽而不反。形焉得而久安。襲時服于遺質。表鉛華于餘顏。問筮賓之何期。霄過分而參闌。詎幾時而見之。目眷戀㠯相屬。聽輒人之唱籌。來聲叫㠯連續。聞冬夜之恆長。何此夕之一促。且伉儷之片合。垂明哲乎嘉禮。苟此義之不謬。乃全身之半體。吾聞喪禮之在妻。謂制重。而哀輕。既履冰而知寒。吾今信其緣情。夕既昏兮朝既
清。延爾族兮臨後庭。人空室兮望靈座。帷飄飄兮燈熒熒。燈熒熒兮如故。帷飄飄兮若存。物未改兮人已化。饋生塵兮酒停樽。春風兮泮水。初陽兮戒溫。逝遙遙兮浸遠。嗟煢煢兮孤魂。蓺文類聚三十四
集／總集／全上古三代秦漢三國六朝文／全晉文　凡一百六十七卷　／卷九十二／潘岳　三　／螢火賦(P.1991-1)
螢火賦
嘉熠燿之精將。與眾類乎超殊。東山感而增歎。行士慨而懷憂。翔太陰之元昧。抱夜光㠯清遊。熲若飛焱之霄逝。彗似移星之雲流。動集陽暉。灼如隋珠。熠熠熒熒。若丹英之照葩。飄飄熲熲。初學記作款款若流金之在沙。載飛載止。光色孔嘉。無聲無臭。明影畼遐。飲湛露于曠野。庇一葉之垂柯。無干欲于萬物。豈顧恤于網羅。至夫重陰之夕。風雨晦暝。萬物眩惑。翩翩獨征。奇姿燎朗。在陰益榮。猶賢哲之處時。時昏昧而道明。若蘭香之在幽。越羣臭而弭馨。隨陰陽之飄繇。非飲食之是營。問螽斯之無忌。希夷惠之清貞。羨微蟲之琦瑋。援彩筆㠯為銘。蓺文類聚九十七。初學記三十。御覽九百四十五。
集／總集／全上古三代秦漢三國六朝文／全晉文　凡一百六十七卷　／卷一百三十九／郭元祖／主柱(P.2265-1)
主柱
主柱同窺。道士精徹。玄感通山。丹沙出穴。熒熒流丹。飄飄飛雪。宕長悟之。終然同悅。
集／總集／全上古三代秦漢三國六朝文／全宋文　凡六十四卷　／卷三十三／謝靈運　四　／維摩經十譬贊　八首　／燄(P.2617-2)
燄
性內相表狀。非炎安知火。新新相推移。熒熒非向我。如何滯著人。終歲述述當作迷因果。
集／總集／全上古三代秦漢三國六朝文／全梁文　凡七十四卷　／卷十九／昭明太子統　一　／銅博山香鑪賦(P.3059-1)
銅博山香鑪賦
稟至精之純質。產靈嶽之幽深。經班倕之妙旨。御覽作指。運公輸之巧心。有薰帶而巖隱。亦霓裳而昇仙。寫嵩山之巃嵸。象鄧林之芊眠。方夏鼎之瓌異。類山經之詭詭上脫俶字。制一器而僃眾質。諒茲物之為侈。于時青女司寒。紅光翳景。吐圓舒於東嶽。匿丹曦於西嶺。翠帷已低。蘭膏未屏。爨松柏之火。焚蘭麝之芳。熒熒蓺文類聚作炎熒。內曜。芬芬外揚。似慶雲之呈色。如景星之舒光。齊姬合歡而流盼。燕女巧笑而蛾揚。超公聞之見錫。粵文若之畱香。信名嘉而器美。永服玩於華堂。蓺文類聚七十。初學記二十五。御覽七百三。
子／類書／藝文類聚／卷第三／歲時部上／春(P.40)
藝文類聚卷第三○本卷宋本缺．據明本補．
歲時上　春　夏　秋　冬
春
爾雅曰．春為青陽．一曰發生．　尚書曰．寅賓出日．平秩東作．日中星鳥．以殷仲春．　禮記月令曰．孟春之月．東風解凍．蟄蟲始振．魚上冰．獺祭魚．鴻鴈來．乃擇元辰．天子躬耕帝籍．是月也．天氣下降．地氣上騰．天地和同．草木萌動．仲春之月．桃始華．倉庚鳴．鷹化為鳩．是月也．玄鳥至之日．祀于高禖．季春之月．桐始華．虹始見．萍始生．舟牧覆舟．五覆五反．天子始乘舟．布德行惠．鳴鳩拂其羽．戴勝降于桑．　周禮曰．仲春詔后．率外內命婦．始蠶于北郊．帥六宮之夫人．生穜稑之種而獻之于王．　釋名曰．春之為言蠢也．物蠢而生．　尸子曰．春為忠．東方為春．春．動也．是故鳥獸孕寧．草木華生．萬物咸遂．忠之至．　尚書大傳曰．東方者．動方也．物之動也．何以謂之春．春．出也．物之出．故謂東方春也．　周官曰．羅氏．仲春羅春鳥．獻鳩．以養老也．　易緯通卦驗曰．震．東方也．主春分．日出青氣．出直震．此正氣出也．氣出右．萬物半死．氣出左．蛟龍出．震氣不至．則歲中少雷．萬物華而不實．人民疾熱．應在其衝．　又曰．立春條風至．雉雊．雞乳．冰解．楊柳津．春分明庶風至．雷雨行．桃李華．　毛詩曰．春日載陽．有鳴倉庚．春日遲遲．采
蘩祁祁．女心傷悲．迨及公子同歸．　尚書緯曰．東方春．龍房位．其規仁．好生不賊．　莊子曰．春氣發而百草生．正得秋而萬寶成．夫春與秋．豈得而然哉．天道已行矣．　孝經緯曰．周天七衡六間．曰立春．後十五日．斗指寅．為雨水．後十五日．斗指甲．為驚蟄．後十五日．斗指卯．為春分．後十五日．斗指乙．為清明．後十五日．斗指辰．為穀雨．　論語曰．暮春者．春服既成．冠者五六人．童子六七人．浴乎沂．風乎舞雩．詠而歸．　老子曰．衆人熙熙．若享大牢．如登春臺．　淮南子曰．春女悲．秋士哀．知物化矣．　又曰．女夷鼓歌．以司天和．以養百穀禽獸草木．女夷．主春夏長養之神．　又曰．孟春之月．東宮御女青色．衣青采．鼓琴瑟．　說苑曰．管仲曰．吾窮必矣．吾不能以春風風人．不能以夏雨雨人．吾窮必矣．　京房占曰．春當退貪殘．進柔良．恤幼孤．賑不足．求隱士．則萬物應節而生．隨氣而長．所謂春令也．　又曰．正月建寅．律為太蔟．雞雉孳尾．招搖生聚．少陽解凍．其氣溫柔．逆之則寒．　白虎通曰．嫁娶以春何也．春天地交通．物始生．陰陽交接之時也．　臨海異物志曰．鶗鴂．一名田鵑．春三月鳴．晝夜不止．音聲自呼．俗言取梅子．塗其口兩邊皆赤．上天自言乞思．○太平御覽十九作恩．至當麥○御覽作陸．子熟．鳴乃止耳．　漢書曰．孟春之月．羣居者將散．行人振木鐸徇於路．以采詩．獻之太師．比其音律．以聞於天子．　東觀漢記曰．梁鴻將之會稽．作詩曰．維季春兮華色．麥含金兮方秀．　續漢禮儀志曰．立春之日．京都百官．皆衣青衣．立青幡．施土牛耕人于門外．　又曰．立春之日．下寬大書曰．方春東作．敬始慎微．罪殊死．且勿案驗．皆須麥秋．退貪殘．進柔良．　博物志曰．宋國有田夫．常衣黂縕以過冬．暨春東作．自暴於日．不知天下之有
廣廈隩室．緜纊狐貉．顧其妻曰．負日之暄．人莫知者．以獻吾君．將有賞．　楚辭曰．獻歲發春兮．汨吾南征．菉蘋齊葉兮白芷生．湛湛江水兮上有楓．目極千里兮傷春心．　又曰．開春發○楚辭九章發下有歲字．兮．白日出之悠悠．吾且蕩志而愉樂兮．遵江夏以娛憂．　又曰．王孫遊兮不歸．春草生兮萋萋．　又曰．青春受謝白日昭．春氣奮發萬物遽．【詩】晉陸機詩曰．節運同可悲．莫若春氣甚．和風未及燠．遺涼清且凜．　晉張協雜詩曰．大昊啟東節．春郊禮青祗．鷹化日夜分．雷動寒暑離．飛澤洗冬條．浮飈解春澌．采虹纓高雲．文虬鳴陰池．沖氣扇九垠．蒼生衍四垂．時至萬實成．化周天地移．　晉郭璞詩曰．青陽暢和氣．谷風穆以溫．英茝曄林薈．昆蟲咸啟門．高臺臨迅流．四坐列王孫．羽蓋停雲陰．翠鬱映玉樽．晉顧凱之神情詩曰．春水滿四澤．夏雲多奇峯．秋月揚明輝．冬嶺秀寒松．摘句．　梁簡文帝春日想上林詩曰．春風本自奇．楊柳最相宜．柳葉恆著地．楊花好上吹．處處春心動．常惜光陰移．西京董賢館．南宛習都○按據襄陽記．當作郁．池．行間魚共樂．桃上鳥相窺．香車雲母幰．駃馬黃金羈．　又晚春時詩曰．紫蘭葉初滿．嬌鶯弄不稀．石蹲還似獸．蘿長更勝衣．水凍文鰩聚．山瞑雅鳥飛．渚蒲變新節．巖桐長舊圍．風花落未已．山齋開夜扉．　又春日看梅詩曰．昨日看梅樹．新花已自生．今旦聞春鳥．何啻兩三聲．凍解池開淥．雲穿天半晴．遊心不應動．為此欲逢迎．　又晚日後堂詩曰．幔陰通碧砌．日影度城隅．岸柳垂長葉．牕桃落細跗．花留蛺蝶粉．竹翳蜻蜓珠．賞心無與共．染翰獨踟蹰．　又春日詩曰．花開幾千葉．水覆數重衣．蝶颺縈空舞．鷰作同心飛．歌妖弄曲罷．鄭女挾琴歸．　又春日詩曰．年還樂應滿．春歸
思復生．桃含可憐紫．柳發斷腸情．落花隨鷰入．遊絲帶蝶驚．邯鄲歌管地．見許欲留情．　梁元帝春日詩曰．春還春節美．春日春風過．春心日日異．春情處處多．處處春芳動．日日春禽變．春意春已繁．春人春不見．不見懷春人．徒望春光新．春愁春自結．春結詎能申．欲道春園趣．復憶春時人．春人竟何在．空爽上春期．獨念春花落．還似昔春時．　梁沈約詠春初詩曰．扶道覓陽春．相將共攜手．草色猶自腓．林中都未有．無事逐梅花．空交信楊柳．且復歸去來．含情寄杯酒．　又春詠曰．楊柳亂如絲．綺羅不自持．春草復黃綠．客心傷此時．青苔已結洧．碧水復盈淇．日華照趙瑟．風心動燕姬．襟中萬行淚．故是一相思．　梁吳筠○按當作均．後同．春詩曰．春從何處來．拂水復驚梅．雲彰青瑣闥．風吹承露臺．美人隔千里．羅帷閉不開．無由得共語．空對相思杯．　梁王僧孺寄鄉友詩曰．旅心已多恨．春至尚離羣．翠枝結斜影．綠水散圓文．戲魚兩相顧．遊鳥半藏雲．何時不憫默．是日最思君．　又春思絕句詩曰．雪罷枝即青．冰開水便綠．復聞黃鳥聲．全作相思曲．　梁蕭子範春望古意詩曰．光景斜漢宮．橫梁照采虹．春情寄柳色．鳥語出梅中．氛氳閨裏思．逶迤水上風．落花徒入戶．何解妾牀空．　梁王筠春日詩曰．金堤草非舊．玉池泉已新．風生似羊○原訛牛．據馮校本改．角．雲上若魚鱗．幽閨多怨思．停織坐嬌春．芳華既零落．方作向隅人．　梁蕭瑱春日貽劉孝綽詩曰．澗水初流碧．山櫻早發紅．新禽爭弄響．落蘂亂從風．拂筵多軟幹．映戶悉花叢．誰云相去遠．垂柳對高桐．　梁庾肩吾詩曰．桃紅柳絮白．照日復隨風．影出朱城外．香歸青殿中．水映寄生竹．山橫半死桐．頒文知渥重．搦札愧才空．　梁鮑泉奉和湘東王春日詩曰．新
鷰始新歸．新蝶復新飛．新花滿新樹．新月麗新輝．新光新氣早．新望新盈抱．新水新綠浮．新禽新聽好．新景自新還．新葉復新攀．新枝雖可結．新愁詎解顏．新思獨氛氳．新知不可聞．新扇如新月．新蓋學新雲．新落連珠淚．新點石榴裙．　梁聞人蒨春日詩曰．高臺動春色．清池映日華．綠葵向光轉．翠柳逐風斜．林有鳴心鳥．園多奪目花．相與咸知節．歎子獨離家．　周庾信詠春詩曰．昨夜鳥聲春．驚鳴動四鄰．今朝梅樹下．定有詠花人．流星浮酒泛．粟瑱繞杯脣．何勞一片雨．喚作陽臺神．　又曰．逍遙遊桂苑．寂絕想桃源．狹石分花逕．長橋映水門．管聲驚百鳥．人衣香一園．定知歡未足．橫琴坐樹根．　陳徐陵詩曰．岸煙起暮色．岸水帶斜暉．逕狹橫枝度．簾搖驚鷰飛．落花承步履．流澗寫行衣．何殊九芝蓋．薄暮洞庭歸．　隋江總山庭春詩曰．洗沐唯五日．棲遲在一丘．古楂橫近澗．危石聳前洲．峯綠開河柳．池紅照海榴．野花寧待晦．山蟲詎識秋．人生復能幾．夜燭非長遊．【賦】晉傅玄陽春賦曰．虛心定乎昏中．龍星正乎春辰．嘉勾芒之統時．宣太皡之威神．素冰解而泰液洽．玄獺祭而鴈北征．幽蟄蠢動．萬物樂生．依依楊柳．翩翩浮萍．桃之夭夭．灼灼其榮．繁華燁而燿野．煒芬葩而揚英．鵲營巢於高樹．鷰銜泥於廣庭．覩戴勝之止桑．聆布穀之晨鳴．習習谷風．洋洋綠泉．丹霞橫景．文虹竟天．　晉湛方生懷春賦曰．夫榮彫之感人．猶色象之在鏡．事隨化而遷迴．心無主而虛映．眄秋林而情悲．遊春澤而心恧．雖四時之平分．何陽節之清淑．日婉孌以舒和．氣有仁而無肅．雷發嚮於南山．雨漸澤於四溟．啟潛蟄於九泉．收靈虵於天庭．修虹煥綠以東冏．幽澗泮冰而流清．鴻飄翮於歸風．鷰銜泥而來征．鷙鳥感仁而革性．鶗
鴂乘化而變聲．麥芃芃而含秀．桑藹藹而敷榮．　周庾信春賦曰．宜春苑中春已歸．披香殿裏作春衣．新年鳥聲千種囀．二月楊花滿路飛．河陽一縣併是花．金谷從來滿園樹．一叢香草足礙人．數尺遊絲即橫路．苔始綠而藏魚．麥纔青而覆雉．吹簫弄玉之臺．鳴珮陵波之水．移戚里之家富．入新豐而酒美．石榴聊泛．蒲桃醱醅．芙蓉玉盌．蓮子金杯．新芽竹笋．細核楊梅．綠珠捧琴至．文君送酒來．玉管初調．鳴絃暫撫．陽春綠水之曲．對鳳迴鸞之舞．更炙笙簧．還移箏柱．月入歌扇．花承節鼓．協律都尉．射雉中郎．停車小苑．連騎長楊．金鞍始被．柘月新張．拂塵看馬埒．分朋入射堂．馬是天池之龍種．帶乃荊山之玉梁．艷錦安天鹿．新綾織鳳皇．三日曲水向河津．日晚河邊多解神．樹下流杯客．沙頭度水人．鏤薄窄衫袖．穿珠帖領巾．百丈山頭日欲斜．三晡未醉莫還家．池中水影懸勝鏡．屋裏衣香不如花．　晉夏侯湛春可樂曰．春可樂兮．樂東作之良時．嘉新田之啟萊．悅中疇之發菑．桑冉冉以奮條．麥遂遂以揚秀．澤苗翳渚．原卉耀阜．春可樂兮．樂崇陸之可娛．登夷岡以迴眺．超矯駕乎山嵎．綴雜華以為蓋．集繁蕤以飾裳．散風衣之馥氣．納戢懷之潛芳．鸚交交以弄音．翠翾翾以輕翔．招君子以偕樂．攜淑人以微行．晉王廙春可樂曰．春可樂兮．樂孟月之初陽．冰泮渙以微流．土冒橛而解剛．野暄卉以揮綠．山葱蒨以發蒼．　晉李顒悲四時曰．悲春日兮．悲陽澤之方宣．建靈威以延蟄．叩東震而響天．布和氣之烟熅．舒朗景之淑鮮．雲興滋於秀石．飈鳴柯於崇山．平臯眇莽．中林葱青．野馬飛澗．晨虹垂旌．陽鷰南徂．陰鴈北征．素華浩浩．丹秀熒熒．
子／類書／藝文類聚／卷第八／水部上／總載水(P.147)
總載水
易說卦曰．坎為水．潤萬物者．莫潤於水．　尚書曰．湯湯洪水方割．蕩蕩懷山襄陵．浩浩滔天．　穀梁傳曰．水北為陽．水南為陰．　左傳．汙潦之水．可薦於鬼神．可羞於王公．　左傳曰．共工氏以水紀官．故為水師而水名．　說文．浦．水濱也．　禮記曰．水曰清滌．　又曰．今夫水一勺之多．及其不測．黿鼉鮫龍魚鼈生焉．貨財殖焉．　毛詩曰．楊之水．不流束薪．　穆天子傳曰．天子飲于溽水之上．　尚書大傳曰．非水無以准萬里之平．非水無以通道任重也．　韓詩外傳曰．夫水者緣理而行．不遺小．似有智者．重而下．似有禮者．蹈深不疑．似有勇者．鄣防而清．似知命者．歷險致遠．似有德者．天地以成．羣物以生．國家以寧．萬事以平．此智者所以樂於水也．　又曰．夏不數浴．非愛水也．冬不數煬．非愛火也．　論語曰．智者樂水．　又曰．子在川上．曰．逝者如斯夫．不舍晝夜．　老子曰．上善若水．水善利萬物而不爭．處衆人
之所惡．故幾於道．　文子曰．混混之水濁．可以濯吾足．青青之水清．可以濯吾纓．事具離騷．云滄浪之水．又曰．水之性欲清．沙石穢之．人之性欲平．嗜欲害之．　晏子曰．景公問廉政何如．對曰．其行．水也．美哉水乎．其濁無不塗．其清無不洒．　墨子曰．古語曰．君子不鏡於水而鏡於人．鏡於水見面之容．鏡於人則知吉凶．　尸子曰．凡水．其方折者有玉．其圓折者有珠．清水有黃金．淮南子亦云．事具珠玉部．　孟子曰．觀於海者難為水．遊於聖人之門者難為言．　又曰．性猶湍水也．決諸東方則東流．決諸西方則西流．人性之無分於善惡也．猶水之無分於東西也．　莊子曰．水靜則明．濁則混．水靜猶明．而況精神聖人之心靜乎．　又曰．秋水時至．百川灌河．涘涯之閒．不辨牛馬．於是河伯欣然自喜．以天下之美為在己．　又曰．夫水．積也不厚．則負其大舟也無力．　淮南子曰．往古之時．九州裂．水浩漾而不息．於是女媧積蘆灰以止淫水．事具帝王部．　又曰．土地各以類生人．是故清水音小．濁水音大．湍水人輕．遲水人重．　山海經曰．剡山有獸焉．名曰合窳．見則天下大水．其上有水焉．甚寒而清．帝臺之漿水也．　玄中記曰．天下之多者水焉．浮天載地．高下無不至．萬物無不潤．　博物志曰．有八流水出名山．渭出鳥鼠．漾出嶓冢．洛出熊耳．潁出少室．汝出燕泉．泗出陪尾．淄出月台．沂出太山．　永嘉郡記曰．有柘林水．出建安吳興縣．有梧桐水．有兩源．一出松陽．有桃支水．出東陽長山縣．　湘中記曰．湘水至清．雖深五六丈．見底了了．石子如樗蒲矢．五色鮮明．白沙如霜雪．赤岸如朝霞．　抱朴子曰．左慈以氣禁水．水為逆流一二丈．禁水著中庭露之．大寒不冰．　華陽國志曰．朱倉．少受學於蜀郡．豆屑飲水以諷誦．同業等憐其貧．給
米．終不受．　搜神記曰．漢末．零陵太守有女．悅門下書佐．使婢取盥手水飲之而有娠．既而生子．至能行．太守抱兒．使求其父．兒直上書佐膝．書佐推之．兒仆地為水．　車潁秦書曰．王猛攻鄴．慕容評距猛．而恆賣水與軍人．衆思為亂．猛因得破之．　續述征記曰．梁鄒城西．有籠水．云齊孝婦誠感神明．涌泉發於室內．潛以績籠覆之．由是無負汲之勞．及家人疑之．時其出而搜其室．試發此籠．而泉遂濆涌．流漂居宇．故名曰籠水．【詩】陳祖孫登詠水詩曰．龍川紫闕映．珠浦碧沙．岸闊蓮香遠．流清雲影深．風潭如拂鏡．山溜似調琴．請君看皎潔．知有淡然心．【賦】魏文帝濟川賦曰．臨濟川之層淮．覽洪波之容裔．濞騰楊以相薄．激長風而亟逝．漫浩汗而難測．眇不覩其垠際．於是龜龍神嬉．鴻鸞羣翔．鱗介霍驛．載止載行．俯唼菁藻．仰飡若芳．永號長吟．延首相望．美玉昭晰以曜煇．明珠灼灼而流光．於是遊覽既猒．日亦西傾．朱旗電曜．擊鼓雷鳴．長驅風厲．悠爾北征．思魏都以偃息．託華屋而遨遊．酌玄清于金罍．騰羽觴以獻酬．　又臨渦賦曰．建安○初學記九．又二十二．太平御覽三百五十九下有十字．此脫．八年．經東國．遵渦水．相佯乎樹下．駐馬書鞭．作臨渦之賦曰．蔭高樹兮臨曲渦．微風起兮水增波．魚頡頏兮鳥逶迤．雌雄鳴兮聲相和．蓱藻生兮散莖柯．春木繁兮發丹華．　晉應貞臨丹賦曰．陟綿岡之迢邈．臨窈谷之濬遐．覽丹源之冽泉．眷懸流之清波．漱玄瀨而漾沚．順黃崖而蕩博．激重巖之絕根．拂崇丘之飛．然後陰渠洞出．陽澮旁開．倐熠高鶩．晧暚長懷．盤溢鬱沒．雲轉飈迴．屏側為之飛隕．壁岸為之陂隤．列以青林．蔭以綠枝．檉松蓊茸於其側．楊柳婀娜乎其下．則○則上有脫文．高溜承崖．懸泉屬嶺．別流分
注．冰瑩玉靜．清波引鏡．形無遁影．　晉左九嬪涪漚賦曰．覽庶類之肇化．何涪漚之獨靈．稟陰精以運景．因落雨而結形．不係根於獨立．故假物以資生．體珠光之皎皎．若凝霜之初成．色鮮熠以熒熒．似融露之將渟．亡不長消．存不久寄．其成不欲難．其敗亦以易也．【贊】晉顧凱之水贊曰．湛湛若凝．開神以質．乘風檀瀾．妙齊得一．　晉庾肅之水贊曰．湛湛涵淥．清瀾澄濬．妙質柔明．雲深夜潤．　晉殷仲堪水贊曰．大象無形．氣以分麄．淡淡冲津．質有雖虛．清瀾可瀨．明激弗渝．孰能懷之．汎然靡拘．　晉孔子水贊曰．澄鑒無虛．積之成川．湍飛瑩谷．激石泠然．　晉郭璞釋水贊曰．川瀆綺錯．渙瀾流帶．潛潤旁通．經營華外．殊出同歸．混之東會．　又弱水贊曰．弱出崑山．鴻毛是．北淪流沙．南暎火林．惟水之奇．莫測其深．
子／類書／藝文類聚／卷第三十四／人部十八／哀傷(P.594)
哀傷
毛詩曰．終風．衞莊姜傷己也．遭州吁之難．傷己不見答於先君．以至困窮．　又曰．我心憂傷．惄焉如擣．　左傳曰．魯襄仲殺公子惡及視．而立宣公．夫人姜氏歸于齊．哭而過市曰．天乎．仲為不道．殺適立庶．市人皆哭．魯人謂之哀姜．　又．晉不哀吾喪．而滅吾同姓．　禮記曰．墟墓之間．未施哀於民而民哀．　又曰．陽門之介夫死．而司城子罕哭之哀．而民說．　又曰．孔子過泰山側．有婦人哭於墓者而哀．夫子使子貢問之．對曰．昔吾舅死於虎．吾夫又死焉．今吾子又死焉．　又曰．知生者弔．知死者傷．　又曰．傷哉貧也．生無以養．死無以為禮．　又曰．孔子過衞．遇舊館人之喪．夫子入哭之．出．使子貢脫驂而
賻之．曰．予向者入而哭之．過於一哀而出涕．　論語曰．關雎樂而不淫．哀而不傷．　又曰．臨喪不哀．吾何以觀之哉．　家語曰．閔子騫三年喪畢．見於孔子．與之琴．使之絃．切切而悲．孔子曰．君子也．哀未盡．能斷之以禮．事具品藝篇．焦贑易林曰．秋風生哀．華落悲心．　說苑曰．鮑叔死．管仲舉上衽而哭之．泣下如雨．從者曰．非君臣父子也．管仲曰．生我者父母知我者鮑子也．士為知己者死．而况為之哀乎．列子曰．燕人生長於楚．及老而還本國．過晉國．同行者誑之．指城曰．此燕國之城．其人愀然變容．指社曰．此君里之社．乃喟然而歎．指舍曰．此君先人之廬．乃潸然而泣．指壠曰．此君先人之冢．其人哭不自禁．　文子曰．九夷八狄之哭．異聲而皆哀．　吳志曰．呂岱親愛徐源．源性忠壯．好直言．及源死．哭之甚哀．曰．益友不幸．岱復何聞乎．　王隱晉書曰．庾袞兄子孤卒．袞既哀其孤．又痛其成人而未娶．撫柩而號．每哭．聽者皆泣．人不哀其喪．感其哀也．　又曰．阮籍鄰家女．未嫁而死．籍往哭之．甚哀．　俗說曰．阮光祿大兒喪．哀過．遂得失心病．　琴操曰．孔子遊於泰山．見薪者哭甚哀．孔子問之．薪者曰．吾自傷．故哀爾．　沈約宋書曰．世祖與羣臣至寵姬殷貴妃墓．謂劉德願曰．卿等哭貴妃若悲者．當加厚賞．德願應聲便號慟．涕泗交橫．上甚悅．以為豫州刺史．上又令羊志哭．志亦嗚咽甚哀．他日有問志者．卿那得此副急淚．志答曰．我爾日自哭亡妾耳．　秦川記曰．隴西郡有隴山．山東人升此而顧瞻者．莫不悲思哀傷．【詩】魏文帝寡婦詩曰．友人阮元瑜早亡．傷其妻子孤寡．為作此詩．霜露紛兮交下．木葉落兮萋萋．候鴈叫兮雲中．歸鷰翩兮徘徊．妾心感兮惆悵．白日急兮西頹．守長夜兮思君．魂一夕兮九乖．悵
延佇兮仰視．星月隨兮天迴．徒引領兮入房．竊自憐兮孤栖．願從君兮終沒．愁何可兮久懷．　魏阮瑀七哀詩曰．丁年難再遇．富貴不重來．良時忽一過．身體為土灰．冥冥九泉室．漫漫長夜臺．身盡氣力索．精魂靡所能．嘉肴設不御．旨酒盈觴杯．出壙望故鄉．但見蒿與萊．　又詩曰．臨川多悲風．秋日苦清涼．客子易為戚．感此用哀傷．攬衣久躑躅．上觀心與房．三星守故次．明月未收光．雞鳴當何時．朝晨尚未央．還坐長歎息．憂憂難可忘．　魏王粲七哀詩曰．西京亂無象．犲虎方遘患．復弃中國去．遠身適荊蠻．親戚對我悲．朋友追相攀．出門無所見．白骨蔽平原．南登灞陵岸．迴首望長安．悟彼下泉人．喟然傷心肝．　又詩曰．荊蠻非我鄉．何為久滯淫．方舟遡大江．日暮愁我心．山岡有餘映．巖阿增重陰．流波激清響．猴猨臨岸吟．獨夜不能寐．攝衣起撫琴．絲桐感人情．為我發悲音．　晉張載七哀詩曰．秋風吐商氣．蕭瑟掃前林．陽鳥收和響．寒蟬無餘音．朱光馳北陸．浮景想西沈．顧望無所見．唯覩松柏陰．肅肅高桐枝．翩翩孤栖禽．仰聽離鴻鳴．俯聞蜻蛚吟．哀人易感傷．覽物增悲心．　晉潘岳關中詩曰．哀此黎元．無罪無辜．肝腦塗地．白骨交衢．夫行妻寡．父出子孤．俾我晉民．化為狄俘．　又哀詩曰．漼如葉落樹．邈若雨絕天．雨絕有歸雲．葉落何連山．時氣冒崗嶺．長風鼓松柏．堂虛聞鳥聲．室暗如日夕．晝愁奄逮昏．夜思忽終昔．展轉獨悲窮．泣下霑枕席．人居天地間．飄若遠行客．先後詎能幾．誰能獘金石．　又悼亡詩曰．皎皎窗中月．照我室南端．清商應秋至．溽暑隨節闌．凜凜凉風升．始覺夏衾單．豈曰無重纊．誰與同歲寒．歲寒無與同．朗月何朧朧．展轉眄枕席．長簟竟牀空．牀空委清塵．室虛來悲風．霑胸安能已．悲懷
從中起．寢興目存形．遺音猶在耳．　又悼亡詩曰．荏苒冬春謝．寒暑忽流易．之子歸窮泉．重壤永幽隔．望廬思其人．入室想所歷．帷屏無髣髴．翰墨有餘跡．流芳未及歇．遺桂猶在壁．悵脫如或存．迴遑忡驚惕．如彼翰林鳥．雙栖一朝隻．如彼游川魚．比目中路隔．　又思子詩曰．造化甄品物．天命代虛盈．奈何念稚子．懷奇隕幼齡．追想存髣髴．感道傷中情．一往何時還．千載不復生．　宋顏延之除弟服詩曰．徂沒離二秋．淹泣備三冬．往辰緬難紀．來筭忽易窮．升沒奄朞晦．洒掃易禮容．縞衣變余體．長逝歸爾躬．　又辭難潮溝詩曰．徘徊眷郊甸．俛仰引單襟．一塗苟不豫．百慮畢來侵．永懷交在昔．有願諐瑟琴．寫言勞者事．將用慰亡簪．　齊謝朓銅爵臺妓詩曰．繐帷飄井幹．尊酒若平生．鬱鬱西陵樹．詎聞歌吹聲．芳襟染淚跡．嬋媛空復情．玉坐猶寂寞．況乃妾身輕．　梁簡文帝傷美人詩曰．昔聞倡女別．蕩子無歸期．今似陳王歎．流風難重思．翠帶留餘結．苔階沒故基．圖形更非是．夢見反成疑．燻鑪含好氣．庭樹吐華滋．香燒日有歇．花落無還時．　梁任昉哭范僕射詩曰．平生禮數絕．式瞻在國禎．一朝萬化盡．猶我故人情．已矣平生事．詠歌盈篋笥．兼復相嘲謔．常與虛舟值．何時見范侯．還叙平生意．　梁沈約蕭丞相弟詣世子車中作詩曰．廉公失權勢．門館有虛盈．貴賤猶如此．況乃曲池平．高車塵未滅．珠履故餘聲．賓階綠錢滿．客位紫苔生．唯當九原上．鬱鬱望佳城．　梁蕭子範入元襄王第詩曰．伏軾窺東苑．收淚下玉橋．昔時方轂處．於今共寂寥．夾池猶裊裊．仙榭尚迢迢．一同西靡柏．徒思芳樹蕭．　梁王筠和蕭子範入元襄王第詩曰．昔入睢陽苑．連步披風雲．今遊故臺處．向望闃無人．皓壁留餘篆．蕙圃有
餘芬．行人皆隕涕．何獨孟嘗君．　梁吳筠傷友詩曰．可憐桂樹枝．懷芳君不知．摧折寒山裏．遂死無人窺．　梁何遜行經范僕射故宅詩曰．旅葵應蔓井．荒藤已上扉．寂寂空郊暮．無復車馬歸．瀲灩故池水．蒼茫落日暉．闃寂今如此．行客盡霑衣．　又銅爵臺妓詩曰．秋風木葉落．蕭瑟絃管清．望陵歌對酒．向帳舞空城．寂寂檐宇曠．飄飄帷幔輕．曲終相顧起．日暮松柏聲．　梁劉孝綽銅爵臺妓詩曰．爵臺三五日．歌吹似佳期．定對西陵晚．松風飄素帷．危絃斷更接．心傷於此時．何言留客袂．翻掩望陵悲．　梁庾肩吾亂後經吳郵亭詩曰．郵亭一迴望．風塵千里昏．青袍異春草．白馬即吳門．獯戎鞭伊洛．雜種亂轘轅．輦道同關塞．王城似太原．休明鼎尚重．秉禮國猶存．殷牖爻雖．堯城吏轉尊．泣血悲東走．橫戈念北奔．方憑七廟略．誓雪五陵寃．人事今如此．天道共誰論．　周庾信傷周處士詩曰．冥漠爾遊岱．悽凉予向秦．雖言異生死．同是不歸人．悵然張仲蔚．悲哉鄭子真．三山猶有鶴．五柳更應春．遂令從渭水．投釣往江濱．　周王褒送觀寧侯葬詩曰．丹旐書空位．素帳設虛樽．楚琴南操絕．韓書舊說存．西靡傷新樹．東陵惜故園．自憐悲谷影．彌念玉關門．餘暉天盡末．夕霧起山根．平原看獨樹．臯亭望列村．寂寥還蓋靖．荒茫歸路昏．挽鐸已流唱．童歌行自喧．眷言千載後．誰將遊九原．　又送劉中書葬詩曰．昔別傷南浦．今悲去北邙．書生空託夢．久客每思鄉．塞近邊雲黑．塵昏野日黃．陵谷俄遷變．松柏易荒凉．題銘無復迹．何處驗龜長．　陳沈烱望郢州城詩曰．魂兮何處反．非死復非仙．坐柯如昨日．石合未淹年．歷陽頓成浦．東海果為田．空憶扶風詠．誰見峴山傳．世變才良改．時移民物遷．悲哉孫驃騎．悠悠哭彼
天．　又長安還至方山愴然自傷詩曰．秦軍坑趙卒．遂有一人生．雖還舊鄉里．危心曾未平．淮源比桐柏．方山似削成．猶疑屯虜騎．尚畏值胡兵．空村餘拱木．廢邑有頹城．舊識莫不盡．新知皆異名．百年三萬日．處處此傷情．　陳陰鏗和樊晉陵傷妾詩曰．畫梁朝日盡．芳樹落花辭．忽以千金笑．長作九泉悲．鏡前塵劇粉．機上網多絲．戶餘雙入鷰．床有一空帷．名香不可得．何見反魂時．　陳張正見銅爵臺詩曰．荒凉銅爵晚．搖落墓田通．雲慘當歌日．松吟欲舞風．人疎瑤席冷．曲罷繐帷空．可惜年將淚．俱盡望陵中．　隋江緫奉和東宮經故妃舊殿詩曰．故殿看看冷．空階步步悲．猶憶窺窗處．還如解珮時．苔生無意早．鷰入有言遲．若令歸就月．照見不須疑．　又傷顧野王詩曰．獨酌一樽酒．高詠七哀詩．何言蒿里別．非復竹林期．階荒鄭公草．戶闃董生帷．人隨暮槿落．客共晚鸎悲．年髮兩如此．傷心獨幾時．　又和張源傷往詩曰．小婦當鑪夜．夫壻凱師年．正歌千里曲．翻入九重泉．機中未斷素．瑟上本留絃．空帳臨窗掩．孤燈向壁燃．還悲塞壟曙．松短未生煙．【賦】漢武帝李夫人賦曰．飾新宮以延佇．泯不歸乎故鄉．慘鬱鬱其蕪穢．處隱隱而懷傷．釋輿馬於山椒．奄修夜之不陽．秋氣憯以悽戾．桂枝落而消亡．神煢煢以遙思．精浮遊而出彊．託陰以曠久．惜繁華之未央．念窮極之不逮．惟要妙而相佯．　後漢蘇順歎懷賦曰．悲終風之隕．條枝梢以摧傷．桂敷榮而方盛．遭暮冬之隆霜．華菲菲之將實．中夭零而消亡．童烏濬其明哲．悲何壽之不將．嗟劉生之若茲．奄彌留而永喪．　魏文帝悼夭賦曰．族弟文仲．亡時年十一．母氏傷其夭逝．追悼無已．予以宗族之愛．乃作斯賦．氣紆結以填胸．不知涕之縱橫．時徘徊
於舊處．覩靈衣之在牀．感遺物之如故．痛爾身之獨亡．愁端坐而無聊．心慼慼而不寧．步廣廈而踟蹰．覽萱草於中庭．悲風蕭其夜起．秋氣憯以厲情．仰瞻天而太息．聞別鳥之哀鳴．　又寡婦賦曰．陳留阮元瑜早亡．每感存其遺孤．未嘗不愴然傷心．故作斯賦．惟生民兮艱危．在孤寡兮常悲．人皆處兮歡樂．我獨怨兮無依．撫遺孤兮太息．俛哀傷兮告誰．三辰周兮遞照．寒暑運兮代臻．歷夏日兮苦長．涉秋夜兮漫漫．微霜隕兮集庭．鷰雀飛兮我前．去秋兮就冬．改節兮時寒．水凝兮成冰．雪落兮翻翻．傷薄命兮寡獨．內惆悵兮自憐．　又感物賦曰．喪亂以來．天下城郭丘墟．惟從太僕君宅尚在．南征荊州．還過鄉里．舍焉．乃種諸蔗于中庭．涉夏歷秋．先盛後衰．悟興廢之無常．慨然永歎．乃作斯賦．伊陽春之散節．悟乾坤之交霊．瞻玄雲之蓊鬱．仰陰之杳冥．降甘雨之豐霈．垂長溜之泠泠．掘中堂而為圃．植諸蔗于前庭．涉炎夏而既盛．迄凜秋而將衰．豈在斯之獨然．信人物其有之．　魏陳王曹植慰子賦曰．彼凡人之相親．小離別而懷戀．況中殤之愛子．乃千秋而不見．入空室而獨倚．對牀帷而切歎．痛人亡而物在．心何忍而復觀．日晼晚而既沒．月代照而舒光．仰列星以至晨．衣霑露而含霜．惟逝者之日遠．愴傷心而絕腸．　魏高貴鄉公傷魂賦曰．王師東征．宗正曹並．以宗室材能．兼侍中從行．到頃得疾．數日亡．意甚傷之．為作此賦．宗臣充于常伯．體材藝而中良．何旻天之不怙．遘暴疾而隕亡．惟厥疾之初發．若常疾之輕微．未經日而況篤．氣惙惙而耗衰．歧鵲騁技而弗救．豈藥石之能追．精魂忽已消散．神眇眇而長違．　魏王粲傷夭賦曰．惟皇天之賦命．實浩蕩而不均．或老終以長世．或昏夭而夙泯．物雖存而人
亡．心惆悵而長慕．哀皇天之不惠．抱此哀而何愬．求魂神之形影．羌幽冥而弗迕．淹低徊以想像．心彌結而紆縈．晝忽忽其若昏．夜烱烱而至明．　又思友賦曰．登城隅之高觀．忽臨下以翺翔．行遊目於林中．覩舊人之故場．身既沒而不見．餘迹存而未喪．滄浪浩兮迴流波．水石激兮揚素精．夏木兮結莖．春鳥兮愁鳴．平原兮泱莽．綠草兮羅生．超長路兮逶迤．實舊人兮所經．身既逝兮幽翳．魂眇眇兮藏形．又寡婦賦曰．闔門兮却掃．幽處兮高堂．提孤孩兮出戶．與之步兮東廂．顧左右兮相怜．意悽愴兮摧傷．觀草木兮敷榮．感傾葉兮落時．人皆懷兮歡豫．我獨感兮不怡．日掩曖兮不昏．朗月皎兮揚暉．坐幽室兮無為．登空牀兮下幃．涕流連兮交頸．心憯結兮增悲．　魏丁廙妻寡婦賦曰．惟女子之有行．固歷代之彝倫．辭父母而言歸．奉君子之情塵．如懸蘿之附松．似浮萍之託津．何性命之不造．遭世路之險迍．榮華曄其始茂．所恃奄其徂泯．靜閉門以却掃．魂孤煢以窮居．刷朱扉以白堊．易玄帳以素幬．含慘悴以何訴．抱弱子以自慰．時翳翳以東陰．日亹亹以西墜．雞斂翼以登棲．雀分散以赴肆．還空牀以下帷．拂衾褥以安寐．想逝者之有憑．因宵夜之髣髴．痛存沒之異路．終窈漠而不至．時荏苒而不留．將遷霊以大行．駕龍轜於門側．設祖祭於前廊．彼生離其猶難．矧永絕而不傷．自銜恤而在疚．履冰冬之四節．風蕭蕭而增勁．寒凜凜而彌切．霜悽悽而夜降．水溓溓而晨結．瞻霊宇之空虛．悲屏幌之徒設．仰皇天而歎息．腸一日而九結．惟人生於世上．若馳驥之過櫺．計先後其何幾．亦同歸乎幽冥．　晉陸機歎逝賦曰．昔每聞長老．追計平生同時親故．或曾共遊一途．同宴一室．十年之外．索然已盡．以是思哀．哀可
知矣．賦曰．悲夫．川閱水以成川．水滔滔而日度．世閱人而為世．人冉冉而行暮．人何世而弗新．世何人之能故．亮造化之若茲．吾安取夫久長．痛靈根之夙隕．怨具爾之多喪．悼堂構之隤瘁．愍城闕之丘荒．親彌懿其已逝．交何戚而不亡．彌年時之詎幾．夫何往而不殘．或冥邈而既盡．或寥廓而僅半．信松茂而柏悅．嗟芝焚而蕙歎．苟性命之弗殊．豈同波而異瀾．年彌往而念廣．塗薄暮而迫迮．顧舊要於遺存．得十一於千百．　又愍思賦曰．予屢抱孔懷之痛．而奄復喪同生姊．銜恤哀傷．一載之間．而喪制便過．故作此賦．以紓慘惻之感．時方至其儵忽．歲既去其晼晚．樂來日之有繼．傷頹年之莫纂．覽萬物以澄念．怨伯姊之已遠．尋遺塵之思長．瞻日月之何短．升降乎階際．顧眄兮屏營．雲承宇兮藹藹．風入室兮泠泠．僕從為我悲．孤鳥為我鳴．　又大暮賦曰．夫死生是失得之大者．故樂莫甚焉．哀莫深焉．使死而有知乎．安知其不如生．如遂無知耶．又何生之足戀．故極言其哀．而終之以達．庶以開夫近俗云．夫何天地之遼闊．而人生之不可久長．日引月而並隕．時惟歲而俱喪．徒假願於須臾．指夕景而為誓．忽呼吸而不振．奄神徂而形獘．於是六親雲起．姻族如林．爭塗掩淚．望門舉音．敷幄席以悠想．陳備物而虞靈．仰寥廓而無見．俯寂寞而無聲．肴饛饛其不毀．酒湛湛而每盈．屯送客於山足．伏埏道而哭之．扃幽戶以大畢．泝玄闕而長辭．歸無塗兮往不反．年彌去兮逝彌遠．彌遠兮日隔．無塗兮曷因．庭樹兮葉落．暮草兮根陳．　晉潘岳悼亡賦曰．伊良嬪之初降．幾二紀以迄茲．遭兩門之不造．備荼毒而嘗之．嬰生艱之至極．又薄命而早終．含芬華之芳列．翩零落而從風．神飄忽而不反．形焉得而久安．襲時服於遺
質．表鉛華於餘顏．問筮嬪之何期．宵過分而參闌．詎幾時而見之．目眷戀以相屬．聽諏人之唱籌．來聲叫以連續．聞冬夜之恒長．何此夕之一促．且伉儷之片合．垂明哲乎嘉禮．苟此義之不謬．乃全身之半體．吾聞喪禮之在妻．謂制重而哀輕．既履冰而知寒．吾今信其緣情．夕既昏兮朝既清．延爾族兮臨後庭．入空室兮望靈座．帷飄飄兮燈熒熒．燈熒熒兮如故．帷飄飄兮若存．物未改兮人已化．饋生塵兮酒停樽．春風兮泮冰．初陽兮戒溫．逝搖搖兮浸遠．嗟煢煢兮孤魂．　又寡婦賦曰．樂安任子咸者．予少而歡焉．不幸弱冠而終．其妻又吾姨也．故作斯賦．伊女子之有行．爰奉嬪於高族．承慶雲之光覆．荷君子之恩渥．奉蒸嘗之効順．供洒埽以彌載．榮華曄其始茂．良人忽以損背．愁煩寃其誰告．提孤孩於坐側．時曖曖而向昏．日杳杳而西匿．雀羣飛而赴楹．雞登棲而斂翼．歸空館而自憐．撫衾幬以歎息．耳傾想於疇昔．目髣髴乎平素．雖冥冥而罔覿．猶依依以憑附．自仲夏而在疾．踰履霜以踐冰．雪霏霏而驟落．風瀏瀏而夙興．意惚恍以遷越．神一夕而九升．庶浸遠而哀降．情惻惻而彌甚．願假夢以通靈．目烱烱而不寑．夜漫漫以悠悠．寒悽悽以凜凜．氣憤薄以乘胷．涕交橫而流枕．重曰．仰皇天兮歎息．私自憐兮何極．省微躬兮孤弱．顧稚子兮未識．如涉川兮無津．若陵虛兮失翼．　晉王渾妻鍾遐思賦曰．惟仲秋之慘悽．百草萎悴而變衰．鷰翔逝而歸海．蟋蟀鳴而相追．坐虛堂而無寥．嗟我心之多懷．悵遐思而內結．嗟爾姜任．邈不我留．謀民生之未幾．吾何為其多愁．凉風蕭條．露霑我衣．憂來多方．慨然永懷．感飛鳥之反鄉．詠衞女之思歸．於是周遊容與．逍遙彷徨．悲民生之局促．願輕舉之遐翔．　晉劉○按當作紐．
滔母孫氏悼艱賦曰．伊稟命之不辰．遭天難之靡忱．夙無父之何怙．哀壅瘁以抽心．覽蓼莪之遺詠．詠肥泉之餘音．經四位之代謝．雖積祀而思深．伊三從而有歸．爰奉嬪於他族．仰慈姑之惠和．荷仁澤之陶渥．釋褧服以斬衣．代羅帷以縞布．仰慈尊以飲泣．撫孤景以協慕．遇飛廉之暴骸．觸驚風之所會．扶搖奮而上躋．頹雲下而無際．頓余邑之當春．望峻陵而鬱青．瞻空宇之寥廓．愍宿草之發生．顧南枝以永哀．向北風以飲泣．情無觸而不悲．思無慼而不集．　宋孝武帝擬漢武帝李夫人賦曰．觀周氏之逸篇．覽漢室之遺篆．弔新宮之掩映．嗟璧臺之蕪踐．雖媛德之有載．竟滯悲其何遣．念桂枝之秋霣．惜瑤華之春翦．彤殿閇兮素塵積．翠戺蕪兮紫苔生．寶羅暍兮春幌重．珍簟空兮夏幬局．秋臺惻兮碧煙凝．冬宮冽兮朱火青．流津有終．深心無歇．徙倚雲日．徘徊風月．思玉步於鳳墀．想金聲於鸞．　宋謝靈運感時賦曰．夫逝物之感．有生所同．頹年致悲．時懼其速．豈能忘懷．乃作斯賦．相物類以迨已．閔交臂之匪賒．揆大耋之或遄．指崦嵫於西河．鑒三命於予躬．怛行年之蹉跎．于鶗鴂之先號．挹芬芳而夙過．微靈芝之頻秀．迫朝露其如何．雖發歎之早晏．諒大暮之同科．　又傷己賦曰．嗟夫．卞賞珍於連城．孫別駿於千里．彼珍駿以貽愛．此陋容其敢擬．丁曠代之渥惠．遭謬眷於君子．眺徂歲之驟經．覩芳春之每始．始春芳而羨物．終歲徂而感己．貌憔悴以衰形．意幽翳而苦心．出衾裯而載坐．闢襜幌以迥臨．望步襜而周流．眺幽閨之清陰．想輕綦之往跡．飡和聲之餘音．播芬煙而不燻．張明鏡而不照．歌白華而絕曲．奏蒲生之促調．　宋顏延之行殣賦曰．嗟我來之云遠．覩行殣於水隅．崩朽棺以掩曠．仰枯顙而
枕衢．資沙礫以含實．藉水草之襚儲．撫躬中塗．太息蘭渚．行徘徊於永路．時悄愴於川侶．　宋鮑昭傷逝賦曰．晨登南山．望美中河．露團秋槿．風卷寒蘿．悽愴傷心．悲如之何．盡若窮煙．離若箭弦．如影滅地．猶星殞天．弃華宇於明世．閑金扃於下泉．修堂廡而下降．歷幃戶而升基．志存業而遺緒．身先物而長辭．日月飄而不留．命鯈忽而誰保．髮迎憂而送華．貌先悴而收藻．　梁沈約傷美人賦曰．信美顏其如玉．咀清畦而度曲．思佳人而未來．望餘光而躑躅．拂螭雲之高帳．陳九枝之華燭．虛翡翠之珠被．空合歡之芳褥．言歡愛之可永．庶羅袂之空裁．曾未申其巧笑．忽淪軀於夜臺．伊芳春之仲節．夜猶長而未遽．悵徙倚而不眠．住徘徊於故處．　梁江淹傷友人賦曰．靜然霑衣兮．悲袁友之英秀．系神緒而作氏．胤靈枝而作冑．轢四代而式昌．洎十葉而克茂．友人之生．川岫降明．譬如冬雪．既華既潔．將似秋月．至麗至徹．乃上代而少雙．故叔世而曠絕．弔蕙若之暫芳．慟琬琰之永缺．余幼好於斯人．乃神交於一顧．邈疇年之繾綣．窈生平之遊遇．懷愛重於素璧．結分珍於黃金．捨一世而笑淺．訪古人而求深．固齊術而共徑．豈異袖而同襟．爾凝情於霜柏．我發志於冬桂．帶瑤玉而爭光．握隨珠而比麗．予結誼兮梁門．復從宦兮朱蕃．何人徑之亟阻．而天道之匪存．凋碧玉之神樹．銷紫芝之靈根．承遠書於江澨．結深痛於爾魂．　梁蕭子範傷往賦曰．彼蘭菊之芳茂．及蕖槿之榮色．終於邑乎繁霜．俱飄颻於路側．引輕華之微珍．猶見嗟於有識．况獨立之妍媛．信盈盈而挺植．去倡家而來儀．承君子之宴息．摧麗容而思進．豈蛾眉之肯抑．詠美媵而自箴．歌忠妾而為式．痛妖姿之不留．惜華年之中夭．冀羆祥之永慶．忽從飈
而先摽．魂一逝而莫追．夕有長而無曉．惟君侯之惆悵．覽遺物而霑巾．惟半垂而將下．尚仿像而疑真．懷方士之良術．顯有憑而致神．　周庾信哀江南賦曰．粵以戊辰之年．建亥之月．大盜移國．金陵瓦解．信年始二毛．即逢喪亂．狼狽流離．至于暮齒．燕河遠別．悲不自勝．楚老相逢．泣將何及．鍾儀君子．入就南冠之囚．季孫行人．留守西河之館．申包胥之頓地．碎之以首．蔡威公之淚盡．加之以血．孫策以天下為三分．衆裁一旅．項羽用江東之子弟．人唯八千．遂乃分裂山河．宰割天下．豈有百萬義師．一朝卷甲．芟夷斬伐．如草木焉．江淮無涯岸之阻．亭壁無蕃籬之固．將非江表王氣．應終三百年乎．嗚呼．山岳崩頹．既有危亡之運．春秋迭代．必有去故之悲．天意人事．可以悽愴傷心者矣．賦曰．始則王子召戎．姦臣介冑．既官政而離逷．遂師言而泄漏．爾乃傑黠構扇．憑陵畿甸．青袍如草．白馬如練．天子履端廢朝．單于長圍高宴．竟遭夏臺之禍．遂覩堯城之變．遂乃韓分趙裂．鼓臥旗折．失羣班馬．迷輸亂轍．猛士嬰城．謀臣卷舌．昆陽之戰象走林．常山之陣蛇奔穴．五郡則兄弟相悲．三州則父子離別．於是桂林顛覆．長洲麋鹿．潰潰沸騰．茫茫慘黷．競動天關．爭迴乾軸．探雀鷇而未飽．待熊蹯而詎熟．乃有車側郭門．筋懸廟屋．鬼同曹社之謀．人有秦庭之哭．西瞻博望．地臨玄圃．月榭風臺．池平樹古．仁壽之鏡徒懸．茂陵之書空聚．中宗之夷凶靜亂．大雪寃恥．去代邸而承基．遷唐郊而纂祀．反舊章於司隸．歸餘風於正始．猜則方逞其欲．藏疾則自矜於己．天下之事沒焉．諸侯之心搖矣．既而齊交北絕．秦患西起．况背關而壞楚．異端委而開吳．驅綠林之散卒．拒驪山之叛徒．問諸淫昏之鬼．求諸厭劾之巫．荊門遭廩延之戮．
夏口濫逵泉之誅．况以沴氣宵浮．妖精夜殞．赤鳥則終朝夾日．蒼雲則七重圍軫．亡吳之歲既窮．入郢之年斯盡．周含鄭怒．楚結秦怨．有南風之不競．值西隣之責言．俄而梯衝亂舞．冀馬雲屯．棧秦車於暢轂．沓漢鼓於雷門．雖復楚有七澤．人稱三戶．辭洞庭兮落木．去涔陽兮極浦．熾火兮焚旗．貞風兮害蠱．乃使玉軸揚灰．龍文析柱．下江餘城．長林故營．徒思□○本集作拑．馬之秣．未見燒牛之兵．章曼友以轂走．宮之奇以族行．河無小而馬渡．關未曉而雞鳴．忠臣解骨．君子吞聲．章華望祭之所．雲夢偽遊之地．荒谷縊於莫敖．冶甫囚乎羣師．○本集作帥．硎穽摺拉．鷹鸇．于時瓦解冰泮風飛雹散．渾然千里．淄沔一亂．雪暗如沙．冰橫如岸．逢赴洛之陸機．見離家之王粲．莫不聞隴水而掩泣．向關山而長歎．　又傷心賦曰．予五福無徵．三靈用譴．至于繼體．多從夭折．二男二女．並得勝衣．金陵喪亂．相守亡沒．苗而不秀．頻有所悲．唯覺傷心．遂以傷心為賦．悲哉秋氣．搖落變衰．魂兮遠矣．何去何依．望思無望．歸來不歸．未達東門之意．空懼西河之譏．在昔金陵．天下喪亂．王室版蕩．生人塗炭．兄弟則五郡分張．父子則三州離散．地鼎沸於袁曹．人犲狼於楚漢．或有擁樹離災．藏衣遭難．未設桑弧．先空柘館．人惟一丘．亭遂千秋．邊韶永恨．孫楚長愁．張壯武之心亡．羊南城之淚流．痛斯傳體．尋茲世載．天道斯慈．人倫此愛．膝下龍摧．掌中珠碎．芝在室而先枯．蘭生庭而早刈．况乃流寓秦川．飄颻播遷．從宦非宦．歸田不田．對玉關而羇旅．坐長河而暮年．以觸目之萬恨．更傷心於九泉．【哀辭】魏陳王曹植金瓠哀辭．予之首女．雖未能言．固以授色知心矣．生十九旬而夭折．乃作此辭曰．在襁褓而撫育．向孩笑而未言．不終年
而夭絕．何負罰於皇天．信吾罪之所招．悲弱子之無諐．去父母之懷抱．滅微骸於糞土．天地長久．人生幾時．先後無覺．從爾有期．　又行女哀辭曰．行女生于季秋．而終于首夏．三年之中．二子頻喪．伊上靈之降命．何短修之難裁．或華髮以終年．或懷姙而逢災．感前哀之未闋．復新殃之重來．方朝華而晚敷．比晨露而先晞．感逝者之不追．情忽忽而失度．天蓋高而無階．懷此恨其誰訴．　又仲雍哀辭曰．曹喈．字仲雍．魏太子之中子也．三月生而五月亡．昔后稷之在寒冰．鬬穀之在楚澤．咸依鳥憑虎．而無風塵之災．今之玄第文茵．無寒冰之慘．羅幬綺帳．暖於翔禽之翼．幽房閑宇．密於雲夢之野．慈母良保．仁乎烏菟之情．卒不能延期於朞載．離六旬而夭沒．彼孤蘭之眇眇．亮成幹其畢榮．哀綿綿之弱子．早背世而潛形．且四孟之未周．將何願乎一齡．陰雲迴於素蓋．悲風動其扶輪．臨埏闥以歔欷．淚流射而霑巾．　晉陸機吳大司馬六公少女哀辭曰．冉冉晞陽．不遂其茂．曄曄芳華．凋芳落秀．遵堂涉室．髣髴興想．人皆有聲．爾獨無響．　晉潘岳哀永逝辭曰．逝日長兮生年淺．憂患衆兮歡樂尠．悵悵兮遲遲．遵古路兮凶歸．思其人兮已滅．覽餘跡兮未夷．昔同塗兮今異世．憶舊歡兮增新悲．謂原隰兮無畔．謂川流兮無岸．視天日兮蒼茫．面邑里兮蕭散．匪外物兮或改．固歡哀兮情換．歸反哭兮殯宮．聲有止兮哀無終．既顧瞻兮家道．長寄心兮爾躬．　又傷弱子辭曰．予之長安．次于新安千秋亭．而弱子夭．感嬴博之哀．乃傷之曰．奈何兮弱子．邈弃爾兮丘林．還眺兮墳瘞．草莽莽兮木森森．伊遂古之遐冑．逮祖考之永延．咨吾家之不嗣．羌一適之未甄．仰崇堂之遺構．若無津而涉川．葉落永離．覆水不收．赤子何辜．罪我
之由．　又金鹿哀辭曰．嗟我金鹿．天資特挺．鬒髮凝膚．蛾眉蠐領．柔情和泰．朗心聰警．嗚呼上天．胡忍我門．良嬪短世．令子夭昏．既披我幹．又翦我根．槐如瘣木．枯荄獨存．捐子中野．遵我歸路．將反如疑．迴首長顧．　又陽城劉氏妹哀辭曰．鳥鳴于桓．烏號于荊．徘徊躑躅．立聞其聲．相彼羽族．矧伊人情．叩心長叫．痛我同生．誕育聖王．發奇稚齒．如彼名駒．昴昴千里．劉氏□○馮校本云．氏下缺文．懷寶．未曜隨和．伊予輕弱．弗克負荷．祿微於朝．財匱于家．俾我令妹．勤儉備加．珍羞罕御．器服靡華．撫膺恨毒．逝矣奈何．哀哀母氏．蒸蒸聖慈．震慟擗摽．何痛如之．魂而有靈．豈不慕思．嗟哉往矣．當復何時．　又悲邢生曰．周文公之苗裔．予元舅之洪冑．厲操確其不拔．鄉譽著而日就．妙邦畿而高察．雄州閭以擢秀．茂實暢矣．而休名未衍．其財至貧．其位至賤．而死之日．奔者盈庭．停余車而在郊．撫靈櫬以增悲．瞻轜容而想像．曾無覿乎餘輝．送子兮境垂．永訣兮路歧．一別兮長絕．盡哀兮告離．　又京陵女公子王氏哀辭曰．猗歟公子．季女惟王．生自洪冑．稟茲義方．盼倩粲麗．窈窕淑良．如彼春蘭．吐葩含芳．葩以霜隕．芳以歇盡．彼蒼者天．胡寧斯忍．曾未弱笄．無疾而隕．宮朝震驚．靡人不愍．嗟爾母氏．劬勞撫鞠．恩斯勤斯．是長是育．帷屏媚子．奄離顧復．哀無廢心．涕不輟目．于以祖之．于掖閨庭．于以送之．陵崗崔嵬．僕馬迴眷．旗旐旋飛．夕陽失映．晴鳥忘歸．皎皎宵月．載盈載微．冥冥公子．一往不追．長夜無旦．孤魂曷依．　又為任子咸妻作孤女澤蘭哀辭曰．茫茫造化．爰啟英淑．猗猗澤蘭．應靈誕育．鬚髮蛾眉．巧笑美目．顏耀榮苕．華茂時菊．如金之精．如蘭之馥．淑質彌暢．聰惠日新．朝夕顧復．夙夜盡勤．彼蒼者天．哀此矜人．胡寧不惠．
忍予眇身．俾爾嬰孺．微命弗振．俯覽衾襚．仰訴穹旻．弱子在懷．既生不遂．存靡託躬．沒無遺類．耳存遺響．目想餘顏．寢蓆伏枕．摧心剖肝．相彼鳥矣．和鳴嚶嚶．矧伊蘭子．音影冥冥．彷徨丘壟．徙倚墳塋．【文】又為楊長文作弟仲武哀祝文曰．悠悠上天．我獨何辜．祖考早世．兄弟幼孤．備嘗艱毒．同集蓼荼．父兮生我．過庭靡聞．母兮鞠我．寧一苦辛．日顧日復．我弟我身．並自垂髮．越于成人．濬哲聰朗．純粹溫良．烈烈清風．邦族之望．母氏劬勞．庶爾之報．彼蒼者天．子何不弔．殲我令弟．窮泉是造．無父何怙．無弟何友．煢煢此身．哀哀慈母．煩寃痛毒．撫心思咎．哀爾薄祐．逢家多阻．弱冠未室．盛年絕緒．喪庭寥廓．廬位無主．冥冥長夜．窈窈玄宇．當復何時．見我仲武．于以祔之．于其王父．魂而有靈．神其寧處．　晉孫楚和氏外孫道生哀文曰．嗟爾道生．和氏之寶．玉顏豐下．曜於懷抱．暮春而育．孟冬而夭．二十三旬．奇于五日．方之期頤．百分之一．命之脩短．始則有終．誰能長久．與天無窮．籛翁近千．殤子幼冲．俱反無形．冥昧之中．造化多少．豈獨爾躬．　又和氏外孫小同哀文曰．曄曄蕣華．朝生夕落．爾命方之．猶為淺薄．暫有冥質．尋友冥漠．譬彼蜉蝣．不識晦朔．死尚未知．生亦焉知．爾雖旬月．我未之視．萬物混焉．天地一指．杪末嬰孩．安足稱誄．大人達觀．同之一揆．　又胡母夫人哀辭曰．滔滔汶川．浩浩雲漢．乃眷洪族．裁育英媛．幼挺芳烈．暉光日新．有美其猗．有彪其文．華茂春芳．志厲秋霜．邂逅之遇．遘茲良會．豈惟中饋．義形于外．恒憑賢明．以自休賴．冀享永年．偕老一世．景命伊何．忽然長逝．　梁簡文帝大同哀辭曰．大同予第十子也．生於仲秋．殞於冬末．悲夫夕坐．於是申旦．當以食○文苑英華九百九十九作食以．之不甘．客
謂予曰．死生常也．夭壽命也．陳蕃所憩之家．久記玄錄之歲．華歆○原訛欹．據馮校本改．所間○英華作聞．之語．已定北陵之期．上聖所以忘情．賢者所以達節．將何戚焉．予對之曰．觀其明眸豐下．玉色和聲．豈不登髫歲而擬觸藩．反○英華作及．紈袴而仰折李．靈心摧於毫末．慧識挫於跬步．豈不傷哉．乃為辭曰．彼神蔡之靈長．獲萬春之悠緬．有蕣華之灼灼．寄一朝之浮淺．信歡慰之未幾．悼夭零之云及．乃變樂而為悲．遂改笑而成泣．【書】晉劉臻妻陳氏答舅母書曰．元方春秋始富．德業亦隆．弘道博文．才質兼備．冀志與時暢．榮耀當年．豈意一朝．冥然長往．元方冲幼．過庭莫聞．聖善明訓．業成三徙．亦既冠婚．雙譽允集．庶幾偕老．色養膝下．而殃厲橫流．艱禍仍遘．媛姊傾逝．宗模永絕．姉方玄華．並夭戚年．豈慮豈圖．禍降彌酷．良才夭於始立．崇基殞於一匱．仰痛殄滅．俯悼二弟．斯人斯命．當可奈何．母年踰耳順．備經百罹．一紀之中．四遘至痛．目前廓然．三從靡託．窮悼中發．情馳難處．　梁任昉與沈約書曰．范僕射遂不救疾．范侯淳孝睦友．在家必聞．直道正色．立朝斯著．一金之俸．必徧親倫．鍾庾之秩．散之故舊．佐命興王．心力俱盡．謀猷忠允．諒誠匪躬．破產而字死友之孤．開門而延故人之殯．則惟其常．無得而稱矣．器用車馬．無改平生之憑．素論款對．不易布素之交．若斯人者．豈云易遇．昉將莅此邦．務在遄速．雖解駕流連．再貽款顧．將乖之際．不忍告別．無益離悲．祗增今恨．永念平生．忽焉疇曩．追尋笑緒．皆成悲端．　又弔樂永世書曰．永世孝友之至．發自天真．皎絜之操．曾非矯飾．意有所固．白刃不移．理有所託．淄澠自辨．餘息惟存．視陰無幾．終始之託．方寄祁侯．豈謂樂生．反先朝露．以理遣滯．鄙識未曉．以事尋
悲．哀楚交至．宿草易滋．傷恨不滅．松檟可拱．悲緒無窮．　梁劉孝標追答劉沼書曰．劉侯既有斯難．值予有天倫之職．○文選四十三作戚．竟未之致也．尋而此君長逝．化為異物．緒言餘論．蘊而莫傳．或有自其家得而示予者．予悲其音徽未沫．而其人已亡．青簡尚新．而宿草將列．泫然不知涕之無從也．雖隟駟不留．尺波電謝．而秋菊春蘭．英華靡絕．故存其梗槩．更詶其旨．若使墨翟之言無爽．宣室之談有徵．冀東平之樹．望咸陽而西靡．蓋山之泉．聞弦歌而赴節．但懸劍空壠．有恨如何．
子／類書／藝文類聚／卷第三十五／人部十九／愁(P.618)
愁
左傳曰．晉人謀去故絳．諸大夫曰．必居郇瑕氏之地．沃饒而近盬．魏獻子曰．不如新田．土厚水深．居之不疾．郇瑕氏土薄水淺．其惡易覯．覯則民愁．愁則墊隘．於是乎有溺重膇之疾．　又曰．吳公子札來聘．請觀於周樂．為之歌頌．曰．至矣哉．哀而不愁．知命也．樂而不荒．節之以禮．莊子曰．不知乎人．謂朱愚．知乎則反愁我軀．不仁則害人．仁則反傷吾身．不義則傷彼．義則反愁我己．　吳越春秋曰．越王念吳．欲復讎．愁心苦志．中夜抱柱而哭．承之以嘯．羣臣聞之曰．君王何愁心之甚也．夫復讎謀敵．非君王之憂．自臣下之急務也．　史記曰．虞卿著書八篇．號曰虞氏春秋．太史公曰．虞卿非窮愁．不能著書．自見於後世．　後漢書曰．梁冀妻色美．善為妖態．作愁眉．具美婦人．　楚辭曰．天問者．屈原所作也．屈原放逐．憂心愁悴．彷徨山澤．經歷陵陸．嗟號日聞．仰天歎息．楚有先王之廟．及公卿祠堂．圖畫天地山川．神靈
奇偉．及古賢聖怪物行事．周流罷倦．休息其下．仰見圖畫．因書其壁．呵而問之．以洩憤懣．舒寫愁思．又曰．漁父者．屈原所作也．屈原馳逐江湘之閒．憂愁吟歎．而漁父避世隱身．釣魚江濱．欣然自樂．時遇屈原川澤之域．怪而問之．遂相應答．　晉書曰．王丞○按當作承．下同．參下郭子條．去官東渡．是時道路寇盜．人懷危懼．丞每過艱險．處之若夷然．雖家人．不見其愁喜之色．　郭子曰．王東海初過江．王丞(太平御覽四百六十九作承．)字安期．登琅邪山．歎曰．我由來不愁．今日直欲愁．【詩】後漢張衡四愁詩曰．我所思兮在泰山．欲往從之梁甫艱．側身東望涕霑翰．美人贈我金錯刀．何以報之英瓊瑤．路遠莫致倚逍遙．何以懷愁心煩勞．　又曰．我所望兮在桂林．欲往從之湘水深．側身南望涕霑襟．美人贈我翠琅玕．何以報之雙玉盤．　又曰．我所思兮在漢陽．欲往從之隴坂長．側身西望涕霑裳．美人贈我貂襜褕．何以報之明月珠．　又曰．我所思兮在鴈門．欲往從之雪紛紛．側身北望涕霑巾．美人贈我錦繡段．何以報之青玉案．　晉張載擬四愁詩曰．我所思兮在南巢．欲往從之巫山高．佳人遺我筒中布．何以報之流黃素．　又曰．我所思兮在朔湄．欲往從之白雪霏．佳人遺我雲中翮．何以贈之連城璧．　又曰．我所思兮在隴原．欲往從之隔秦山．佳人遺我雙角端．何以贈之雕玉環．　又曰．我所思兮在營州．欲往從之路阻脩．佳人遺我綠綺琴．何以贈之雙南金．　宋王徽詠愁詩曰．自予抱羈思．眇與日月長．載離非宋遠．誰謂河難航．憂隨積霖密．慨因朗旭彰．負之苦不勝．即之竟無方．如彼引鯤魚．待盡守空梁．天地豈私貧．運至豈固當．既悟非形兆．茲數詎可攘．　梁王僧孺夜愁示諸賓詩曰．簷露滴為珠．池水合如璧．
萬行朝淚瀉．千里夜愁積．孤帳閉不開．寒膏盡復益．誰知心眼亂．看朱忽成碧．　又忽不任愁聊示固遠詩曰．去秋客舊吳．今春投故越．淚逐東歸水．心挂西斜月．未應歲貶顏．直以憂殘髮．　梁劉孝綽夜不得眠詩曰．夜長愁反覆．懷抱不能裁．披衣坐惆悵．當戶立徘徊．風音觸樹起．月色度雲來．夏葉依窗落．秋花當戶開．光陰已如此．復持憂自催．　梁劉孝先和兄孝綽夜不得眠詩曰．夜愁眠不安．起望臺南端．葉慘風聲異．樓空月色寒．笙冷調簧數．弦脆上琴難．百年行詎幾．萬慮坐相攢．誰家有明鏡．蹔借照心看．【賦】魏陳王曹植敍愁賦曰．時家二女弟．故漢皇帝聘以為貴人．家母見二弟愁思．故令予作賦曰．嗟妾身之微薄．信未達乎義方．遭母氏之聖善．奉恩化之彌長．迄盛年而始立．脩女職於衣裳．承師保之明訓．誦六列之篇章．觀圖像之遺形．竊庶幾乎皇英．委微軀於帝室．充末列於椒房．荷印紱之令服．非陋才之所望．對牀帳而太息．慕二親以增傷．揚羅袖而掩涕．起出戶而彷徨．顧堂宇之舊處．悲一別之異鄉．　又愁思賦曰．四節更王兮秋氣悲．遙思惝怳兮若有遺．原野蕭條兮煙無依．雲高氣靜兮露凝衣．野草變色兮莖葉希．鳴蜩抱木兮鴈南飛．歸室解裳兮步庭前．月光照懷兮星依天．居一世兮芳景遷．松喬難慕兮誰能仙．長短命也兮獨何怨．　又九愁賦曰．嗟離思之難忘．心慘毒而含哀．踐有畿之末境．超引領之徘徊．眷浮雲以太息．願攀登而無階．匪徇榮而愉樂．信舊都之可懷．恨時王之謬聽．受姦枉之虛辭．揚天威以臨下．忽放臣而不疑．登高陵而反顧．心懷愁而荒悴．念先寵之既隆．哀後施之不遂．雖危亡之不豫．亮無遠君之心．刈桂蘭而秣馬．舍予車於西林．願接翼於歸鴻．羌高飛
而莫攀．因流景而寄言．嚮一絕而不還．傷時俗之趍險．獨惆悵而長愁．感龍鸞而匿迹．如吾身之不留．竄江介之曠野．獨眇眇而汎舟．思孤客之可悲．愍予身之翩翔．豈天監之孔明．將時運之無常．謂內思而自策．筭乃昔之愆殃．以忠言而見黜．信無負於時王．俗參差而不齊．豈毀譽之可同．競昏瞀以營私．害予身之奉公．共朋黨而妬賢．俾予濟乎長江．嗟大化之移易．悲性命之悠遭．愁慊慊而繼懷．恆慘慘而情挽．曠年載而不迴．長去君乎悠遠．御飛龍之蜿蜿．揚翠霓之華旌．絕氣霄而高騖．飄弭節於天庭．披輕雲而下觀．覽九土之殊形．顧南郢之邦壤．咸蕪穢而倚傾．驂盤桓讓路以悲服．仰御驤以悲鳴．紆予袂而收涕．僕夫感以失聲．履先王之正路．豈淫徑之可遵．知犯君之招咎．恥干媚而求親．顧旋復之無軌．長自弃於遐濱．與麋鹿而為羣．宿林藪之葳蓁．野蕭條而極望．曠千里而無人．民生期於必死．何自苦以終身．寧作清水之決泥．不為濁路之飛塵．踐蹊徑之危阻．登岧嶢之高岑．見失羣之離獸．覿偏栖之孤禽．懷憤激以切痛．若回刃之在心．愁戚戚其無為．遊綠林而逍遙．臨白水以悲嘯．猿驚聽而失條．亮無怨而弃逐．乃全行之所招．　魏繁欽愁思賦曰．何旻秋之慘悽．處閑夜而懷愁．潛白日於玄陰．翳朗月於重幽．零雨濛其迅集．潢淹汩以橫流．聽峻階之回霤．心切以增憂．嗟王事之靡盬．士感時而情悲．願出身以徇役．式簡書以忘歸．時陟岵以旋顧．涕漸纓而鮮晞．聽鳴鶴之哀音．知我行之多違．悵俯仰而自憐．志荒悃而摧威．聊弦歌以厲志．勉奉職於閨闈．　又弭愁賦曰．傷有閑之淑女．採薜荔於朝陽．露素質之皎皎．綰玄髮以流光．結翠葉於珠簪．擢丹華於綠房．點圜的之熒熒．暎雙輔而相望．
襲遊閑之妓服．褥阿縠之桂裳．紉畹蘭於纓佩．動晻曖以遺芳．既容冶而多好．且妍惠之纖微．顧見予之獨立．知我情之思歸．鳴環瑱以回眄．若欲進而行遲．眷紅顏之曄曄．何的皪之少羣．整桂冠而自飾．敷綦藻之華文．從景炎而猗靡．粲綿邈以繽紛．時瞭眇以含笑．收婉媚以愁人．　梁簡文帝序愁賦曰．情無所治．志無所求．不懷傷而忽恨．無驚猜而自愁．玩飛花之入戶．看斜暉之度寮．雖復玉觴浮椀．趙瑟含嬌．未足以袪斯耿．○句有脫文．息此長謠．【文】魏陳王曹植釋愁文曰．予以愁慘．行吟路邊．形容枯悴．憂心如焚．有玄虛先生見而問之曰．子將何疾．以至於斯．答曰．吾所病者愁也．先生曰．愁是何物．而能病子乎．答曰．愁之為物．惟惚惟怳．不召自來．推之弗往．尋之不知其際．握之不盈一掌．寂寂長夜．或羣或黨．去來無方．亂我精爽．其來也難進．其去也易追．臨餐困於哽咽．煩寃毒於酸嘶．加之以粉飾不澤．飲之以兼肴不肥．溫之以火石不消．摩之以神膏不稀．受之以巧笑不悅．樂之以絲竹增悲．醫和絕思而無措．先生豈能為我蓍龜乎．先生作色而言曰．予徒辯子之愁形．未知子愁所由生．吾獨為子言其發矣．今大道既隱．子生末季．溺流俗．眩惑名位．濯纓彈冠．諮諏榮貴．坐不安席．食不終味．遑遑汲汲．或慘或悴．所鬻者名．所拘者利．良由華薄．凋損正氣．吾將贈子以無為之藥．給子以澹泊之湯．刺子以玄虛之針．灸子以淳朴之方．安子以恢廓之宇．坐子以寂寞之牀．使王喬與之○本集作子．攜手而游．黃公與子詠歌而行．莊生為子具養神之饌．老聃為子致愛性之方．趣遐路以棲跡．乘輕雲以高翔．於是精駭意散．改心回趣．願納至言．仰崇玄度．衆愁忽然．不辭而去．
子／類書／藝文類聚／卷第七十八／靈異部上／仙道(P.1326)
藝文類聚卷第七十八
靈異部上　仙道
仙道
史記曰．蓬萊仙○初學記二十三．太平御覽六百六十三作方．丈瀛洲．此三神山者．在渤海中．蓋嘗有至者．諸仙人及不死藥生焉．其物禽盡白．而黃金白銀為宮闕．未至．望之如雲．及到．三神山反居水下．欲到則風引舡而去．終莫能至．　又曰．黃帝採首山銅．鑄鼎於荊山之下．鼎既成．有龍垂胡髯．下迎黃帝．黃帝上騎．羣臣後宮從上者．七十餘人．小臣不得上．乃悉持龍髯．龍髯拔．墮黃帝弓．百姓仰空望．帝既上．乃抱其弓與胡髯．故後世因名其處曰鼎胡．其弓曰烏號．　漢書曰．梅福居家．常讀書．性少為事．至元始中．王莽專政．福一朝弃妻子．去九江．至今傳以為仙人．其後人有見福者於會稽．變為吳市門卒．　晉中興書曰．葛洪．字稚川．亡時年八十一．視其貌如平生．體亦軟弱．舉屍入棺．其輕如空衣．時咸以為屍解得仙．　莊子曰．藐姑射之山．有神人居焉．肌膚若冰雪．綽約若處子．不食五穀．吸風飲露．乘雲氣．馭飛龍．遊于四海之外．　又曰．黃帝立為天子．十九年．聞廣成子在於崆峒之上．故往見之曰．我聞吾子達於至道．敢問至道之精．廣成子曰．自而治天下．雲氣不待族而雨．草木不待黃而落．日月之光．益以荒
矣．又奚足以語至道．黃帝退居三月．復往邀之．廣成子南首而臥．黃帝從下風．膝行而進．再拜稽首問曰．聞吾子達於至道．敢問治身．奈何而可以長久．廣成子蹷然而起曰．善哉問乎．吾語汝至道．至道之精．窈窈冥冥．至道之極．昏昏默默．無視無聽．抱神以靜．形將自正．心靜神清．無勞汝形．無搖汝精．乃可以長生．　淮南子曰．盧遨遊乎北海．經乎太陰．入乎玄闕．至蒙穀之上．見處士者．深目而喉．渠頭渠．大也．而鳶肩．豐上殺下．軒軒方迎風而舞．顧見盧遨．翻然下其臂．遯逃乎崥下．遨就觀之．方捲龜遨○太平御覽九百四十二作殼．而食合藜．遨與之語．若士囂然笑曰．嘻．子中州之人．不宜而遠至此．猶光乎日月．而載乎列星．　列仙傳曰．蕭史．秦繆公時．善吹簫．能致白鵠孔雀．公女字弄玉．好之．以妻焉．遂教弄玉作鳳鳴．居數十年．鳳皇來止其屋．為作鳳臺．夫婦止其上．不下數年．一旦皆隨鳳皇飛去．故秦氏作鳳女祠．雍宮世有簫聲．　又曰．陶公六安冶師．數行火．火一旦散上．紫色衝天．公伏冶下求哀．須臾朱雀止冶曰．安公安公．冶與天通．七月七日．迎汝以赤龍．至時．安公騎之東南上．城邑數萬人．豫祖安送之．皆辭訣．　又曰．呂尚．冀州人．生而內智．豫知存亡．避紂亂．隱遼東三十年．西適．隱於南山．釣於卞谿．三年不獲魚．問曰．可以止矣．尚曰．非爾所及也．果得大鯉．有兵鈐在腹中．服澤芝地衣石髓．二百年而告亡．葬之無尸．唯有玉鈐六篇．在棺中．　又曰．江妃二女．不知何許人．出遊江湄．逢鄭交甫．不知其神人也．女遂解珮與之．交甫悅愛珮．去數十步．空懷無珮．女亦不見．　又曰．漢淮南王劉安．言神仙黃白之事．名為鴻寶萬畢三卷．論變化之道．於是八公乃詣王．授丹經及三十六水方．俗傳安之臨仙去．餘藥器
在庭中．雞犬舐之．皆得飛升．　又曰．赤松子．神農時雨師．服水玉．教神農．能入火自燒．至崑崙山西王母石室．隨風雨上下．炎帝少女追之．亦得仙俱去．高辛時為雨師．　又曰．偓佺．采藥父也．好食松實．體毛數寸．能飛行．逐走馬．以松子遺堯．堯不服．時受服者．皆三百歲．　又曰．安期生．琅耶阜鄉人．賣藥海邊．時人皆言千歲公．秦始皇請見．與語三日三夜．賜金璧數萬．出於阜鄉亭皆置去．留書．以赤玉舃一量為報．曰．復千歲．來求我於蓬萊山下．始皇遣使者數人入海．未至蓬萊山．輒風波而還．立祠阜鄉亭．海邊十處．　又曰．負局先生．語似燕代間人．因摩鏡．輒問主人得無有疾苦者．若有．輙出紫丸赤藥與之．莫不愈．數十年後．大疫．每到戶與藥．愈者萬計．不取一錢．後止吳山絕崖．世世懸藥與人．曰．吾欲還蓬萊山．為汝曹下神水．崖頭一旦有水白色．從石間來下．服之多所愈．立祠十餘年．　神仙傳曰．董威輦．不知何許人．晉武末．在洛陽白社中寢息．身上藍縷．衣不蔽形．恒吞一石子．經日不食．或市乞傭作．人或往觀之．亦不與言．時或著詩．莫知所終．　又曰．漢期門郎程偉妻者．能通神變化．偉嘗從出．而無時衣．甚愁．妻即為致兩縑．無故至前．偉好黃白．連時不成．妻乃出囊中藥．以少投其已煎水銀．須臾成銀．偉欲從授方．終不可得．云偉骨相不應得之．逼之不已．妻死．尸解去．　又曰．葛玄．字孝先．從左元放受九丹液○太平廣記七十一液上有金字．仙經．與客對食．並言及變化之事．客曰．食畢．先生作一事特戲者．玄曰．君得無促促欲有所見乎．乃嗽口飯．盡成大蜂數百．皆集客身．亦不螫人．食久．玄乃張口．蜂皆飛入口都畢．玄嚼食之．是故飯也．玄指牀使行．指蝦蟆及諸行蟲飛鷰雀龜之屬使舞．絃節如人也．玄以
冬為客設生瓜棗．夏致冰雪．又以數十錢．使人散投井中．玄以一器．於井上呼錢出．於是錢一一飛從井出．皆向所投也．　又曰．為客設酒．無人傳之．杯自至前．如或不盡．杯不去也．帝問曰．百姓思雨．寧可得乎．玄曰．雨易得耳．乃書符著社中．一時之閒．天地晦冥．大雨流潦．　又曰．老子．姓李．名耳．字伯陽．楚國苦縣賴鄉人也．其母感大星而有娠．雖受氣於天．然生於李家．猶以李為姓．又云．其母懷之八十一歲乃生．生時．剖其母左腋出．出而白首．故謂之老子．云母到李樹下生老子．生而能言．指李樹曰．以此為我姓．又有老聃之號．老子黃色美眉．廣顙長耳．大目疏齒．方口厚脣．額有參牛○太平御覽三百六十三作午．達理．日角月庭．鼻骨雙柱．耳有三門．足蹈三○御覽作二．五．手把十文．以周武王時為柱下史．時俗見其久壽．故號之老子．所出度世之法．九丹八石．玉醴金液．治鬼養性．絕穀變化．役使鬼之法．　又曰．彭祖．諱鏗．帝顓頊玄孫．至殷之末世．年已七百餘歲而不衰．少好恬靜．惟以養神治生為事．王聞之．以為大夫．稱疾不與政事．善於補導之術．并服水桂雲母粉麋角．常有少容．采女乘輜軿．往問道於彭祖．采女具受諸要以教王．王試為之有驗．欲秘之．彭祖知之．乃去．不知所如．其後七十餘年．門人於流沙西見之．　又曰．王烈．字長休．邯鄲人也．烈入河東抱犢山中．得一石室．室中有兩卷素書．烈讀不知其字．不敢取．頗諳十數字形體．歸書作以示嵇叔夜．叔夜盡知其字．烈喜．乃將叔夜往識其經．分明了了．往至失石室所在．烈竊語弟子曰．叔夜不應得道故也．　又曰．欒巴者．蜀郡人也．正朝大會．巴獨後到．又不飲而南噀．有司奏巴大不敬．有詔問巴．巴頓首謝曰．臣鄉里以臣能治鬼護病．為臣生立廟．今旦
耆老皆入臣廟．不可委之．是以頗有酒色．臣適來．本縣成都市上失火．臣故噀酒為雨以滅火．非敢不敬．罪當可坐．詔原復坐．即驛書問成都．成都答言．正旦失火．食時有大雨從東北來．火乃息．雨皆作酒臭．　又曰．河上公．莫知姓名也．漢孝景○太平廣記十作文．帝時．結草為菴于河湄．嘗讀老子經．景帝好老子之言．有所不知數事．莫能通者．聞人說河上公讀老子．乃遣人諮所不解事以問之．河上公曰．道尊德貴．非可遙問也．帝即駕而從之．公以素書二卷與帝．曰．熟省此．則皆疑了．不事多言言也．勿以示非人．言畢失其所在．須臾雲霧晦冥．天地斗合．論者為景帝好老子之言．一世不能盡通之．故神人將下教之便去也．　又曰．封君達．隴西人．初服黃連五十餘年．入鳥鼠山．又於中服水銀百餘年．還鄉．年如二十者．　關令內傳曰．關令尹喜．周之大夫也．母氏嘗晝寢．夢天下絳綃．流繞其身．見長人語．令咽之．既覺．口有盈味．及真人生時．有雙光若日．飛遊其側．室內皆明．良久不知所在．其家陸地自生蓮華．光色鮮盛．眼有日精．姿形長雅．垂臂下膝．堂堂有天人之貌．少好學墳素．善於天文秘緯．仰看俯察．莫不洞徹．雖鬼神無以匿其真狀．老子感焉．未至九十日．關令登樓四望．見東極有紫氣西邁．喜曰．夫陽氣盡九．星宿值合．歲月並王．復九十日之外．法應有聖人經過京邑．至期．乃齋戒．其日果見老子．　真人周君傳曰．紫陽真人周義山．字委通．汝陰人也．聞有欒先生．得道在蒙山．能讀龍嶠經．乃追尋之．入蒙山．遇羨門子．乘白鹿．執羽蓋．佩青毛之節．侍從十餘玉女．君乃再拜叩頭．乞長生要訣．羨門子曰．子名在丹臺玉室之中．何憂不仙．遠越江河來．登此何索．　漢武內傳曰．李少君．字雲翼．齊國臨淄人．好道．
入泰山採藥．修絕穀全身之術．遇安期生．少君疾困．叩頭乞活．安期以神樓散一匕與服之．即愈．乃以方干上．言臣能凝澒成白銀．飛丹沙成黃金．金成服之．白日升天．身生朱陽之翼．豔備員光之異．竦則凌天．伏入無間．控飛龍而八遐遍．乘白鴻而九陔周．冥海之棗大如瓜．鍾山之李大如瓶．臣以食之．遂生奇光．師安期授臣口訣．是以保萬物之可成也．於是上甚尊敬．為立屋第．　漢武故事曰．上巡狩．過河聞．○按當作間．見青紫氣．自地屬天．望氣者以為其下有奇女．必天子之祥．求之．見一女子在空館中．姿貌殊絕．兩手皆拳．上令開其手．數百人擘莫能開．上自披．手即申．由是得幸．為拳夫人．進為婕妤．居鉤弋宮．解黃帝素女之術．大有寵．有身．十四月．產昭帝．上曰．堯十四月而生．鉤弋亦然．乃命其門曰堯母門．　搜神記曰．遼東城門有華表柱．忽有一白鶴集柱頭．時有少年．舉弓欲射之．鶴乃飛．徘徊空中而言曰．有鳥有鳥丁令威．去家千歲今來歸．城郭如故人民非．何不學仙冢壘壘．遂高上冲天．今遼東諸丁．云其先世有升仙者．不知名字．　又曰．薊子訓．不知所來．到洛．見公卿數十處．皆持斗酒片脯候之．曰．遠來無所有．示致微意．坐上數百人．飲啖終日不盡．去後．數十處皆白雲起．從旦至暮．時有百歲公．說小兒時．見訓賣藥會稽市．顏色如此．訓不樂住洛．遂遁去．正始中．長安東霸城中．有見之者．與一老公．摩娑銅人曰．適見鑄此．已近五百歲．　神異經曰．崑崙有柱焉．其高入天．所謂天柱也．圍三千里．圓如削．下有仙人九府治．與天地同休息．　十洲記曰．聚窟洲．在西海中．洲上有大樹．與楓木相似而材芳．華葉香聞數百里．名此為反魂．叩其樹．樹亦能自聲．聲如羣牛吼．聞之者皆心震神駭．伐其根心．
玉釜中煮取汁．更微火熟煎之．如飴．令可丸．名曰驚精香．或名之振靈丸．或名之為反生香．　又曰．崑崙山三角．一角正干北辰星輝．名曰閬風嶺．其一角正西．曰玄圃臺．其一角正東．曰崑崙宮．其一處有積金．為天墉城．面千里．城安金臺．　又曰．鍾山在北海之子地．仙家數十萬．耕田種芝草．課計頃畝．風俗通曰．孝明帝時．尚書郎河東王喬．遷為葉縣令．喬月朔．常詣臺朝明帝．帝怪其來數而無車騎．密令太史候望．言其臨至時．常有雙鳧從東南飛來．因伏伺見鳧．舉羅但得一隻舃．使尚方識．乃四年所賜尚書官履也．每朝．葉門下鼓．不擊自鳴．聞於京師．後天下一玉棺於廳事前．喬曰．天帝獨欲召我．沐浴寢其中．蓋便上覆．葬於城東．土自成墳．人無知之者．百姓為立祠．號葉君祠．　異苑曰．陶侃．字士衡．微時．遭父艱．有人長九尺．端悅．通刺子．字不可識．心怪非常．出庭拜送．此人告侃曰．吾是王子晉．君有巨相．故來相看．於是脫衣帢．服仙羽．升鵠而騰颺．【詩】魏文帝遊仙詩曰．西山一何高．高高殊無極．上有兩仙童．不飲亦不食．與我一丸藥．光曜有五色．服藥四五日．胷臆生羽翼．輕舉生風雲．焂忽行萬億．流覽觀四海．茫茫非所識．　魏陳王曹植遊仙詩曰．人生不滿百．戚戚少歡娛．意欲奮六翮．排霧陵紫虛．蟬蛻同松喬．翻跡登鼎湖．翺翔九天上．騁轡遠行遊．東觀扶桑曜．西臨弱水流．北極登玄渚．南翔陟丹丘．　又五遊詠曰．九州不足步．願得凌雲翔．逍遙八紘外．遊目歷遐荒．披我丹霞衣．襲我素霓裳．華蓋紛菴藹．六龍仰天驤．曜靈未移景．焂忽造昊倉．閶闔啟丹扉．雙闕曜朱光．徘徊文昌殿．登陟太微堂．上帝伏西櫺．羣后集東廂．帶我瓊瑤佩．嗽我沆瀣漿．踟躕玩靈芝．徙倚弄華芳．王子奉仙藥．羨門進
奇方．服食享遐紀．延壽保無疆．　又遠遊詩曰．靈鼇戴方丈．神岳儼嵯峨．仙人翔其隅．玉女戲其阿．瓊蘂可療飢．仰首嗽朝霞．崑崙本吾宅．中州非我家．　晉何劭遊仙詩曰．羨昔王子喬．友道發伊洛．迢遞陵峻岳．連翩御飛鶴．　晉張協遊仙詩曰．崢嶸玄圃深．嵯峨天嶺峭．亭館籠雲構．脩梁流三曜．蘭葩蓋嶺披．清風緣隙嘯．　晉郭璞遊仙詩曰．京華豪俠窟．山林隱遁栖．　又曰．登岳採五芝．涉澗將六草．散髮蕩玄溜．終年不華浩．　又曰．青谿千餘仞．中有一道士．　又曰．中有冥寂士．靜嘯撫清絃．　又曰．四瀆流如淚．五岳羅若垤．尋我青雲友．永與時人絕．　又曰．靜歎亦何念．悲此妙齡逝．在世無千月．命如秋葉蔕．蘭生蓬芭間．榮曜常幽翳．　又曰．吞舟踊海底．高浪駕蓬萊．　又曰．登仙撫龍駟．迅駕乘奔雷．鱗裳逐電曜．雲蓋隨風迴．手頓羲和轡．足踰閶闔開．東海猶蹄涔．崑崙若蟻堆．　又曰．縱酒濛汜濱．結駕尋木末．翹手攀金梯．飛步登玉闕．左顧擁方目．右眷極朱髮．　又曰．琁臺冠崑嶺．西海濱招搖．瓊林籠藻映．碧樹疏英翹．丹泉漂朱沫．黑水鼓玄濤．尋仙萬餘日．今乃見子喬．振髮見翠霞．解褐被絳綃．緫轡臨少廣．盤虬舞雲軺．　晉成公綏仙詩曰．盛年無幾時．奄忽行欲老．那得赤松子．從學渡世道．西入華陰山．求得神芝草．珠玉猶戴土．何惜千金寶．但願壽無窮．與君長相保．　晉庾闡遊仙詩曰．神岳竦丹霄．玉堂臨雪嶺．上採瓊樹華．下挹瑤泉井．　又曰．南海納朱濤．玄波洒北溟．仰盻燭龍曜．俯步朝廣庭．　又曰．功疏鍊石髓．赤松漱水玉．憑煙眇封子．流浪揮玄俗．空峒臨北戶．昆吾眇南陸．曾霄映紫芝．潛澗汎丹菊．崑崙涌五河．八流縈地軸．　又曰．三山羅如粟．巨壑不容刀．白龍騰子明．朱鱗運琴高．輕
舉觀滄海．眇邈去瀛洲．玉泉出靈鳧．瓊草被神丘．　又曰．熒熒丹桂紫芝．結根雲山九疑．鮮榮夏馥冬熙．誰與薄採松期．　又曰．赤松霞霧乘煙．封子鍊骨凌仙．滄漱水玉心玄．故能靈化自然．　又曰．乘彼六氣渺茫．輜駕赤水崑陽．遙望至人玄堂．心與罔象俱忘．　又曰．朝嗽雲英玉蘂．夕挹玉膏石髓．瑤臺藻構霞綺．鱗裳羽蓋級纚．　又曰．玉樹標雲翠蔚．靈崖獨拔奇卉．芳津蘭瑩珠隧．碧葉灌清鱗萃．　又曰．玉房石磊砢．燭龍銜輝吐火．朝採石英澗左．夕翳瓊葩巖下．　晉張華詠蕭史詩曰．蕭史愛長年．嬴女老童顏．火粒願排弃．霞霧好登攀．龍飛竟天路．鳳起出秦關．身去長不反．簫聲時往還．　又遊仙詩曰．雲霓垂藻旒．羽挂揚輕裾．飄登清雲間．論道神皇廬．簫史登鳳音．王后吹鳴竽．守精味玄妙．逍遙無為墟．　又曰．玉佩連浮星．輕冠結朝霞．列坐王母堂．餐瓊瑤華．湘妃詠涉江．漢女奏陽阿．　又曰．乘雲去中夏．隨風濟江湘．亹亹陟高陵．遂升玉巒陽．雲娥薦瓊石．神妃侍衣裳．　晉湛方生廬山神仙詩并序曰．尋陽有廬山者．盤基彭蠡之西．其崇標峻極．辰光隔輝．幽澗澄深．積清百仞．若乃絕阻重險．非人跡之所遊．窈窕冲深．常含霞而貯氣．真可謂神明之區域．列真之苑囿矣．太元十一年．有樵採之陽者．于時鮮霞褰林．傾暉映岫．見一沙門．披法服．獨在巖中．俄頃振裳揮錫．凌崖直上．排丹霄而輕舉．起九折而一指．既白雲之可乘．何帝鄉之足遠哉．窮目蒼蒼．翳然滅跡．詩曰．吸風玄圃．飲露丹霄．室宅五岳．賓友松喬．　齊袁彖遊仙詩曰．羽客宴瑤宮．旌蓋乍舒設．王子洛浦來．湘娥洞庭發．長引逐清風．高歌送奔月．並馭排帝闥．連吹入天闕．萬古一方春．千霜豈二髮．　又曰．白玉三重階．黃金九層路．采
煙拂紫甍．芳風搖碧樹．　齊陸慧曉遊仙詩曰．旌翻玉華晦．袖轉雲光移．襲舃黃山下．投佩朱路歧．梁簡文帝仙客詩曰．漆水豈難變．桐刀乍可揮．青書長命籙．紫水芙蓉衣．高翔五岳小．低望九河微．穿池聽龍長．叱石待羊歸．酒闌時節久．桃生歲月稀．　梁元帝和鮑常侍龍川館詩曰．珍臺接閑館．迢遞山之旁．多解三真術．俱善四明方．玉題書仙篆．金牓燭神光．桂影侵檐進．藤枝遶檻長．苔文隨溜轉．梅氣入風香．　梁沈約華山館為國家營功德詩曰．沐芳禱靈岳．稽首恭上玄．帝昔祈萬壽．臣今請億年．丹方緘洞府．河清時一傳．錦書飛雲字．玉簡黃金編．　又和竟陵王遊仙詩曰．天蟜乘絳仙．螭衣方陸離．玉鑾隱雲霧．溶溶紛上馳．瑤臺風不息．赤水正漣漪．崢嶸玄圃上．聊攀瓊樹枝．　又曰．朝止閶闔宮．暮宴清都闕．騰蓋隱奔星．低鑾避行月．九疑紛相從．虹旌乍升沒．青鳥去復還．高唐雲不歇．若華有餘照．淹留且晞髮．　又曰．陶先生登樓不復下詩曰．側聞上士說．尺木乃騰霄．雲軿不展地．仙居多麗譙．臥待三芝秀．坐對百神朝．銜書必青鳥．嘉客信龍鑣．非止靈桃實．方見大椿凋．　又赤松澗詩曰．松子排煙去．英靈眇難測．惟有清澗流．潺湲終不息．神丹在茲化．雲軿於此陟．願受金液方．片言生羽翼．渴就華池飲．飢向朝霞食．何時當來還．延佇清巖側．　又和劉中書仙詩曰．殊庭不可及．風熛多異色．霞衣不待縫．雲錦不須織．　又．清旦發玄洲．日暮宿丹丘．崑山西北映．流泉東南流．霓裳拂流電．雲車委輕霰．崢嶸上不睹．寥廓下無見．　又沈道士館詩曰．秦王御宇宙．漢帝恢武功．歡娛人世盡．情性猶未充．銳意三山上．託慕九霄中．既表祈年觀．復立望仙宮．寧為心好道．直由意無窮．曰余知止足．是願不
須豐．遇可淹留處．便欲息微躬．山嶂遠重疊．竹樹近蒙籠．開襟濯寒水．解帶臨清風．所累非物外．為念在玄蹤．朋來挹石髓．賓至駕飛鴻．都令人徑絕．惟使雲路通．一舉陵倒景．無事適華嵩．寄言賞心客．歲暮爾來同．　梁王筠東南射山詩曰．還丹改容質．握髓駐留年．口含千里霧．掌流五色煙．瓊漿汎金鼎．瑤池溉玉田．焂忽整龍駕．相遇鳳臺前．　梁庾肩吾道館詩曰．仙人白鹿上．隱士潛溪邊．試取西山藥．來觀東海田．　陳周弘正和庾肩吾詩曰．石橋有舊路．靈室儼衆仙．菊潭溜餘水．丹竈起殘煙．桃花經作實．海水屢成田．逆愁歸舊里．追問斧柯年．　周王襃過臧矜道館詩曰．松古無年月．鵠去復來歸．石壁藤為路．山窗雲作扉．　周庾信和趙王遊仙詩曰．藏山還採藥．有道得從師．京兆陳安世．成都李意其．玉魚傳相鶴．太一受飛龜．白日香薪寺．青泥美熟芝．山精逢照鏡．樵客值圍棊．石文如碎錦．藤苗似亂絲．蓬萊在何處．漢后欲遙祠．　又道士步虛詞曰．洞靈尊上德．虞石會明真．要妙思玄絕．虛無養谷神．丹丘乘翠鳳．玄圃馭班麟．移棃付苑吏．種杏乞山人．自此逢何世．從今復幾春．海無三尺水．山成數寸塵．　又曰．東明九芝蓋．北燭五雲車．飄颻入倒景．出沒上煙霞．春泉下玉霤．青鳥向金華．漢帝看桃核．齊侯問棗花．上元應送酒．來在蔡經家．　又曰．歸心遊太極．回向入無名．五香芬紫府．千燈照赤城．鳳林採桐實．春山種玉榮．夏簧三舌響．春鍾九乳鳴．絳河應遠別．黃鵠來相迎．　又曰．北閣臨玄水．南宮坐絳雲．龍泥印玉策．天火練真文．上元風雨散．中天歌吹分．靈駕千尋上．空香萬里聞．　又曰．地鏡階基遠．天牕影迹深．碧玉成雙樹．空青為迥林．鵲巢堪鍊石．蜂房得煑金．漢武多嬌慢．淮南不小心．蓬
瀛入海底．何處可追尋．　又曰．麟州一海闊．玄圃半天高．浮丘迎子晉．若士避盧遨．經餐林慮李．舊食綏山桃．成丹須竹節．刻髓用蘆刀．無妨隱士去．即是賢人逃．　周蕭撝和梁武陵王遙望道館詩曰．神境流精闕．仙居紫翠房．今有尋真地．邐迤麗通莊．九柱含虬重．三臺飾夜光．金輝碧海桃．玉笈紫書方．拂筵青鳥集．吹簫白鳳翔．履歸堪是鷰．石在詎非羊．煙霞四照蘂．風月五名香．於茲喜臨眺．願得假霓裳．　陳張正見遊匡山簡寂館詩曰．三梁磵本絕．千仞路猶通．即此神山內．銀牓映仙宮．鏡似臨峯月．流如飲澗虹．幽桂無斜影．深松有勁風．惟當遠人望．知在白雲中．　陳陰鏗遊始興道館詩曰．紫臺高不極．清溪千仞餘．壇邊逢藥銚．洞裏閱仙書．庭舞經○初學記二十三經下有乘字．此脫．鶴．池遊被控魚．稍昏蕙葉斂．欲暝槿花疏．徒交斧柯爛．會自不凌虛．　又賦詠得神仙詩曰．羅浮銀是殿．瀛洲玉作堂．朝遊雲暫起．夕餌菊恒香．聊持履成鷰．戲以石為羊．洪崖與松子．乘羽就周王．【賦】漢司馬相如大人賦曰．相如拜為孝文園令．見上好仙．乃遂奏大人賦．其辭曰．世有大人．在乎中州．宅彌萬里．曾不足以少留．悲世俗之迫隘．朅輕舉而遠遊．垂絳幡之素霓．戴雲氣而上浮．建格澤之脩竿．總光曜之采旄．垂旬始以為幓．曳彗星而為髾．絕少陽而登大陰．與真人乎相求．屯余車而萬乘．翠雲蓋而樹華旗．歷唐堯於崇山．遇虞舜於九疑．朅度九江．越五河．時若曖曖將混濁．召屏翳．誅風伯．刑雨師．排閶闔而入帝宮．載玉女而與之歸．登閬風而遙集．飛鳥騰而一止．吾乃今日覩西王母．皓然白首．戴勝而穴處．亦幸有三足烏為之使．遣屯騎玄闕．軼先驅於寒門．下崢嶸而無地．上寥廓而無天．視眩泯而無見．聽敞怳而
無聞．乘虛無而上假．超無反而獨存．　後漢桓君山仙賦曰．余少時為中郎．從孝成帝出祠甘泉河東．見郊先置華陰集靈宮．宮在華山下．武帝所造．欲以懷集仙者王喬赤松子．故名殿為存仙．端門南向山．署曰望仙門．竊有樂高妙之志．即書壁為小賦．以頌美曰．夫王喬赤松．呼則出故．翕則納新．夭矯經引．積氣關元．精神周洽．鬲塞流通．乘凌虛無．洞達幽明．諸物皆見．玉女在旁．仙道既成．神靈攸迎．乃驂駕青龍．赤騰為歷．躇玄厲之擢嶵．有似乎鸞鳳之翔飛．集于膠葛之宇．泰山之臺．吸玉液．食華芝．漱玉漿．飲金醪．出宇宙．與雲浮．洒輕霧．濟傾崖．觀倉川而升天門．馳白鹿而從麒麟．周覽八極．還崦華壇．氾氾乎濫濫．隨天轉琁．容容無為．壽極乾坤．　後漢黃香九宮賦曰．伊黃靈之典度．存文昌之會宮．握琁璣而布政．緫四七而持綱．和日月之光曜．均節度以運行．經閶闔而出玉房．謁五岳而朝六宗．蹠崑崙而跪碣石．蹈底柱而跨太行．肘熊耳而據桐柏．分嶓冢而持外方．使織女驂乘．王良為之御．三台執兵而奉張．軒轅乘駏驉而先驅．左青龍而右觜攜．前七星而後騰蛇．　晉陸機列仙賦曰．夫何列仙玄妙．超攝生乎世表．因自然以為基．仰造化而聞道．性冲虛以易足．年緬邈其難老．爾乃呼翕九陽．抱一含元．引新吐故．雲飲露餐．違品物以長盻．妙羣生而為言．爾其嘉會之仇．息宴遊栖．則昌客○疑當作容．弄玉．洛宓江妃．觀百化於神區．覲天皇於紫微．過太華以息駕．越流沙而來歸．　又陵霄賦曰．挾至道之容微．狹流俗之紛泹．颺余節以遠模．風扶搖而相予．削陋跡於分丘．省遊仙而投軌．凱情累以遂濟．豈時俗之云阻．判煙雲之騰躍．半天步而無旅．詠陵霄之飄飄．永終焉而弗悔．昊蒼煥而運流．日月翻其
代序．下霄房之靡迄．卜良辰而復舉．陟瑤臺以投轡．步玉除而容與．　梁陶弘景水仙賦曰．淼漫八海．汯汨九河．中天起浪．分地寫波．東卷長桑日窟．西斡龍築月阿．迺者潼關不壅．石門已開．導江出漢．浮濟達淮．漳渠水府．包山洞臺．娀英之所遊往．琴馮是焉去來．於是碧巖無霧．綠水不風．飛軒紖鳳．遊軒駕鴻．上朝紫殿．還覲青宮．進麾八老．顧拂四童．酌丹穴之酎．薦麟洲之肴．錦旌麗日．羽衣拂霄．亦有先覺之秀．獨往之英．窺若士於蒙縠．求呂梁於石城．從霧光於底柱．索龍威於洞庭．迎九玄於金闕．謁三素於玉清．更天地而彌固．終逍遙以長生．　又雲上之仙風賦曰．縹緲遙裔．亘碧海而颺朝霞．凌青煙而溥天際．出龍門而激水．度葱關以飛雪．於是漢區動御．月軌驚文．浮虛入景．登空汎雲．一舉萬里．曾不浹辰．此列子有待之風也．若乃緜括宇宙．苞絡天維．周流八極．回環四時．氣值節而動律．位涉巽而離箕．徒見去來之緒．莫測終始之期．此太虛無為之風也．　梁江淹丹砂可學賦曰．或曰．黃金可鑄．僕不信．試為此辭．乘河漢之光氣．騎列星之采色．輟陰陽於形有．傳變化於心識．既而曖碧臺之錯落．曜金宮之玲瓏．沼蓮華於繡閣．化蒲陶於錦屏．奏神鼓於玉袂．舞靈衣於金裾．韻躑躅而易變．律參差而難圖．非南風之能擬．詎濮水之敢模．【頌】魏陳王曹植玄俗頌曰．玄俗妙識．飢餌神穎．在陰焂逝．即陽無景．逍遙北岳．凌霄引領．揮霧昊天．舍神自靜．　晉牽秀老子頌曰．深哉伯陽．誕此靈姿．研精玄奧．幽贊神微．抱質懷素．蘊寶藏輝．述而好古．儀聖作師．周衰道廢．厥猷匪宣．龍潛初九．亢志皓然．於邈高風．徽音永傳．　又彭祖頌曰．於休彭公．應運特生．窮神知化．妙物通靈．挹之不冲．滿之不盈．韜光隱曜．
混沌玄清．確乎其摻．邈乎其度．含真蕩穢．離俗遺務．託神玄妙．遊心泰素．享年七百．寶降其祚．惠我無疆．倫道作故．　又王喬赤松頌曰．妙哉松喬．稟此殊姿．含精握氣．靈德是綏．藏器華圃．允首騰飛．齊跡風雲．超遠姿微．乃翔靈墳．鳥像人聲．低徊舊土．眷此平生．惠而不諒．凋我素形．神儀既隕．翻飛而征．遨遊八維．跨騰九冥．應慶罔極．與道虛盈．【贊】晉陸機王子喬贊曰．遺形靈岳．顧景忘歸．乘雲焂忽．飄颻紫微．　晉湛方生老子贊曰．教由嚴宗．化必有資．深矣若人．乃作皇師．亦參儒訓．道實希夷．恂恂孔父．是敬是祗．　晉郭璞馮夷贊曰．稟華之精．食惟八石．乘龍隱淪．往來海客．若是水仙．號曰河伯．　又曰．水土冰鱗．潛映洞川．赤松是服．靈蛻乘煙．吐納六氣．升降九天．　宋孝武帝洞井贊曰．絳紀山瑞．紫志川靈．金膏溢曜．玉樹含英．端巖毓泉．挹祥吐禎．彪彬仙牒．揮翕詭經．　梁江淹王子喬贊曰．子喬好輕舉．不待鍊銀丹．控鶴上窈窕．學鳳對巑岏．山無一春草．谷有千年蘭．雲衣不躑躅．龍駕何時還．　又陰長生贊曰．陰君惜靈骨．珪璧詎為寶．日夜名山側．果得金丹道．憂傷永不至．光顏如碧草．若渡西海時．致意三青鳥．　又白雲贊曰．紫煙世不覿．赤鱗庖所捐．白雲亦海外．葐蒀起三山．簫瑟玉池上．容裔帝臺前．欲知清都裏．乘此乃登天．　又秦女贊曰．青琴既曠世．綠珠亦絕羣．猶不及秦女．十五乘綵雲．璧質人不見．瓊光俗詎聞．使洛靈脩往．為我道奇芬．【碑】齊孔稚珪玄館碑曰．夫朋白兔而侶青鳥．啟銀函而講金字者．有道存焉．故能大叩玄宗．鬱為物範．則天地．正六合．照日月而導蒼生．神道無門．陰陽不測．是故赤松家石室之下．神農行弟子之敬．廣成在崆峒之上．軒轅稟順風之禮．洛浦笙飛之
秀．關山駕鳳之英．凡此之儔．希世間出．皆雍容以沐咸池．或蕭灑而開閶闔．　梁簡文帝招真館碑○王鏊姑蘇志三十作梁昭明太子虞山招真治記．曰．夫東瀛淥水．三變成田．西岳靈桃．千載未子．尚以星起牽牛．苛○姑蘇志作蔀．首迢遞．律生甲子．氣數杳冥．沈○姑蘇志作況．復上遊玉清．損之又損．高排金闕．玄之又玄．豈言象之能筌．非時節之所辯．高巖鬱起．帶青雲而作峯．瀑水懸流．雜天河而俱灑．雖日門採藥之地．楚望懷椒之歌．陽反流沙之魂．錦識汾陰之鼎．無以喻書．銘曰．玉龜二始．金書八會．道浹地心．功浮天外．故帝可小．推真能大．德起同塵．善生塞兌．保物自然．人符交泰．掩映綠羅．穹隆紫蓋．仙冶○姑蘇志作治．之美．此焉為最．雄柱千步．陽臺百丈．水均下矚．山踰高掌．野寂雲興．禽繁山響．升虹音絳．夕栖．豐雷朝上．書藏玉柙．藥蘊銀筒．燒鉛雜鯉．折桂和葱．斧柯雖朽．碑石無窮．　梁元帝南岳衡山九真館碑曰．簫鼓騰空．煙霞相接．星辰奪采．燈燭非明．風牖雲梁．千門萬戶．樓施九柱．已同賴鄉之地．山帶五城．復類玄洲之所．玉版之經猶蘊．金丹之處存焉．上月臺而遺愛．登景雲而忘老．欣欣然不知所以而然．日暉石瓦．東眺靈壽之峰．月蔭玉牀．西瞻華蓋之嶺．竹類黃金．既葳蕤而防露．木似紅蓮．且芬披而拂日．杯傳九醞．隱淪之車晨至．堂開四扇．西楹之鍾夜響．　又青溪山館碑曰．原夫法象莫過於天地．著明莫過於日月．鼓之以雷電．潤之以風雨．咸秩無文．所以名山致祭．峻極於天．青溪山者．荊南之中岳也．隱隱干霄．亭亭無際．雲蓋三層．如在帝臺之側．桂林八樹．非異景山之傍．輕霞亘起．影落照於陽溪．清風遠至．響猿鳴於巫峽．西臨百丈之穴．南帶千仞之水．洪源湛淡．長波縈復．　梁沈約善館碑曰．至道
玄妙．無跡可尋．寄言立稱．已乖宗極．神宇靈房．於義非取．九仙緬邈．等級參差．或藏形洞府．或栖志靈岳．達人獨往之事．志非易立．餐松飲澗之情．理難輕樹．止欲漸去喧囂．稍離塵雜．於是既加整葺．營建堂宇．北負崇岳．南枕脩衢．迴託人表．雞犬相絕．庭流松響．戶接雲根．指瓊樹而朝餐．就瑤臺而一息．霓裳不反．鳧舃忘歸．朝九星．謁羣帝．悠哉邈乎．與天地相畢矣．　又桐柏山金庭館碑曰．若夫上玄奧遠．言象斯絕．金簡玉字之書．玄霜絳雪之寶．俗士所不能窺．學徒不敢輕慕．非天稟上才．未易可擬．自惟凡劣．識鑒鮮方．早尚幽栖．屏弃情累．留愛林壑．託分鳥魚．既遠出天台．定居茲嶺．所朅之山．實惟桐柏．仰出星河．上參倒景．高崖萬仞．邃澗千回．翹心屬念．晚臥晨起．採三芝而延佇．飛九丹而宴息．乘鳧輕舉．留舃忘歸．銘曰．日為車馬．芝成宮觀．虹旌拂月．龍輈漸漢．萬春方華．千齡始旦．　梁陶弘景許長史舊館壇碑曰．悠哉曠矣．宇宙之靈也．固非言象所傳．文跡可記．嘿然則後之人奚聞乎．銘曰．昔在西漢．三茅來賓．爰暨東晉．二許懷真．裁其浚井．棲道接神．允膺輔聖．錫茲符震．勝殿密響．瀉瓶楊芬．瑤宮碧簡．絢采垂文．瓊函玉檢．綺席繡巾．蘭釭烈耀．金鑪颺薰．　又茅山長沙館碑曰．夫萬象森羅．不離兩儀所育．百法紛湊．無越三教之境．搢紱之士．飾禮容於闈閤．耿介之夫．揚旌麾於門裔．銘曰．至哉乾元．萬物資始．皇王受命．三才乃理．惟聖感神．惟神降祉．德被歌鍾．名昭圖史．友于兄弟．敬惟西宣．言追茂實．用表遺先．敢巡舊制．有革雜章．刊字弗朽．弈代留芳．　又太平山日門館碑曰．日門館者．東霞啟暉．開巖引燭．以為名也．先是吳郡杜徵君．聲高兩代．德冠四區．教義宣流．播乎數郡．拓宇太平之東．結架菁
山之北．爰以此處幽奇．別就基構．栖集有道．多歷世年．　陳沈烱林屋館記曰．夫玄之又玄．處衆妙之極．可乎不可．成道行之致．斯蓋寂寥窅冥．希微恍惚．故非淮南八仙之圖．賴鄉九井之記．至若崑山平圃．銀牓相暉．蓬閬仙宮．金臺崛起．南瞰胥臺．傍連飛閣．桂柱星羅．瓊軒雲構．銘曰．大道既隱．衆聖無門．悠悠大極．誰見玄根．祈年立秦．望仙表漢．髣髴神靈．依俙宮觀．峨峨林屋．輪奐徘徊．庭羅花鳥．室靜塵埃．　陳徐陵天台山館徐則法師碑曰．夫海水揚塵．幾千年而可見．天衣拂石．幾萬歲而應平．至人者．譬彼晨昏．方乎晷刻．固非俗士之所能言．寰中之所能量者也．至如不死之草．猶稱南裔．長生之樹．尚挺西崑．百紀遊龜．皆登蓮葉．千齡壽鶴．或舞松枝．假矣生民．何其夭脆．譬彼風電．同諸泡沫．琢火之歎．聞諸往賢．逝水之悲．嗟乎前聖．樵人看博．信未始乎淹留．仙客彈琴．固不移於俄頃．然而子孫皆其數世．鄉黨咸為草萊．是以志士名賢．飄然長鶩．臊羶榮利．懕風塵．服冕乘軒．其猶桎梏．朱庭紫閤．事甚籠樊．隱淪巖洞．餐餌芝髓．忽矣身輕．俄然羽化．金繩玉版．受謁帝之符．龍駕霓裳．處仙宮之籙．法師蕭然道氣．卓矣仙才．千仞孤摽．萬頃無度．所以伊川控鶴．葉縣乘鳧．靈化無方．去還斯在．銘曰．來去三鳥．賓遊二童．然香雨上．擊磬雲中．玉粒雖軟．金膏未鎔．方流道業．濟彼昏蒙．【銘】梁陶弘景茅山曲林館銘曰．層嶺外峙．邃宮內映．仄穴旁通．榮泉遠鏡．尚德依仁．祈生翊命．且天且地．若凡若聖．連甍比棟．各謂知道．參差經術．跌宕辭藻．孰曰曲林．獨為勁好．奄跡韜功．守茲偕老．　周王裒靈壇銘并序曰．悠悠五緯．乃欽若於堯典．茫茫九州．爰致功於禹迹．猶以天步懸遠．隸首筭而弗窮．地載遐荒．章亥馳而
未極．浩庭霄度．吐納天和．崑閬滄溟．胞胎元一．九靈之府．神液所以降祥．五英之闕．蓂華以之昭應．推劫運之短長．校河源之廣狹．谷永上書．譬流風之不繫．桓譚作論．明弱水之難航．豈知迴天金簡．惟傳上聖．洞神玉策．尚隔中仙．于時金風戒辰．三光澄曜．香雨乘空．天花入室．帝乃升法座．說玄言．肴覆洞微．闡揚衆妙．洪鍾應叩．衢樽待酌．銘曰．鍾鳴上界．梵響玄宮．紫辰濯水．青樹搖風．八覺修行．七教弘通．神機詣理．秋毫坼空．函席廣開．法輪徐轉．入神精義．談天勝辯．逐境晦明．逗機深淺．或照盛業．方圖雲篆．　又館銘曰．雲橋啟館．景曜開扉．明庭朝禮．仙宮羽衣．鷰履霄去．鳧舃晨歸．練石三轉．燒丹七飛．昆吾陶鑄．丹楊鋈銑．盡寫龍文．圖開彫篆．聲隨地氣．調均天辯．九宮方應．萬靈稱善．【書】梁沈約與陶弘景書曰．先生糠秕俗流．超然獨遠．烈霓羽帶．緫轡雲霞．方當名書絳簡．身遊玄闕．憑星夕臥．望日朝餐．而至理深微．瞹焉難睹．惟欲下風問道．未知厥路．若夫栖遲閑遠．咀嚥瓊芝．出入清都．師友靈聖．循崖反跡．無缺惟心．　梁陶弘景答朝士訪仙佛兩法體相書曰．某等曰．嘗竊觀仙書．輒嗟欣忘倦．徒羨其文．莫測其理．尋七尺之體．既同稟太始．俱服五常．以何因緣．獨超青雲而弊金石者乎．先生領袖玄門．學窮仙苑．必有以竭其川岸．請略聞雅說．隱居答曰．至哉嘉訊．豈蒙生所辯．雖然．試言之．若直推竹柏之匹桐柳者．此本性有殊．非今日所論．若引庖刀湯稼．從養溉之功者．此又止其所從．終無永固之期．夫得仙者．並有異乎此．但斯族復有數種．今且談其正體．凡質像所結．不過形神．形神合時．則是人是物．形神若離．則是靈是鬼．其非離非合．佛法所攝．亦離亦合．仙道所依．今問以何能而致此．仙是鑄
練之事極．感變之理通也．當埏埴以為器之時．是土而異於土．雖燥未燒．遇濕猶壞．燒而未熟．不久尚毀．火力既足．表裏堅固．河山可盡．此形無滅．假令為仙者．以藥石練其形．以精靈瑩其神．以和氣濯其質．以善德解其纏．衆法共通．無礙無滯．欲合則乘雲駕龍．欲離則尸解化質．不離不合．則或存或亡．於是各隨所業．脩道進學．漸階無窮．教功令滿．亦畢竟寂滅矣．【論】魏陳王曹植辯道論曰．世有方士．吾王悉所招致．甘陵有甘始．廬江有左慈．陽城有郄儉．始能行氣導引．慈曉房中之術．○馮校本術上有玄字．儉善辟穀．悉號數百歲．所以集之魏國者．誠恐此人之徒．接姦詭以欺衆．行妖惡以惑民．豈復欲觀神山於瀛洲．求安期於邊海．釋金輅而顧雲輿．弃文驥而羨飛龍哉．夫帝者位殊萬國．富有天下．威尊彰明．齊光日月．宮殿闕庭．等耀紫微．何顧乎王母之宮．崑崙之域哉．夫三烏備役．不如百官之美也．素女姮娥．不若椒房之麗也．雲衣羽裳．不若黼黻之飾也．駕螭載霓．不若乘輿之盛也．瓊蘂玉華．不若玉圭之絜也．而顧為匹夫所罔．納虛妄之辭．信眩惑之說．隆禮以招弗臣．傾產以供虛求．散王爵以榮之．清閑館以居之．經年累稔．終無一驗．雖復誅其身．滅其族．紛然足為天下笑矣．若夫玄黃所以娛目．鏗鎗所以樂耳．媛妃所以紹先．芻豢所以悅口也．何必甘無味之味．聽無聲之樂．觀無采之色乎．　晉庾闡列仙論曰．夫無怪物之所以．然後可以通于命．以達變化之情者．不怪詭於異端．測自然之根者．不猖狂於一物．故形骸雖細．推之愈廣．天地雖巨．別之彌狹．然則形骸華岱之秋毫．太虛天地之掌握耳．又何足以言其變化哉．又若秦皇漢武．體無靈骨．雖懷奇化．絳○疑當作終．於尸沒．傾天下之資．忽萬乘
之位．方士輻湊．萬端鱗萃．無救於頹年．終無補於一至．若天○疑當作夫．稟分有方．云云．
子／類書／藝文類聚／卷第八十一／藥香草部上／鬱金(P.1394)
鬱金
說文曰．鬱金芳草也．十葉為貫．百二十貫．採以煑之為鬯．一曰．鬱鬯百草之華．遠方所貢芳物．合而釀之以降神．　魏略曰．大秦國出鬱金．【賦】漢朱公叔鬱金賦曰．歲朱明之首月兮．步南園以逈眺．覽草木之紛葩兮．美斯華之英妙．布綠葉而挺心．吐芳榮而發曜．衆華爛以俱發．鬱金邈其無雙．比光榮於秋菊．齊英茂乎春松．遠而望之．粲若羅星出雲垂．近而觀之．曄若丹桂曜湘涯．赫乎扈扈．萋兮猗猗．清風逍遙．芳越景移．上灼朝日．下映蘭池．覩茲榮之瑰異．副歡情之所望．折英華以飾首．耀靜女之儀光．瞻百草之青青．羌朝榮而夕零．美鬱金之純偉．獨彌日而久停．晨露未晞．微風肅清．增妙容之美麗．發朱顏之熒熒．作椒房之珍玩．超衆葩之獨靈．　晉傅玄鬱金賦曰．葉萋萋以翠青．英蘊蘊而金黃．樹菴藹以成蔭．氣芳馥而含芳．凌蘇合之珠珍．豈艾網之足方．榮耀帝寓．香播紫宮．吐芬楊烈．萬里望風．【頌】晉左九嬪鬱金頌曰．伊此奇草．名曰鬱金．越自殊域．厥珍來尋．芬香酷烈．悅目欣心．明德惟馨．淑人是欽．窈窕妃媛．服之褵衿．永垂名實．曠世弗．
子／類書／藝文類聚／卷第八十六／菓部上／石榴(P.1480)
石榴
廣雅曰．若榴．石榴也．　陸機與弟雲書曰．張騫為漢使外國十八年．得塗林安熟○太平御覽九百七十作石．榴也．【詩】梁元帝賦得詠石榴詩曰．塗林未應發．春暮轉相催．然燈疑夜火．連珠勝早梅．西域移根至．南方釀酒來．葉翠如新翦．花紅似故栽．還憶河陽縣．暎水珊瑚開．　梁沈約詠山榴詩曰．靈圓同佳稱．幽山有奇質．停采久彌鮮．含華豈期實．長願微名隱．無使孤株出．【賦】晉潘尼安石榴賦曰．安石榴者．天下之奇樹．九州之名菓．是以屬文之士．或敍而賦之．蓋感時而騁思．覩物而興辭．余遷舊宇．爰造新居．前臨曠澤．却背清渠．實有斯樹．植于堂隅．華實並麗．滋味亦殊．可以樂志．可以充虛．朱芳赫弈．紅萼參差．含英吐秀．乍合乍披．遙而望之．煥若隋珠燿重川．詳而察之．灼若列宿出雲間．湘涯二后．漢川遊女．攜類命疇．逍遙避暑．託斯樹以栖遲．遡祥風而容與．爾乃擢纖手兮舒皓腕．羅袖靡兮流芳散．披綠葉於脩條．輟朱華乎弱幹．豈金翠之足珍．寔茲葩之可翫．商秋授氣．收華斂實．滋味浸液．馨香流溢．　晉張載安石榴賦曰．有若榴之奇樹．肇結根於西海．仰青春以啟萌．晞朱夏以發采．揮光垂綠．擢幹曜鮮．熻若羣翡俱栖．爛若百枝並然．煥乎郁郁．焜乎煌煌．仰暎清霄．俯燭蘭堂．似西極之若木．譬
東谷之扶桑．於是天迴節移．龍火西夕．流風晨激．行露朝白．紫房既熟．赬膚自拆．部之則珠散．含之則冰釋．　晉張協安石榴賦曰．考草木於方志．覽華實於園疇．窮陸產於苞貢．差莫奇於若榴．耀靈葩於三春．綴霜滋於九秋．爾乃飛龍啟節．揚飈扇埃．含和澤以滋生．鬱敷萌以挺栽．傾柯遠擢．根下盤．繁莖篠密．豐幹林攢．揮長枝以揚綠．披翠葉以吐丹．流暉俯散．迴葩仰照．爛若柏枝並燃．爀如烽燧俱燎．曒如朝日．晃若龍燭．晞絳采於扶桑．接朱光於若木．爾乃赬萼挺蔕．金牙承蕤．蔭佳人之玄髻．發窈窕之素姿．遊女一顧傾城．無鹽化為南威．於是天漢西流．辰角南傾．芳實壘落．月滿虧盈．爰採爰收．乃剖乃折．內憐幽以含紫．外滴瀝以霞赤．柔膚冰潔．凝光玉瑩．漼如冰碎．泫若珠迸．含清冷之溫潤．信和神以理性．　晉應貞安石榴賦曰．余往日職在中書時．直廬前有安石榴樹．枝葉既盛．華實甚茂．為之作賦．挹微露以鮮采．承輕風而動葩．南拂陰檐．北扇陽阿．其傍則有大廈崇房．重廊高廡．皇籍帝典．圖書之府．時移節變．大火西旋．丹葩結秀．朱實星懸．膚拆理阻．爛若珠駢．　晉潘岳河陽庭前安石榴賦曰．雖小縣陋館．聊可以遊賞．有嘉木曰安石榴．脩條外暢．榮幹內樛．扶疎偃蹇．冉弱紛柔．於是暮春告謝．孟夏戒初．新莖擢潤．膏葉垂腴．丹暉綴於朱房．緗的點乎紅鬚．煌煌煒煒．熠爍入蘂．似長離之栖鄧林．若珊瑚之暎綠水．既乃攢乎狹庭．載阨載褊．土階無等．肩牆惟淺．壁衣蒼苔．瓦被駮蘚．處悴而榮．在幽彌顯．其華可玩．其實可珍．羞于王公．薦於鬼神．豈伊仄陋．用渝厥真．菓猶如之．而況於人．　晉夏侯湛若石榴賦曰．接翠萼於綠葉．冒紅芽於丹鬚．赩然含蕤．漼爾散珠．雪酲解．怡神實氣．冠百品以奇仰．
邁衆菓而特貴．　晉傅玄安石榴賦曰．鳥宿中而纖條結．龍辰升而丹華繁．其在晨也．灼若旭日拪扶桑．其在昏也．奭若燭龍吐潛光．苞玄黃之烈輝．紛煒曄而焜煌．發朱榮於綠葉．時從風而飄揚．　晉庾儵石榴賦曰．于時仲春垂澤．華葉甚茂．炎夏既戒．忽乎零落．是以君子居安思危．在盛慮衰．可無慎哉．乃作斯賦．綠葉翠條．紛乎葱青．丹華照爛．曅曅熒熒．遠而望之．粲若摛繢被山阿．迫而察之．赫若龍燭．輝耀綠波．　晉范堅安石榴賦曰．縈紅根以磐峙．擢脩幹而扶疎．荑應春以吐綠．葩涉夏而揚朱．　宋顏測山石榴賦曰．風觸枝而翻蘤．雨淋條而殞芬．環青軒而燧列．繞翠波而星分．視栖翡之失榮．顧彫霞之無文．【頌】梁江淹山石榴頌曰．縹葉翠萼．紅華絳采．炤烈泉石．芬披山海．奇麗不移．霜雪空改．
子／類書／藝文類聚／卷第九十七／蟲豸部／螢火(P.1684)
螢火
爾雅曰．螢火．即炤．　廣雅曰．景天．螢火．也．　呂氏本草曰．螢火一名夜照．一名熠燿．一名救火．一名
景天．一名據火．一名挾火．　禮記曰．季夏之月．腐草為螢．飛蟲螢火也．　毛詩曰．町畽鹿場．熠燿宵行．　續晉陽秋曰．車胤字武子．學而不倦．家貧．不常得油．夏日用練囊．盛數十螢火．以夜繼日焉．【詩】梁簡文帝詠螢詩曰．本將秋草并．今與夕風輕．騰空類星隕．拂樹若花生．井疑神火照．簾似夜珠明．　梁元帝詠螢火詩曰．著人疑不熱．集草訝無烟．到來燈下暗．翻住雨中然．　陳楊縉賦得照映秋螢詩曰．秋窗餘照盡．入暗早螢來．忽聚還同色．恒燃詎落灰．飛影黃金散．依帷縹帙開．含明自不息．夜月空徘徊．【賦】晉傅咸螢火賦曰．余曾獨處．顧見螢火．熱○太平御覽九百四十五作執．以自照．而為之賦．潛空館之寂寂．意遙遙而靡寧．夜耿耿而不寐．憂悄悄以傷情．感詩人之攸懷．覽熠燿於前庭．不以姿質之鄙薄．欲增暉乎太清．雖無補於日月．期自竭於陋形．不進競於天光．退在晦而能明．諒有似於賢臣．於疏外而盡誠．假乃光而爾賦．庶有表乎忠貞．　晉潘安仁螢火賦曰．嘉熠燿之精將．與衆類乎超殊．東山感而增歎．行士慨而懷憂．翔太陰之玄昧．抱夜光以清遊．熲若飛焱之宵逝．彗如星移之雲流．動集揚．灼如隋珠．熠熠熒熒．若丹英之照葩．飄飄熲熲．若金流之在沙．歃湛露於曠野．庇一葉之垂柯．無干欲於萬物．豈顧卹於網羅．【贊】晉郭璞螢火贊曰．熠燿宵行．蟲之微么．出自腐草．煙若散熛．物之相．○按當作煦．孰知其陶．
子／醫家／御定佩文齋廣群芳譜／天時譜　卷一至卷六／春　卷一至卷三／卷一　春／集藻／文賦㪚句(P.12-1)..[文淵閣四庫全書本]
〔文賦㪚句〕
〔増〕晉傅𤣥〈陽春賦〉乾坤絪緼冲氣穆清幽蟄蠢動萬物樂生依依楊柳翩翩浮萍桃之夭夭灼灼其
榮繁華曄而燿野煒芬葩而揚英　湛方生〈懷春賦〉麥芃芃而含秀桑藹藹而敷榮華照灼以爛林葉婀娜以媚莖　王廙〈春可樂賦〉春可樂兮樂孟月之初陽冰泮渙以微流土冐橛而觧剛野暄卉以揮緑山蔥蒨以𤼲蒼　李顒〈四時賦〉平臯眇莽中林蔥青野馬飛澗晨虹𡸁旌陽燕南徂隂鴈北征青華皓皓丹秀熒熒　謝萬〈春遊賦〉青陽司候勾芒御辰陳條灌以摧枯初莖蔚其曜新羃豐葉而為幄靡翠草而成茵　宋劉義恭〈感春賦〉
天晻曖而流寒日隂翳而淪精風淑穆而吹蘭雨濛濛而洗莖草承澤而擢秀花順氣而飛馨　梁元帝〈春賦〉洛陽小苑之西長安大道之東苔染池而盡緑桃含山而併紅露霑枝而重葉網縈花而曵風　隋蕭慤〈春賦〉落花無限數飛鳥排花度禁苑玉饒風吹花春滿路　唐王勃〈春思賦〉蜀川風𠉀隔秦川今年節物異常年霜前柳葉銜霜翠雪裏梅花犯雪妍霜前雪裏知春早看栁看梅覺春好思萬里之佳期憶三秦之逺道澹蕩
春色悠揚懷抱野何樹而無花水何隄而無草
〔原〕宋之問〈春宴韋曲莊序〉萬株果樹色雜雲霞千畝竹林氣含煙霧激樊川而縈碧瀬浸以成波望太乙而鄰少微森然逼座　鋪落花以為藉結垂楊而代幄霽景含日晩霞五彩而丹青韶光卷雲春臯一色而凝黛　李邕〈春賦〉楊廻曲沼李雜芳園條煙濃而曵地花錦縟而當軒　李白〈春夜宴桃李園序〉幽賞未已高談轉清開瓊筵以坐花飛羽觴而醉月　〈惜餘春賦〉平原萋兮綺色
愛芳草兮如翦惜餘春之將䦨每為恨而不淺
子／醫家／御定佩文齋廣群芳譜／茶譜　卷十八至卷二十一／卷十九　茶二／集藻／五言古詩(P.21-1)..[文淵閣四庫全書本]
［五言古詩］
〔増〕唐李白〈答族姪僧中孚贈玉泉仙人掌茶并序〉余聞荊州玉泉寺近清溪諸山山洞徃徃有乳窟窟中多玉泉交流其中有白蝙蝠大如鴉按仙經蝙蝠一名仙鼠千歲之後體白如雪栖則倒懸蓋飲乳水而長生也其水邊處處有茗草羅生枝葉如碧玉唯玉泉真公常采而飲之年八十餘歲顔色如桃花而此茗清香滑熟異於他者所以能還童振枯扶人夀也余逰金陵見宗僧中孚示余茶數十片拳然重疊其狀如手號
為仙人掌茶蓋新出乎玉泉之山曠古未覿因持之見遺兼贈詩要余答之遂有此作後有髙僧大隐知仙人掌茶發乎中孚禪子及青蓮居士李白也𡮢聞玉泉山山洞多乳窟仙鼠如白鴉倒懸清溪月茗生此中石玉泉流不歇根柯灑芳津採服潤肌骨叢老卷緑葉枝枝相接連曝成仙人掌似拍洪厓肩舉世未見之其名定誰傳宗英乃禪伯投贈有佳篇清鏡燭無鹽顧慙西子姸朝坐有餘興長吟播諸天　韋應物〈喜園中茶生〉潔
性不可汚為飲滌塵煩此物信靈味本自出山原聊因理郡餘率爾植荒園喜隨衆草長得與幽人言　栁宗元〈巽上人以竹間自採新茶見贈酬之以詩〉芳叢翳湘竹零露凝清華復見雪山客晨朝掇靈芽蒸煙俯石瀨咫尺凌丹崖圎方麗竒色圭璧無纎瑕呼兒㸑金鼎餘馥延幽遐滌慮𤼵真照還原蕩昬邪猶同甘露飯佛事薫毗耶咄此蓬瀛侶無乃貴流霞　孟郊〈慿周况先輩於朝賢乞茶〉道意勿乏味心緒病無悰蒙茗玉花盡越
甌荷葉空錦水有鮮色蜀山饒芳叢雲根纔翦緑印縫已霏紅曽向貴人得最將詩叟同幸為乞寄來救此病劣躬　劉言史〈與孟郊洛北野泉上煎茶〉粉細越筍芽野煎寒溪濵恐乖靈草性觴事皆手親敲石取鮮火撇泉避腥鱗熒熒㸑風鐺拾得墜巢薪潔色既爽别浮氲亦殷勤以兹委曲静求得正味真宛如摘山時自啜指下春湘瓷泛輕花滌盡昬渇神此逰惬醒趣可以話髙人　白居易〈睡後茶興憶楊同州〉昨晚飲太多嵬峩連
宵醉今朝餐又飽爛熳移時睡睡足摩挲眼眼前無一事信脚繞池行偶然得幽致婆娑緑隂樹斑駁青苔地此處置䋲牀傍邉洗茶器白瓷甌甚潔紅爐炭方熾沫下麴塵香花浮魚眼沸盛來有佳色嚥罷餘芳氣不見楊慕巢誰人知此味　李羣玉〈龍山人惠石廩茶〉客有衡岳隱遺予石廪茶自云凌煙露採掇春山芽珪璧相壓疊積芳莫能加碾成黃金粉輕嫩如松花紅爐㸑霜枝越兒斟丹華灘聲起魚眼滿鼎漂清霞凝澄坐曉燈
痛眼如蒙紗一甌拂昬寐襟鬲開煩挐顧渚與方山誰人留品差持甌黙吟詠揺膝空咨嗟　皮日休〈茶塢〉閒尋堯氏山遂入深深塢種荈已成園栽葭寧計畝石窪泉似掬巖罅雲如縷好是夏初時白花滿煙雨　〈茶人〉生於顧渚山老在漫石塢語氣為茶荈衣香是煙霧庭從𣟓子遮果任獳師虜日晚相笑歸腰間佩輕簍　〈茶笋〉褎然三五寸生必依巖洞寒恐結紅鉛暖疑銷紫汞圎如玉軸光脆似瓊英凍每為遇之疎南山挂幽夢
〈茶籝〉筤篣曉攜去驀箇山桑塢開時送紫茗負處沾清露歇把傍雲泉歸將挂煙樹滿此是生涯黃金何足數　〈茶舍〉陽崖枕白屋幾口嬉嬉活棚上汲紅泉焙前蒸紫蕨乃翁研茗後中婦拍茶歇相向掩柴扉清香滿山月　〈茶竈〉南山茶事動竈起巖根傍水煑石髮氣薪然杉脂香青瓊蒸後凝緑髓炊來光如何重辛苦一一輸膏粱　〈茶焙〉鑿彼碧巖下恰應深二尺泥易帶雲根燒難礙石脉初能燥金餅漸見乾瓊液九里共杉林相望
在山側　〈茶鼎〉龍舒有良匠鑄此佳樣成立作菌蠢勢煎為潺湲聲草堂暮雲隂松窓殘雪眀此時勺複茗野語知逾清　〈茶甌〉邢客與越人皆能造兹器圎似月魂堕輕如雲魄起棗花勢旋眼蘋沫香沾齒松下時一看支公亦如此　〈煑茶〉香泉一合乳煎作連珠沸時看蟹目濺乍見魚鱗起聲疑松帶雨餑恐煙生翠儻把𤁋中山必無千日醉　陸龜蒙〈茶塢〉茗地曲隈回野行多繚繞向陽就中密背澗差還少遥盤雲髻慢亂簇香篝小
何處好幽期滿巖春露曉　〈茶人〉天賦識靈草自然鍾野姿閒來北山下似與東風期雨後探芳去雲間幽路危唯應報春鳥得共斯人知　〈茶笋〉所孕和氣深時抽玉笤短輕煙漸結華嫩蘂初成管尋來青靄曙欲去紅雲暖秀色自難逢傾筐不曽滿　〈茶籝〉金刀劈翠筠織似波紋斜製作自野老攜持伴山娃昨日𨷵煙粒今朝貯緑華争歌調笑曲日暮方還家　〈茶舍〉旋取山上材架為山下屋門因水勢斜壁任巖隈曲朝隨鳥俱散暮
與雲同宿不憚採掇勞祇憂官未足　〈茶竈〉無突抱輕嵐有煙映初旭盈鍋玉泉沸滿甑雲芽熟竒香襲春桂嫩色凌秋菊煬者若吾徒年年看不足　〈茶焙〉左右𢷬凝膏朝昬布煙縷方圎隨樣拍次第依層取山謡縱髙下火候還文武見說焙前人時時炙花脯　〈茶鼎〉新泉氣味良古鐵形狀醜那堪風雪夜更值煙霞友曽過赬石下又住清溪口且共薦臯盧何勞傾斗酒　〈茶甌〉昔人謝塸埞徒為妍詞飾豈如圭璧姿又有煙嵐色光參
筠席上韻雅金罍側直使于闐君從來未𡮢識　〈煑茶〉閒來松間坐看煑松上雪時於浪花裏併下藍英末傾餘精爽健忽似氛埃滅不合别觀書但宜窺玉札　宋梅堯臣〈答建州沈屯田寄新茶〉春芽研白膏夜火焙紫餅價與黃金齊包開青篛整碾為玉色塵逺及蘆底井一啜同醉翁思君聊引領　王仲儀〈寄𨷵茶〉白乳葉家春銖兩直錢萬資之石泉味特以陽芽嫩宜言難購多串片大可寸謬為識别人予生固無恨　〈答宣城張主
簿遺鴉山茶次其韻〉昔觀唐人詩茶韻鴉山嘉鴉銜茶子生遂同山名鴉重以初槍旗采之穿煙霞江南雖盛産處處無此茶纖嫩如雀舌煎烹比露芽競收青篛焙不重漉酒紗顧渚亦頗近蒙頂來以遐䨇井鷹掇爪建溪春剝葩日鑄㺯香美天目猶稻麻吳人與越人各各相𨷵夸傳買費金帛愛貪無夷華甘苦不一致精麤還有差至珍非貴多為贈勿言些如何煩縣僚忽遺及我家雪貯䨇砂罌詩琢無玉瑕文字搜怪竒難於抱長虵
眀珠滿紙上剰畜不為奢玩久手生胝窺久眼生花𡮢聞茗消肉應亦可破瘕飲啜氣覺清賞重歎復嗟歎嗟既不足吟誦又豈加我今實强為君莫笑我耶　〈李仲求寄建溪洪井茶七品云愈少愈佳未知𡮢何如耳因條而答之〉忽有西山使始遺七品茶末品無水暈六品無沉柤五品散雲脚四品浮粟花三品若瓊乳二品罕所加絶品不可議甘香焉等差一日𡮢一甌六腑無昬邪夜枕不得寐月樹聞嗁鴉憂來唯覺衰可驗唯齒牙
動揺有三四妨咀連左車髮亦足驚竦疎疎㸃霜華乃思平生逰但恨江路賒安得一見之煑泉相與誇　〈呂晉叔遺新茶〉四葉及王游共家原坂嶺歲摘建溪春争先取晴景大窠有壯液所發必竒穎一朝團焙成價與黃金逞呂侯得鄉人分贈我已幸其贈幾何多六色十五餅每餅包青篛紅籤纒素檾屑之雲雪輕啜已神魂惺會待嘉客來侑談當晝永　蔡襄〈北苑〉蒼山走千里斗落分兩騎靈泉出地清嘉卉得天味入門脫世氛官
曹真傲吏　〈茶壠〉造化曾無私亦有意所嘉夜雨作春力朝雲䕶日車千萬碧玉枝戢戢抽靈芽　〈採茶〉春衫逐紅旗散入青林下隂崖喜先至新苗漸盈把競攜筠籠歸更帶山雲瀉　〈造茶〉糜玉寸隂間摶金新範裏規呈月正圎勢動龍初起出焙香花全争誇火候是　〈試茶〉兎毫紫甌新蟹眼清泉煑雪凍作成花雲閑未𡸁蘂願爾池中波去作人間雨
〔原〕蘇軾〈種茶〉松間旅生茶已與松俱痩茨棘尚未容蒙翳争交構天公所遺棄百
歲仍稚幼紫筍雖不長孤根乃獨夀移栽白鶴嶺土輭春雨後彌旬得連隂似許晚遂茂能忘流轉苦戢戢出鳥咮未任供臼磨且可資摘嗅千團輸大官百餅衒私𨷵何如此一啜有味出吾囿
〔增〕蘇軾〈游惠山〉敲火發山泉烹茶避林樾眀窓傾紫盞色味兩竒絶吾生眠食耳一飽萬想滅頗笑玉川子飢弄三百月豈如山中人睡起山花發一甌誰與共門外無來轍　〈問大冶長老乞桃花茶栽東坡〉周詩記苦荼茗飲出近世初縁厭粱
肉假此雪昬滯嗟我五畆園桑麥苦蒙翳不令寸地閒更乞茶子藝饑寒未知免已作太飽計庶將通有無農末不相戾春來凍地裂紫笋森已銳牛羊煩呵叱筐筥未敢睨江南老道人齒髮日夜逝他年雪堂品尚記桃花裔　〈寄周安孺茶〉大哉天宇内植物知幾族靈品獨標竒迥超凡草木名從姬旦始漸播桐君録賦詠誰最先厥傳惟杜育唐人未知好論著始於陸常李亦清流當年慕髙躅遂使天下士嗜此偶於俗豈但中土珍𠔥
之異邦鬻鹿門有佳士博覽無不矚邂逅天隨翁篇章互賡續開園頤山下屏迹松江曲有興即揮毫燦然存簡牘伊余素寡愛嗜好本不篤粤自少年時低回客京轂雖非曵裾者庇䕃或華屋頗見綺紈中齒牙厭粱肉小龍得屢試糞土視珠玉團鳯與葵花碔砆雜魚目貴人自矜惜捧玩且緘櫝未數日注𤰞定知䨇井辱於兹自研討至味識五六自爾入江湖尋僧訪幽獨髙人固多暇探究亦頗熟聞道早春時攜籯赴初旭驚雷未破
蕾采采不盈掬旋洗玉泉蒸芳馨豈停宿湏臾布輕縷火候謹盈縮不憚頃間勞經時廢藏蓄髹筒浄無染箬籠勻且複苦畏梅潤侵暖湏人氣燠有如剛耿性不受纎芥觸又若廉夫心難將𢕄穢凟晴天敞虛府石碾破輕緑永日遇閒賓乳泉發新馥香濃奪蘭露色嫩欺秋菊閩俗競傳誇豐腴面如粥自云葉家白頗勝中山醁好是一杯深午窓春睡足清風擊兩腋去欲凌鴻鵠嗟我樂何深水經亦屢讀子咤中泠泉次乃康王谷䗫培
頃曽𡮢瓶罌走僮僕如今老且懶細事百不欲美惡兩俱忘誰能强追逐薑鹽拌白土稍稍從吾蜀尚欲外形體安能狥心腹由來薄滋味日飯止脫粟外慕既已矣胡為此羇束昨日散幽歩偶上天峰麓山圃正春風蒙茸萬旗簇呼兒為佳客采製聊亦復地僻誰我從包藏置厨簏何𡮢較優劣但喜破睡速况此夏日長人間正炎毒幽人無一事午飯飽蔬菽困卧北窓風風𢕄動窓竹乳甌十分滿人世真局促意爽飄欲仙頭輕快如沐
昔人固多癖我癖良可贖為問劉伯倫胡然枕糟麴　秦觀〈茶〉茶實嘉木英其香乃天育芳不愧杜蘅清堪揜椒菊上客集堂葵圎月探奩盝玉鼎注漫流金碾響丈竹侵尋發美鬯旖旎生乳粟經時不銷歇衣袂帶紛郁幸蒙巾笥藏苦厭龍蘭續願君斥異類使我全芬馥　〈茶臼〉幽人躭茗飲刳木事𢷬撞巧制合臼形雅音伴柷椌虚室困亭午松然眀鼎窓呼奴碎圎月搔首聞錚鏦茶仙賴君得睡魔資爾降所宜玉兎𢷬不必力士扛願
偕黃金碾自比白玉缸彼美制作妙俗物難與䨇　晁補之〈次韻蘇翰林五日揚州石塔寺烹茶〉唐來木蘭寺遺跡今未滅僧鐘嘲飰後語出饑客舌今公食方丈玉茗攄噫噎當今卧江湖不泣逐臣玦中和似此茗受水不易節輕塵散羅麴亂乳發甌雪佳辰雜蘭艾共弔楚纍潔老謙三昧手心得非口訣誰知此間妙我欲希超絶持誇淮北士湯餅供朝啜　孫覿〈飲修仁茶〉煙雲吐長崖風雨暗古縣竹輿赬兩肩弛擔息𢕄倦茗飲初一
𡮢老父有芹獻幽姿絶𡡾嫵著齒得瞑眩昬昬嗜睡翁喚起風灑面亦有不平心盡從毛孔散　陸游〈夜汲井水煮茶〉病起罷觀書袖手清夜永四鄰悄無語燈火正淒冷山童亦睡熟汲水自煎茗鏘然轆轤聲百尺鳴古井肺腑凜清寒毛骨亦蘇省歸來月滿廊惜蹋疎梅影　眀髙啓〈茶軒〉摘芳試新泉手滌林下器一榻𩯭絲傍輕煙散遥吹不用醒吟魂幽人自無睡
子／醫家／御定佩文齋廣群芳譜／花譜　卷二十二至卷五十三／卷二十八　棠棃花等／石榴花／集藻／賦(P.14-2)..[文淵閣四庫全書本]
［賦］
〔増〕晋夏侯湛〈石榴賦〉覽華圃之嘉𣗳兮羡石榴之竒生滋𤣥根于𡗝壤兮擢繁榦于蘭庭霑𩄇液之粹色兮
含渥霧以深榮若乃時雨新稀㣲風扇物藹萋萋以鮮茂兮紛扶輿以蓊鬱枝掺稔以環𣐱兮葉鱗次以周宻纖條参差以窈窕兮洪柯流離以相拂于是乎青陽之末朱明之初翕㣲煥以摛采兮的窟㻧以揚敷接翠蕚于緑𦷾兮冐紅牙以丹鬚赩然含蕤璀爾散珠若乃叢紈始裹聚葩方離潜輝蜿艶綠采未披照灼攅列熒熒𤣥𡸁雪酲解䬼怡神實氣冠百品以竒仰邁衆果而特貴　傅𤣥〈石榴賦〉鳥宿中而纖條結龍辰升而丹華繁
其在晨也灼若旭日栖扶桑其在昬也赩若燭龍吐潜光苞𤣥黃之烈輝緑煒曄而焜煌𤼵朱榮于緑葉時從風而飄揚　庾鯈〈石榴賦〉緑葉翠條紛乎蔥青丹華照爛曄曄熒熒逺而望之繁若摛繢被山阿廹而察之赫若龍燭耀緑波　唐吕令問〈府庭雙石榴賦〉公府洞豁羣木羅生歴衆芳而鮮妙得雙榴之羙名擢質森聳𡸁隂凄清掃危堦之數級䕃閑庭之四平夾砌駢羅則東西表賔主之位與時消息則寒暑任榮枯之情故其異
影同庇分芳對出夏景焯而開花秋氣結而成實剖之則珠彩輝掌捧之則金光照日其生也雖雜居幽徑之蘭其用也亦間若雕盤之栗若乃當公務之總偶訟庭之要爰趨爰揖或長或少皆指而稱曰彼石榴之所生何托根之至妙俯環廊之廻合拂危簷之窈窱𩔖甘棠之勿翦人縱去而猶思若李𣗳之無言蹊自成而不召是以固其根榦羙其華耀乍開軒而翠彩重合甫褰帷而紅榮四照也或曰物惡近以招累事貴逺而克全空
遁幽以獨羙抱甘香而自捐豈比夫善生者托仁以逺害能夀者輔道以延年是以象君子之恵渥故終保夫自然
子／醫家／御定佩文齋廣群芳譜／花譜　卷二十二至卷五十三／卷三十五　海棠一／集藻／七言古詩(P.11-2)..[文淵閣四庫全書本]
［七言古詩］
〔原〕宋𧁨軾〈寓居定恵院之東雜花滿山有海
棠一株土人不知貴也〉江城地瘴蕃草木只有名花苦幽獨嫣然一笑竹籬間桃李滿山總粗俗也知造物有深意故遣佳人在空谷自然富貴出天姿不待金盤薦華屋朱唇得酒暈生臉翠袖捲紗紅映肉林深霧暗曉光遲日暖風輕春睡足雨中有淚亦悽愴月下無人更清淑先生食飽無一事散歩逍遥自捫腹不問人家與僧舎挂杖敲門㸔修竹忽逢絶艶照衰朽歎息無言揩病目陋邦何𠁅得此花無乃好事移西蜀寸根千里不
易到銜子飛來定鴻鵠天涯流落俱可念為飲一樽歌此曲明朝酒醒還獨來雪落紛紛那忍觸
〔增〕趙次公〈和東坡定恵院海棠〉化工妙手開羣木酷向海棠私意獨殊姿艶艶雜花裏端覺神仙在流俗睡起臙脂懶未勻天然膩理還豐肉繁華增麗態度逺婀娜含嬌風韻足豈惟婉孌彤管姝真同窈窕闗雎淑未能奔徃白玉樓要當貯以黃金屋顧雖風暖欲黃昏脉脉難禁𠋣修竹可憐俗眼不知貴空把容光照山谷此花夲出西南
地李杜無詩恨遺蜀髙才沒世孰雕龍後軰補亾難刻鵠貂裘季子客齊安相逢忽慰覊人目當年甫白君可繼為花重賦陽春曲把酒因澆礨磈胸搜句輒傾空洞腹多情恐作深雲收兒童莫信来輕觸
〔原〕陸游〈海棠歌〉我初入蜀鬢未霜南充樊𠅘㸔海棠當時已謂目未睹豈知更有碧雞坊碧雞海棠天下絶枝枝似染猩猩血蜀姬艶妝肯譲人花前頓覺無顔色扁舟東下八千里桃李真成奴僕爾若使海棠根可移揚州芍藥應羞
死風雨春殘杜鵑哭夜夜寒衾夢還蜀何從乞得不死方更㸔千年未為足
〔增〕陸游〈二月十六日賞海棠〉當年春半花事竟今年春半花始盛放翁不减少年狂走馬直與飛蝶競姸華有露洗愈明纎弱無風揺不定莫放飄零作紅雨剰㸔倩笑臨妝鏡溪梅枯槁墮巖谷山杏輕浮真妾媵欲誇絶艶不勝說𦂵欠濃香何足病華橙銀燭揺花光翠杓金船豪酒興夜闌感事獨凄然繁枝空折堪誰贈　〈張園海棠〉洛陽春信乆不通姚魏開
落塵沙中揚州千葉昔曾見已歎造化無餘功西來始見海棠盛成都苐一推燕宫池䑓掃除凡木𥁞天地眩轉花光紅慶雲墮空不飛去時有綘雪縈微風蜂蝶成團出無路我亦狂走迷西東此園低樹猶三丈錦繡却在青天上不湏更著刀尺裁乞與齊奴開歩障　〈錦𠅘〉天公為我齒頬計遣飫黃柑與丹荔又憐狂眼老更狂令㸔廣陵芍藥蜀海棠周行萬里逐所樂天公與我元不薄貴人不出長安城寳帶華纓真汝縳樂哉今從石
湖公大度不計聾丞聾夜宴新𠅘海棠底紅雲倒吸玻璃鍾琵琶弦繁腰鼓急盤鳳舞衫香霧濕春醪凸盞燭光揺素月中天花影立逰人如雲環玉帳詩未落𥿄先傳唱此邦句律方一新鳳閣舎人今有様　〈驛舎見屏風畫海棠有感〉厭煩只欲長面壁此心安得頑如石杜門復出歎習氣止酒還開慙定力成都二月海棠開錦繡裹成迷巷陌燕宫最盛號花海覇國雄豪有遺跡猩紅鸚綠極天巧疊萼重跗眩朝日繁華一夢忽吹散閉
眼細思猶厯厯憂樂相尋豈易知故人應記醉中詩夜䦨風雨嘉州驛愁向屛風見折枝　楊萬里〈海棠〉帝城二三月海棠可萬株向來青女輕滕六戲與一撼即日枯東皇夜遣司花女手挼紅藍滳青露染成片片淨練酥亂㸃稍稍酣日樹蓬萊仙人約老翁寄箋招喚陸龜蒙為花一醉夜不息就中一事最竒特海棠兩岸繡帷裳是間横著雙胡床龜蒙踞牀忽倒卧烏紗自落非風墮花吹滿面雪霏霏起來索筆手如飛卧去起来都是
韻是醉是醒君莫問好箇海棠花下醉卧圖如今畫手誰姓吳　薛季宣〈香海棠詩并序〉舊說海棠無香惟昌州海棠有香騐之蜀道信然以為不易之論藥圃有棠三本其花亦香乃知非蜀棠獨香香棠自有種耳世間原有無窮恨海外棠花宫錦爛燒炙東風春未半濃妝獨立情撩亂博山爐冷沉烟斷記語洛妃池側畔袿衣透濕飄香汗舞罷霓裳髙燭㸔吳苑散花灘彼岸亦有當初舊㳺觀棠棃古徑霞光燦薔薇露冷衣新盥卷袖
臙脂紅入腕噴人蘭芷芳都貫天然種性真竒玩嶺海誠知煎可㸑擬擷桑柯燃熾炭裛取緗巾永傳玩他年㽞得重公案
〔原〕潘從哲〈海棠〉江臯春早饒花木花品神仙此稱獨當年坡老一題詩到今標格超凡俗我來黃州亦再閏五見此花燦東谷孤根自結白蓮社媚姿不貯黃金屋日華濃艶澹生唇霧縠繁紅微映肉宛如初浴出華清詎是朝酣睡未足有時著雨更妖𡢃無力勝風轉嬌淑我欲題詩和坡老抽思未得還捫腹把酒
徘徊𠋣嘯䑓行吟繞徧西池竹苦無藻麗𤼵巧心數傍花枝舒拙目問花何以擬甘棠緣同太守來西蜀花容詩句縂絶世髙風𣺌𣺌翔鴻鵠嵗嵗年年花自開游人㡬和陽春曲悠悠不𥁞古人情啼鶯語燕紛相觸
〔增〕元陳樵〈海棠〉東風吹墮緗雲影別院春遲宫漏永繡帷寳帶綰流𧁨夢入瑶䑓呼不醒熒熒銀燭花蕊多城頭烏啼奈曉何　劉詵〈賦歐園海棠和羅起初〉蜀州海棠錦成畦昌州海棠芳氣菲名花自古恨不見東風吹在
西家西美人壓酒紅珠落半笑新晴半含萼玉膚𣐱薄綘袖寒妝淚輕盈脂臉怍太真姣睡金屋春綠珠夜燕宫蠟薪一時羣花𥁞妾媵娉娉嫋嫋真仙人雨餘繁枝深綠净好及佳時入觴咏花容相對易新故人事無情有衰盛我昔曾同花下歡寳釵插映鴉髮盤只今便能日日為花醉欲挽朱顔應已難　袁士元〈海棠〉主人愛花如愛珠春風庭院如畫圖搴衣曲徑歩花影翩翩夜月飛長裾海棠睡起春正美花貎參差玉相似主人吟
賞夜不眠直欲題詩壓蘓子　明楊基〈西省海棠詩并序〉山西陳則威以晉無梅花以管勾職初來江西即求識之省左掖東檻有海棠一小株則威尤鍾愛之日數至花下風雨昬暮弗忍去也甞索余賦詩余時廹於案牘不暇舟行湘中棃杏桃李每得厭觀獨無海棠因賦詩以補其闕山西公子虬髯客到處尋梅認香白春風省掖海棠開暫去還来抛不得嗟我有癖常自笑不意逢君同此癖曉窓雲暖風日姸數朶娉婷春半拆睡損
紅綃膩有痕舞酣金殿嬌無力銀燈不如微月照珠簾更著疎烟隔飛燕輕盈富貴姿玉環態度神仙格此日凝妝青瑣外當時擅寵沉香北繁開似妬却冥冥半吐欲言終黙黙豈惟人愛亦自愛不獨春惜當誰惜細雨重隂也㸔来莫對空枝漫相憶　〈邀方員外㸔花〉金昌𠅘西萬株花臙脂玉雪争紛拏春風㩦酒㸔花去騎馬徑到山人家花深樹密無徑入下馬徘徊映花立紫萼風微翠袖香紅絲露重烏巾濕別來㡬負㸔花期客到
匆匆見一枝白下橋邉寒食後廣陵城外綠隂時今年花最逢春早凖擬清樽對花倒人意方邀酒伴来花枝已向東風老花雖漸老仍堪折猶勝紛紛滿溪雪且共芙蓉帳裏人坐㸔海棠枝上月
子／醫家／御定佩文齋廣群芳譜／果譜　卷五十四至卷六十七／卷六十二　荔支三／集藻／七言古詩(P.6-1)..[文淵閣四庫全書本]
〔七言古詩〕
〔原〕宋蘇軾〈四月十一日初食荔支〉南村諸楊北村盧白華青葉冬不枯垂黄綴紫烟雨裏特與荔子為先驅海上仙人絳羅襦紅紗中丹白玉膚不須更待
妃子笑風骨自是傾城姝不知天公有意無遣此尤物生海隅雲山得伴松檜老霜雪自困楂棃麤先生洗盞酌桂醑氷盤薦此頳虯珠似開江鰩斫玉柱更洗河豚烹腹腴我生渉世本為口一官乆已輕蓴鱸人間何者非夢幻南来萬里真良圗　〈荔支歎〉十里一置飛塵灰五里一堠兵火催顛坑仆谷相枕藉知是荔支龍眼来飛車跨山鶻横海風枝露葉如新採宫中羙人一破顔驚塵濺血流千載永元荔支来交州天寳嵗貢取之涪
至今欲食林甫肉無人舉觴酹伯游我願天公憐赤子莫生尤物為瘡痏雨順風調百榖登民不饑寒為上瑞君不見武夷溪邊粟粒芽前丁後蔡相籠加爭新買寵各出意今年鬬品充官茶吾君所乏豈此物致養口體何陋耶洛陽相君忠孝家可憐亦進姚黄花
〔增〕蘇轍〈奉同子瞻荔支歎〉蜀中荔支止嘉州餘波及眉半有否稲糠宿火𨚫霜霰結子僅與黄金侔近聞閩尹傳種法移種成都出巴峽名園競擷絳紗苞蜜漬瓊膚甘且滑
北逰京洛墮紅塵箬籠白曬稱最珍思歸不復為蓴菜欲及炎風朝露勻平居著鞭苦不早東坡南竄嶺南道海邊百物非平生獨數山前荔支好荔支色味巧留人不管年来白髮新得歸便擬尋鄉路棗栗園林不須顧青枝丹實須十株丁寧附書老農圃　陳襄〈荔支歌〉番禺地僻嵐煙鎖萬𣗳纍纍産嘉果漢宫墜落金莖露秦城散起驪山火炎炎六月朱明天映日仙枝紅欲燃自古清芬不能遏留得嘉名為椹仙上皇西幸楊妃死巒
海迢迢千萬里華清宫闕閴無人南来不見紅塵起至今榮植徧閩州離離朱實繁星稠一日為君空變色千里憑誰速置郵可憐錦幄神仙侣為飲凝漿滌煩暑綺筵不惜十千錢酩酊秦樓桂花醑秦樓女子繡羅裳鳳簫鳴咽流宫商醉歌一曲荔支香席上少年皆斷腸　鄧肅〈風雨損荔子〉前日雨聲如隕石昨夜風狂退六鷁荔子吐華漫如雲結實定知無十一南来無以慰愁煎端期一飽果中仙山頭看花日千轉黙想香味空流涎
事類翻羮慎勿恤風雨在天非人力要及豐年天下同那為海邦私一物
〔原〕陳與義〈荔支歎〉炎精孕秀多靈植荔子佳名聞自昔綘嚢剖雪出琱盤尋常百果無顔色閩天六月雨初晴星火熒熒耀川澤歘如彩鳳戯翺翔爛若彤雲堆翕爀中郎裁品三十二陳紫方紅冠儔匹鹽蒸蜜漬尚絶倫啄瓊空羡南飛翼我聞政和全盛時貢輸不減開元日涪州距雍已云逺况此奔馳来海側繡衣使者動輶車黄𥿄封林徧阡陌浮航走轍空四
郊妙品人間無復得上方供給只纖毫徃徃盡入公侯宅驪山廢苑狐兎静艮嶽新宫鼙鼓急繁華今古共淒凉遶𣗳行吟悲野客西風刮地黄塵昏一聼悲笳䨇淚滴
〔増〕朱松〈江彦允約逰東山作荔支詩次韻〉天工傾倒不餘力惟有荔支香味色君家桃李要争妍腸斷𩯭絲禪榻客書生瓮俎天所支煮茗誇妓非良規腹饑衣寒君不忍看詩喚作東山嬉氷盤綘實光照市歸来香滿巫陽袂明日人傳玉蘂仙絶勝空賦青龍柿　楊萬
里〈荔支歌〉粤犬吠雪非差事粤人語冰夏蟲似北人氷雪作生涯氷雪一窖活一家帝城六月日亭午市人如炊汗如雨賣氷一聲隔水来行人未喫心眼開甘霜甜雪如壓蔗年年窨子南山下去年藏氷減工夫山鬼失守嬉西湖北風一夜動地惡盡吹北冰作南雹飛来嶺外荔支梢絳衣朱裳紅錦包三危露珠凍寒泚火傘燒林下成水北人藏氷天奪之𨚫與南人消暑氣　王十朋〈詩史堂荔支歌〉君不見詩人以来一子美暮年流落
來夔子賦詩三百六十篇西瀼東屯客愁裏何人作堂畫遺像收拾光芒榜詩史堂前何有有荔支𣗳猶未老熟獨遲世人貴早不貴晩倘非我輩誰賞之涪陵昔遇妃子汙萬顆包羞莫能訴瀘戎一經少陵擘至今傳誦輕紅句少陵傷時淚成血一㸃丹心不磨滅散成朱實滿炎方風味如詩兩竒絶樂天曾畫忠州圖自言香味人間無君謨亦作閩中譜陳紫聲名重南土何如詩史堂前株正是一飯孤忠餘人為世重物亦重端如丈人
屋上烏巴圖閩譜合避路奚用品第紛錙銖攙先熟者如楊盧但可與之作前驅閩娘十八婢妾爾將軍大𣗳真慵奴我生四百餘年後来作先生逰處守登堂三嘆荔正丹聊效栁人祠子厚安得先生今復生添賦䕫州歌一首要使荔支之名長不朽　〈詩史堂前荔支晩熟而佳約同官共賞偶成參差摘實分餉用前韻〉詩史堂前荔支晩尤羙髙壓瀘戎與妃子姓名猶未聞峡中風味惟應似皮裏試將逺况江瑶柱正似騷人擬良史我
來嘆息頤屢支殊方爭獻惟恐遲汝今已晚何用好不是少陵誰目之貴妃逰魂遭血汚玉座悲懐何以訴惟有雲安再拜人觧悶夔州兩絶句遺像空存食不血滿目煙霞眀自滅何人種此星幾終一𣗳團團味竒絶君不見南賔木蓮有華何足圖樂天過慮重看無又不見洛陽牡丹妖艶何足譜六一區區記風土天生此果更此株夏日之時見子餘晝疑炎方張火傘夕訝庭𣗳栖赤烏䨇頭瑩若玉一㲄細骨輕于錢五銖陳江閥閱如
雀盧兹産于閩必爭驅大無中邊甜勝蜜醖釀不假蜂為奴永安宫西郡堂後折簡呼賔老太守時方炎熱會苦稀事好乖違意徒厚手摘髙枝贈丹實歌和前篇搔白首嗟一餉之樂兮天亦慳于老朽　〈病中食火山荔支〉前年䕫州食荔支同僚共賦輕紅詩妃子名園世所貴不似詩史堂前竒去冬分符向南土半月身行荔支圃三州嘉木皆眼見更閱君謨向来譜臨漳一種名火山品雖云下熟則先從今慚入荔佳境陳江未擘先流
涎老病餘生怯佳果日㗖那能三百顆殷勤未破綘紗嚢心火驚添火山火　劉克莊〈和南塘食荔歎〉君欲和詩無匆匆唱首天下文章公今年荔子况倍熟亭亭錦葢髙張空猿偷鴉啄牧童采林間殘顆猶殷紅在昔唐家充嵗貢吟諷何止杜陵翁南窮交州西蜀土快馬䭾送如飛龍絳裳氷肌初照眼玉環一笑恩光濃惟閩以逺幸免涴一顆不到温泉宫自從陳紫無真夲皺玉晚出尤稱雄邇来雞舌擅瑰瑋贊香譽味萬喙同麟臺仙
人親題品天為此果開遭逄乃知微物似有數聲價亦與時汙隆列聖儉徳被華戎微如淮白不敢供奈何置驛奉私室安得木鐸觀民風山蹊谷塹日力窮血肩踠足馳筠籠請公移此食荔嘆置在薫風殿閣中　楊胐〈玉泉院荔支軒〉曾觀荔支圖幾費丹青妝能紅能紫亦能緑不能冩作天然香曾讀荔支譜品品堪第一較量滋味論髙低大抵聞名不聞實我疑真宰推化工安排百果分番紅杏梅桃李不足數先教碌碌随春風錦囊
玉液相渾淪百果讓作東南元别有真香與色味一時分付荔支軒　元吳莱〈荔支行寄王善父〉炎雲六月光陸離人在閩南餐荔支荔支日餐三百顆紅緑亞林欺衆果綘羅繫𣗳蠟封蔕尚食擎盤獻青瑣涪州嵗貢與此同意欲移根来漢宫天生尤物不用世沾灑䗺雨吹蠻風蠻風䗺雨振林藪西域葡萄秋壓酒勸君莫近楊太真傳說驪山塵汙人　眀文徴明〈新荔篇并序〉常熟顧氏自閩中移荔支數夲經嵗遂活石田使折枝驗之
翠葉芃芃然不敢信也以示閩人良是因作新荔篇命璧同賦錦苞紫膜白雪膚海南生荔天下無鹽蒸蜜漬失真性平生所見唯萎枯相傳尤物不離土畏冷那得来三吳顧家傳来三四株桂林翠幄森森殊逺人無憑未敢信持問閩士咸驚呼還聞纍纍生數子絳綃裹玉分明是未論香色果如何只說形模已珍美千載空流北客涎一朝忽落饞夫齒白圖蔡譜漫誇張文飾寧如親目視飽啖只於鄉里足鮮𡮢漸去京師邇不須更作
嶺南人只恐又無天下痏朝来自訝還自疑事出非常有如此雖云逺附商船達不謂滋培遂生活始知生物無近逺故應好事能回斡卉物聊占地氣遷造化竟為人事奪仙人本是海山姿從此江鄉亦萌蘖由来沃衍說吾鄉異品珍𡮢曾不乏不緣此物便增重無乃人心貴希濶福山楊梅洞庭柑佳名乆已擅東南風情氣味不相下稱絶今兼荔子三　黄謙〈荔支篇〉江南五月海氣熱南國荔子垂堪折裊裊溪風散麝香𡨋㝠山雨流
猩血飛樓清簟留衆賔屠羊貰酒酬芳辰黄頭奴摘登君席四座果核難為鄰朱櫻非貴馬乳非珍頓令玉液生口角何怪驛騎飛紅塵紅塵赤日驪山路天梯石棧年年度但博玉環嬌勝花寧問丁夫汗如注鸞旂西指愁逺天斷腸回首各風煙馬嵬新魂忽寂滅涪州舊𣗳空駢鮮君不見汴州艮嶽花石岡朝為逰苑暮淒凉　朱季和〈題宋氏荔支〉蔡公譜張老圖宋香品第世絶殊亭亭嘉植榮且敷巢兵欲斫炊行厨王媪抱𣗳命與俱
尤物幸爾留根株宋氏老人八十餘得之即此營世居五百餘禩枝葉舒清隂如幄垂庭除薰風時来蘭麝如赤日照耀珊瑚珠桃紅籠出白雪膚斧㾗著核留真模異香竒味天下無有孫文用羙且都撫之愛䕶如瓊琚故家喬木多摧枯雲仍世守應無虞　林希哲〈題宋氏荔支〉吾莆名果鮮荔支君謨有譜世所知陳紫方紅固為貴宋香品彚尤珍竒六月炎歊日正長纍纍緑葉垂絳囊薰風微度疎林晚比鄰猶覺聞清香核上儼若斤
斧㾗兹事竒怪難評論云是當年巢冦亂欲代其枝投㸑焚皤皤老嫗以身庇天然幻出斯靈異至今又歴數百年後人培植當留意　謝肇淛〈食火山荔支次王龜齡韻〉天香國色奪燕支妝鏡臺前哦新詩纖纖素手為君擘翠袖紅繒䨇𨷵竒吳中楊梅色如土仙種應須出懸圃冰雪曾看工史圖姓名盡入端明譜四月五月紅滿山未采百鳥不敢先先鋒一出便壓市明珠已引饞龍涎投老菟裘計未果莫惜銅錢沽百顆蘧然一覺心
清凉卧㸔疎楊度螢火　陳伯孺〈餉滿林香荔支同賦柏梁體〉六月七月苦煩蒸袒衣跣足頭鬅鬙病肺消渇同茂陵故人相遺玉壺冰函開未開香騰騰黄衣緑鬟嬌自矜廣顙豐頤薄如繒輕綃初觧脂膚凝甘液沁口不可勝方山此種天下稱浮江百里青絲縢香色雖減猶崚嶒野人雄饕擅絶能斯須劈盡玉山崩敲詩莫厭挑殘燈浮生踪跡殊無恒　徐𤊹〈食火山荔支同用王梅溪韻〉昨夜聚首餐荔支狂来五字哦新詩今辰翠籠
又擎到别有一種尤珍竒根株藝植同一土易熟離離滿園圃本支已識分廣南不待按圖翻舊譜異名嘉實雖滿山定讓此品来争先𡮢新既喜早一月氷盤擘啖流饞涎乍食無多腹不果三百青銅沽百顆相期同到鳯凰岡天柱梢頭赤如火　〈再次王梅溪前韻〉日長竹枕頭懶支飽食細誦龜齡詩四百年中幾人和句法難比前賢竒粤南有種到閩土栽種得宜推老圃笑殺永嘉韓彦直如許木奴亦作譜竊幸閒身居故山得食豈
必論後先吾儕愛嗜同沆瀣俗輩忌食寧流涎今兹結盟訂已果更賽瓊丸闘珠顆陳紅江緑熟尚遲莫笑饞夫急如火　〈過在杭積芳亭適伯孺送方山滿林香至〉積芳亭外將斜舂科頭箕踞當長松敲門傴僂来老農一肩翠籠遥函封葢頭新葉青茸茸此種産自五虎峰纍纍千顆香氣濃剖開瓊液凉心胸桂林鑛玉并金鐘夙稱異品今凡庸嬌如窺簾少女容黄衣縁裏光重重微風披拂林杪衝隔墻悞殺尋花蜂雄饕勇噉皆可供
鼓腹不用營朝饔　俞安期〈曹能始荔閣噉荔子歌〉曹園古荔滿林壑中連䨇𣗳如團幕間葉紛疑火齊生垂枚定道紅星落主人抗樹起髙閣荔子環如挂瓔珞紺紫纍纍髙下懸朱丹㸃㸃東西錯千枚任摘雕䦨前金盆沃浸青琳泉香觸何知屢嚥唾口饞便覺䨇流涎須叟裂却丹霞殻剖出冰肌皎于玉薄綃淺綘卸中衣滑澤光瑩恣餐足牙後深甘玉女肪喉間不饜楊妃肉一時遽盡三百枚通靈已覺成仙胎毛髄初疑換丹藥羽
翰輙欲升瑶臺漳州大橘大如盎甘羙不如何足想吳越楊梅豈乏甘較之仙味寧不慙龍眼猶令奴作匹其餘瑣瑣安足述海内如推百果王鮮食荔支終苐一
子／醫家／御定佩文齋廣群芳譜／木譜　卷六十八至卷八十一／卷七十三　桐／彚考(P.3-1)..[文淵閣四庫全書本]
〔彚考〕
〔增〕《書．禹貢》嶧陽孤桐　〔傳〕孤特也嶧山之陽特生桐中琴瑟
〔原〕《詩．鄘風》椅桐梓漆爰伐琴瑟　〈大雅〉梧桐生矣于彼朝陽〔注〕梧桐不生山岡太平而後生朝陽
〔增〕《禮記．月令》季春之月桐始華
〔原〕《禮記．雜記》杵以梧　《孟子》拱把之桐梓人苟欲生之皆知所以養之者
〔增〕《史記．晉世家》成王與叔虞戲削桐葉為珪以與叔虞曰以此封若史佚因請擇日立叔虞成王曰吾與之戲耳史佚曰天子無戲言言則史書之禮成之樂歌之于
是遂封叔虞于唐　《後漢書．蔡邕傳》邕在吳吳人有燒桐以㸑者邕聞火裂之聲知其良木因請而裁為琴果有美音而其尾猶焦故時人名曰焦尾琴焉　《西南夷傳》哀牢夷有梧桐木華績以為布　《晉書．張華傳》吳郡臨平岸崩出一石鼓槌之無聲帝以問華華曰可取蜀中桐材刻為魚形扣之則鳴矣于是如其言果聲聞數里
〔原〕《晉書．苻堅載記》堅以姜宇為前將軍與苻琳率衆三萬擊慕容冲于灞上為冲所敗冲遂據阿房城初
長安謠曰鳳凰鳳凰止阿房堅以鳳凰非梧桐不棲非竹實不食乃植桐竹數十萬株于阿房城以待之冲小字鳳凰至是入止阿房城焉
〔增〕《魏書．彭城王勰傳》高祖與侍臣升金墉城顧見堂後梧桐竹曰鳳凰非梧桐不棲非竹實不食今梧桐竹並茂詎能降鳳乎勰對曰鳯凰應徳而來豈竹梧桐能降高祖曰何以言之勰曰昔在虞舜鳳凰來儀周之興也鸑鷟鳴于岐山未聞降桐食竹高祖笑曰朕亦未望降之也後宴侍臣於清徽
堂日宴移于流化池芳林之下高祖仰觀桐葉之茂曰其桐其椅其實離離豈弟君子莫不令儀今林下諸賢足敷歌詠遂令黄門侍郎崔光讀暮春羣臣應詔詩　《北史．李元忠傳》元忠甚工彈彈桐葉常出一孔擲棗栗而彈之十中八九
〔原〕《唐書．李泌傳》徳宗在奉天召泌赴行在時李懐光叛嵗有蝗旱議者欲赦懐光帝博問羣臣泌破一桐葉附使以進曰陛下與懐光君臣之分不可復合如此葉矣繇是不赦
〔增〕《宋史．五行志》治平
四年六月汀州進桐木板二有文曰天下太平　《山海經》虢山其下多桐椐　《穆天子傳》是日天子鼓道其下而鳴乃樹之桐〔注〕桐亦響木　《管子》五沃之土其木宜桐
〔原〕《莊子》空門來風桐乳致巢
〔增〕《列子》人有枯梧樹者其隣父言枯梧之樹不祥其隣人遽而伐之隣人父請以為薪其人乃不悦曰隣人之父徒欲為薪而教吾伐之也與我隣若此其險豈可哉
〔原〕《淮南子》梧桐斷角馬氂截玉
〔增〕《淮南子》桐木成雲〔注〕取十石瓮滿
以水置桐其中蓋之三四日氣如雲作　智者有所不及故桐不可以為弩　以巨斧擊桐薪不待利日良時而後破之加斧桐薪之上而無人力之奉雖順招搖刑徳而不能破無其勢也　《新書》懸弧之禮東方之弧以梧梧者東方之草春木也　《風俗通》梧桐生于嶧陽山巖石之上采東南孫枝為琴聲清雅　《伏䖍古今注》昭帝丹鳳二年馮翊人獻桐枝長六尺九枚枚一葉也　《楚辭注》梧桐春榮陽木也　《新論》神農黄帝削桐為琴
《論衡》李子長為政欲知囚情刻桐象囚形鑿地為坎臥木囚其中囚若正木囚不動若有𡨚木囚動出蓋人之精誠著木人也
〔原〕《易緯》桐枝濡毳而又空中難成易傷須成氣而後華　《禮斗威儀》君乘火而王其政平梧桐為常生　《瑞應圖》王者任用賢良則梧桐生于東廂　《遁甲書》梧桐不生則九州異
〔增〕《西京雜記》上林苑桐三椅桐梧桐荆桐　五柞宫西有青梧觀觀前有三梧桐𣗳　《晉宫閣名》華林園青白桐三株　《廣志》驃
國有白桐木其葉有白毳取其毳淹漬緝織以為布　《華陽國志》益州有梧桐木其華采如絲人績以為布名曰華布　《南越志》青桐華頗似木綿而輝薫過之　《安成記》府君諱保如令樹梧于苞兩邊柯葉菴藹炎暑為之清凉百姓列宅其間　《鄒山記》鄒山古之嶧陽魯穆公改為鄒今鄒山嶧陽猶多桐樹　《齊春秋》豫章王于郊起山列種桐竹號為桐山武帝幸之置酒為樂　《齊地記》城北十五里有桐臺即桐宫　《水經注》浦陽江自
𡻻山東北逕太康湖車騎將軍謝𤣥田居所在於江曲起樓樓側悉是桐梓森聳可愛居民號為桐亭樓　《顔氏家訓》或有諱桐者呼梧桐樹為白鐵𣗳便似戲笑耳
〔原〕《異苑》句章吳平州門前忽生一株青桐樹上有謠歌之聲平惡而伐之平隨軍北行首尾三載死桐歘自還立於故根上聞聲樹巔空中歌曰死樹今更青吳平尋當歸適聞伐此樹已復有光輝平尋歸如鬼謠　《述異記》梧桐園在吳夫差舊國一名琴川梧園在句容縣
傳曰吳王别館有楸梧成林焉古樂府云梧宫秋吳王愁是也
〔增〕《遊山記》吹臺有高桐皆百圍嶧陽孤桐方此為劣　《隋唐嘉話》唐初宫中少𣗳孝仁后命種白楊謂何力曰此𣗳易長三數年間宫中可得隂映何力一無所應但誦古詩云白楊多悲風蕭蕭愁殺人意謂此是塚墓間木非宫中所宜種孝仁遽令拔去更樹梧桐也　《尚書故實》李汧公取桐孫之精者雜綴為琴謂之百衲琴
〔原〕《酉陽雜俎》厯城房家園齊博陵君豹之山
池其中雜樹森竦曾有人折其桐枝者公曰何為傷吾鳳條自後人不復敢折
〔增〕《酉陽雜俎》大興善寺東廊之南素和尚院庭有青桐四株素之手植元和中卿相多遊此院桐至夏有汗汚人衣如輠脂不可浣昭國東門鄭相常與丞郎數人避暑惡其汗謂素曰弟子為和尚伐此樹各植一松也及暮素戲祝𣗳曰我種汝二十餘年汝以汗為人所惡來嵗若復有汗我必薪之自是無汗　南中桐花有深紅色者　臨瀨西北有寺寺僧
智通常持法華經入禪每宴坐必求寒林静境殆非人所至經數年忽夜有人環其院呼智通至曉聲方息厯三夜聲侵户智通不耐應曰汝呼我何事可入來言也有物長六尺餘皁衣青面張目巨吻見僧初亦合手智通熟視良久謂曰爾寒乎就是向火物亦就坐智通但念經至五更物為火所醉因閉目開口據爐而鼾智通覩之乃以香匙舉灰火寘其口中物大呼起走至閫若蹶聲其寺背山智通及明視蹶處得大皮一片登山尋
之數里見大青桐樹梢已童矣其下凹根若新缺然僧以木皮附之合無蹤隙其半有薪者創成一蹬深六寸餘蓋魅之口灰火滿其中火猶熒熒智通焚之其怪自絶　《十道志》桐廬縣吳黄武四年置以桐溪側有大桐樹垂條偃蓋傍䕃數畝逺望似廬因謂之桐廬
〔原〕《本事詩》蜀𠉀繼圖倚大慈寺樓偶飄一大桐葉上有詩云拭翠斂蛾睂為鬱心中事搦管下庭除書作相思字此字不書石此字不書紙書向秋葉上願逐秋風起天下
有心人盡解相思死天下負心人不識相思意有心與負心不知落何地後數年繼圖卜任氏為婚始知字出任氏
〔增〕《高僧傳》僧瑜幼入釋門擔薪欲焚身以宋孝建中集薪為龕請僧設齋禮别而入火中經三日而瑜房内忽生䨇桐𣗳根枝豐茂鬱翠非常道輩異之號為䨇桐沙門
〔原〕《清異録》同州郃陽縣劉靖家兄弟同居宅邊榆𣗳上生桑西廊梧桐上生榖枝明年墳中白楊生檜並鬱茂鄉人號榆為義祖桐為小義楊為義孫縣
令出官錢為修三義亭　《北夢瑣言》王義方初拜御史置宅酬直訖數日忽對賔朋指庭中青桐一䨇曰此忘酬直召宅主付錢四千　《搢紳脞説》顧况于御溝流水上得一桐葉有詩云一入深宫裏年年不見春聊題一片葉寄與有情人况亦題葉于流泛之後十餘日况又得一詩以荅况者　《集仙傳》吕洞賔題汴都峩睂院云明月斜秋風冷今夜故人來不來教人立盡梧桐影　《揮麈前録》自祖宗以來故家以眞定韓氏為首忠憲公
家也居京師庭有桐木都人以桐樹目之以别相韓焉相韓則魏公家也　《洞天清録》桐木年久木液去盡紫色透裏全無白色更加細密方稱良材　《龍門山記》徐童觀多桐木花其花清香襲人其子碧可染青碧色若移植他處則不活　《埤雅》詩曰湛湛露斯在彼杞棘愷悌君子莫不令徳其桐其椅其實離離愷悌君子莫不令儀杞棘剛木故詩以况令徳椅桐柔木故詩以况令儀
〔增〕《古琴疏》吳叔治夏日納凉門外時聞桐𣗳下有
琴聲後一人請以五百金買此樹叔治曰金欲得耳苐吾自以口就食即見此樹今何忍伐之後叔治出為北海主簿歸已為族人賣去久之其人以二琴至示叔治一曰隂姬一曰陽娃不加少漆斵磨光毫其文宛然各有仙女弄琴之狀云凉天月夜不鼓而自鳴請留其一以一相報叔治不受　《丹鉛總録》凡木本實而末虛惟桐反之試取小枝削之皆堅實如蠟而其本皆虚故世所以貴孫枝者貴其實也
〔原〕《滇南雜記》永昌有梧桐
子比中州者形頗長大者幾可當蓮實過永昌亦不可得　《已瘧編》張士傑客壽陽被酒厯淮陽濱入龍祠見後帳龍女塑像甚美乃取桐葉題詩投帳中云我是夢中傳彩筆書于葉上寄朝雲忽見一舍有美女士傑徑詣置酒女吟曰落帆且泊小沙灘霜月無波淮上寒若向江湖得消息為傳風水到長安士傑昏醉既醒孤坐于廟門之右小女奴曰娘子傳語還君桐葉勿復置念
〔增〕《一統志》桐君山在桐廬縣東二里相傳昔有異人
于此山採藥求道結廬于桐木下人問其姓則指桐以示之因號為桐君山
子／醫家／御定佩文齋廣群芳譜／藥譜　卷九十三至卷一百／卷九十五　當歸等／鬱金／集藻／賦(P.23-2)..[文淵閣四庫全書本]
〔賦〕
〔增〕漢朱公叔〈鬱金賦〉歲朱明之首月兮歩南園以迥眺覽草木之紛葩兮美斯華之英妙布綠葉而挺心吐芳榮而發曜衆華爛以俱發鬱金邈其無雙比光榮於
秋菊齊英茂乎春松遠而望之粲若羅星出雲垂近而觀之煜若丹桂曜湘涯赫乎扈扈萋兮猗猗清風逍遥芳越景移上灼朝日下映蘭池覩兹榮之瑰異副歡情之所望折英華以飾首曜靜女之儀光瞻百草之青青羌朝榮而夕零美鬱金之純偉獨彌日而久停晨露未晞微風肅清增妙容之美麗發朱顔之熒熒作椒房之珍玩超衆葩之獨靈　晉傅元〈鬱金賦〉葉萋萋兮翠青英藴藴而金黃樹晻藹以成䕃氣芬馥而含芳凌蘇合
之殊珍豈艾納之足方榮曜帝㝢香播紫宫吐芬揚烈萬里望風
集／總集／文選／卷第十九　賦癸／情／宋玉高唐賦　并序(P.875)
於是水蟲盡暴，乘渚之陽。水蟲，魚鼈之屬，驚而陸處。方言曰：曬，暴也，蒲卜切。巫山所臨之渚，陽，水北也，暖故魚鼈游焉。黿鼉鱣鮪，交積縱橫。振鱗奮翼，蜲蜲蜿蜿。中阪遙望，謂張其鱗甲。翼，魚腮邊兩鬣也。蜲蜲蜿蜿，龍蛇之貌。上言水中蟲盡暴，總色說之。中，阪之中，猶未至山頂。蜲，於危切。蜿，於袁切。玄木冬榮。煌煌熒熒，奪人目精。爛兮若列星，曾不可殫形。榛林鬱盛，葩華覆蓋。雙椅垂房，糾枝還會。煌煌熒熒，草木花光也。榛林，栗林也。葩，花。栗花長與葉間生，自相覆蓋也。雙椅，椅，桐屬也。垂房，花作房生也。房，椅實也。還會，交相也注「交相也」　案：「交相」當作「相交」。各本皆倒。。糾枝，枝曲下垂也。毛詩曰：其桐其椅。注：椅，梧屬。爾雅曰：下句曰糾注「毛詩曰」下至「下句曰糾」　袁本、茶陵本無此十八字。。徙靡澹淡，隨波闇藹。徙靡，言枝往來靡靡然。澹淡，水波小文也。闇藹者，言木蔭水波，闇藹然也。東西施翼，猗狔豐沛。東西施翼者，謂樹枝四向施布，如鳥翼然。言東西，則南北可知，其林木多也。猗狔，柔弱下垂貌注「柔弱下垂貌」　袁本、茶陵本無「下垂」二字。。漢書，大人賦：猗狔以招搖注「漢書大人賦猗狔以招搖」　袁本、茶陵本無此十字。。猗，於宜切。狔，於危切。綠葉紫裹，丹莖白蔕丹莖白蔕　何校云「丹」一作「朱」，陳同。案：袁本、茶陵本「丹」作「朱」也。。裹，猶房也，古臥切。纖條悲鳴，聲似竽籟。清濁相和，五變四會。左氏傳，晏子曰：先王和五聲也，清濁小大以相濟也。吹小枝則聲清，吹大枝則聲濁。五變，五音皆變也。禮記曰：聲相應故生變，變成方謂之音。四會，四懸俱會也。又云：與四夷之樂聲相會也。感心動耳，迴腸傷氣。孤子寡婦，寒心酸鼻。言上諸聲能迴轉人腸，傷斷人氣。禮記王制曰：小而無父謂之孤。寒心，謂戰慄也。酸鼻，鼻辛酸淚欲出也。長吏隳官，賢士失志。尚書曰：股肱惰哉，萬事注「惰哉萬事」　袁本、茶陵本無此四字。案：此二本脫。隳哉。孔安國曰：隳，廢也，許規切。失其本志，不知所為。愁思無已，歎息垂淚。
集／總集／文選／卷第二十五　詩丁之一／贈答三／謝宣遠答靈運(P.1189)
答靈運五言
謝宣遠
夕霽風氣涼，閑房有餘清。何敬祖雜詩曰：閑房來清氣。呂氏春秋曰：冬不用翣，清有餘也。開軒滅華燭，月露皓已盈。軒，牕也。蜀都賦曰：高軒以臨山注「高軒以臨山」　案：「高」上當有「開」字。各本皆脫。。秦嘉贈婦詩曰：飄飄帷帳，熒熒華燭。獨夜無物役，寢者亦云寧。孫卿子曰：是謂以己為物役也。忽獲愁霖唱，懷勞奏所成。靈運愁霖詩序云：示從兄宣遠。歎彼行旅艱，深茲眷言情。魏文柳賦曰：行旅仰而迴眷。毛詩曰：眷言顧之。伊余雖寡慰，殷憂暫為輕。長門賦曰：伊余志之懷慢愚注「伊余志之懷慢愚」　袁本、茶陵本「之」下無「懷」字，「愚」下有「兮」字，是也。又茶陵本「志」作「懷」，亦誤。。韓詩曰：耿耿不寐，如有殷憂。牽率詶嘉藻，長揖愧吾生。左氏傳，智伯曰：牽率老夫，以至于此。文賦曰：嘉藻麗之彬彬。漢書曰：酈食其長揖不拜。陸機贈潘岳詩曰：僉曰吾生，明德惟允。
集／總集／文選／卷第三十四　七上／七上／曹子建七啟八首　并序(P.1576)
鏡機子曰：「既游觀中原，逍遙閑宮，情放志蕩，淫樂未終。亦將有才人妙妓，遺世越俗。漢書曰：傅昭儀少為才人。韋昭曰：才，伎人也。廣雅曰：遺，離也。揚北里之流聲，紹陽阿之妙曲。史記曰：紂使師涓作新淫之聲，北里之舞，靡靡之樂。淮南子曰：夫歌采菱，發陽阿，鄭人聽之，不若延靈以和注「鄭人聽之不若延靈以和」　陳云「鄭」，「鄙」誤。「靈」，「露」誤，是也。各本皆譌。。爾乃御文軒，臨洞庭。文，畫飾也。軒，殿檻也。洞庭，廣庭也。尸子曰：文軒無四寸之鍵則車不行。莊子曰：黃帝張咸池之樂於洞庭也。新語曰：高臺百仞，文軒彫窗也注「軒殿檻也」又「新語曰高臺百仞文軒彫窗也」　陳云「文軒猶彫軒耳」。「殿檻」之釋與「新語」一條，皆屬誤贅。今案：此注與中引尸子「文軒」義乖，陳說近之。但各本盡然，未審所誤果當若何也。。琴瑟交揮，左篪右笙。廣雅曰：揮，動也。毛萇詩傳曰：竹曰篪。鍾鼓俱振，簫管齊鳴。廣雅曰：振，動也。毛詩曰：簫管備舉。然後姣人乃被文縠之華袿，振輕綺之飄颻。毛詩曰：佼人僚兮。劉熙釋名曰：婦人上服謂之袿。戴金搖之熠燿，揚翠羽之雙翹。宋玉諷賦曰：主人之女，垂珠步搖，來排臣戶。西京雜記曰：趙飛燕為皇后，其弟上遺黃金步搖。毛萇詩傳曰：熠燿，鮮明也。司馬彪續漢書曰：皇太后入廟，先為花勝，上為鳳凰，以翡翠為毛羽。王逸楚辭注曰：翹，羽名也。揮流芳，燿飛文。韓康伯周易注曰：揮，散也。歷盤鼓，煥繽紛。張衡舞賦曰：般鼓煥以駢羅。長裾隨風，悲歌入雲。列子曰；薛談學謳於秦青，辭歸，青餞於郊，撫節悲歌，響遏行雲也。蹻捷若飛，蹈虛遠蹠。廣雅曰：趫，趨行
也。今為蹻，古字無定也。廣雅曰：蹠，履也。凌躍超驤，蜿蟬揮霍。楚辭曰：超驤推阿。西京賦曰：跳丸劍之揮霍也。翔爾鴻翥，濈然鳧沒。爾雅曰：翥，舉也。濈，疾貌也。濈，側立切。縱輕體以迅赴，景追形而不逮。西京賦曰：紛縱體而迅赴。不逮，言疾也。韓子曰：形影相應而生。飛聲激塵，依違厲響。七略曰：漢興，善歌者魯人虞公，發聲動梁上塵。依違，猶徘徊也。楚辭曰：余思舊鄉心依違。才捷若神，形難為象。舞賦曰：彷彿神動。又曰：不可為象也。於是為歡未渫，白日西頹。東都賦曰：士怒未渫。方言曰：渫，歇也。楚辭曰：日杳杳以西頹。散樂變飾，微步中閨。玄眉㢮兮鉛華落，收亂髮兮拂蘭澤，鉛華，已見洛神賦。蘭澤，已見上文也。形媠服兮揚幽若。說文曰：媠，南楚之外謂好也。媠，湯火切。紅顏宜笑，睇眄流光。楚辭曰：既含睇兮又宜笑。王逸曰：睇，微眄貌。時與吾子，攜手同行。毛詩曰：惠而好我，攜手同行也。踐飛除，即閑房。司馬彪上林賦注曰：除，樓陛也。華燭爛，幄幙張。秦嘉贈婦詩曰：飄飄帷帳，熒熒華燭。左氏傳曰：子產以幄幙行。動朱脣，發清商。舞賦曰：動朱脣。神女賦曰：朱脣的其若丹。宋玉笛賦曰：吟清商，追流徵也。揚羅袂，振華裳。九秋之夕，為歡未央。九秋之夕，言其長也。古樂府有歷九秋、妾薄相行。蘇武詩曰：懽樂殊未央。此聲色之妙也，子能從我而游之乎？」玄微子曰：「予願清虛，未暇此遊也。」
集／總集／文選／卷第三十八　表下／表下／任彥昇為蕭揚州薦士表(P.1742)
前晉安郡候官令東海王僧孺，年三十五，字僧孺，理尚棲約，思致恬敏。劉璠梁典曰：王僧孺，字僧孺，東海郯人。六歲解屬文。梁興，除鎮軍記室，稍遷蘭陵太守，卒於諮議。既筆耕為養，亦傭書成學。東觀漢記曰：班超家貧，為官傭寫書，投筆嘆曰：丈夫獨不效傅介子立功絕域之地以封侯，安久筆耕乎！東觀漢記，耕注「東觀漢記耕」　袁本、茶陵本無「漢」字。或
為研。范曄漢書曰注「范曄漢書曰」　何校「漢」上添「後」字，是也。各本皆脫。：班超為官傭書以供養。吳志曰：闞澤，字德潤，會稽人。家世農夫，至澤好學，無以資，常為人傭書，以供紙筆，所寫既畢，誦讀亦徧。至乃集螢映雪，編蒲緝柳。檀道鸞晉陽春秋曰注「晉陽春秋曰」　袁本無「春」字是也。。茶陵本亦衍。何校「晉」上添「續」字，同前。：車胤，字武子，學而不倦。貧不常得油，夏月則練囊盛數十螢火，以夜繼日焉。孫氏世錄曰：孫康家貧，常映雪讀書，清介交遊不雜。漢書曰：路溫舒取澤中蒲截為牒，編用寫書。楚國先賢傳曰：孫敬到洛，在太學左右一小屋安止母，然後入學。編楊柳簡以為經。先言往行，人物雅俗，易曰：君子多識前言往行，以畜其德。孫綽子，或問人物，曰：察虛實，審真偽，斷成敗，定終始，斯可謂之人物矣。雅俗，已見范雲讓表。甘泉遺儀，南宮故事，胡廣漢官制度曰：天子出，車駕次第，謂之鹵簿。長安時，出祠天於甘泉用之。名曰甘泉鹵簿。范曄後漢書曰：鄭弘為尚書令，弘前後所陳，有補益，著之南宮，以為故事。畫地成圖，抵掌可述。漢書，張安世子千秋為中郎將，將兵擊烏桓還，謁大將軍霍光，問戰鬭方略，山川形勢，千秋口對兵事，畫地成圖，無所忘失。戰國策曰：蘇秦說趙王，抵掌而言。豈直鼮廷鼠有必對之辯，竹書無落簡之謬。摯虞三輔決錄注曰：竇攸舉孝廉，為郎。世祖大會靈臺，得鼠如豹文，熒熒光澤，世祖異之，以問群臣，莫能知者。攸對曰：鼮鼠也。詔問何以知之，攸對曰：見爾雅。詔案秘書，如攸言，賜帛百匹。張騭文士傳曰：人有嵩山下得竹簡一枚，兩行科斗書，人莫能識。張華以問束皙，皙曰：此明帝顯節陵策文。驗校果然。朝廷士庶，皆服其博識。暕坐鎮雅俗，弘益已多；僧孺訪對不休，質疑斯在。班固漢書，董仲舒述曰：讜言訪對，為世純孺。太玄經曰：爰質所疑。宋衷曰：質，問也。並東序之秘寶，瑚璉之茂器。書曰：大玉、夷玉、天球、河圖，在東序。典引曰：御東序之祕寶。論語，子貢問曰：賜也何如？子曰：汝器也。曰：何器也？曰：瑚璉也。誠言以人廢，而才實世
資。論語，子曰：君子不以言舉人，不以人廢言注「論語子曰」下至「不以人廢言」　袁本此十六字作「不以人廢言已見上文」九字。茶陵本複出。非。。解嘲曰：鄒衍頡頑而取世資。班固漢書翟方進述曰：用合時宜，器周世資。臨表悚戰，猶懼未允，不任下情。云云。
集／總集／全唐詩補編／外編／第三編　全唐詩續補遺／卷十七神仙鬼怪／呂巖／西靈觀(P.549)
西靈觀
在新喻縣西五十里瑞仙山下，晉永和八年許真君建。
八月秋高氣漸清，再攜琴劍宿西靈。蕊珠新換當年殿，函谷重開往日經。晉代宰王香馥馥，周朝柱史燭熒熒。一聲鶴唳人間曉，吟起晴空徹杳冥。隆慶《臨江府志》十三
集／總集／全唐詩補編／續拾／卷十六／朱灣／贈饒州韋之晉別駕(P.900)
朱灣
贈饒州韋之晉別駕
天道不可問，問天天杳冥。如何正月霜，百卉皆凋零。爝火亂白日，夜光雜飛螢。賈生賢大夫，所以離漢庭。河色本異洛，渭流頗殊涇。清濁共朝宗，滔滔曾莫停。巨川用舟楫，傅說匡武丁。大船膠潢洿，不使濟滄溟。中夜擊唾壺，仰頭望天庚。三台位尚闕，羣象徒熒熒。鸞翮時暫鎩，龍門晝常扃。心傾下士盡，眼顧貧交青。幽室養虛白，香茶陶性靈。應將混榮辱，詎肯甘羶腥。至道是吾本，浮雲勞我形。手中菩提子，身外《蓮花經》。興來步出門，長嘯臨江亭。毫端灑垂露，賦裏搖文星。大音比呌鐘，大智同挈缾。巳歌利節曲，布鼓隨雷霆。陋巷一簟食，在原雙鶺鴒領。每懷受施恩，長記座右銘。食惠飽復飯，飲仁醉還醒。綿綿寄生葉，泛泛無根萍。萍豈不隨流，愛君水清泠。葉豈不戀本，愛君樹芳馨。彷徨竊三省，感激終百齡。開閤眷已重，掃門心匪寧。鉛刀冀效割，鈍刃思發鉶。危絃託在茲，實願知音聽。影印本《詩淵》第一冊第四七九至四八○頁。
集／總集／全唐詩補編／續拾／卷四十五　吳越上／羅隱／宿法華寺(P.1407)
宿法華寺
心與空林共杳冥，孤燈寒竹自熒熒。不知何處小乘客，一夜風前聞誦經。見《會稽掇英總集》卷八。
經／十三經／重刊宋本十三經注疏附校勘記／重栞宋本毛詩注疏附挍勘記／國風／豳七月詁訓傳第十五／毛詩注疏挍勘記八之二(P.298-1)..[清嘉慶二十年(1815)南昌府學刊本]
○東山
說其成婦之事閩本明監本毛本婦作昬案婦當作㛰
惟朕小子其新迎注云新迎毛本上新字誤親閩本明監本不誤案二迎字皆當作逆譜正義引作逆可證
為武夷監於殷國者也[補]案夷當作庚形近之譌
此言商奄者明監本毛本此下有不字閩本剜入案所補非也言當作無耳
勿士行枚唐石經小字本相臺本同案釋文云勿士行毛音衡鄭音銜王戶剛反正義云定本云勿士行枚無銜字箋云初無行陳銜枚之事定本是也考釋文云鄭音銜者謂箋之銜枚即經之行枚鄭以行為銜之假借不云讀為直於訓釋中改其字以顯之箋例每如此釋文得之其箋之行陳是說銜枚所用非經中之行如殷其靁傳箋之此非經中之斯菁菁者莪傳箋之載非經中之載其比也故釋文云無行戶剛反明非經中之行也正義定本讀經讀箋皆爾絕無異說正義所云定本勿士行枚無銜字者必當時或本經於勿士行枚之閒更有銜字故也若但為行銜二字互異止得云不作銜字不得云無銜字箋云以下乃正義自引箋以證謂箋中銜枚即經中行枚其閒更無銜字如雞鳴正義在定本下自引箋以證予字也非箋云以下載定本之箋經義雜記欲改此經作銜及去箋行陳字皆於釋文正義未得其
理又釋文云云王戶剛反乃難箋銜字於箋行陳則迥不相涉也太平御覽引作銜以破引之也．按舊挍本殊誤鄭箋行陣銜枚之事以釋經之行枚猶傳以樂道忘飢釋經之忘飢也此何容疑惑而必云鄭讀行為銜乎行古音如杭銜从行金聲絕不在古人讀如讀若讀為讀曰之例蓋必古音相近而後得有讀如讀若讀為讀曰也此釋文云鄭音銜者自是陸氏之誤
枚如著[補]案周禮著作箸此著字誤也明監本毛本不誤
為繣絜於項中[補]明監本毛本絜作結按周禮亦是結字絜字誤也
蜎蜎蠋貌桑蟲也閩本明監本毛本同小字本相臺本桑上有蠋字考文古本同案有者是也
烝窴也相臺本同閩本同考文一本同小字本窴作寘明監本毛本同案窴字是也釋文云從穴下真餘同此
道上乃遇零落之雨閩本明監本毛本同案物觀云宋板乃作又其實不然當是誤舉下一行字也
正義曰幾法也閩本明監本毛本同案山井鼎云幾恐辟字是也
韓子云虫似蠋閩本明監本毛本虫作蟲案虫當作蠶因別體俗字蠶作蚕蟲作虫而轉輾致誤也
果臝栝樓也相臺本同閩本明監本毛本同小字本栝作括案括字是也釋文果臝下云括樓又括樓古活反十行本正義中皆作括樓可證閩本以下正義中亦誤爾雅作栝樓說文作䒷蔞皆不與此同考文古本作括摟采說文而并改樓從扌非
燐螢火也小字本相臺本同案釋文螢火惠丁反正義云案諸文皆不言螢火為燐又云然則毛以螢火為燐非也段玉裁云螢火與列子天瑞淮南氾論說林二訓說文博物志皆合謂鬼火熒熒然者也淺人誤以釋蟲之熒火即炤當之又改其字從虫其誤蓋始於陳思王也思王引韓詩章句鬼火或謂之燐然則毛韓無異其說是
也陳思王螢火論載正義此不更具錄
故知町疃是鹿之跡也閩本明監本毛本疃作畽案畽字是也見上
瓜之辨有苦者小字本相臺本辨作瓣閩本明監本毛本同案瓣字是也釋文瓣下引說文云瓜中實也可證十行本正義中亦作辨明監本毛本作瓣所改是也
又尼其巢一傍為池閩本明監本毛本同案尼當作穴形近之譌山井鼎云尼宋板作泥其實不然當是剜也○按巢中何得作穴作泥是也
月令仲春倉庚閩本明監本毛本同案庚下浦鏜云脫鳴字是也
駵赤色名曰駁也閩本明監本毛本同案曰當作白舍人讀爾雅以駵字斷句也
舍人言駵馬名白馬非也閩本明監本毛本同案白馬當作白駁舍人讀爾雅白駁二字為一句也此正義譌舛不可讀今訂正
以申解之閩本明監本毛本同案浦鏜云戒誤解以爾雅疏考之浦挍是也
且未冠筓者佩容臭明監本毛本者下衍未冠筓者四字閩本不誤案此上脫下衍乃寫書人自覺其誤而未及改正者山井鼎物觀不載失之矣
經／十三經／重刊宋本十三經注疏附校勘記／重栞宋本周禮注疏附挍勘記／春官宗伯下／附釋音周禮注疏卷第二十四／菙氏(P.375-1)..[清嘉慶二十年(1815)南昌府學刊本]
菙氏菙氏唐石經諸本同葉鈔釋文作𡍮氏云本又作菙余本載音義同掌共燋契以待卜事杜子春云燋讀為細目燋之燋或曰如薪樵之樵燋讀為細目燋之燋或曰如薪樵之樵漢讀考云為當作如細目燋讀同焦其字不當從火轉寫誤也曰如當作讀為謂所爇灼龜之木也故謂之樵契謂契龜之鑿也詩云爰始爰謀爰契我龜玄謂士喪禮曰楚焞置于燋在龜東楚焞即契所用灼龜也燋謂炬其存火○菙本又作同時髓反燋哉約反李又俎堯反一音哉益反契苦計反劉苦絜反樵在消反焞吐敦反又徒敦反又在悶反又祖悶反一音純本一音祖館反炬具呂反
[疏]菙氏至卜事○釋曰子春讀燋樵二者皆作俗讀為柴樵之樵後鄭不從依音為雀意取莊子爝火之義熒熒然也玄謂士喪禮曰楚焞置于燋在龜東者謂陳龜於西塾上龜南首燋在龜東置楚焞于上言楚焞者謂荊為楚用之焞龜開兆故云楚焞也
凡卜以明火爇燋遂龡其焌契遂龡其焌契說文焌然火也从火夋聲周禮曰遂其焌焌火在前以焞焯龜按今本作龡者從炊省也○按說文䶴从龠炊聲以授卜師遂役之杜子春云明火以陽燧取火於日焌讀為英俊之俊書亦或為俊玄謂焌讀如戈鐏之鐏謂以契柱燋火而吹之也契既然以授卜師用作龜也役之使助之○焌音俊又存悶反又祖悶反李祖館反鐏存悶反劉祖悶反柱張注反
[疏]凡卜至役之○釋曰云遂吹其焌契以授卜師者謂若大卜視高巳上則卜師作龜故以焌契授卜師若差次使卜人作龜則授卜人言遂役之者因事曰遂以因授契訖即授卜師所役使也○注杜子至助之○釋曰子春云明火以陽燧取火於日者此秋官司烜氏職文謂將此明火以燒爇樵使然也云焌讀為英俊之俊者意取荊樵之中英俊者為楚焞用之灼龜也後鄭讀焌為戈鐏之鐏者讀從曲禮云進戈者前其鐏意取銳頭以灼龜也云謂以契柱燋火而吹之也者解經遂吹其焌契謂將此焌契以柱於樵火以柱於樵火浦鏜云燋誤樵吹之使熾也○
史／正史／史記／世家　凡三十卷／卷四十三　趙世家第十三(P.1779)..[底本：金陵書局本]
十六年，秦惠王卒。王遊大陵。他日，王夢見處女鼓琴而歌詩曰：「美人熒熒兮，顏若苕之榮。[一]【集解】綦毋邃曰：「陵苕之草其華紫。」　【正義】苕音條。毛詩疏云：「苕，饒也。幽州謂之翹饒。蔓似䝁豆而細，葉似蒺䔧而青，其華細綠色，可生食，味如小豆藿也。」又本草經云：「陵苕生下溼水中，七八月生，華紫，草可以染帛，煮沐頭，髮即黑也。」命乎命乎，曾無我嬴！」[二]【集解】綦毋邃曰：「言有命祿，生遇其時，人莫知己貴盛盈滿也。」　【正義】按：命，名也。嬴，姓嬴也。言世眾名其美好，曾無我好嬴也。重言「名乎」者，以談說眾也。異日，王飲酒樂，數言所夢，想見其狀。吳廣聞之，因夫人而內其女娃嬴。[三]【集解】方言曰：「娃，美也。吳有館娃之宮。」孟姚也。[四]【集解】徐廣曰：「古史考云內其女曰娃。」　【索隱】孟姚，吳廣女也。廣，舜之後，故上文云「余思虞舜之勳，故命其冑女孟姚以配而七代之孫」是已。然舜後封虞，在河東大陽山西上虞城是，亦曰吳城。虞吳音相近，故舜後亦姓吳，非獨太伯、虞仲之裔。孟姚甚有寵於王，是為惠后。
史／正史／晉書／志　凡二十卷／卷十二　志第二　天文中／雜星氣／客星(P.328)..[底本：金陵書局本]
客星
張衡曰：「老子四星及周伯、王蓬絮、芮各一，錯乎五緯之間。其見無期，其行無度。」荊州占云：「老子星色淳白，然所見之國，為饑為凶，為善為惡，為喜為怒。周伯星黃色煌煌，所至之國大昌。蓬絮星色青而熒熒然，所至之國風雨不節，焦旱，物不生，五穀不登，多蝗蟲。」又云：「東南有三星出，名曰盜星，出則天下有大盜。西南有三大星出，名曰種陵，出則天下穀貴十倍。西北三大星出而白，名曰天狗，[六]名曰天狗　各本均無「曰」字，宋本有，今從之。出則人相食，大凶。東北有三大星出，名曰女帛，見則有大喪。」
史／正史／隋書／志　凡三十卷／卷二十　志第十五　天文中／客星(P.573)..[底本：宋刻遞修本]
客星
客星者，周伯、老子、王蓬絮、國皇、溫星，凡五星，皆客星也，行諸列舍，十二國分野，各在其所臨之邦，所守之宿，以占吉凶。周伯，大而色黃，煌煌然。見其國兵起，若有喪，天下饑，眾庶流亡去其鄉。瑞星中名狀與此同，[七]瑞星中名狀與此同　「瑞」原作「端」，據宋小字本、元九行本改。而占異。老子，明大，色白，淳淳然。所出之國，為饑，為凶，為善，為惡，為喜，為怒。常出見則兵大起，人主有憂。王者以赦除咎則災消。王蓬絮，狀如粉絮，拂拂然。見則其國兵起，若有喪，白衣之會，其邦饑亡。又曰，王蓬絮，星色青而熒熒然。所見之國，風雨不如節，焦旱，物不生，五穀不成登，蝗蟲多。國皇星，出而大，其色黃白，望之有芒角。見則兵起，國多變，若有水饑，人主惡之，眾庶多疾。溫星，色白而大，狀如風動搖，常出四隅。出東南，天下有兵，將軍出於野。出東北，當有千里暴兵。出西北，亦如之。出西南，其國兵喪並起，若有大水，人飢。又曰，溫星出東南，為大將軍服屈不能發者。出於東北，暴骸三千里。出西亦然。
史／正史／舊唐書／志　凡三十卷／卷三十一　志第十一／音樂四／儀坤廟樂章十二首(P.1140)..[底本：清懼盈齋刻本]
儀坤廟樂章十二首
迎神用永和林鐘宮，散騎常侍、昭文館學士徐彥伯作。
猗若清廟，肅肅熒熒。國薦嚴祀，坤輿淑靈。有几在室，有樂在庭。臨茲孝享，百祿惟寧。
史／正史／舊五代史／志　凡十二卷／卷一百四十一　志三／五行志／火／晉(P.1888)..[底本：南昌熊氏曾影庫本]
九年春，左龍武統軍皇甫遇從少帝禦契丹於鄆州北，將戰之夕，有火光熒熒然，生於牙竿之上。
史／正史／新五代史／傳　凡四十五卷／卷二十七　唐臣傳第十五／康義誠(P.296)..[底本：南宋慶元本]
嗚呼！五代為國，興亡以兵，而其軍制，後世無足稱焉。惟侍衞親軍之號，今猶因之而甚重，此五代之遺制也。然原其始起微矣，及其至也，可謂盛哉！當唐之末，方鎮之兵多矣，凡一軍有指揮使一人，而合一州之諸軍，又有馬步軍都指揮使一人，蓋其卒伍之長也。
自梁以宣武軍建國，因其舊制，有在京馬步軍都指揮使，後唐因之，至明宗時，始更為侍衞親軍馬步軍都指揮使。當是時，天子自有六軍諸衞之職，六軍有統軍，諸衞有將軍，而又以大臣宗室一人判六軍諸衞事，此朝廷大將天子國兵之舊制也。而侍衞親軍者，天子自將之私兵也，推其名號可知矣。天子自為將，則都指揮使乃其卒伍之都長耳。然自漢、周以來，其職益重，漢有侍衞司獄，凡朝廷大事皆決侍衞獄。是時，史弘肇為都指揮使，與宰相、樞密使並執國政，而弘肇尤專任，以至於亡。語曰：「涓涓不絕，流為江河。熒熒不滅，炎炎奈何？」可不戒哉！然是時，方鎮各自有兵，天子親軍不過京師之兵而已。今方鎮名存而實亡，六軍諸衞又益以廢，朝廷無大將之職，而舉天下內外之兵皆侍衞司矣。則為都指揮使者，其權豈不益重哉！親軍之號，始於明宗，其後又有殿前都指揮使，亦親軍也，皆不見其更置之始。今天下之兵，分屬此兩司矣。
子／醫家／神農本草經贊／卷一　上經／蟲魚上品／龜甲(P.59-1)..[清道光三十年粵東撫署刊印本]
列前重寶藏六懷靈守蓍雲覆致墨炎熒質兼金玉神炳丹靑圓形捍難借氣益齡
禮龜為前列史記傳留神龜以為重寶雜阿含經如龜藏六宋書傳謝靈運稟氣懷靈史記傳蓍滿百莖神龜守之靑雲覆之周禮揚火以作龜致其墨說苑熒熒不絕炎炎奈何又靈龜文五色似玉似金孝經援神契效象洛龜擢書丹靑周禮疏龜蛇為旐龜有甲能捍難吳球曰龜版補陰借其氣也唐明皇詩益齡仙井合
子／醫家／本草詩箋／卷一／諸火／燈火(P.6-2)..[清道光二年羣玉山房重刊本]
燈火治小兒諸驚風毒
燈火熒熒一點紅驚風緩急治孩童因油可以消風毒火氣能將經絡通
集／小說／新鐫全像通俗演義隋煬帝艷史／卷五／第二十一回　　狄去邪入深穴　　皇甫君擊大鼠(P.1019)
新鐫全像通俗演義隋煬帝艷史卷五
第二十一回　　狄去邪入深穴　　皇甫君擊大鼠
詩曰：
不是天差與地訛，　　時當劫運自生魔。
乘權狐鼠千般橫，　　竊位豺狼百樣苛。
人事漫言爭不得，　　鬼神亦莫敢相呵。
不須感嘆生民苦，　　否泰循環可奈何。
卻說麻叔謀率領丁夫掘隱土墓，挖到第三層石板上，不防下面是個空穴，打碎了石板，連人連石板都一齊跌入穴中。忙忙救得起來，人撞石板，石板壓人，傷的傷，死的死，也不知損壞了多少丁夫。麻叔謀喫了一驚，忙差的當人役，下穴去探看這穴中有多大。眾人役忙用繩索繫將下去，四面探看，只見這穴有些奇怪，直落去止有二三丈深，到了下面，便有一個橫穴進去。進去不上十數步，便又是一個直穴。眾人扒到穴邊，望下一看，只見穴中黑暗暗，就如深井一般，也不知有許多
深淺。大家再要繫將下去，卻又沒有這樣大膽，都只在穴上轉來轉去。正商議間，忽聽得穴中隱隱約約有鐘磬之聲。眾人大驚，再往穴中一看，只見穴底下熒熒煌煌，一派燈火，照得雪亮。一直望將下去，就像枯海一般，其深無底。眾人見這般奇怪，誰敢自作主張？只得又繫將上來，報與麻叔謀知道。麻叔謀尋思道：「下邊既有鐘罄燈火，非神即仙，必定有些古怪，須得一個勇敢大膽之人，繫入穴中，探看明白，方好開挖將去。」因問道：「你眾人有膽大能入穴探看的，吾當重重賞賜，决不食言。」眾人就像啞了一般，那個敢出來答應？麻叔謀見無人答應，又坐名叫幾個健漢，要他入去。眾健漢都一齊哭將起來，稟道：「小的們雖然叫做健漢，不過止多幾斤膂力，實沒有甚麼本事，若是平地上差役，還可掙扎，這穴中有百丈之深，下面都是鬼怪出沒的所在，小的們一個活人，能多大氣魄，如何敢去？只望老爺超拔。」麻叔謀知道強眾人不得，隨喝退眾健漢，忙叫左右去後營請令狐達來商議。不多時，令狐達請到。麻叔謀將上項事情說了一遍，道：「如今只苦沒個膽大之人，敢入去探看。」令狐達道：「這不難，有一人盡可去得。」麻叔謀忙問道：「此人是誰？」令狐達道：「此人平素專好劍術，常自比荊軻、聶政，為人有膽氣有智略，姓狄名去邪。是個武官出身，現任武平郎將，如今現在後營管督糧米。若差此人，他定然去得。」麻叔謀聽了大喜，隨叫左右去請。
叢書／古今逸史／開河記..[明吳琯校刊逸史本]
開河記
明新安吳　琯　校
睢陽有王氣出占天耿純臣奏後五百年當有天子興煬帝已昏淫不以為信時遊木蘭庭命袁寶兒歌柳枝詞因觀殿壁上有廣陵圖帝瞪目視之移時不能舉步時蕭后在側謂帝曰知他是甚圖畫何消𦤃帝如此掛意帝曰朕不愛此畫只為思舊遊之處於是帝以左手凭后肩右手指圖上山水及人煙村落寺宇歷歷皆如目前謂后曰朕昔征陳主時遊此豈期久有臨軒萬機在躬便不得豁於懷抱也言訖聖
容慘然后曰帝意在廣陵何如一幸帝聞心中豁然翌日與大臣言欲至廣陵旦夕游賞當此之時以雲煙為靈景視榮貴若陳腐議欲泛巨舟自洛入河自河達海入淮至廣陵羣臣皆言似此程途不啻萬里又孟津水緊滄海波深若泛巨舟事恐不測時有諫議大夫蕭懷靜乃蕭后弟奏曰臣聞秦始𦤃時金陵有王氣始𦤃使人鑿斷砥柱王氣遂絕今睢陽有王氣又陛下喜在東南欲泛孟津又慮危險況大梁西北有故河道乃是秦時王離畎水灌大梁之處欲乞陛下廣集兵夫於大梁起首開掘西自河陰引孟津水入
東至淮放孟津水出此間地不過千里况於睢陽境内過一則路達廣陵二則鑿穿王氣帝聞奏大喜羣臣皆黙帝乃出勑朝堂有諌開河者斬之詔以征北大總管麻叔謀為開河都護以蕩宼將軍李淵為副使淵稱疾不赴卽以左屯衞將軍令狐達代李淵為開渠副使都督自大梁起首於樂臺之北建修渠所署命之為卞渠古祗有此卞字開封城乃卞邑因名其府署為卞渠上源傳舍也詔發天下丁夫男年十五以上五十以下者皆至如有隱匿者斬三族帝以河水經於卞乃賜卞字加水丁夫計三百六十萬人乃更五家出一
人或老或幼或婦人等供饋飲食又令少年驍卒五萬人各執杖為吏如節級隊長之類共五百四十三萬餘人叔謀乃令三分中取一分人自上源而西至河陰通連古河道乃王離浸城處迤邐趨愁思臺而至北去又令二分丁夫自上源驛而東去乃隋大業五年八月上旬建功畚鍤旣集東西橫布數千里纔開斷未及丈餘得古堂室可數間瑩然肅靜漆燈晶煌照耀如晝四壁皆有彩畫花竹龍鬼之像中有棺柩如豪家之葬其從功吏聞於叔謀命啓棺一人容貌如生肌膚潔白如玉而肥其髪自頭出而覆其靣過腹胸
下略其足倒生而上及其背下而方止搜得一石銘上有字如蒼頡鳥跡之篆乃召夫中有識者免其役有一下邳民讀曰我是大金仙𣦸來一千年數滿一千年背下有流泉得逢麻叔謀葬我在高原髪長至泥丸更候一千年方登兠率天叔謀乃自備棺櫬葬于城西隅之地今大佛寺是也次開掘陳畱帝遣使馳御署玉祝并白璧一雙具少牢之奠祭于留矦廟以假道祭訖忽有大風出於殿内窻牖間吹鑠人面使者退自陳畱果開掘東去往來負檐拖鍬者風馳電激遠近之人如蜂屯聚旣達雍丘時有一夫乃中牟人偶
患傴僂之疾不能前進墮於隊後伶仃而行是夜月色澄靜聞呵殿聲甚嚴夫鞠躬俟道左良久見淸道繼至儀衞周旋一貴人戴侯冠衣王者衣乘白馬命左右呼夫至前謂曰與我言爾十二郎還白璧一雙爾當賔于天煬帝有天下十二年言畢取璧以授夫跪受訖欲再拜貴人躍馬西去届雍丘以獻於叔謀熟視乃帝獻畱侯物也詰其夫夫具道叔謀性貪乃匿璧又不曉其言慮夫洩于外乃斬以滅口然後於雍丘至大林林中有小祠廟叔謀訪問村叟曰古老相傳呼為隱士墓其神甚靈叔謀不以為信將塋域發掘數尺
忽鑿一竅嵌空羣夫下視有燈火熒熒無人敢入者乃指使將官武平郎將狄去邪者請入探之叔謀喜曰眞荊聶之輩也命繫去邪腰下釣約數十丈方及地去邪解其索行約百步入一石室東北各有四石柱鐵索二條繫一獸大如牛熟視之一巨鼠也須臾石室之西有一石門洞開一童子出曰子非狄去邪乎曰然也童子曰𦤃甫君望子已久乃引入見一人服朱衣頂雲冠居高堂之上去邪再拜其人不言亦不答拜綠衣吏引去邪立于堂之西階下良久堂上人呼力士牽取阿𡡉來阿𡡉煬帝小字武夫數人形質醜異
魁偉控所見大鼠至去邪本乃廷臣知帝小字莫究其事但屏氣而立堂上人責鼠曰吾遣爾暫脱皮毛為中國主何虐民害物不遵天道鼠但點頭搖尾而已堂上人益怒令武士以大棒撾其腦一擊而碎有聲如墻崩其鼠大叫若雷吼然方欲舉杖再擊俄一童子捧天符而下堂上驚躍降陛俯伏聽命童子乃宣言曰阿𡡉數本一紀今已七年更候五年當以練巾繫頸而𣦸童子去堂上人復令繫鼠於舊室中堂上人謂去邪曰與吾語麻叔謀謝爾伐吾塋域來歲奉爾二金刀勿謂輕酬也言訖綠衣吏引去邪於他
門出約行十數里入一林躡石攀藤而行回顧已失使者又行三里餘見草舍一老父坐土榻上去邪訪其處老父曰此乃嵩陽少室山下也老父問去邪所至之處去邪一一言老父遂細解去邪去邪知煬帝不永之事且曰子能免官卽脱身于虎口也去邪東行回視茆屋已失所在時麻叔謀已至寧陽縣去邪見叔謀具白其事初去邪入墓後其墓自崩將謂去邪已𣦸今日却來叔謀不信將謂狂人去邪乃託狂疾隱終南山時煬帝以患腦疼月餘不視朝訪其因皆言帝夢中為人撾其腦遂發痛數日乃是去邪見
鼠之日也叔謀旣至寧陵縣患風逆起坐不得帝令太醫令巢元方往視之曰風入腠地病在胷臆須用嫩羊肥者蒸熟糝藥食之則瘥叔謀取半年羊羔殺而取腔以和藥藥未盡而病以痊自後每令殺羊羔日數枚同杏酪五味蒸之置其腔盤中自以手臠擘而食之謂曰含酥臠鄉村獻羊羔者數千人皆厚酬其直陵寧下馬村陶榔兒家中巨富兄弟皆兇悖以祖父塋域傍河道二丈餘慮其發掘乃盗他人孩兒年三四歲者殺之去頭足蒸熟獻叔謀咀嚼香美迴異於羊羔愛慕不已召詰榔兒榔兒乘醉泄其事及
醒叔謀乃以金十兩與榔兒又令役夫置一河曲以護其塋域榔兒兄弟自後每盗以獻所獲甚厚貧民有知者競竊人家子以獻求賜襄邑寧陵睢陽界所失孩兒數百寃痛哀聲旦夕不輟虎賁郎將段達為中門使掌四方表奏事叔謀令家奴黃金窟將金一埒贈與凡有上表及訟食子者不訊其詞理竝令笞背四十押出洛陽道中𣦸者十有七八時令狐達知之濳令人收兒骨未及數日已盈車於是城市村坊之民有孩兒者家置木櫃鐵裹其縫每夜置子于櫃中鏁之全家秉燭圍守至明開櫃見子卽長幼皆賀
旣達睢陽界有豪寨使陳伯恭言此河道若取直路徑穿透睢陽城如要回護卽取令旨叔謀怒其言回護令推出腰斬令狐達救之時睢陽坊市豪民一百八十戸皆恐掘穿其宅并塋域乃以醵金三千兩將獻于叔謀未有梯媒可達忽穿至一大林中有墓古老相傳云宋司馬華元墓掘透一石室室中漆燈棺柩帳幕之類遇風皆化為灰燼得一石銘云睢陽土地高竹木可為壕若也不廻避奉贈二金刀叔謀曰此乃詐也不足信是日叔謀夢使者召至一宮殿上一人衣絳綃戴進賢冠叔謀再拜王亦答拜畢曰寡
人宋襄公也上帝命鎭此方二千年矣儻將軍借其方便回護此域卽一城老幼皆荷恩德也叔謀不允又曰適來護城之事蓋非寡人之意從奉上帝之念言此地後五百年間當有王者建萬世之業豈可為逸遊致使掘穿王氣叔謀亦不允良久有人入奏云大司馬華元至矣左右引一人紫衣戴進賢冠拜覲于王前王乃言護城之事其人勃然大怒曰上帝有命匡護叔謀愚昧之夫不曉天意乃大呼左右令置栲訊之物王曰栲訊之事何法最苦紫衣人曰鎔銅灌之口爛其腸胃此為第一王許之乃有數武夫拽
叔謀脫去衣惟畱犢鼻縛鐵柱上欲以銅汁灌之叔謀䰟膽俱喪殿上人連止之曰護城之事如何叔謀連聲言謹依上命遂令解縛與本衣冠王令引去將行紫衣人曰上帝賜叔謀金三千兩取於民間叔謀性貪謂使者曰上帝賜金此何言也使者曰有睢陽百姓獻與將軍此陰注陽受也忽如夢覺旣覺神不住體睢陽民果賂黃金三千兩因叔謀家奴黃金窟而獻叔謀思夢中事乃收之立召陳伯恭令自睢陽西穿渠南去回屈東行過劉趙村連延而去令狐達知之累上表為段達抑而不獻至彭城路經大林中
有偃王墓掘數尺不可掘乃銅鐵也四面掘去其土惟見鐵墓㫄安石門扃鎖甚嚴用酇人楊民計撞開墓門叔謀自入墓中行百步二童子當前曰偃王顒望久矣乃隨而入見宮殿一人戴通天冠衣絳綃坐殿上叔謀拜王亦拜曰寡人塋域當河道今奉與將軍玉寶遣君當有天下儻然護之丘山之幸也叔謀許之王乃令使者持一玉印與叔謀叔謀視之印文乃古帝王受命寳也叔謀大喜王又曰再三保惜此刀刀之兆也刀刀者隱語亦二金刀之意也叔謀出令兵夫曰護其墓時煬帝在洛陽忽失國寳搜訪宮闈莫知所在隱
而不宣煬帝督功甚急叔謀乃自徐州曉夕無暇所役之夫已少一百五十萬下塞之處𣦸屍滿野帝在觀文殿讀書因覽史記見秦始𦤃築長城之事謂宰相宇文達曰始𦤃時至此已及千年料長城已應摧毀宇文達順帝意奏曰陛下偶然讀秦𦤃之事建萬世之業莫若修其城堅其壁帝大喜乃詔以舒國公賀若弼為修城都護以諌議大夫高熲為副使以江淮吳楚襄鄧陳蔡并開拓諸州丁夫一百二十萬修長城詔下若弼諌曰臣聞秦始𦤃築長城於絕塞連延一萬里男𣦸女曠婦寡子孤其城未就父子俱𣦸
陛下欲聽狂夫之言學亡秦之事但恐社稷崩離有同秦世帝大怒未及發言宇文達在側乃叱曰爾武夫狂卒有何知而亂其大謀若弼怒以象簡擊宇文達帝怒令囚若弼於家是夜飲酖𣦸高熲亦不行宇文達乃舉司農卿宇文弼為修城都護以民部侍郎宇文愷為副使時叔謀開汴梁盈灌口點檢丁夫約折二百五十萬人其部役兵士舊五萬人折二萬三千人功旣畢上言於帝決下口注水入汴梁帝自洛陽遷駕大渠詔江淮諸州造大船五百隻使命至急如星火民間有配著造船一隻者家産破用皆盡猶
有不足枷項笞背然後鬻貨男女以供官用龍舟旣成泛江沿淮而下至大梁又别加修飾砌以七寳金玉之類於是吳越取民間女年十五六歲者五百人謂之殿脚女至於龍舟御楫卽每船用綵纜十條每條用殿脚女十人嫰羊十口令殿脚女與羊相間而行牽之時恐盛暑翰林學士虞世基獻計請用垂桺栽於汴渠兩隄上一則樹根四散鞠護河隄二乃牽舟之人護其陰三則牽舟之羊食其葉上大喜詔民間有柳一株賞一縑百姓競獻之又令親種帝自種一株羣臣次第種方及百姓時有謠言曰天子先栽
然後百姓栽栽畢帝御筆寫賜垂楊柳姓楊曰楊柳也時舳艫相繼連接千里自大梁至淮口聯綿不絕錦帆過處香聞百里旣過雍丘漸達寧陵界水勢緊急龍舟阻礙牽駕之人費功轉甚時有虎賁郎將鮮于俱為護纜使上言水淺河窄行舟甚難上以問虞世基曰請為鐵脚木鵞長一丈二尺上流放下如木鵞住卽是淺帝依其言乃令右翊將軍劉岑驗其水淺之處自雍丘至灌口得一百二十九處帝大怒令根究本處人吏姓名應是木鵞住處兩岸地分之人皆縛之倒埋於岸下曰令敎生作開河夫𣦸為抱沙
鬼又埋却五萬人旣達睢陽帝問叔謀曰坊市人煙所掘幾何叔謀曰睢陽地靈不可干犯若掘之必有不祥臣已回護其城帝怒令劉岑乘小舟根訪屈曲之處比直路較二十里帝益怒乃令擒出叔謀囚於後獄急宣令狐達詢問其由達奏自寧陵便為不法初食羊後啖嬰兒養賊陶榔兒盗人之子受金三千兩於睢陽擅易河道乃取小兒骨進呈帝曰何不奏達達曰表章數上為段達扼定而不進帝令人搜叔謀囊槖中得睢陽民所獻金又得畱矦所還白璧及受命寳玉印上驚異謂宇文達曰金與璧皆微物寡
人之寳何自而得乎宇文達曰必是遣賊竊取之帝瞪目而言曰叔謀今日竊吾寳明日盗吾首矣達在側奏曰叔謀常遣陶榔兒盗人之子恐國寳榔兒所盗也上益怒遣榮國公來護兒內使李百藥太僕卿楊義臣推鞠叔謀置臺署於睢陽并收陶榔兒全家令榔兒具招入内盗寳事榔兒不勝其苦乃具事招欵又責段達所收令狐達奏章卽不奏之罪獄成進上帝問丞相宇文達曰叔謀有大罪四條食人之子受人之金遣賊盗寳擅易河道請用峻法誅之其子孫取聖旨帝曰叔謀有大罪為開河有功免其子孫
只令腰斬叔謀于河側時來護兒受勑未至叔謀夢一童子自天而降謂曰宋襄公與大司馬華元遣我來感將軍護城之惠去年所許二金刀今日奉還叔謀覺曰據此先兆不祥我腰領難存矣言未畢護兒至驅于河之北岸斬為三段榔兒兄弟五人并家奴黃金窟並鞭死中門外段達免死降官為洛陽監門令
叢書／ 稗海／因話錄／卷五／徴部(P.1-1)..[明萬曆中會稽半埜堂商濬校刊稗海本]
下軰不通義理者使之冩文字甚誤悉同一本若宦字仕宦合著臣妾之臣多作官職官合著㠯也滎字滎水在滎陽合著水也多作榮榮枯合著木或多誤著熒熒合著火髭鬚合著須多著賔鬢髮合著賔又偏旁只較一點一畫而義全不通若棹棹船從木掉掉尾從扌楊楊枊從木揚揚州從扌棒棒枝從木捧捧字從扌傳經傳無點傅師傅及人姓有點沐無點者沐浴也沭有點者音述古沭陽縣氏無點者姓氏
氐有點者古彌氐縣字惟悵上思惟下惆悵並從心帷帳此並從巾賜惕並無横畫又錫鈆錫之字無横畫音先檗反鍚毛詩鏤鍚左傳鍚鸞字有横畫皆音楊埸堰埸字音易若此者衆矣辨文字□□□第十二頁十二行第十二至十四字空別本作「者勿以」為小事而不留意也
叢書／武英殿聚珍版叢書／意林／卷一／太公六韜六卷(P.2-2)..[清乾隆敕刻武英殿聚珍本]
國柄借人則失其威淵乎無端孰知其源涓涓不塞將
成江河兩葉不去將用斧柯熒熒不救炎炎奈何
叢書／武英殿聚珍版叢書／文忠集／卷十五／詩／重聯句(P.4-2)..[清乾隆敕刻武英殿聚珍本]
重聯句
頃持憲節推高步獨占詩流橫素波不是中情深惠好誰能千里遠經過眞卿詩書宛似陪康樂少長還同宴永和夜酌此時看碾玉晨趨幾日重鳴珂曾萬井更深空寂寞千方霧起隱嵯峨熒熒遠火分漁浦歴歴寒枝露鳥窠崿漢朝舊學君公隱魯國今從弟子科只自傾心
慙呴嚅何曾將口恨蹉跎羽獨賞謝吟山照曜共知殷歎樹婆娑華轂空嫌雲路隔網衣長向雪峰何書【案】此詩原本缺下半十二句今從杼山集增入
叢書／知不足齋叢書／玄真子／卷之中　鸑鷟(P.1-1)..[清乾隆鮑廷博校刊本]
造化之初九大相競風之飃䬑于貴切然曰䬌䬌匹周切乎之飍飍香幽切乎而颼颼乎之飂飂乎而扇鴻濛而幺飉力幺切㕭於交切嘐古苞切鼓𧯌呼勞切䜮力刀切而悲咤䬄呼出切䬘呼交切蹶石拔木蹙浪
奔濤其孰能大乎吾之大乎而雲之氣騰然曰翕乎忽乎之滅沒乎者漨扶邕切浡蒲忽切洇於鄰切熅之蓊鬱乎者蒙乎昧乎之昏晦乎者靉靆黭於甘於敢二切黮敕咸都甚二切之䨢徒感切䨴徒對切乎者翳海吞山遏日漫天其孰能大乎吾之大乎者雷之聲塡然曰諜轟轟乎轢轢忽犖犖乎虩虩磤衣謹切輪奔乎轂乎些歘電烻烈缺砉呼覺切霆驚劈歴乎些若獨不聞乎洪濤震鼓猛獸唬怒彼碌碌者莫吾之與巨其孰能大乎吾之大乎些海
之濤奔然曰浩乎汗乎之澶漫乎且澎乎湃乎之滂沛乎且何鯤鵬頒鰓相來切狊翼之聲邪乎且翻鼇盪鯨崩壺倒瀛其孰能大乎吾之大乎且火之熛然烈然曰烘乎炵也冬切乎之煥爛乎焉翕乎煜乎之煽炫乎焉㶼烏來切灼爍烜爀燏愈律切𤐰涸澤燋山熾日薰天其孰能大乎吾之大乎焉日之燿照然曰煌煌乎之陽陽乎歟晶晶乎之熒熒乎歟杲杲曈曈炎炎赫赫光天照地流金爍石其孰能大乎吾之大乎歟地之
震殷然曰坤乎崙乎之坱圠磅礴之乎之崔乎嵬乎之坳墝确䃗音剝之乎之浸海流河而有常奔山走陵而无疆其孰能大乎吾之大乎之天之鳴𥥈胡萌切然曰乾乎圓乎之慤乎只穹乎崇乎之廓乎只昊恢恢之顚顚旻蒼蒼之元元包水旋風蓋地寰空其孰能大乎吾之大乎只空之寥𣪯六宗切然曰豁乎泬乎之曠宕乎哉虛乎无乎之漭浪乎哉濛同茫唐靑冥蒼茫廓兮而㝩苦郞切㝗苦蕩切包天裹地誕陰育陽其孰能大
乎吾之大乎哉旣而九大各自競能風之聲曰孰有大乎吾曹之大矣空應之曰吾聞太上之言道名之大可詣而問焉於是雲停其氣風息其飄日罷其燿海弭其濤地復其震火滅其熛天靜其鳴空喪其寥於是乎俾雷之迸入道之境聲者讓響形者讓影不有不无不動不靜九大觀之各慚而還遂相讓為无為之色相與成无為之域以終乎塵劫之極而已焉乎欹道之形也虛道之影也无道之聲也初道之響也如
昔之為狀乎廓然其虛者空也莫然其无者滅也永然其初者遠也靜然其如者定也字之曰遺遐明默慤博元圓者何也遺以盡其失遐以邈其遙明以照其光默以湛其寂慤以堅其固博以大其廣元以神其妙圓以規其周故曰德者得也得乎不得不得乎得斯之謂乎得其德者何也文宣德之而无我老氏德之而未孩南華德之獨與天地精神往來而不敖睨於萬物噫沖虛德之泠然御風顏囘德之同於大通然
則太寥德之无終始已矣夫延吾思之不能竟也將何以窮有物之旣乎燿夜者燭腹也橐體者篋軀也戴芥者負垢也苗蜩者根蟬也晴星者眩華也燭腹之蟲循乎牆篋軀之蟲出乎隙負垢之蟲游乎葉根蟬之蟲植乎土篋軀哂乎燭腹曰子之自謂養生之固者也燭乎腹燿乎夜見乎險阻審乎取舍然而世人相有炫明之患怪乎物亾乎身未若吾之晦跡之逍遙也負垢哂乎篋軀曰子之自謂養生之固者也橐乎
體篋乎軀進則外乎首而行恐則內乎元而靜然而出入有首鼠之患怪乎物亾乎身未若吾之蓋形之逍遙也根蟬哂乎負垢曰子之自謂養生之固者也蓁然芥孽然垢徐然步物之不疑子之動也糞然形物之不疑子之生也然而慮風火有驚恐之患未若吾之瘞體之逍遙也之數蟲者各以能之相哂也於是眩華聞之哂乎根蟬曰子之自謂養生之固者也藏乎口匿乎目虛乎心實乎腹根乎足潤水土於外而不
行苗乎脊受風日於外而屢長无羈䧿之嫌者矣然而累乎質礙乎有苟遇掘鑿之患怪乎物亾乎身未若吾之瞥然之逍遙也根蟬曰吾稟乎造物化之奇妙乎古今之知藏口匿目虛心實腹之數蟲者其於衞生莫吾如也向吾聞子之聲昧子之形狀子之有自何而生眩華曰吾生乎目之眩長乎視之亂其徐也聯若星之貫其疾也紛若華之散取之而不得捨之而不克謂无而有謂有而无其來也儵見乎造化其
去也寂歸乎太虛能游乎不物之域者方覩乎吾之逍遙之墟域同乎于圓也方也于方也圓也故曰至圓无圓而能方至方无方而能圓孰能圓乎方者曰太圓孰能方乎圓者曰太方故太方有言曰昔吾方子之圓而子弗知吾之方太圓曰曩吾圓爾之方而爾不知吾之圓若然者何也其有以哉是故規乎虛者虛之不知其圓也矩乎空者空之不知其方也然則游心乎太寂之鄉令規矩无措其巧者其惟太圓之與
太方乎
