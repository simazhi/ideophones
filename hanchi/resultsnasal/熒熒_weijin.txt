集／總集／全上古三代秦漢三國六朝文／全上古三代文　凡十六卷　／卷一／上古／黃帝／金人銘(P.10-2)
金人銘
我。古之慎言人也。戒之哉。戒之哉。無多言。多言多敗。無多事。多事多患。安樂必戒。無行所悔。勿謂何傷。其禍將長。勿謂何害。其禍將大。勿謂無殘。其禍將然。勿謂莫聞。天妖伺人。熒熒不滅。炎炎柰何。涓涓不壅。將成江河。緜緜不絕。將成網羅。青青不伐。將尋斧柯。誠不能慎之。禍之根也。曰是何傷。禍之門也。強梁者不得其死。好勝者必遇其敵。盜怨主人。民害其貴。君子知天下之不可葢也。故後之下之。使人慕之。執雌持下。莫能與之爭者。人皆趨彼。我獨守此。眾人惑惑。我獨不從。內藏我知。不與人論技。我雖尊富。人莫害我。夫江河長百谷者。以其卑下也。天道無親。常與善人。戒之哉。戒之哉。說苑敬慎。　案。此銘舊無撰人名。據太公陰謀太公金匱。知即黃帝六銘之一。金匱僅載銘首廿餘字。今取說苑以足之。
集／總集／全上古三代秦漢三國六朝文／全上古三代文　凡十六卷　／卷十／三代　十　／宋玉／高唐賦(P.73-1)
高唐賦
昔者楚襄王與宋玉遊於雲夢之臺。望高唐之觀。其上獨有雲氣。崪兮直上。忽兮改容。須臾之間。變化無窮。王問玉曰。此何氣也。玉對曰。所謂朝雲者也。王曰。何謂朝雲。玉曰。昔者先王嘗遊高唐。怠而晝寢。夢見一婦人曰。妾巫山之女也。為高唐之客。聞君遊高唐。願薦枕席。王因幸之。去而辭曰。妾在巫山之陽。高丘之阻。旦為朝雲。暮為行雨。朝朝暮暮。陽臺之下。旦朝視之。如言。故為立廟。號曰朝雲。王曰。朝雲始出。狀若何也。玉對曰。其始出也。㬣兮若松榯。其少進也。晰兮若姣姬揚袂。鄣日而望所思。忽兮改容。偈兮若駕駟馬。建羽旗。湫兮如風。淒兮如雨。風止雨霽。雲無處所。王曰。寡人方今可以遊乎。玉曰。可。王曰。其何如矣。玉曰。高矣顯矣。臨望遠矣。廣矣普矣。萬物祖矣。上屬於天。下見於淵。珍怪奇偉。不可稱論。王曰。試為寡人賦之。玉曰。唯唯。惟高唐之大體兮。殊無物類之可儀比。
巫山赫其無疇兮。道互折而層累。登巉巖而下望兮。臨大阺之稸水。遇天雨之新霽兮。觀百谷之俱集。濞洶洶其無聲兮。潰淡淡而竝入。滂洋洋而四施兮。蓊湛湛而弗止。長風至而波起兮。若麗山之孤畝。勢薄岸而相擊兮。隘交引而卻會。崪中怒而特高兮。若浮海而望碣石。礫磥磥而相摩兮。巆震天之礚礚。巨石溺溺之瀺灂兮。沫潼潼而高厲。水澹澹而盤紆兮。洪波淫淫之溶㵝。奔揚踊而相擊兮。雲興聲之霈霈。猛獸驚而跳駭兮。妄奔走而馳邁。虎豹豺兕。失氣恐喙。鵰鶚鷹鷂。飛揚伏竄。股戰脅息。安敢妄摯。於是水蟲盡暴。乘渚之陽。黿鼉鮪。交積縱橫。振鱗奮翼。蜲蜲蜿蜿。中阪遙望。玄木冬榮。煌煌熒熒。奪人目精。爛兮若列星。曾不可殫形。榛林鬱盛。葩華覆葢。雙椅垂房。糾枝還會。徒靡澹淡。隨波闇藹。東西施翼。猗狔豐沛。綠葉紫裹。丹莖白蔕。纖條悲鳴。聲似竽籟。清濁相和。五變四會。感心動耳。迴腸傷氣。孤子寡婦。寒心酸鼻。長吏隳官。賢士失志。愁思無已。歎息垂淚。登高遠望。使人心瘁。盤岸巑蚖。桭陳磑磑。盤石險峻。傾崎崖隤。巖嶇參差。從橫相追。陬互橫啎。背穴偃蹠。交加累積。重曡增益。狀若砥柱。在巫山下。仰視山巔。肅何芊芊。炫耀虹蜺。俯視崝嶸。窐寥窈冥。不見其底。虛聞松聲。傾岸洋洋。立而熊經。久而不去。足盡汗出。悠悠忽忽。怊悵自失。使人心動。無故自恐。賁育之斷。不能為勇。卒愕異物。不知所出。縰縰莘莘。若生於鬼。若出於神。狀似走獸。或象飛禽。譎詭奇偉。不可究陳。上至觀側。地葢底平。箕踵漫衍。芳草羅生。秋蘭茝蕙。江離載菁。青荃射干。揭車苞幷。薄草靡靡。聯廷廷當作延夭夭。越香掩掩。眾雀嗷嗷。雌雄相失。哀鳴相號。王雎鸝黃。正冥楚鳩。姊歸思婦。垂雞高巢。其鳴喈喈。當年遨遊。更唱迭和。赴曲隨流。有方之士。羨門高谿。上成鬱林。公樂聚穀。進純犧。禱琁室。醮諸神。禮太一。傳祝已具。言辭已畢。王乃乘玉輿。駟倉螭。垂旒旌。旆合諧。紬大絃而雅聲流。洌風過而增悲哀。於是
調謳。令人惏悷憯悽。脅息增欷。於是乃縱獵者。基址如星。傳言羽獵。銜枚無聲。弓弩不發。罘䍐不傾。涉漭漭。馳苹苹。飛鳥未及起。走獸未及發。何節奄忽。蹏足灑血。舉功先得。獲車已實。王將欲往見之。必先齋戒。差時擇日。𥳑輿玄服。建雲旆。蜺為旌。翠為葢。風起雨止。千里而逝。葢發蒙。往自會。思萬方。憂國害。開賢聖。輔不逮。九竅通鬱。精神察滯。延年期壽千萬歲。文選。
集／總集／全上古三代秦漢三國六朝文／全後漢文　凡一百六卷　／卷二十八／朱穆／鬱金賦(P.628-2)
鬱金賦
歲朱明之首月兮。步南園㠯迴眺。覽草木之紛葩兮。美斯華之英妙。布綠葉而挺心。吐芳榮而發曜。眾華爛㠯俱發。鬱金邈其無雙。比光榮于秋菊。齊英茂乎文選洛神賦注。乎作子。春松。遠而望之。粲若羅星出雲垂。近而觀之。曄若丹桂曜湘涯。赫乎扈扈。萋兮猗猗。清風逍遙。芳越景移。上灼朝日。下映蘭池。覩茲榮之瑰異。副歡情之所望。折英華㠯飾首。曜靜女之儀光。瞻百草之青青。羌朝榮而夕零。美鬱金之純偉。獨彌日而久停。晨露未晞。微風肅清。增妙容之美麗。發朱顏之熒熒。作椒房之珍玩。超眾葩之獨靈。蓺文類聚八十一。
丹桂植其東。文選。吳都賦注。又魯靈光殿賦注。
集／總集／全上古三代秦漢三國六朝文／全後漢文　凡一百六卷　／卷五十七／王逸／九思／哀歲(P.786-1)
旻天兮清涼。玄氣兮高朗。北風兮潦洌。草木兮蒼唐。𧉅蚗兮噍噍。蝍蛆兮穰穰。歲忽忽兮惟暮。余感時兮悽愴。傷俗兮泥濁。矇蔽兮不章。寶彼兮沙礫。損損當作捐此兮夜光。椒瑛兮涅汙。葈耳兮充房。攝衣兮緩帶。操我兮墨陽。昇車兮命僕。將馳兮四荒。下堂兮見蠆。出門兮觸蠭。巷有兮蚰蜒。邑多兮螳螂。睹斯兮嫉賊。心為兮切傷。俛念兮子胥。仰憐兮比干。投劒兮脫冕。龍屈兮蜿蟤。濳藏兮山澤。匍匐兮叢攢。窺見兮溪㵎。流水兮沄沄。黿鼉兮欣欣。鱣鮎兮延延。羣行兮上下。駢羅兮列陳。自恨兮無友。特處兮煢煢。冬夜兮陶陶。雨雪兮冥冥。神光兮熲熲。鬼火兮熒熒。修德兮困控。愁不聊兮遑生。憂紆兮鬱鬱。惡所兮寫情。
哀歲
集／總集／全上古三代秦漢三國六朝文／全後漢文　凡一百六卷　／卷九十三／繁欽／弭愁賦(P.976-2)
弭愁賦
傷有閑之淑女。採薜荔于朝陽。露素質之皎皎。綰玄髮㠯流光。結翠葉于珠簪。擢丹華于綠房。點圜的之熒熒。映雙輔而相望。襲遊閑之妓服。褥阿縠之桂裳。紉畹蘭于纓佩。動晻曖㠯遺芳。既容冶而多好。且妍惠之纖微。顧見予之獨立。知我情之思歸。鳴環瑱㠯回眄。若欲進而行遲。眷紅顏之曄曄。何的皪之少羣。整桂冠而自飾。敷綦藻之華文。從景炎而猗靡。粲綿邈㠯繽紛。時暸眇㠯含笑。收婉媚。㠯愁人。蓺文類聚三十五。
集／總集／全上古三代秦漢三國六朝文／全晉文　凡一百六十七卷　／卷十三／左九嬪／涪漚賦(P.1533-2)
涪漚賦
覽庶類之肇化。何涪漚之獨靈。稟陰精㠯運景。因落雨而結形。不係根於獨立。故假物㠯資生。體珠光之皎皎。若凝霜之初成。色鮮熠㠯熒熒。似融露之將渟。亡不長消。存不久寄。其成不欲難。其敗亦㠯易也。蓺文類聚八。
集／總集／全上古三代秦漢三國六朝文／全晉文　凡一百六十七卷　／卷三十六／庾儵／安石榴賦　竝序　(P.1668-1)
安石榴賦竝序
于時仲春垂澤。華葉甚茂。炎夏既戒。忽乎零落。是㠯君子居安思危。在盛思衰。可無懼哉。乃作斯賦。
綠葉翠條。紛乎蔥青。丹華照爛。曄曄熒熒。遠而望之。粲若摛繢被山阿。迫而察之。赫若龍燭耀綠波。蓺文類聚八十六。御覽九百七。
集／總集／全上古三代秦漢三國六朝文／全晉文　凡一百六十七卷　／卷四十六／傅玄　二　／鸚武賦(P.1720-1)
全晉文卷四十六
烏程嚴可均校輯
傅玄二
鸚武賦
奇毛曜體。綠采含英。鳳翔鸞踦。初學記作跱。孔質翠榮。懸赬分于丹足。婉朱咮之熒熒。發言輒應。若響追聲。蓺文類聚九十一。初學記三十。
集／總集／全上古三代秦漢三國六朝文／全晉文　凡一百六十七卷　／卷五十三／李顒／悲四時賦(P.1767-2)
悲四時賦
悲春日兮。悲陽澤之方宣。建靈威㠯延蟄。叩東震而饗天。布和氣之烟熅。舒朗景之淑鮮。雲興滋于秀石。飆鳴柯于崇山。平皋眇莽。中林葱青。野馬飛澗。晨虹垂旌。陽燕南徂。陰雁北征。素華浩浩。丹秀熒熒。蓺文類聚三。
口芃芃而含秀。葉靄靄而敷榮。北堂書鈔一百五十四。
悲夏日兮。悲炎節之赫羲。覽祝融之御轡。遊井耀兮南離。晞辰凱之長吹。蔭綠柳之揚枝。雲鬱律㠯泉涌。雨淋澡而方簁。奮駭霆之奔磕。舒驚電之橫摛。蓺文類聚三。
秋日悲兮。火流天而滌暑。風入林而疏條。菊挺葩于綠莖。蘭飛馨于翠翹。北堂書鈔一百五十四。
雲黮䨴㠯時興。雪聯翩而驟密。枯枝皎如瓊翰。空岫朗若玉室。御覽十二。
集／總集／全上古三代秦漢三國六朝文／全晉文　凡一百六十七卷　／卷九十一／潘岳　二　／悼亡賦(P.1985-1)
悼亡賦
伊良嬪之初降。幾二紀㠯迄茲。遭兩門之不造。僃荼毒而嘗之。嬰生艱之至極。又薄命而早終。含芬華之芳烈。翩零落而從風。神飃忽而不反。形焉得而久安。襲時服于遺質。表鉛華于餘顏。問筮賓之何期。霄過分而參闌。詎幾時而見之。目眷戀㠯相屬。聽輒人之唱籌。來聲叫㠯連續。聞冬夜之恆長。何此夕之一促。且伉儷之片合。垂明哲乎嘉禮。苟此義之不謬。乃全身之半體。吾聞喪禮之在妻。謂制重。而哀輕。既履冰而知寒。吾今信其緣情。夕既昏兮朝既
清。延爾族兮臨後庭。人空室兮望靈座。帷飄飄兮燈熒熒。燈熒熒兮如故。帷飄飄兮若存。物未改兮人已化。饋生塵兮酒停樽。春風兮泮水。初陽兮戒溫。逝遙遙兮浸遠。嗟煢煢兮孤魂。蓺文類聚三十四
集／總集／全上古三代秦漢三國六朝文／全晉文　凡一百六十七卷　／卷九十二／潘岳　三　／螢火賦(P.1991-1)
螢火賦
嘉熠燿之精將。與眾類乎超殊。東山感而增歎。行士慨而懷憂。翔太陰之元昧。抱夜光㠯清遊。熲若飛焱之霄逝。彗似移星之雲流。動集陽暉。灼如隋珠。熠熠熒熒。若丹英之照葩。飄飄熲熲。初學記作款款若流金之在沙。載飛載止。光色孔嘉。無聲無臭。明影畼遐。飲湛露于曠野。庇一葉之垂柯。無干欲于萬物。豈顧恤于網羅。至夫重陰之夕。風雨晦暝。萬物眩惑。翩翩獨征。奇姿燎朗。在陰益榮。猶賢哲之處時。時昏昧而道明。若蘭香之在幽。越羣臭而弭馨。隨陰陽之飄繇。非飲食之是營。問螽斯之無忌。希夷惠之清貞。羨微蟲之琦瑋。援彩筆㠯為銘。蓺文類聚九十七。初學記三十。御覽九百四十五。
集／總集／全上古三代秦漢三國六朝文／全晉文　凡一百六十七卷　／卷一百三十九／郭元祖／主柱(P.2265-1)
主柱
主柱同窺。道士精徹。玄感通山。丹沙出穴。熒熒流丹。飄飄飛雪。宕長悟之。終然同悅。
集／總集／全上古三代秦漢三國六朝文／全宋文　凡六十四卷　／卷三十三／謝靈運　四　／維摩經十譬贊　八首　／燄(P.2617-2)
燄
性內相表狀。非炎安知火。新新相推移。熒熒非向我。如何滯著人。終歲述述當作迷因果。
集／總集／全上古三代秦漢三國六朝文／全梁文　凡七十四卷　／卷十九／昭明太子統　一　／銅博山香鑪賦(P.3059-1)
銅博山香鑪賦
稟至精之純質。產靈嶽之幽深。經班倕之妙旨。御覽作指。運公輸之巧心。有薰帶而巖隱。亦霓裳而昇仙。寫嵩山之巃嵸。象鄧林之芊眠。方夏鼎之瓌異。類山經之詭詭上脫俶字。制一器而僃眾質。諒茲物之為侈。于時青女司寒。紅光翳景。吐圓舒於東嶽。匿丹曦於西嶺。翠帷已低。蘭膏未屏。爨松柏之火。焚蘭麝之芳。熒熒蓺文類聚作炎熒。內曜。芬芬外揚。似慶雲之呈色。如景星之舒光。齊姬合歡而流盼。燕女巧笑而蛾揚。超公聞之見錫。粵文若之畱香。信名嘉而器美。永服玩於華堂。蓺文類聚七十。初學記二十五。御覽七百三。
集／總集／先秦漢魏晉南北朝詩／先秦詩／卷二／歌下／鼓琴歌(P.18)
鼓琴歌一作鼓瑟歌。
史記曰。趙武靈王夢見處女鼓琴而歌詩曰云云。異日王飲酒樂。數言所夢。想見其狀。吴廣聞之。因夫人而內其女娃嬴孟姚也。孟姚甚有寵於王。是為惠后。
美人熒熒熒熒御覽止作焭。兮顏若御覽若下有舜犖二字。苕之榮。書鈔作生。命乎命乎。列女傳作命兮命兮。御覽止作命兮二字。逢天時而生。史記無此五字。御覽同。曾無列女傳作莫。我嬴。○史記趙世家。列女傳七。御覽五百七十。詩紀前集四。
集／總集／先秦漢魏晉南北朝詩／漢詩／卷六／秦嘉／贈婦詩(P.186)
贈婦詩
曖曖白日。引曜西傾。啾啾雞雀。群飛赴楹。皎皎明月。煌煌列星。嚴霜悽愴。飛雪覆庭。寂寂獨居。寥寥空室。飄飄帷詩紀作桂。誤。帳。熒熒華燭。爾不是居。帷帳何玉臺作焉。施。爾不是照。華燭何為。○玉臺新詠九。詩紀四。
集／總集／先秦漢魏晉南北朝詩／魏詩／卷十／阮籍／詠懷詩八十二首(P.496)
懸車在西南。羲和將欲傾。流光耀四海。忽忽至夕冥。朝為咸池暉。濛汜受其榮。豈知詩紀云集作放。窮達士。一死不再生。視彼桃李花。誰能久熒熒。君子在何許。歎息本集云。一作昵世。詩紀云。集作曠世。未合并。瞻仰景山松。可以慰吾情。○本集下。風雅翼選詩三。廣文選九。詩紀十九。
儔物終始殊。修短各異方。琅玕生高山。芝英耀朱堂。熒熒桃李花。成蹊將夭傷。焉敢希千術。三春表微光。自非凌風樹。憔悴烏詩紀云。一作要。有常。○本集下。詩紀十九。
墓前本集云。一作在。熒熒者。木槿耀朱華。榮好未終朝。連飈隕其葩。豈若西本集云。一作栖。山草。琅玕與丹禾。垂影初學記作穎。臨增初學記作曾。同。城。餘光照九阿。寧微少年子。日久難咨嗟。○本集下。詩紀十九。又初學記二十七作阮籍詩。引禾一韵。
集／總集／先秦漢魏晉南北朝詩／晉詩／卷十二／庾闡／遊仙詩十首(P.875)
熒熒丹桂紫芝。結根雲山九疑。鮮榮夏馥冬熙。誰與薄採松期。○同上
集／總集／先秦漢魏晉南北朝詩／晉詩／卷十九／清商曲辭／吳聲歌曲／子夜變歌三首(P.1048)
歲月如流邁。春盡秋已至。熒熒條上花。零落何乃駛。○同上
集／總集／先秦漢魏晉南北朝詩／宋詩／卷五／荀昶／擬青青河邊草(P.1218)
擬青青河邊草
熒熒山上火。苕苕隔隴左。隴左不可至。精爽通寤寐。寤寐衾裯玉臺作幬。樂府同。同。忽覺在他邦。他邦各異邑。相逐不相及。迷墟在望煙。木落知冰堅。升朝各自進。誰肯相攀牽。客從北方來。貽我端弋綈。命僕開弋綈。中有隱起珪。長跪讀隱珪。詞苦聲亦悽。上言各努力。下言長相懷。○玉臺新詠三。樂府詩集三十八作青青河畔草。詩紀五十四。
集／總集／先秦漢魏晉南北朝詩／梁詩／卷二十九／橫吹曲辭／梁鼓角橫吹曲　古辭／幽州馬客吟歌辭(P.2159)
熒熒帳中燭。燭滅不久停。盛時不作樂。春花不重生。
子／醫家／御定佩文齋廣群芳譜／天時譜　卷一至卷六／春　卷一至卷三／卷一　春／集藻／文賦㪚句(P.12-1)..[文淵閣四庫全書本]
〔文賦㪚句〕
〔増〕晉傅𤣥〈陽春賦〉乾坤絪緼冲氣穆清幽蟄蠢動萬物樂生依依楊柳翩翩浮萍桃之夭夭灼灼其
榮繁華曄而燿野煒芬葩而揚英　湛方生〈懷春賦〉麥芃芃而含秀桑藹藹而敷榮華照灼以爛林葉婀娜以媚莖　王廙〈春可樂賦〉春可樂兮樂孟月之初陽冰泮渙以微流土冐橛而觧剛野暄卉以揮緑山蔥蒨以𤼲蒼　李顒〈四時賦〉平臯眇莽中林蔥青野馬飛澗晨虹𡸁旌陽燕南徂隂鴈北征青華皓皓丹秀熒熒　謝萬〈春遊賦〉青陽司候勾芒御辰陳條灌以摧枯初莖蔚其曜新羃豐葉而為幄靡翠草而成茵　宋劉義恭〈感春賦〉
天晻曖而流寒日隂翳而淪精風淑穆而吹蘭雨濛濛而洗莖草承澤而擢秀花順氣而飛馨　梁元帝〈春賦〉洛陽小苑之西長安大道之東苔染池而盡緑桃含山而併紅露霑枝而重葉網縈花而曵風　隋蕭慤〈春賦〉落花無限數飛鳥排花度禁苑玉饒風吹花春滿路　唐王勃〈春思賦〉蜀川風𠉀隔秦川今年節物異常年霜前柳葉銜霜翠雪裏梅花犯雪妍霜前雪裏知春早看栁看梅覺春好思萬里之佳期憶三秦之逺道澹蕩
春色悠揚懷抱野何樹而無花水何隄而無草
〔原〕宋之問〈春宴韋曲莊序〉萬株果樹色雜雲霞千畝竹林氣含煙霧激樊川而縈碧瀬浸以成波望太乙而鄰少微森然逼座　鋪落花以為藉結垂楊而代幄霽景含日晩霞五彩而丹青韶光卷雲春臯一色而凝黛　李邕〈春賦〉楊廻曲沼李雜芳園條煙濃而曵地花錦縟而當軒　李白〈春夜宴桃李園序〉幽賞未已高談轉清開瓊筵以坐花飛羽觴而醉月　〈惜餘春賦〉平原萋兮綺色
愛芳草兮如翦惜餘春之將䦨每為恨而不淺
子／醫家／御定佩文齋廣群芳譜／茶譜　卷十八至卷二十一／卷十九　茶二／集藻／五言古詩(P.21-1)..[文淵閣四庫全書本]
［五言古詩］
〔増〕唐李白〈答族姪僧中孚贈玉泉仙人掌茶并序〉余聞荊州玉泉寺近清溪諸山山洞徃徃有乳窟窟中多玉泉交流其中有白蝙蝠大如鴉按仙經蝙蝠一名仙鼠千歲之後體白如雪栖則倒懸蓋飲乳水而長生也其水邊處處有茗草羅生枝葉如碧玉唯玉泉真公常采而飲之年八十餘歲顔色如桃花而此茗清香滑熟異於他者所以能還童振枯扶人夀也余逰金陵見宗僧中孚示余茶數十片拳然重疊其狀如手號
為仙人掌茶蓋新出乎玉泉之山曠古未覿因持之見遺兼贈詩要余答之遂有此作後有髙僧大隐知仙人掌茶發乎中孚禪子及青蓮居士李白也𡮢聞玉泉山山洞多乳窟仙鼠如白鴉倒懸清溪月茗生此中石玉泉流不歇根柯灑芳津採服潤肌骨叢老卷緑葉枝枝相接連曝成仙人掌似拍洪厓肩舉世未見之其名定誰傳宗英乃禪伯投贈有佳篇清鏡燭無鹽顧慙西子姸朝坐有餘興長吟播諸天　韋應物〈喜園中茶生〉潔
性不可汚為飲滌塵煩此物信靈味本自出山原聊因理郡餘率爾植荒園喜隨衆草長得與幽人言　栁宗元〈巽上人以竹間自採新茶見贈酬之以詩〉芳叢翳湘竹零露凝清華復見雪山客晨朝掇靈芽蒸煙俯石瀨咫尺凌丹崖圎方麗竒色圭璧無纎瑕呼兒㸑金鼎餘馥延幽遐滌慮𤼵真照還原蕩昬邪猶同甘露飯佛事薫毗耶咄此蓬瀛侶無乃貴流霞　孟郊〈慿周况先輩於朝賢乞茶〉道意勿乏味心緒病無悰蒙茗玉花盡越
甌荷葉空錦水有鮮色蜀山饒芳叢雲根纔翦緑印縫已霏紅曽向貴人得最將詩叟同幸為乞寄來救此病劣躬　劉言史〈與孟郊洛北野泉上煎茶〉粉細越筍芽野煎寒溪濵恐乖靈草性觴事皆手親敲石取鮮火撇泉避腥鱗熒熒㸑風鐺拾得墜巢薪潔色既爽别浮氲亦殷勤以兹委曲静求得正味真宛如摘山時自啜指下春湘瓷泛輕花滌盡昬渇神此逰惬醒趣可以話髙人　白居易〈睡後茶興憶楊同州〉昨晚飲太多嵬峩連
宵醉今朝餐又飽爛熳移時睡睡足摩挲眼眼前無一事信脚繞池行偶然得幽致婆娑緑隂樹斑駁青苔地此處置䋲牀傍邉洗茶器白瓷甌甚潔紅爐炭方熾沫下麴塵香花浮魚眼沸盛來有佳色嚥罷餘芳氣不見楊慕巢誰人知此味　李羣玉〈龍山人惠石廩茶〉客有衡岳隱遺予石廪茶自云凌煙露採掇春山芽珪璧相壓疊積芳莫能加碾成黃金粉輕嫩如松花紅爐㸑霜枝越兒斟丹華灘聲起魚眼滿鼎漂清霞凝澄坐曉燈
痛眼如蒙紗一甌拂昬寐襟鬲開煩挐顧渚與方山誰人留品差持甌黙吟詠揺膝空咨嗟　皮日休〈茶塢〉閒尋堯氏山遂入深深塢種荈已成園栽葭寧計畝石窪泉似掬巖罅雲如縷好是夏初時白花滿煙雨　〈茶人〉生於顧渚山老在漫石塢語氣為茶荈衣香是煙霧庭從𣟓子遮果任獳師虜日晚相笑歸腰間佩輕簍　〈茶笋〉褎然三五寸生必依巖洞寒恐結紅鉛暖疑銷紫汞圎如玉軸光脆似瓊英凍每為遇之疎南山挂幽夢
〈茶籝〉筤篣曉攜去驀箇山桑塢開時送紫茗負處沾清露歇把傍雲泉歸將挂煙樹滿此是生涯黃金何足數　〈茶舍〉陽崖枕白屋幾口嬉嬉活棚上汲紅泉焙前蒸紫蕨乃翁研茗後中婦拍茶歇相向掩柴扉清香滿山月　〈茶竈〉南山茶事動竈起巖根傍水煑石髮氣薪然杉脂香青瓊蒸後凝緑髓炊來光如何重辛苦一一輸膏粱　〈茶焙〉鑿彼碧巖下恰應深二尺泥易帶雲根燒難礙石脉初能燥金餅漸見乾瓊液九里共杉林相望
在山側　〈茶鼎〉龍舒有良匠鑄此佳樣成立作菌蠢勢煎為潺湲聲草堂暮雲隂松窓殘雪眀此時勺複茗野語知逾清　〈茶甌〉邢客與越人皆能造兹器圎似月魂堕輕如雲魄起棗花勢旋眼蘋沫香沾齒松下時一看支公亦如此　〈煑茶〉香泉一合乳煎作連珠沸時看蟹目濺乍見魚鱗起聲疑松帶雨餑恐煙生翠儻把𤁋中山必無千日醉　陸龜蒙〈茶塢〉茗地曲隈回野行多繚繞向陽就中密背澗差還少遥盤雲髻慢亂簇香篝小
何處好幽期滿巖春露曉　〈茶人〉天賦識靈草自然鍾野姿閒來北山下似與東風期雨後探芳去雲間幽路危唯應報春鳥得共斯人知　〈茶笋〉所孕和氣深時抽玉笤短輕煙漸結華嫩蘂初成管尋來青靄曙欲去紅雲暖秀色自難逢傾筐不曽滿　〈茶籝〉金刀劈翠筠織似波紋斜製作自野老攜持伴山娃昨日𨷵煙粒今朝貯緑華争歌調笑曲日暮方還家　〈茶舍〉旋取山上材架為山下屋門因水勢斜壁任巖隈曲朝隨鳥俱散暮
與雲同宿不憚採掇勞祇憂官未足　〈茶竈〉無突抱輕嵐有煙映初旭盈鍋玉泉沸滿甑雲芽熟竒香襲春桂嫩色凌秋菊煬者若吾徒年年看不足　〈茶焙〉左右𢷬凝膏朝昬布煙縷方圎隨樣拍次第依層取山謡縱髙下火候還文武見說焙前人時時炙花脯　〈茶鼎〉新泉氣味良古鐵形狀醜那堪風雪夜更值煙霞友曽過赬石下又住清溪口且共薦臯盧何勞傾斗酒　〈茶甌〉昔人謝塸埞徒為妍詞飾豈如圭璧姿又有煙嵐色光參
筠席上韻雅金罍側直使于闐君從來未𡮢識　〈煑茶〉閒來松間坐看煑松上雪時於浪花裏併下藍英末傾餘精爽健忽似氛埃滅不合别觀書但宜窺玉札　宋梅堯臣〈答建州沈屯田寄新茶〉春芽研白膏夜火焙紫餅價與黃金齊包開青篛整碾為玉色塵逺及蘆底井一啜同醉翁思君聊引領　王仲儀〈寄𨷵茶〉白乳葉家春銖兩直錢萬資之石泉味特以陽芽嫩宜言難購多串片大可寸謬為識别人予生固無恨　〈答宣城張主
簿遺鴉山茶次其韻〉昔觀唐人詩茶韻鴉山嘉鴉銜茶子生遂同山名鴉重以初槍旗采之穿煙霞江南雖盛産處處無此茶纖嫩如雀舌煎烹比露芽競收青篛焙不重漉酒紗顧渚亦頗近蒙頂來以遐䨇井鷹掇爪建溪春剝葩日鑄㺯香美天目猶稻麻吳人與越人各各相𨷵夸傳買費金帛愛貪無夷華甘苦不一致精麤還有差至珍非貴多為贈勿言些如何煩縣僚忽遺及我家雪貯䨇砂罌詩琢無玉瑕文字搜怪竒難於抱長虵
眀珠滿紙上剰畜不為奢玩久手生胝窺久眼生花𡮢聞茗消肉應亦可破瘕飲啜氣覺清賞重歎復嗟歎嗟既不足吟誦又豈加我今實强為君莫笑我耶　〈李仲求寄建溪洪井茶七品云愈少愈佳未知𡮢何如耳因條而答之〉忽有西山使始遺七品茶末品無水暈六品無沉柤五品散雲脚四品浮粟花三品若瓊乳二品罕所加絶品不可議甘香焉等差一日𡮢一甌六腑無昬邪夜枕不得寐月樹聞嗁鴉憂來唯覺衰可驗唯齒牙
動揺有三四妨咀連左車髮亦足驚竦疎疎㸃霜華乃思平生逰但恨江路賒安得一見之煑泉相與誇　〈呂晉叔遺新茶〉四葉及王游共家原坂嶺歲摘建溪春争先取晴景大窠有壯液所發必竒穎一朝團焙成價與黃金逞呂侯得鄉人分贈我已幸其贈幾何多六色十五餅每餅包青篛紅籤纒素檾屑之雲雪輕啜已神魂惺會待嘉客來侑談當晝永　蔡襄〈北苑〉蒼山走千里斗落分兩騎靈泉出地清嘉卉得天味入門脫世氛官
曹真傲吏　〈茶壠〉造化曾無私亦有意所嘉夜雨作春力朝雲䕶日車千萬碧玉枝戢戢抽靈芽　〈採茶〉春衫逐紅旗散入青林下隂崖喜先至新苗漸盈把競攜筠籠歸更帶山雲瀉　〈造茶〉糜玉寸隂間摶金新範裏規呈月正圎勢動龍初起出焙香花全争誇火候是　〈試茶〉兎毫紫甌新蟹眼清泉煑雪凍作成花雲閑未𡸁蘂願爾池中波去作人間雨
〔原〕蘇軾〈種茶〉松間旅生茶已與松俱痩茨棘尚未容蒙翳争交構天公所遺棄百
歲仍稚幼紫筍雖不長孤根乃獨夀移栽白鶴嶺土輭春雨後彌旬得連隂似許晚遂茂能忘流轉苦戢戢出鳥咮未任供臼磨且可資摘嗅千團輸大官百餅衒私𨷵何如此一啜有味出吾囿
〔增〕蘇軾〈游惠山〉敲火發山泉烹茶避林樾眀窓傾紫盞色味兩竒絶吾生眠食耳一飽萬想滅頗笑玉川子飢弄三百月豈如山中人睡起山花發一甌誰與共門外無來轍　〈問大冶長老乞桃花茶栽東坡〉周詩記苦荼茗飲出近世初縁厭粱
肉假此雪昬滯嗟我五畆園桑麥苦蒙翳不令寸地閒更乞茶子藝饑寒未知免已作太飽計庶將通有無農末不相戾春來凍地裂紫笋森已銳牛羊煩呵叱筐筥未敢睨江南老道人齒髮日夜逝他年雪堂品尚記桃花裔　〈寄周安孺茶〉大哉天宇内植物知幾族靈品獨標竒迥超凡草木名從姬旦始漸播桐君録賦詠誰最先厥傳惟杜育唐人未知好論著始於陸常李亦清流當年慕髙躅遂使天下士嗜此偶於俗豈但中土珍𠔥
之異邦鬻鹿門有佳士博覽無不矚邂逅天隨翁篇章互賡續開園頤山下屏迹松江曲有興即揮毫燦然存簡牘伊余素寡愛嗜好本不篤粤自少年時低回客京轂雖非曵裾者庇䕃或華屋頗見綺紈中齒牙厭粱肉小龍得屢試糞土視珠玉團鳯與葵花碔砆雜魚目貴人自矜惜捧玩且緘櫝未數日注𤰞定知䨇井辱於兹自研討至味識五六自爾入江湖尋僧訪幽獨髙人固多暇探究亦頗熟聞道早春時攜籯赴初旭驚雷未破
蕾采采不盈掬旋洗玉泉蒸芳馨豈停宿湏臾布輕縷火候謹盈縮不憚頃間勞經時廢藏蓄髹筒浄無染箬籠勻且複苦畏梅潤侵暖湏人氣燠有如剛耿性不受纎芥觸又若廉夫心難將𢕄穢凟晴天敞虛府石碾破輕緑永日遇閒賓乳泉發新馥香濃奪蘭露色嫩欺秋菊閩俗競傳誇豐腴面如粥自云葉家白頗勝中山醁好是一杯深午窓春睡足清風擊兩腋去欲凌鴻鵠嗟我樂何深水經亦屢讀子咤中泠泉次乃康王谷䗫培
頃曽𡮢瓶罌走僮僕如今老且懶細事百不欲美惡兩俱忘誰能强追逐薑鹽拌白土稍稍從吾蜀尚欲外形體安能狥心腹由來薄滋味日飯止脫粟外慕既已矣胡為此羇束昨日散幽歩偶上天峰麓山圃正春風蒙茸萬旗簇呼兒為佳客采製聊亦復地僻誰我從包藏置厨簏何𡮢較優劣但喜破睡速况此夏日長人間正炎毒幽人無一事午飯飽蔬菽困卧北窓風風𢕄動窓竹乳甌十分滿人世真局促意爽飄欲仙頭輕快如沐
昔人固多癖我癖良可贖為問劉伯倫胡然枕糟麴　秦觀〈茶〉茶實嘉木英其香乃天育芳不愧杜蘅清堪揜椒菊上客集堂葵圎月探奩盝玉鼎注漫流金碾響丈竹侵尋發美鬯旖旎生乳粟經時不銷歇衣袂帶紛郁幸蒙巾笥藏苦厭龍蘭續願君斥異類使我全芬馥　〈茶臼〉幽人躭茗飲刳木事𢷬撞巧制合臼形雅音伴柷椌虚室困亭午松然眀鼎窓呼奴碎圎月搔首聞錚鏦茶仙賴君得睡魔資爾降所宜玉兎𢷬不必力士扛願
偕黃金碾自比白玉缸彼美制作妙俗物難與䨇　晁補之〈次韻蘇翰林五日揚州石塔寺烹茶〉唐來木蘭寺遺跡今未滅僧鐘嘲飰後語出饑客舌今公食方丈玉茗攄噫噎當今卧江湖不泣逐臣玦中和似此茗受水不易節輕塵散羅麴亂乳發甌雪佳辰雜蘭艾共弔楚纍潔老謙三昧手心得非口訣誰知此間妙我欲希超絶持誇淮北士湯餅供朝啜　孫覿〈飲修仁茶〉煙雲吐長崖風雨暗古縣竹輿赬兩肩弛擔息𢕄倦茗飲初一
𡮢老父有芹獻幽姿絶𡡾嫵著齒得瞑眩昬昬嗜睡翁喚起風灑面亦有不平心盡從毛孔散　陸游〈夜汲井水煮茶〉病起罷觀書袖手清夜永四鄰悄無語燈火正淒冷山童亦睡熟汲水自煎茗鏘然轆轤聲百尺鳴古井肺腑凜清寒毛骨亦蘇省歸來月滿廊惜蹋疎梅影　眀髙啓〈茶軒〉摘芳試新泉手滌林下器一榻𩯭絲傍輕煙散遥吹不用醒吟魂幽人自無睡
子／醫家／御定佩文齋廣群芳譜／花譜　卷二十二至卷五十三／卷二十八　棠棃花等／石榴花／集藻／賦(P.14-2)..[文淵閣四庫全書本]
［賦］
〔増〕晋夏侯湛〈石榴賦〉覽華圃之嘉𣗳兮羡石榴之竒生滋𤣥根于𡗝壤兮擢繁榦于蘭庭霑𩄇液之粹色兮
含渥霧以深榮若乃時雨新稀㣲風扇物藹萋萋以鮮茂兮紛扶輿以蓊鬱枝掺稔以環𣐱兮葉鱗次以周宻纖條参差以窈窕兮洪柯流離以相拂于是乎青陽之末朱明之初翕㣲煥以摛采兮的窟㻧以揚敷接翠蕚于緑𦷾兮冐紅牙以丹鬚赩然含蕤璀爾散珠若乃叢紈始裹聚葩方離潜輝蜿艶綠采未披照灼攅列熒熒𤣥𡸁雪酲解䬼怡神實氣冠百品以竒仰邁衆果而特貴　傅𤣥〈石榴賦〉鳥宿中而纖條結龍辰升而丹華繁
其在晨也灼若旭日栖扶桑其在昬也赩若燭龍吐潜光苞𤣥黃之烈輝緑煒曄而焜煌𤼵朱榮于緑葉時從風而飄揚　庾鯈〈石榴賦〉緑葉翠條紛乎蔥青丹華照爛曄曄熒熒逺而望之繁若摛繢被山阿廹而察之赫若龍燭耀緑波　唐吕令問〈府庭雙石榴賦〉公府洞豁羣木羅生歴衆芳而鮮妙得雙榴之羙名擢質森聳𡸁隂凄清掃危堦之數級䕃閑庭之四平夾砌駢羅則東西表賔主之位與時消息則寒暑任榮枯之情故其異
影同庇分芳對出夏景焯而開花秋氣結而成實剖之則珠彩輝掌捧之則金光照日其生也雖雜居幽徑之蘭其用也亦間若雕盤之栗若乃當公務之總偶訟庭之要爰趨爰揖或長或少皆指而稱曰彼石榴之所生何托根之至妙俯環廊之廻合拂危簷之窈窱𩔖甘棠之勿翦人縱去而猶思若李𣗳之無言蹊自成而不召是以固其根榦羙其華耀乍開軒而翠彩重合甫褰帷而紅榮四照也或曰物惡近以招累事貴逺而克全空
遁幽以獨羙抱甘香而自捐豈比夫善生者托仁以逺害能夀者輔道以延年是以象君子之恵渥故終保夫自然
子／醫家／御定佩文齋廣群芳譜／花譜　卷二十二至卷五十三／卷三十五　海棠一／集藻／七言古詩(P.11-2)..[文淵閣四庫全書本]
［七言古詩］
〔原〕宋𧁨軾〈寓居定恵院之東雜花滿山有海
棠一株土人不知貴也〉江城地瘴蕃草木只有名花苦幽獨嫣然一笑竹籬間桃李滿山總粗俗也知造物有深意故遣佳人在空谷自然富貴出天姿不待金盤薦華屋朱唇得酒暈生臉翠袖捲紗紅映肉林深霧暗曉光遲日暖風輕春睡足雨中有淚亦悽愴月下無人更清淑先生食飽無一事散歩逍遥自捫腹不問人家與僧舎挂杖敲門㸔修竹忽逢絶艶照衰朽歎息無言揩病目陋邦何𠁅得此花無乃好事移西蜀寸根千里不
易到銜子飛來定鴻鵠天涯流落俱可念為飲一樽歌此曲明朝酒醒還獨來雪落紛紛那忍觸
〔增〕趙次公〈和東坡定恵院海棠〉化工妙手開羣木酷向海棠私意獨殊姿艶艶雜花裏端覺神仙在流俗睡起臙脂懶未勻天然膩理還豐肉繁華增麗態度逺婀娜含嬌風韻足豈惟婉孌彤管姝真同窈窕闗雎淑未能奔徃白玉樓要當貯以黃金屋顧雖風暖欲黃昏脉脉難禁𠋣修竹可憐俗眼不知貴空把容光照山谷此花夲出西南
地李杜無詩恨遺蜀髙才沒世孰雕龍後軰補亾難刻鵠貂裘季子客齊安相逢忽慰覊人目當年甫白君可繼為花重賦陽春曲把酒因澆礨磈胸搜句輒傾空洞腹多情恐作深雲收兒童莫信来輕觸
〔原〕陸游〈海棠歌〉我初入蜀鬢未霜南充樊𠅘㸔海棠當時已謂目未睹豈知更有碧雞坊碧雞海棠天下絶枝枝似染猩猩血蜀姬艶妝肯譲人花前頓覺無顔色扁舟東下八千里桃李真成奴僕爾若使海棠根可移揚州芍藥應羞
死風雨春殘杜鵑哭夜夜寒衾夢還蜀何從乞得不死方更㸔千年未為足
〔增〕陸游〈二月十六日賞海棠〉當年春半花事竟今年春半花始盛放翁不减少年狂走馬直與飛蝶競姸華有露洗愈明纎弱無風揺不定莫放飄零作紅雨剰㸔倩笑臨妝鏡溪梅枯槁墮巖谷山杏輕浮真妾媵欲誇絶艶不勝說𦂵欠濃香何足病華橙銀燭揺花光翠杓金船豪酒興夜闌感事獨凄然繁枝空折堪誰贈　〈張園海棠〉洛陽春信乆不通姚魏開
落塵沙中揚州千葉昔曾見已歎造化無餘功西來始見海棠盛成都苐一推燕宫池䑓掃除凡木𥁞天地眩轉花光紅慶雲墮空不飛去時有綘雪縈微風蜂蝶成團出無路我亦狂走迷西東此園低樹猶三丈錦繡却在青天上不湏更著刀尺裁乞與齊奴開歩障　〈錦𠅘〉天公為我齒頬計遣飫黃柑與丹荔又憐狂眼老更狂令㸔廣陵芍藥蜀海棠周行萬里逐所樂天公與我元不薄貴人不出長安城寳帶華纓真汝縳樂哉今從石
湖公大度不計聾丞聾夜宴新𠅘海棠底紅雲倒吸玻璃鍾琵琶弦繁腰鼓急盤鳳舞衫香霧濕春醪凸盞燭光揺素月中天花影立逰人如雲環玉帳詩未落𥿄先傳唱此邦句律方一新鳳閣舎人今有様　〈驛舎見屏風畫海棠有感〉厭煩只欲長面壁此心安得頑如石杜門復出歎習氣止酒還開慙定力成都二月海棠開錦繡裹成迷巷陌燕宫最盛號花海覇國雄豪有遺跡猩紅鸚綠極天巧疊萼重跗眩朝日繁華一夢忽吹散閉
眼細思猶厯厯憂樂相尋豈易知故人應記醉中詩夜䦨風雨嘉州驛愁向屛風見折枝　楊萬里〈海棠〉帝城二三月海棠可萬株向來青女輕滕六戲與一撼即日枯東皇夜遣司花女手挼紅藍滳青露染成片片淨練酥亂㸃稍稍酣日樹蓬萊仙人約老翁寄箋招喚陸龜蒙為花一醉夜不息就中一事最竒特海棠兩岸繡帷裳是間横著雙胡床龜蒙踞牀忽倒卧烏紗自落非風墮花吹滿面雪霏霏起來索筆手如飛卧去起来都是
韻是醉是醒君莫問好箇海棠花下醉卧圖如今畫手誰姓吳　薛季宣〈香海棠詩并序〉舊說海棠無香惟昌州海棠有香騐之蜀道信然以為不易之論藥圃有棠三本其花亦香乃知非蜀棠獨香香棠自有種耳世間原有無窮恨海外棠花宫錦爛燒炙東風春未半濃妝獨立情撩亂博山爐冷沉烟斷記語洛妃池側畔袿衣透濕飄香汗舞罷霓裳髙燭㸔吳苑散花灘彼岸亦有當初舊㳺觀棠棃古徑霞光燦薔薇露冷衣新盥卷袖
臙脂紅入腕噴人蘭芷芳都貫天然種性真竒玩嶺海誠知煎可㸑擬擷桑柯燃熾炭裛取緗巾永傳玩他年㽞得重公案
〔原〕潘從哲〈海棠〉江臯春早饒花木花品神仙此稱獨當年坡老一題詩到今標格超凡俗我來黃州亦再閏五見此花燦東谷孤根自結白蓮社媚姿不貯黃金屋日華濃艶澹生唇霧縠繁紅微映肉宛如初浴出華清詎是朝酣睡未足有時著雨更妖𡢃無力勝風轉嬌淑我欲題詩和坡老抽思未得還捫腹把酒
徘徊𠋣嘯䑓行吟繞徧西池竹苦無藻麗𤼵巧心數傍花枝舒拙目問花何以擬甘棠緣同太守來西蜀花容詩句縂絶世髙風𣺌𣺌翔鴻鵠嵗嵗年年花自開游人㡬和陽春曲悠悠不𥁞古人情啼鶯語燕紛相觸
〔增〕元陳樵〈海棠〉東風吹墮緗雲影別院春遲宫漏永繡帷寳帶綰流𧁨夢入瑶䑓呼不醒熒熒銀燭花蕊多城頭烏啼奈曉何　劉詵〈賦歐園海棠和羅起初〉蜀州海棠錦成畦昌州海棠芳氣菲名花自古恨不見東風吹在
西家西美人壓酒紅珠落半笑新晴半含萼玉膚𣐱薄綘袖寒妝淚輕盈脂臉怍太真姣睡金屋春綠珠夜燕宫蠟薪一時羣花𥁞妾媵娉娉嫋嫋真仙人雨餘繁枝深綠净好及佳時入觴咏花容相對易新故人事無情有衰盛我昔曾同花下歡寳釵插映鴉髮盤只今便能日日為花醉欲挽朱顔應已難　袁士元〈海棠〉主人愛花如愛珠春風庭院如畫圖搴衣曲徑歩花影翩翩夜月飛長裾海棠睡起春正美花貎參差玉相似主人吟
賞夜不眠直欲題詩壓蘓子　明楊基〈西省海棠詩并序〉山西陳則威以晉無梅花以管勾職初來江西即求識之省左掖東檻有海棠一小株則威尤鍾愛之日數至花下風雨昬暮弗忍去也甞索余賦詩余時廹於案牘不暇舟行湘中棃杏桃李每得厭觀獨無海棠因賦詩以補其闕山西公子虬髯客到處尋梅認香白春風省掖海棠開暫去還来抛不得嗟我有癖常自笑不意逢君同此癖曉窓雲暖風日姸數朶娉婷春半拆睡損
紅綃膩有痕舞酣金殿嬌無力銀燈不如微月照珠簾更著疎烟隔飛燕輕盈富貴姿玉環態度神仙格此日凝妝青瑣外當時擅寵沉香北繁開似妬却冥冥半吐欲言終黙黙豈惟人愛亦自愛不獨春惜當誰惜細雨重隂也㸔来莫對空枝漫相憶　〈邀方員外㸔花〉金昌𠅘西萬株花臙脂玉雪争紛拏春風㩦酒㸔花去騎馬徑到山人家花深樹密無徑入下馬徘徊映花立紫萼風微翠袖香紅絲露重烏巾濕別來㡬負㸔花期客到
匆匆見一枝白下橋邉寒食後廣陵城外綠隂時今年花最逢春早凖擬清樽對花倒人意方邀酒伴来花枝已向東風老花雖漸老仍堪折猶勝紛紛滿溪雪且共芙蓉帳裏人坐㸔海棠枝上月
子／醫家／御定佩文齋廣群芳譜／果譜　卷五十四至卷六十七／卷六十二　荔支三／集藻／七言古詩(P.6-1)..[文淵閣四庫全書本]
〔七言古詩〕
〔原〕宋蘇軾〈四月十一日初食荔支〉南村諸楊北村盧白華青葉冬不枯垂黄綴紫烟雨裏特與荔子為先驅海上仙人絳羅襦紅紗中丹白玉膚不須更待
妃子笑風骨自是傾城姝不知天公有意無遣此尤物生海隅雲山得伴松檜老霜雪自困楂棃麤先生洗盞酌桂醑氷盤薦此頳虯珠似開江鰩斫玉柱更洗河豚烹腹腴我生渉世本為口一官乆已輕蓴鱸人間何者非夢幻南来萬里真良圗　〈荔支歎〉十里一置飛塵灰五里一堠兵火催顛坑仆谷相枕藉知是荔支龍眼来飛車跨山鶻横海風枝露葉如新採宫中羙人一破顔驚塵濺血流千載永元荔支来交州天寳嵗貢取之涪
至今欲食林甫肉無人舉觴酹伯游我願天公憐赤子莫生尤物為瘡痏雨順風調百榖登民不饑寒為上瑞君不見武夷溪邊粟粒芽前丁後蔡相籠加爭新買寵各出意今年鬬品充官茶吾君所乏豈此物致養口體何陋耶洛陽相君忠孝家可憐亦進姚黄花
〔增〕蘇轍〈奉同子瞻荔支歎〉蜀中荔支止嘉州餘波及眉半有否稲糠宿火𨚫霜霰結子僅與黄金侔近聞閩尹傳種法移種成都出巴峽名園競擷絳紗苞蜜漬瓊膚甘且滑
北逰京洛墮紅塵箬籠白曬稱最珍思歸不復為蓴菜欲及炎風朝露勻平居著鞭苦不早東坡南竄嶺南道海邊百物非平生獨數山前荔支好荔支色味巧留人不管年来白髮新得歸便擬尋鄉路棗栗園林不須顧青枝丹實須十株丁寧附書老農圃　陳襄〈荔支歌〉番禺地僻嵐煙鎖萬𣗳纍纍産嘉果漢宫墜落金莖露秦城散起驪山火炎炎六月朱明天映日仙枝紅欲燃自古清芬不能遏留得嘉名為椹仙上皇西幸楊妃死巒
海迢迢千萬里華清宫闕閴無人南来不見紅塵起至今榮植徧閩州離離朱實繁星稠一日為君空變色千里憑誰速置郵可憐錦幄神仙侣為飲凝漿滌煩暑綺筵不惜十千錢酩酊秦樓桂花醑秦樓女子繡羅裳鳳簫鳴咽流宫商醉歌一曲荔支香席上少年皆斷腸　鄧肅〈風雨損荔子〉前日雨聲如隕石昨夜風狂退六鷁荔子吐華漫如雲結實定知無十一南来無以慰愁煎端期一飽果中仙山頭看花日千轉黙想香味空流涎
事類翻羮慎勿恤風雨在天非人力要及豐年天下同那為海邦私一物
〔原〕陳與義〈荔支歎〉炎精孕秀多靈植荔子佳名聞自昔綘嚢剖雪出琱盤尋常百果無顔色閩天六月雨初晴星火熒熒耀川澤歘如彩鳳戯翺翔爛若彤雲堆翕爀中郎裁品三十二陳紫方紅冠儔匹鹽蒸蜜漬尚絶倫啄瓊空羡南飛翼我聞政和全盛時貢輸不減開元日涪州距雍已云逺况此奔馳来海側繡衣使者動輶車黄𥿄封林徧阡陌浮航走轍空四
郊妙品人間無復得上方供給只纖毫徃徃盡入公侯宅驪山廢苑狐兎静艮嶽新宫鼙鼓急繁華今古共淒凉遶𣗳行吟悲野客西風刮地黄塵昏一聼悲笳䨇淚滴
〔増〕朱松〈江彦允約逰東山作荔支詩次韻〉天工傾倒不餘力惟有荔支香味色君家桃李要争妍腸斷𩯭絲禪榻客書生瓮俎天所支煮茗誇妓非良規腹饑衣寒君不忍看詩喚作東山嬉氷盤綘實光照市歸来香滿巫陽袂明日人傳玉蘂仙絶勝空賦青龍柿　楊萬
里〈荔支歌〉粤犬吠雪非差事粤人語冰夏蟲似北人氷雪作生涯氷雪一窖活一家帝城六月日亭午市人如炊汗如雨賣氷一聲隔水来行人未喫心眼開甘霜甜雪如壓蔗年年窨子南山下去年藏氷減工夫山鬼失守嬉西湖北風一夜動地惡盡吹北冰作南雹飛来嶺外荔支梢絳衣朱裳紅錦包三危露珠凍寒泚火傘燒林下成水北人藏氷天奪之𨚫與南人消暑氣　王十朋〈詩史堂荔支歌〉君不見詩人以来一子美暮年流落
來夔子賦詩三百六十篇西瀼東屯客愁裏何人作堂畫遺像收拾光芒榜詩史堂前何有有荔支𣗳猶未老熟獨遲世人貴早不貴晩倘非我輩誰賞之涪陵昔遇妃子汙萬顆包羞莫能訴瀘戎一經少陵擘至今傳誦輕紅句少陵傷時淚成血一㸃丹心不磨滅散成朱實滿炎方風味如詩兩竒絶樂天曾畫忠州圖自言香味人間無君謨亦作閩中譜陳紫聲名重南土何如詩史堂前株正是一飯孤忠餘人為世重物亦重端如丈人
屋上烏巴圖閩譜合避路奚用品第紛錙銖攙先熟者如楊盧但可與之作前驅閩娘十八婢妾爾將軍大𣗳真慵奴我生四百餘年後来作先生逰處守登堂三嘆荔正丹聊效栁人祠子厚安得先生今復生添賦䕫州歌一首要使荔支之名長不朽　〈詩史堂前荔支晩熟而佳約同官共賞偶成參差摘實分餉用前韻〉詩史堂前荔支晩尤羙髙壓瀘戎與妃子姓名猶未聞峡中風味惟應似皮裏試將逺况江瑶柱正似騷人擬良史我
來嘆息頤屢支殊方爭獻惟恐遲汝今已晚何用好不是少陵誰目之貴妃逰魂遭血汚玉座悲懐何以訴惟有雲安再拜人觧悶夔州兩絶句遺像空存食不血滿目煙霞眀自滅何人種此星幾終一𣗳團團味竒絶君不見南賔木蓮有華何足圖樂天過慮重看無又不見洛陽牡丹妖艶何足譜六一區區記風土天生此果更此株夏日之時見子餘晝疑炎方張火傘夕訝庭𣗳栖赤烏䨇頭瑩若玉一㲄細骨輕于錢五銖陳江閥閱如
雀盧兹産于閩必爭驅大無中邊甜勝蜜醖釀不假蜂為奴永安宫西郡堂後折簡呼賔老太守時方炎熱會苦稀事好乖違意徒厚手摘髙枝贈丹實歌和前篇搔白首嗟一餉之樂兮天亦慳于老朽　〈病中食火山荔支〉前年䕫州食荔支同僚共賦輕紅詩妃子名園世所貴不似詩史堂前竒去冬分符向南土半月身行荔支圃三州嘉木皆眼見更閱君謨向来譜臨漳一種名火山品雖云下熟則先從今慚入荔佳境陳江未擘先流
涎老病餘生怯佳果日㗖那能三百顆殷勤未破綘紗嚢心火驚添火山火　劉克莊〈和南塘食荔歎〉君欲和詩無匆匆唱首天下文章公今年荔子况倍熟亭亭錦葢髙張空猿偷鴉啄牧童采林間殘顆猶殷紅在昔唐家充嵗貢吟諷何止杜陵翁南窮交州西蜀土快馬䭾送如飛龍絳裳氷肌初照眼玉環一笑恩光濃惟閩以逺幸免涴一顆不到温泉宫自從陳紫無真夲皺玉晚出尤稱雄邇来雞舌擅瑰瑋贊香譽味萬喙同麟臺仙
人親題品天為此果開遭逄乃知微物似有數聲價亦與時汙隆列聖儉徳被華戎微如淮白不敢供奈何置驛奉私室安得木鐸觀民風山蹊谷塹日力窮血肩踠足馳筠籠請公移此食荔嘆置在薫風殿閣中　楊胐〈玉泉院荔支軒〉曾觀荔支圖幾費丹青妝能紅能紫亦能緑不能冩作天然香曾讀荔支譜品品堪第一較量滋味論髙低大抵聞名不聞實我疑真宰推化工安排百果分番紅杏梅桃李不足數先教碌碌随春風錦囊
玉液相渾淪百果讓作東南元别有真香與色味一時分付荔支軒　元吳莱〈荔支行寄王善父〉炎雲六月光陸離人在閩南餐荔支荔支日餐三百顆紅緑亞林欺衆果綘羅繫𣗳蠟封蔕尚食擎盤獻青瑣涪州嵗貢與此同意欲移根来漢宫天生尤物不用世沾灑䗺雨吹蠻風蠻風䗺雨振林藪西域葡萄秋壓酒勸君莫近楊太真傳說驪山塵汙人　眀文徴明〈新荔篇并序〉常熟顧氏自閩中移荔支數夲經嵗遂活石田使折枝驗之
翠葉芃芃然不敢信也以示閩人良是因作新荔篇命璧同賦錦苞紫膜白雪膚海南生荔天下無鹽蒸蜜漬失真性平生所見唯萎枯相傳尤物不離土畏冷那得来三吳顧家傳来三四株桂林翠幄森森殊逺人無憑未敢信持問閩士咸驚呼還聞纍纍生數子絳綃裹玉分明是未論香色果如何只說形模已珍美千載空流北客涎一朝忽落饞夫齒白圖蔡譜漫誇張文飾寧如親目視飽啖只於鄉里足鮮𡮢漸去京師邇不須更作
嶺南人只恐又無天下痏朝来自訝還自疑事出非常有如此雖云逺附商船達不謂滋培遂生活始知生物無近逺故應好事能回斡卉物聊占地氣遷造化竟為人事奪仙人本是海山姿從此江鄉亦萌蘖由来沃衍說吾鄉異品珍𡮢曾不乏不緣此物便增重無乃人心貴希濶福山楊梅洞庭柑佳名乆已擅東南風情氣味不相下稱絶今兼荔子三　黄謙〈荔支篇〉江南五月海氣熱南國荔子垂堪折裊裊溪風散麝香𡨋㝠山雨流
猩血飛樓清簟留衆賔屠羊貰酒酬芳辰黄頭奴摘登君席四座果核難為鄰朱櫻非貴馬乳非珍頓令玉液生口角何怪驛騎飛紅塵紅塵赤日驪山路天梯石棧年年度但博玉環嬌勝花寧問丁夫汗如注鸞旂西指愁逺天斷腸回首各風煙馬嵬新魂忽寂滅涪州舊𣗳空駢鮮君不見汴州艮嶽花石岡朝為逰苑暮淒凉　朱季和〈題宋氏荔支〉蔡公譜張老圖宋香品第世絶殊亭亭嘉植榮且敷巢兵欲斫炊行厨王媪抱𣗳命與俱
尤物幸爾留根株宋氏老人八十餘得之即此營世居五百餘禩枝葉舒清隂如幄垂庭除薰風時来蘭麝如赤日照耀珊瑚珠桃紅籠出白雪膚斧㾗著核留真模異香竒味天下無有孫文用羙且都撫之愛䕶如瓊琚故家喬木多摧枯雲仍世守應無虞　林希哲〈題宋氏荔支〉吾莆名果鮮荔支君謨有譜世所知陳紫方紅固為貴宋香品彚尤珍竒六月炎歊日正長纍纍緑葉垂絳囊薰風微度疎林晚比鄰猶覺聞清香核上儼若斤
斧㾗兹事竒怪難評論云是當年巢冦亂欲代其枝投㸑焚皤皤老嫗以身庇天然幻出斯靈異至今又歴數百年後人培植當留意　謝肇淛〈食火山荔支次王龜齡韻〉天香國色奪燕支妝鏡臺前哦新詩纖纖素手為君擘翠袖紅繒䨇𨷵竒吳中楊梅色如土仙種應須出懸圃冰雪曾看工史圖姓名盡入端明譜四月五月紅滿山未采百鳥不敢先先鋒一出便壓市明珠已引饞龍涎投老菟裘計未果莫惜銅錢沽百顆蘧然一覺心
清凉卧㸔疎楊度螢火　陳伯孺〈餉滿林香荔支同賦柏梁體〉六月七月苦煩蒸袒衣跣足頭鬅鬙病肺消渇同茂陵故人相遺玉壺冰函開未開香騰騰黄衣緑鬟嬌自矜廣顙豐頤薄如繒輕綃初觧脂膚凝甘液沁口不可勝方山此種天下稱浮江百里青絲縢香色雖減猶崚嶒野人雄饕擅絶能斯須劈盡玉山崩敲詩莫厭挑殘燈浮生踪跡殊無恒　徐𤊹〈食火山荔支同用王梅溪韻〉昨夜聚首餐荔支狂来五字哦新詩今辰翠籠
又擎到别有一種尤珍竒根株藝植同一土易熟離離滿園圃本支已識分廣南不待按圖翻舊譜異名嘉實雖滿山定讓此品来争先𡮢新既喜早一月氷盤擘啖流饞涎乍食無多腹不果三百青銅沽百顆相期同到鳯凰岡天柱梢頭赤如火　〈再次王梅溪前韻〉日長竹枕頭懶支飽食細誦龜齡詩四百年中幾人和句法難比前賢竒粤南有種到閩土栽種得宜推老圃笑殺永嘉韓彦直如許木奴亦作譜竊幸閒身居故山得食豈
必論後先吾儕愛嗜同沆瀣俗輩忌食寧流涎今兹結盟訂已果更賽瓊丸闘珠顆陳紅江緑熟尚遲莫笑饞夫急如火　〈過在杭積芳亭適伯孺送方山滿林香至〉積芳亭外將斜舂科頭箕踞當長松敲門傴僂来老農一肩翠籠遥函封葢頭新葉青茸茸此種産自五虎峰纍纍千顆香氣濃剖開瓊液凉心胸桂林鑛玉并金鐘夙稱異品今凡庸嬌如窺簾少女容黄衣縁裏光重重微風披拂林杪衝隔墻悞殺尋花蜂雄饕勇噉皆可供
鼓腹不用營朝饔　俞安期〈曹能始荔閣噉荔子歌〉曹園古荔滿林壑中連䨇𣗳如團幕間葉紛疑火齊生垂枚定道紅星落主人抗樹起髙閣荔子環如挂瓔珞紺紫纍纍髙下懸朱丹㸃㸃東西錯千枚任摘雕䦨前金盆沃浸青琳泉香觸何知屢嚥唾口饞便覺䨇流涎須叟裂却丹霞殻剖出冰肌皎于玉薄綃淺綘卸中衣滑澤光瑩恣餐足牙後深甘玉女肪喉間不饜楊妃肉一時遽盡三百枚通靈已覺成仙胎毛髄初疑換丹藥羽
翰輙欲升瑶臺漳州大橘大如盎甘羙不如何足想吳越楊梅豈乏甘較之仙味寧不慙龍眼猶令奴作匹其餘瑣瑣安足述海内如推百果王鮮食荔支終苐一
子／醫家／御定佩文齋廣群芳譜／木譜　卷六十八至卷八十一／卷七十三　桐／彚考(P.3-1)..[文淵閣四庫全書本]
〔彚考〕
〔增〕《書．禹貢》嶧陽孤桐　〔傳〕孤特也嶧山之陽特生桐中琴瑟
〔原〕《詩．鄘風》椅桐梓漆爰伐琴瑟　〈大雅〉梧桐生矣于彼朝陽〔注〕梧桐不生山岡太平而後生朝陽
〔增〕《禮記．月令》季春之月桐始華
〔原〕《禮記．雜記》杵以梧　《孟子》拱把之桐梓人苟欲生之皆知所以養之者
〔增〕《史記．晉世家》成王與叔虞戲削桐葉為珪以與叔虞曰以此封若史佚因請擇日立叔虞成王曰吾與之戲耳史佚曰天子無戲言言則史書之禮成之樂歌之于
是遂封叔虞于唐　《後漢書．蔡邕傳》邕在吳吳人有燒桐以㸑者邕聞火裂之聲知其良木因請而裁為琴果有美音而其尾猶焦故時人名曰焦尾琴焉　《西南夷傳》哀牢夷有梧桐木華績以為布　《晉書．張華傳》吳郡臨平岸崩出一石鼓槌之無聲帝以問華華曰可取蜀中桐材刻為魚形扣之則鳴矣于是如其言果聲聞數里
〔原〕《晉書．苻堅載記》堅以姜宇為前將軍與苻琳率衆三萬擊慕容冲于灞上為冲所敗冲遂據阿房城初
長安謠曰鳳凰鳳凰止阿房堅以鳳凰非梧桐不棲非竹實不食乃植桐竹數十萬株于阿房城以待之冲小字鳳凰至是入止阿房城焉
〔增〕《魏書．彭城王勰傳》高祖與侍臣升金墉城顧見堂後梧桐竹曰鳳凰非梧桐不棲非竹實不食今梧桐竹並茂詎能降鳳乎勰對曰鳯凰應徳而來豈竹梧桐能降高祖曰何以言之勰曰昔在虞舜鳳凰來儀周之興也鸑鷟鳴于岐山未聞降桐食竹高祖笑曰朕亦未望降之也後宴侍臣於清徽
堂日宴移于流化池芳林之下高祖仰觀桐葉之茂曰其桐其椅其實離離豈弟君子莫不令儀今林下諸賢足敷歌詠遂令黄門侍郎崔光讀暮春羣臣應詔詩　《北史．李元忠傳》元忠甚工彈彈桐葉常出一孔擲棗栗而彈之十中八九
〔原〕《唐書．李泌傳》徳宗在奉天召泌赴行在時李懐光叛嵗有蝗旱議者欲赦懐光帝博問羣臣泌破一桐葉附使以進曰陛下與懐光君臣之分不可復合如此葉矣繇是不赦
〔增〕《宋史．五行志》治平
四年六月汀州進桐木板二有文曰天下太平　《山海經》虢山其下多桐椐　《穆天子傳》是日天子鼓道其下而鳴乃樹之桐〔注〕桐亦響木　《管子》五沃之土其木宜桐
〔原〕《莊子》空門來風桐乳致巢
〔增〕《列子》人有枯梧樹者其隣父言枯梧之樹不祥其隣人遽而伐之隣人父請以為薪其人乃不悦曰隣人之父徒欲為薪而教吾伐之也與我隣若此其險豈可哉
〔原〕《淮南子》梧桐斷角馬氂截玉
〔增〕《淮南子》桐木成雲〔注〕取十石瓮滿
以水置桐其中蓋之三四日氣如雲作　智者有所不及故桐不可以為弩　以巨斧擊桐薪不待利日良時而後破之加斧桐薪之上而無人力之奉雖順招搖刑徳而不能破無其勢也　《新書》懸弧之禮東方之弧以梧梧者東方之草春木也　《風俗通》梧桐生于嶧陽山巖石之上采東南孫枝為琴聲清雅　《伏䖍古今注》昭帝丹鳳二年馮翊人獻桐枝長六尺九枚枚一葉也　《楚辭注》梧桐春榮陽木也　《新論》神農黄帝削桐為琴
《論衡》李子長為政欲知囚情刻桐象囚形鑿地為坎臥木囚其中囚若正木囚不動若有𡨚木囚動出蓋人之精誠著木人也
〔原〕《易緯》桐枝濡毳而又空中難成易傷須成氣而後華　《禮斗威儀》君乘火而王其政平梧桐為常生　《瑞應圖》王者任用賢良則梧桐生于東廂　《遁甲書》梧桐不生則九州異
〔增〕《西京雜記》上林苑桐三椅桐梧桐荆桐　五柞宫西有青梧觀觀前有三梧桐𣗳　《晉宫閣名》華林園青白桐三株　《廣志》驃
國有白桐木其葉有白毳取其毳淹漬緝織以為布　《華陽國志》益州有梧桐木其華采如絲人績以為布名曰華布　《南越志》青桐華頗似木綿而輝薫過之　《安成記》府君諱保如令樹梧于苞兩邊柯葉菴藹炎暑為之清凉百姓列宅其間　《鄒山記》鄒山古之嶧陽魯穆公改為鄒今鄒山嶧陽猶多桐樹　《齊春秋》豫章王于郊起山列種桐竹號為桐山武帝幸之置酒為樂　《齊地記》城北十五里有桐臺即桐宫　《水經注》浦陽江自
𡻻山東北逕太康湖車騎將軍謝𤣥田居所在於江曲起樓樓側悉是桐梓森聳可愛居民號為桐亭樓　《顔氏家訓》或有諱桐者呼梧桐樹為白鐵𣗳便似戲笑耳
〔原〕《異苑》句章吳平州門前忽生一株青桐樹上有謠歌之聲平惡而伐之平隨軍北行首尾三載死桐歘自還立於故根上聞聲樹巔空中歌曰死樹今更青吳平尋當歸適聞伐此樹已復有光輝平尋歸如鬼謠　《述異記》梧桐園在吳夫差舊國一名琴川梧園在句容縣
傳曰吳王别館有楸梧成林焉古樂府云梧宫秋吳王愁是也
〔增〕《遊山記》吹臺有高桐皆百圍嶧陽孤桐方此為劣　《隋唐嘉話》唐初宫中少𣗳孝仁后命種白楊謂何力曰此𣗳易長三數年間宫中可得隂映何力一無所應但誦古詩云白楊多悲風蕭蕭愁殺人意謂此是塚墓間木非宫中所宜種孝仁遽令拔去更樹梧桐也　《尚書故實》李汧公取桐孫之精者雜綴為琴謂之百衲琴
〔原〕《酉陽雜俎》厯城房家園齊博陵君豹之山
池其中雜樹森竦曾有人折其桐枝者公曰何為傷吾鳳條自後人不復敢折
〔增〕《酉陽雜俎》大興善寺東廊之南素和尚院庭有青桐四株素之手植元和中卿相多遊此院桐至夏有汗汚人衣如輠脂不可浣昭國東門鄭相常與丞郎數人避暑惡其汗謂素曰弟子為和尚伐此樹各植一松也及暮素戲祝𣗳曰我種汝二十餘年汝以汗為人所惡來嵗若復有汗我必薪之自是無汗　南中桐花有深紅色者　臨瀨西北有寺寺僧
智通常持法華經入禪每宴坐必求寒林静境殆非人所至經數年忽夜有人環其院呼智通至曉聲方息厯三夜聲侵户智通不耐應曰汝呼我何事可入來言也有物長六尺餘皁衣青面張目巨吻見僧初亦合手智通熟視良久謂曰爾寒乎就是向火物亦就坐智通但念經至五更物為火所醉因閉目開口據爐而鼾智通覩之乃以香匙舉灰火寘其口中物大呼起走至閫若蹶聲其寺背山智通及明視蹶處得大皮一片登山尋
之數里見大青桐樹梢已童矣其下凹根若新缺然僧以木皮附之合無蹤隙其半有薪者創成一蹬深六寸餘蓋魅之口灰火滿其中火猶熒熒智通焚之其怪自絶　《十道志》桐廬縣吳黄武四年置以桐溪側有大桐樹垂條偃蓋傍䕃數畝逺望似廬因謂之桐廬
〔原〕《本事詩》蜀𠉀繼圖倚大慈寺樓偶飄一大桐葉上有詩云拭翠斂蛾睂為鬱心中事搦管下庭除書作相思字此字不書石此字不書紙書向秋葉上願逐秋風起天下
有心人盡解相思死天下負心人不識相思意有心與負心不知落何地後數年繼圖卜任氏為婚始知字出任氏
〔增〕《高僧傳》僧瑜幼入釋門擔薪欲焚身以宋孝建中集薪為龕請僧設齋禮别而入火中經三日而瑜房内忽生䨇桐𣗳根枝豐茂鬱翠非常道輩異之號為䨇桐沙門
〔原〕《清異録》同州郃陽縣劉靖家兄弟同居宅邊榆𣗳上生桑西廊梧桐上生榖枝明年墳中白楊生檜並鬱茂鄉人號榆為義祖桐為小義楊為義孫縣
令出官錢為修三義亭　《北夢瑣言》王義方初拜御史置宅酬直訖數日忽對賔朋指庭中青桐一䨇曰此忘酬直召宅主付錢四千　《搢紳脞説》顧况于御溝流水上得一桐葉有詩云一入深宫裏年年不見春聊題一片葉寄與有情人况亦題葉于流泛之後十餘日况又得一詩以荅况者　《集仙傳》吕洞賔題汴都峩睂院云明月斜秋風冷今夜故人來不來教人立盡梧桐影　《揮麈前録》自祖宗以來故家以眞定韓氏為首忠憲公
家也居京師庭有桐木都人以桐樹目之以别相韓焉相韓則魏公家也　《洞天清録》桐木年久木液去盡紫色透裏全無白色更加細密方稱良材　《龍門山記》徐童觀多桐木花其花清香襲人其子碧可染青碧色若移植他處則不活　《埤雅》詩曰湛湛露斯在彼杞棘愷悌君子莫不令徳其桐其椅其實離離愷悌君子莫不令儀杞棘剛木故詩以况令徳椅桐柔木故詩以况令儀
〔增〕《古琴疏》吳叔治夏日納凉門外時聞桐𣗳下有
琴聲後一人請以五百金買此樹叔治曰金欲得耳苐吾自以口就食即見此樹今何忍伐之後叔治出為北海主簿歸已為族人賣去久之其人以二琴至示叔治一曰隂姬一曰陽娃不加少漆斵磨光毫其文宛然各有仙女弄琴之狀云凉天月夜不鼓而自鳴請留其一以一相報叔治不受　《丹鉛總録》凡木本實而末虛惟桐反之試取小枝削之皆堅實如蠟而其本皆虚故世所以貴孫枝者貴其實也
〔原〕《滇南雜記》永昌有梧桐
子比中州者形頗長大者幾可當蓮實過永昌亦不可得　《已瘧編》張士傑客壽陽被酒厯淮陽濱入龍祠見後帳龍女塑像甚美乃取桐葉題詩投帳中云我是夢中傳彩筆書于葉上寄朝雲忽見一舍有美女士傑徑詣置酒女吟曰落帆且泊小沙灘霜月無波淮上寒若向江湖得消息為傳風水到長安士傑昏醉既醒孤坐于廟門之右小女奴曰娘子傳語還君桐葉勿復置念
〔增〕《一統志》桐君山在桐廬縣東二里相傳昔有異人
于此山採藥求道結廬于桐木下人問其姓則指桐以示之因號為桐君山
子／醫家／御定佩文齋廣群芳譜／藥譜　卷九十三至卷一百／卷九十五　當歸等／鬱金／集藻／賦(P.23-2)..[文淵閣四庫全書本]
〔賦〕
〔增〕漢朱公叔〈鬱金賦〉歲朱明之首月兮歩南園以迥眺覽草木之紛葩兮美斯華之英妙布綠葉而挺心吐芳榮而發曜衆華爛以俱發鬱金邈其無雙比光榮於
秋菊齊英茂乎春松遠而望之粲若羅星出雲垂近而觀之煜若丹桂曜湘涯赫乎扈扈萋兮猗猗清風逍遥芳越景移上灼朝日下映蘭池覩兹榮之瑰異副歡情之所望折英華以飾首曜靜女之儀光瞻百草之青青羌朝榮而夕零美鬱金之純偉獨彌日而久停晨露未晞微風肅清增妙容之美麗發朱顔之熒熒作椒房之珍玩超衆葩之獨靈　晉傅元〈鬱金賦〉葉萋萋兮翠青英藴藴而金黃樹晻藹以成䕃氣芬馥而含芳凌蘇合
之殊珍豈艾納之足方榮曜帝㝢香播紫宫吐芬揚烈萬里望風
集／總集／文選／卷第十九　賦癸／情／宋玉高唐賦　并序(P.875)
於是水蟲盡暴，乘渚之陽。水蟲，魚鼈之屬，驚而陸處。方言曰：曬，暴也，蒲卜切。巫山所臨之渚，陽，水北也，暖故魚鼈游焉。黿鼉鱣鮪，交積縱橫。振鱗奮翼，蜲蜲蜿蜿。中阪遙望，謂張其鱗甲。翼，魚腮邊兩鬣也。蜲蜲蜿蜿，龍蛇之貌。上言水中蟲盡暴，總色說之。中，阪之中，猶未至山頂。蜲，於危切。蜿，於袁切。玄木冬榮。煌煌熒熒，奪人目精。爛兮若列星，曾不可殫形。榛林鬱盛，葩華覆蓋。雙椅垂房，糾枝還會。煌煌熒熒，草木花光也。榛林，栗林也。葩，花。栗花長與葉間生，自相覆蓋也。雙椅，椅，桐屬也。垂房，花作房生也。房，椅實也。還會，交相也注「交相也」　案：「交相」當作「相交」。各本皆倒。。糾枝，枝曲下垂也。毛詩曰：其桐其椅。注：椅，梧屬。爾雅曰：下句曰糾注「毛詩曰」下至「下句曰糾」　袁本、茶陵本無此十八字。。徙靡澹淡，隨波闇藹。徙靡，言枝往來靡靡然。澹淡，水波小文也。闇藹者，言木蔭水波，闇藹然也。東西施翼，猗狔豐沛。東西施翼者，謂樹枝四向施布，如鳥翼然。言東西，則南北可知，其林木多也。猗狔，柔弱下垂貌注「柔弱下垂貌」　袁本、茶陵本無「下垂」二字。。漢書，大人賦：猗狔以招搖注「漢書大人賦猗狔以招搖」　袁本、茶陵本無此十字。。猗，於宜切。狔，於危切。綠葉紫裹，丹莖白蔕丹莖白蔕　何校云「丹」一作「朱」，陳同。案：袁本、茶陵本「丹」作「朱」也。。裹，猶房也，古臥切。纖條悲鳴，聲似竽籟。清濁相和，五變四會。左氏傳，晏子曰：先王和五聲也，清濁小大以相濟也。吹小枝則聲清，吹大枝則聲濁。五變，五音皆變也。禮記曰：聲相應故生變，變成方謂之音。四會，四懸俱會也。又云：與四夷之樂聲相會也。感心動耳，迴腸傷氣。孤子寡婦，寒心酸鼻。言上諸聲能迴轉人腸，傷斷人氣。禮記王制曰：小而無父謂之孤。寒心，謂戰慄也。酸鼻，鼻辛酸淚欲出也。長吏隳官，賢士失志。尚書曰：股肱惰哉，萬事注「惰哉萬事」　袁本、茶陵本無此四字。案：此二本脫。隳哉。孔安國曰：隳，廢也，許規切。失其本志，不知所為。愁思無已，歎息垂淚。
集／總集／文選／卷第二十五　詩丁之一／贈答三／謝宣遠答靈運(P.1189)
答靈運五言
謝宣遠
夕霽風氣涼，閑房有餘清。何敬祖雜詩曰：閑房來清氣。呂氏春秋曰：冬不用翣，清有餘也。開軒滅華燭，月露皓已盈。軒，牕也。蜀都賦曰：高軒以臨山注「高軒以臨山」　案：「高」上當有「開」字。各本皆脫。。秦嘉贈婦詩曰：飄飄帷帳，熒熒華燭。獨夜無物役，寢者亦云寧。孫卿子曰：是謂以己為物役也。忽獲愁霖唱，懷勞奏所成。靈運愁霖詩序云：示從兄宣遠。歎彼行旅艱，深茲眷言情。魏文柳賦曰：行旅仰而迴眷。毛詩曰：眷言顧之。伊余雖寡慰，殷憂暫為輕。長門賦曰：伊余志之懷慢愚注「伊余志之懷慢愚」　袁本、茶陵本「之」下無「懷」字，「愚」下有「兮」字，是也。又茶陵本「志」作「懷」，亦誤。。韓詩曰：耿耿不寐，如有殷憂。牽率詶嘉藻，長揖愧吾生。左氏傳，智伯曰：牽率老夫，以至于此。文賦曰：嘉藻麗之彬彬。漢書曰：酈食其長揖不拜。陸機贈潘岳詩曰：僉曰吾生，明德惟允。
集／總集／文選／卷第三十四　七上／七上／曹子建七啟八首　并序(P.1576)
鏡機子曰：「既游觀中原，逍遙閑宮，情放志蕩，淫樂未終。亦將有才人妙妓，遺世越俗。漢書曰：傅昭儀少為才人。韋昭曰：才，伎人也。廣雅曰：遺，離也。揚北里之流聲，紹陽阿之妙曲。史記曰：紂使師涓作新淫之聲，北里之舞，靡靡之樂。淮南子曰：夫歌采菱，發陽阿，鄭人聽之，不若延靈以和注「鄭人聽之不若延靈以和」　陳云「鄭」，「鄙」誤。「靈」，「露」誤，是也。各本皆譌。。爾乃御文軒，臨洞庭。文，畫飾也。軒，殿檻也。洞庭，廣庭也。尸子曰：文軒無四寸之鍵則車不行。莊子曰：黃帝張咸池之樂於洞庭也。新語曰：高臺百仞，文軒彫窗也注「軒殿檻也」又「新語曰高臺百仞文軒彫窗也」　陳云「文軒猶彫軒耳」。「殿檻」之釋與「新語」一條，皆屬誤贅。今案：此注與中引尸子「文軒」義乖，陳說近之。但各本盡然，未審所誤果當若何也。。琴瑟交揮，左篪右笙。廣雅曰：揮，動也。毛萇詩傳曰：竹曰篪。鍾鼓俱振，簫管齊鳴。廣雅曰：振，動也。毛詩曰：簫管備舉。然後姣人乃被文縠之華袿，振輕綺之飄颻。毛詩曰：佼人僚兮。劉熙釋名曰：婦人上服謂之袿。戴金搖之熠燿，揚翠羽之雙翹。宋玉諷賦曰：主人之女，垂珠步搖，來排臣戶。西京雜記曰：趙飛燕為皇后，其弟上遺黃金步搖。毛萇詩傳曰：熠燿，鮮明也。司馬彪續漢書曰：皇太后入廟，先為花勝，上為鳳凰，以翡翠為毛羽。王逸楚辭注曰：翹，羽名也。揮流芳，燿飛文。韓康伯周易注曰：揮，散也。歷盤鼓，煥繽紛。張衡舞賦曰：般鼓煥以駢羅。長裾隨風，悲歌入雲。列子曰；薛談學謳於秦青，辭歸，青餞於郊，撫節悲歌，響遏行雲也。蹻捷若飛，蹈虛遠蹠。廣雅曰：趫，趨行
也。今為蹻，古字無定也。廣雅曰：蹠，履也。凌躍超驤，蜿蟬揮霍。楚辭曰：超驤推阿。西京賦曰：跳丸劍之揮霍也。翔爾鴻翥，濈然鳧沒。爾雅曰：翥，舉也。濈，疾貌也。濈，側立切。縱輕體以迅赴，景追形而不逮。西京賦曰：紛縱體而迅赴。不逮，言疾也。韓子曰：形影相應而生。飛聲激塵，依違厲響。七略曰：漢興，善歌者魯人虞公，發聲動梁上塵。依違，猶徘徊也。楚辭曰：余思舊鄉心依違。才捷若神，形難為象。舞賦曰：彷彿神動。又曰：不可為象也。於是為歡未渫，白日西頹。東都賦曰：士怒未渫。方言曰：渫，歇也。楚辭曰：日杳杳以西頹。散樂變飾，微步中閨。玄眉㢮兮鉛華落，收亂髮兮拂蘭澤，鉛華，已見洛神賦。蘭澤，已見上文也。形媠服兮揚幽若。說文曰：媠，南楚之外謂好也。媠，湯火切。紅顏宜笑，睇眄流光。楚辭曰：既含睇兮又宜笑。王逸曰：睇，微眄貌。時與吾子，攜手同行。毛詩曰：惠而好我，攜手同行也。踐飛除，即閑房。司馬彪上林賦注曰：除，樓陛也。華燭爛，幄幙張。秦嘉贈婦詩曰：飄飄帷帳，熒熒華燭。左氏傳曰：子產以幄幙行。動朱脣，發清商。舞賦曰：動朱脣。神女賦曰：朱脣的其若丹。宋玉笛賦曰：吟清商，追流徵也。揚羅袂，振華裳。九秋之夕，為歡未央。九秋之夕，言其長也。古樂府有歷九秋、妾薄相行。蘇武詩曰：懽樂殊未央。此聲色之妙也，子能從我而游之乎？」玄微子曰：「予願清虛，未暇此遊也。」
集／總集／文選／卷第三十八　表下／表下／任彥昇為蕭揚州薦士表(P.1742)
前晉安郡候官令東海王僧孺，年三十五，字僧孺，理尚棲約，思致恬敏。劉璠梁典曰：王僧孺，字僧孺，東海郯人。六歲解屬文。梁興，除鎮軍記室，稍遷蘭陵太守，卒於諮議。既筆耕為養，亦傭書成學。東觀漢記曰：班超家貧，為官傭寫書，投筆嘆曰：丈夫獨不效傅介子立功絕域之地以封侯，安久筆耕乎！東觀漢記，耕注「東觀漢記耕」　袁本、茶陵本無「漢」字。或
為研。范曄漢書曰注「范曄漢書曰」　何校「漢」上添「後」字，是也。各本皆脫。：班超為官傭書以供養。吳志曰：闞澤，字德潤，會稽人。家世農夫，至澤好學，無以資，常為人傭書，以供紙筆，所寫既畢，誦讀亦徧。至乃集螢映雪，編蒲緝柳。檀道鸞晉陽春秋曰注「晉陽春秋曰」　袁本無「春」字是也。。茶陵本亦衍。何校「晉」上添「續」字，同前。：車胤，字武子，學而不倦。貧不常得油，夏月則練囊盛數十螢火，以夜繼日焉。孫氏世錄曰：孫康家貧，常映雪讀書，清介交遊不雜。漢書曰：路溫舒取澤中蒲截為牒，編用寫書。楚國先賢傳曰：孫敬到洛，在太學左右一小屋安止母，然後入學。編楊柳簡以為經。先言往行，人物雅俗，易曰：君子多識前言往行，以畜其德。孫綽子，或問人物，曰：察虛實，審真偽，斷成敗，定終始，斯可謂之人物矣。雅俗，已見范雲讓表。甘泉遺儀，南宮故事，胡廣漢官制度曰：天子出，車駕次第，謂之鹵簿。長安時，出祠天於甘泉用之。名曰甘泉鹵簿。范曄後漢書曰：鄭弘為尚書令，弘前後所陳，有補益，著之南宮，以為故事。畫地成圖，抵掌可述。漢書，張安世子千秋為中郎將，將兵擊烏桓還，謁大將軍霍光，問戰鬭方略，山川形勢，千秋口對兵事，畫地成圖，無所忘失。戰國策曰：蘇秦說趙王，抵掌而言。豈直鼮廷鼠有必對之辯，竹書無落簡之謬。摯虞三輔決錄注曰：竇攸舉孝廉，為郎。世祖大會靈臺，得鼠如豹文，熒熒光澤，世祖異之，以問群臣，莫能知者。攸對曰：鼮鼠也。詔問何以知之，攸對曰：見爾雅。詔案秘書，如攸言，賜帛百匹。張騭文士傳曰：人有嵩山下得竹簡一枚，兩行科斗書，人莫能識。張華以問束皙，皙曰：此明帝顯節陵策文。驗校果然。朝廷士庶，皆服其博識。暕坐鎮雅俗，弘益已多；僧孺訪對不休，質疑斯在。班固漢書，董仲舒述曰：讜言訪對，為世純孺。太玄經曰：爰質所疑。宋衷曰：質，問也。並東序之秘寶，瑚璉之茂器。書曰：大玉、夷玉、天球、河圖，在東序。典引曰：御東序之祕寶。論語，子貢問曰：賜也何如？子曰：汝器也。曰：何器也？曰：瑚璉也。誠言以人廢，而才實世
資。論語，子曰：君子不以言舉人，不以人廢言注「論語子曰」下至「不以人廢言」　袁本此十六字作「不以人廢言已見上文」九字。茶陵本複出。非。。解嘲曰：鄒衍頡頑而取世資。班固漢書翟方進述曰：用合時宜，器周世資。臨表悚戰，猶懼未允，不任下情。云云。
集／總集／漢魏南北朝墓誌彙編／北魏／劉華仁墓誌銘　正光二年三月十七日／銘文(P.122)
【銘文】大魏正光二年歲在辛丑，三月己巳朔，」十七日乙酉。魏宮品一太監墓誌銘」監諱字華仁，定中山人也，故太原太守」劉銀之孫，深澤、北平二縣令劉之女。」家門傾覆，幼履宮庭，冥因有期，蒙遭蘇門之業。稟性聰叡，忤懷曉就，志密心恭，」蒙馳紫幄。積懃累効，款策四紀，寵賞無」愆之戾，賜宮典稟大監。春秋六十有二，」春正月，卒於洛陽宮。內愍宿心，持旨贈第一品。春三月，遷窆於陵山。轜車」葬具，增加千數，吉凶雜樂，隊送終宅。同火人內傅母遺女，痛念松年之契，悲悼感結，故刊玄石，述像德音。其辭曰：」照照蘭蕙，熒熒獨芳，臨霜吐馥，冬年表香。金菊易摧，不能永康，人何不壽，一旦」乖堂。永辭人壤，褰步他鄉，親悲號哭，涕淚月將。刊石玄記，千載銘章。」大魏正光二年三月十七日造。北京圖書館藏拓
集／總集／漢魏南北朝墓誌彙編／北魏／張安姬墓誌銘　正光二年三月廿九日／銘文(P.123)
【銘文】大魏正光二年歲在辛丑，三月己巳朔，」廿九日丁酉。宮第一品張墓誌銘」諱字安姬，兗東平人也。故兗州刺史張基之孫。濟南太守張憘之女。年十三，因」遭羅難，家戮沒宮。年廿，蒙除御食監。厲」心自守，莅務有稱。後除文繡大監，於時」度當明件。上知其能，復除宮作司。春秋」六十有五，因抱纏疹，綢繆彌久，醫寮白」方，轉加增惙。昊天不弔，奄焉上世。春二」月，卒於洛陽宮。內愍宿懃，旨贈第一」品。春三月遷窆於陵山。鳴奏樂，隊送」終宅。親爨悲悼，痛念心髓。形去響無，刊石述音。其辭曰：」熒熒蘭蕙，其華美矣，獨穎芳臻，茂而不」始。如何生世，奄乖人理，親號躃踊，五內」摧圯。故刊玄石，銘著千紀。北京圖書館藏拓
集／總集／漢魏南北朝墓誌彙編／北魏／魏故使持節侍中司空尚書左僕射驃騎大將軍徐州刺史王誦公墓誌銘　建義元年七月廿七日／銘文(P.241)
【銘文】魏故使持節侍中司空尚書左僕射驃騎大將軍徐州刺史王公墓誌銘」祖奐，齊尚書左僕射鎮北將軍雍州刺史。」父融，給事黃門侍郎東宮中庶子。」公諱誦，字國章，徐州琅邪臨沂人。導遙源於神跡，啟盛冑於仙儲，洪流與江河并逝，峻」峰共嵩岱爭聳。離翦擅於興秦，吉駿稱乎隆漢，積
仁義而為門，累台槐而成族。八世祖」丞相文獻公，德邁五臣，功齊十亂。迺祖司徒，師表雅俗。高祖特進，羽儀冠冕。祖僕射使」君，器惟瑚璉，才實經邦。考黃門使君，民之秀極，物之領袖。公膺慶積善，資靈川岳，遠大」表自觿辰，珪璋發乎綺歲。年甫十二，備遭荼蓼，泣血孺慕，幾於毀滅，寅門之慟，不曰是」過。既面告靡依，趨庭闕範，勉躬砥礪，動不逾節。處家雍穆為本，治身恭儉自居，敏學同」於生知，好善由乎不及。於是徽譽藉甚，親朋揖慕。值齊季道銷，天下競逐，懼比屋之禍，」求息肩之地，遂尊卑席卷，投誠魏闕。解褐員外散騎侍郎司徒主簿。仍轉府屬，遷司空」諮議參軍通直散騎常侍領汝南王友。復為司徒諮議，加前將軍。旬日除光祿大夫，諮」議如故。俄解諮議，領散騎常侍。公道兼大小，才允出內，凡所經涉，并樹聲芳。正光之末，」燕薊多虞，兵民叛命，威懷邊服，諒難其舉，以本官行幽州事。下車裁化，褰帷求瘼，剛柔」迭用，寬猛兼治，無待期月，能聲是著。仍除左將軍幽州刺史。屬石渠闕寄，讎校佇司，稽」古之選，僉議惟允，乃徵公為秘書監。折轅初屆，承明始謁，於日即兼度支尚書，又兼都」官，尋正除度支。雖平叔之贊正本，茂先之居禮閣，弗是過也。瑣門清切，任亞衡宰，自非」時宗戚右，罔或斯授。以公為平南將軍光祿大夫給事黃門侍郎。俄遷鎮軍將軍金紫」光祿大夫，黃門如故。公自居近侍，星紀逾周，非王事職司，未嘗橫有干攬，諸所薦拔，皆」是世彥時華。雖寵任日隆，謙光彌至，早多嬴恙，少慕栖偃，難進好止，非為假飾，觸鱗之」請雖屢，丘壑之志未從。嗚呼天道，福善褰應，崐岫摧峰，鄧林禠萼，衣冠罔庇，縉紳奚仰。」春秋卌有七，以魏建義元年歲在戊申四月十三日薨于
洛陽。粵七月丙辰朔廿七日」壬午祔葬芒阜之隈。有詔追贈使持節侍中司空公尚書左僕射驃騎大將軍都督」徐州諸軍事徐州刺史。惟公風神峻傑，容止可觀，體苞舒卷，識洞機寂。孤情與青松比」秀，逸韻將白雲共遠，譬崐玉之為潤，等冬冰而成潔。矧可謂世之模楷，朝之棟樑者歟。」弟衍，戀儀形之方閟，悲縑竹之難久，謹序遺行，寄之鐫勒。撫軍將軍頓丘李獎，投分有」素，藻贍當時，輙憑以為銘。庶可述不朽之鴻烈，申陟崗之永思。其詞曰：」翦離上將，駿崇公卿，爰及東晉，莫之與京。篤生夫子，弱冠知名，亦既來仕，實惟朝榮。紫」綬金章，班條擁節，外參八元，內居喉舌。民詠來蘇，遠至邇悅，鑒同水鏡，清如冰雪。性愛」林泉，情安貧苦，退食自公，優遊環堵。散書滿筵，交柯蔽戶，一時無雙，當求於古。嗟嗟鬼」神，悠悠天道，徒獲令名，終不壽考。熒熒春芝，奄同霜草，誰言福謙，豈錫難老。昔忝光祿，」及子同官，玄冬永夜，耳語交歡。奠案不食，實忘饑寒，願言思此，痛切心肝。悲風動旆，嘶」馬飛輪，北臨芒阜，南望穀濱。幽扉暫掩，几帳虛陳，痛哉北地，瘞我良人。北京圖書館藏拓
史／正史／史記／世家　凡三十卷／卷四十三　趙世家第十三(P.1779)..[底本：金陵書局本]
十六年，秦惠王卒。王遊大陵。他日，王夢見處女鼓琴而歌詩曰：「美人熒熒兮，顏若苕之榮。[一]【集解】綦毋邃曰：「陵苕之草其華紫。」　【正義】苕音條。毛詩疏云：「苕，饒也。幽州謂之翹饒。蔓似䝁豆而細，葉似蒺䔧而青，其華細綠色，可生食，味如小豆藿也。」又本草經云：「陵苕生下溼水中，七八月生，華紫，草可以染帛，煮沐頭，髮即黑也。」命乎命乎，曾無我嬴！」[二]【集解】綦毋邃曰：「言有命祿，生遇其時，人莫知己貴盛盈滿也。」　【正義】按：命，名也。嬴，姓嬴也。言世眾名其美好，曾無我好嬴也。重言「名乎」者，以談說眾也。異日，王飲酒樂，數言所夢，想見其狀。吳廣聞之，因夫人而內其女娃嬴。[三]【集解】方言曰：「娃，美也。吳有館娃之宮。」孟姚也。[四]【集解】徐廣曰：「古史考云內其女曰娃。」　【索隱】孟姚，吳廣女也。廣，舜之後，故上文云「余思虞舜之勳，故命其冑女孟姚以配而七代之孫」是已。然舜後封虞，在河東大陽山西上虞城是，亦曰吳城。虞吳音相近，故舜後亦姓吳，非獨太伯、虞仲之裔。孟姚甚有寵於王，是為惠后。
史／正史／晉書／志　凡二十卷／卷十二　志第二　天文中／雜星氣／客星(P.328)..[底本：金陵書局本]
客星
張衡曰：「老子四星及周伯、王蓬絮、芮各一，錯乎五緯之間。其見無期，其行無度。」荊州占云：「老子星色淳白，然所見之國，為饑為凶，為善為惡，為喜為怒。周伯星黃色煌煌，所至之國大昌。蓬絮星色青而熒熒然，所至之國風雨不節，焦旱，物不生，五穀不登，多蝗蟲。」又云：「東南有三星出，名曰盜星，出則天下有大盜。西南有三大星出，名曰種陵，出則天下穀貴十倍。西北三大星出而白，名曰天狗，[六]名曰天狗　各本均無「曰」字，宋本有，今從之。出則人相食，大凶。東北有三大星出，名曰女帛，見則有大喪。」
史／地理／水經注疏／卷四十／漸江水(P.3273)
北過餘杭，東入于海。會貞按：本過錢唐入海，而前漢之錢唐，廢於後漢，故此就餘杭言，雖後漢末復置錢唐縣，而魏人作《經》所不照也。
浙江逕縣左，合餘杭大溪。朱作餘干，《箋》曰：疑作餘杭。戴仍，趙改。守敬按：豫章餘干之水，不能至此，則改餘杭差為近之。蓋溪以縣名也。大溪即東苕溪，源出臨安縣西北東天目山，東南流經縣及餘杭縣以下，北流入太湖，與富春江隔山不通流，《注》言浙江左合大溪，誤。江北即臨安縣界，水北對郭文宅，宅傍山面溪，宅東有郭文墓，守敬按：《寰宇記》臨安縣南有有郭文舉宅基。《輿地紀勝》，墓在臨安縣南十五里，又云，《隱士郭文碑》在臨安縣，湖州刺史孫彭立。晉建武元年，驃騎王導迎文，置之西園。文逃此而終。臨安令改葬之。朱《箋》曰：《晉書》，郭文，字文舉，河內軹人。少愛山水，尚嘉遯，步擔入餘杭‧大辟山中。王導聞其名，迎置西園，七年未嘗出入，一旦逃歸臨安，結廬舍於山中。臨安令萬寵迎置縣中，病卒。寵葬於所居之處。大辟山見下。建安十六年，縣民郎雅作亂，朱安訛作武，脫作字。趙據《吳志‧賀齊傳》改增作字，並依改雅為稚。守敬按：殘宋本、黃本並作雅。稚、雅形近，未知孰是，當兩存之。建上亦當有漢字。賀齊討之。孫權分餘杭立臨水縣，晉改曰臨安縣，守敬按：立臨水縣以上，並見《賀齊傳》，末句裴《注》引《吳錄》說。《宋志》，晉太康元年，更名臨安，後漢末縣屬吳郡，吳屬吳興郡，晉、宋、齊、梁因。即今臨安縣治。因岡為城，南門尤高。謝安郡，遊縣，逕此門，以為難為亭長。守敬按：《晉書‧謝安傳》，嘗往臨安山中，坐石室，臨濬谷。「《晉書‧謝安傳》，嘗往臨安山中，坐石室，臨濬谷」　按：《注》言郡，則當在作太守時。此十二字可省。臨安縣屬吳興郡。「遊縣」猶言「行縣」。又云，除吳興太守。
浙江又東逕餘杭故縣南，新縣北。守敬按：秦縣屬會稽郡，漢因，後漢屬吳郡，吳屬吳興郡，晉、宋、齊、梁因。據下陳渾事，新縣指渾移築之南城言，故縣即今縣治，在苕溪北。新縣在苕溪南，則是苕溪逕故縣南，新縣北也。《注》以為浙江，誤。秦始皇南遊會稽，途出是地，因立為縣。守敬按：《史記‧始皇本紀‧集解》引顧夷曰，秦始皇至會稽經此，立為縣。《御覽》一百七十引《吳興記》，始皇三十七年，將上會稽，塗出此，因立為縣。王莽之進睦也。何焯曰：進，宋本《漢書》作淮，俗本誤。全云：義門之言是也。《梁書》，劉神茂反侯景，拒謝答仁于下淮。《陳書》，留異出下淮抗禦沈恪，皆其地。改作淮。趙、戴改淮。會貞按：《方輿紀要》，下淮在桐廬縣東五十里，與富陽接境。非餘杭縣地。守敬按：殘宋本、明抄本並作晉睦，晉、進音同，究難定為孰是。
漢末陳渾移築南城，守敬按：《咸淳臨安志》，漢熹平二年，餘杭縣令陳渾徙城於溪北，後復治於溪南。《縣志》舊城在苕溪南，漢陳渾徙溪北，與《注》移築南城相反，與上舊縣、新縣亦相反。縣後溪南大塘，即渾立以防水也。守敬按：《唐志》，縣南五里有上湖，西二里有下湖。寶曆中，令歸珧因漢令陳渾故跡置。《一統志》，南湖在餘杭縣南。《舊志》，苕溪自天目乘高而下，縣地平衍，首當其衝。漢熹平二年，縣令陳渾，始築兩湖，以瀦水。其並溪者曰南下湖，環三十里，並山者曰南上湖，環三十二里。於湖西北為石門，函以納溪水。又於湖東南五畝塍，立滾壩。其派別則北出為黃母港，流十二里，與苕溪會，於其會處，節以石埭曰西函西函在縣東十三里，後湮廢。唐令歸珧因舊重修。宋、明以來，相繼修築十餘里。縣南有三碑，是顧颺、
范甯等碑。守敬按：《書鈔》一百二十九引《晉中興書》，言顧颺為餘杭令，親迎郭文舉。《晉書》范甯附其父《汪傳》，言為餘杭令，年之後，風化大行。《注》言有三碑，而只載顧、范二碑，不合。據《輿地紀勝》後漢熹平閒，陳渾為餘杭令，百姓立祠，號太平立衛王廟。餘一碑，蓋《陳渾碑》也。是下當脫陳渾二字。
縣南有大壁山，朱《箋》曰：孫云，疑作大滌山。趙云：按非也。《名勝志》云，由拳山，一名大辟山，此山在大滌之左。守敬按：《郭文傳》，入餘杭大辟山中。《元和志》，由拳山，晉隱士郭文舉所居。故《寰宇記》云，由拳山，一名大辟山。《一統志》又謂由拳山在餘杭縣南二十八里，大滌山在縣西南十八里，舊名大辟，以由拳山當之，未確。郭文自陸渾遷居也。守敬按：《吳興記》說，引見《寰宇記》。文先居陸渾，《伊水》篇載之，云尋郭文之舊居，是也。
浙江又東逕烏傷縣北，會貞按：秦縣[《元和志》。]屬會稽郡，兩漢因。吳屬東陽郡，晉、宋、齊、梁因。今義烏縣治，在蕭山、諸暨二縣之南，去浙江甚遠。《注》云浙江東逕烏傷北，誤。王莽改曰烏孝，《郡國志》謂之烏傷。會貞按：班《志》已稱烏傷，此句駁文。「浙江又東逕烏傷縣北，王莽改曰烏孝，《郡國志》謂之烏傷……此句駁文」　按：此句非駁文，熊氏未細繹《注》文耳。《注》先出烏傷縣，次敘王莽改名，後敘《郡國志》復舊名，層次井然。檢班《志》，烏傷下班注莽曰烏孝，酈氏《注》引莽改名，豈未見班《志》？ 《異苑》曰：東陽顏烏以淳孝著聞，後有群烏銜鼓，集顏烏所居之邨，朱《箋》曰：《異苑》云，群烏銜鼓，集顏所居村，烏口皆傷。一境以為顏至孝，故致慈烏來萃。銜鼓之興欲，令聾者遠聞。「銜鼓之興欲，令聾者遠聞」　按：『興欲』原作「故」，「聾」原作「襲」，朱《箋》引《異苑》文多誤，脫一「興」字，「欲」訛「故」，「聾」訛「襲」，依《類聚》七十二校正。即於鼓處立縣，名為烏傷。趙改銜鼓作銜土，云：按《寰宇記》引《異苑》云，群烏助銜土塊為墳，烏口皆傷。朱氏所引係誤本。戴改銜土同。會貞按：《類聚》九十二、《御覽》九百二十、《事類賦注》十九引《異苑》並與此同。又《御覽》一百七
十一、《輿地廣記》引與《寰宇記》同。「《御覽》……《輿地廣記》引與《寰宇記》同」　按：《元和志》二十七義烏縣下亦作「銜土」，但未言出《異苑》。是銜鼓、銜土有兩說。竊以《異苑》本作銜鼓，故酈氏引之，自後傳鈔者以銜鼓為過奇，變作銜土，兼刪改其辭，遂兩本並傳。故歐陽詢、樂史等各有所據，李昉且兩說分載也。乃趙、戴從銜土之說，趙反謂朱引銜鼓是誤本，失之。烏口皆傷，一境以為顏烏至孝，故致慈烏，欲令孝聲遠聞，又名其縣曰烏傷矣。
浙江又東北流至錢唐縣，穀水入焉。朱穀作縠，戴、趙改，下同。趙云：《漢志》作穀水，黃省曾本原是穀字。會貞按：殘宋本、明鈔本並作穀。考此水古作穀，自《輿地志》云縠江，其水波瀾交錯，似羅縠之文，因名。[見《御覽》六十五。]於是後人多為所惑。「自《輿地志》云，穀江……後人多為所惑」　按：沈氏《疏證》改「穀」作「縠」，引《寰宇記》龍游縣下唐武德四年置縠州，云：「蓋亦取此水為名。殿本與趙本作穀，皆誤。」今按：《元和志》二十七盈州縣下亦云：「縠水在縣東南一里」。與熊氏說異。顧氏《方輿紀要》九十三亦作「縠溪」，云唐初置州以此。《元和志》、《寰宇記》、《方輿勝覽》、《明一統志》、《名勝志》皆作縠，吳卓信且斥作穀之非，而朱氏亦不察也。酈氏言浙江至錢唐，穀水入焉。本《漢志》立文，錢唐說見後。
水源西出太末縣，會貞按：《漢志》作大，顏《注》引孟康曰，大音如闥。《續漢》、《晉》、《宋》、《齊》、《隋志》作太。秦置縣，屬會稽郡，兩漢因。吳屬東陽郡，晉、宋、齊、梁因。今龍遊縣治。《漢志》大末，穀水東北至錢唐入江。[下引]據《元和志》縠[當作穀。]水在須江縣東南一里。「據《元和志》縠……水在須江縣東南一里」　按：此熊氏誤讀。《元和志》二十七，衢州管信安、常山、龍丘、須江四縣。須江縣後有盈川縣，縣下有「縠水江在縣東南一里」。此縣指盈川縣。《志》云：「盈川縣本漢太末縣地，如意元年分龍丘縣置。」聚珍本案：「《唐書‧地理志》，元和七年省入信安。李吉甫以元和六年正月再相。」《元和志‧序》結銜與《唐書》本傳同，吉甫以九年病卒，故衢州但言管四縣而盈川縣在須江縣後。此亦「縠」字不誤之證。盈川縣之省併在元和七年正月。據《唐會要》卷三十六，《元和志》之奏上在元和八年二月。須江本漢太末縣地，則水源即出今江山縣南之文溪也。以今水地詳言之，文溪自江山縣東北流，經西安縣，曰信安江，又經龍游縣，湯溪縣、蘭溪縣，折北經建德縣，左合新安江，即浙江也。以下東北至錢塘，即穀水與浙江合流之道。酈氏敘穀水之源是也，而下則全非矣。縣是越之西部姑蔑之地也。全云：漢時方有分部，而西部亦不在姑蔑，東京分部，西部始在姑蔑耳。春秋、戰國時不當以西部目
之，西部或是西鄙之誤。戴改鄙。會貞按：《越語》，句踐之地，西至姑篾。韋《注》，姑篾，今東陽太末[原誤湖。]縣，是酈所本。考《元和志》、《輿地廣記》，龍遊縣本姑蔑，越西部也。「考《元和志》、《輿地廣記》龍游縣本姑蔑，越西部也」　按：《元和志》有龍丘縣，《志》云：「本春秋姑蔑之地，越西部也。」《寰宇記》九十七龍遊縣下云：「貞觀八年分金華信安二縣，置龍丘縣。錢鏐改為龍游。」《元和志》時不當云「龍遊縣」也。《疏》稍失檢。與《注》同。《贛水》篇亦有秦以為廬江南部之文，則西部猶言西境耳。全以漢始分部為說，未免過泥。
秦以為縣。會貞按：見《東觀漢記》。王莽之末治也。趙云：按黃本作末理，猶仍唐人寫本之舊，戴作理。吳寶鼎中，分會稽立，隸東陽郡。朱作立東陽郡，趙、戴立下增隸字。會貞按：下方言郡分會稽置，此安得先言立？且郡治長山，不治太末，亦不得載立郡於此，則朱之誤審矣。戴、趙增隸字而仍立字，則是謂吳立太末縣，與秦以為縣不照，尤非也。或《注》言吳以會稽之縣分屬東陽耳。守敬按：殘宋本、明鈔本作隸東陽郡，當是。今姑從之。然終疑此句是衍文。穀水東逕獨松故冢下，冢為水毀，其塼文：筮言吉，龜言凶，百年墮水中。今則同龜繇矣。守敬按：《御覽》七百六十七引鄭緝之《東陽記》，獨公山[原誤冢，依《御覽》五百五十九引改。]在縣東八十里，有冢臨溪。其文曰，筮言吉，龜言凶，三百年，墮水中。義熙中，冢猶半存，自後稍已崩盡。獨公當從此作獨松。此百上當依《御覽》增三字。《御覽》前引亦有三字，可證。《東陽記》未明言山在何縣，據下文東陽郡治長山縣，如指長山，則冢在今金華縣東矣。
穀水又東逕長山縣南，與永康溪水合，朱無溪字，戴、趙增。會貞按：後漢末置縣，屬會稽郡，吳為東陽郡治。晉、宋、齊、梁因。今東華縣治。《九域志》永康、武義並有永康溪，今曰南溪，源出永康縣，西流逕武義縣，又西北至金華縣南入東陽江。
此《注》言穀水與永康溪水合，溪水入穀水，誤。縣即朱作西，《箋》曰：宋本作即。戴、趙改。東陽郡治也。會貞按：《輿地廣記》吳治長山同。又《寰宇記》，吳理烏傷。縣，漢獻帝分烏傷立；會貞按：《續漢志‧注》引《英雄交爭記》，初平三年，分烏傷南鄉立。《宋志》作二年，誤。《元和志》、《寰宇記》、《輿地廣記》並作三年，可證。郡，吳寶鼎中分會稽置。會貞按：《吳志》寶鼎元年，分會稽為東陽郡。城居山之陽，朱居作君，《箋》曰：當作居。戴、趙改。會貞按：殘宋本、明鈔本並作居。《寰宇記》引《名山略記》，有長山，在東北，縣因之為名。本名常山。《越絕書》，二烏傷縣常山，古人所採藥也，高且神。《元和志》一名金華山，在金華縣北二十里。今仍稱金華山，互詳下。或謂之長仙縣也，言赤松采藥此山，因而居之，故以為名。
後傳呼乖謬，字亦因改。會貞按：《方輿紀要》引《輿地志》，長山本名長仙，赤松子採藥於此，後訛仙為山。《輿地廣記》全本《注》說。溪水南出永康縣。縣，赤烏中分烏傷上浦立。會貞按：《寰宇記》引《東陽記》，吳赤烏八年，分烏傷之上浦置，[《宋志》同。]屬會稽郡。蓋其時尚未置東陽郡也。至寶鼎時則屬東陽矣。晉、宋、齊、梁屬同。即今永康縣治。劉敬叔《異苑》曰：孫權時，永康縣有人入山，會貞按：《寰宇記》謂即永康縣之金勝山。遇一大龜，即束之以歸。龜便言曰：游不量時，為君所得。擔者怪之，載出，欲上吳王。夜宿越里，纜船于大桑樹。宵中，樹忽呼龜曰：元緒，奚事爾
也？龜曰：行不擇日，今方見烹，雖盡南山之樵，不能潰我。樹曰：諸葛元遜會貞按：《吳志‧諸葛恪傳》，字元遜。識性淵長，必致相困。令求如我之徒，計將安泊？戴改作治。會貞按：殘宋本作泊，故孔刻戴本仍作泊。《類聚》九十六引作薄，《御覽》九百三十一引作出。龜曰：子明，無多辭。既至建業，權將煮之，燒柴萬車，龜猶如故。諸葛恪曰：燃以老桑乃熟。獻人仍說龜言，權使伐桑，取煮之即爛。故野人呼龜曰元緒。會貞按：崔豹《古今注》中龜，一名元緒。
其水飛湍北注，至縣南門，入穀水。穀水又東，定陽溪水注之。水上承信安縣之蘇姥布。朱無水字，戴、趙增。縣本新安縣，晉武帝太康元年改曰信安。朱元年訛作三年，戴、趙同。會貞按：《御覽》一百七十一引《輿地志》後漢獻帝初平三年，分太末縣立新安縣。晉太康元年，以弘農有新安，改名為信安。以太康元年平吳推之，作元年是也。故《宋志》、《元和志》、《寰宇記》並作元年，今訂。後漢縣屬會稽郡，吳屬東陽郡，晉、宋、齊、梁因。在今西安縣西。《隋志》，信安有定陽溪。《明‧地理志》以西安縣東之東溪當之。《一統志》以出開化縣北之金溪當之。二水俱於西安合信安江，則定陽溪逕定陽後，即入穀。乃《注》云，又東逕長山縣北，又東入穀，則是西安北別有一道，經信安江北，又經東陽江北，於金華縣入東陽江矣，誤。水懸百餘丈，瀨勢飛注，狀如瀑布。瀨邊有石如牀，朱作如石，戴、趙乙。牀上有石
牒，長三尺許，有似雜采帖也。會貞按：《書鈔》一百三十三引《東陽記》，信[原誤湘。]安縣有籍姓在縣，[五字有誤。]瀨如瀑布焉。瀨邊有石牀，上有石牒，長三尺許，似羅列雜繒矣。《御覽》六十九引末句，作似羅列雜繒，如店肆也。此本《東陽記》可參異同。
《東陽記》云：信安縣有懸室坂。晉中朝時，有民王質，伐木至石室守敬按：《御覽》四十七引《郡國志》，石室山，一名石橋山，一名空石山。今謂之爛柯山，在西安縣南二十里。《寰宇記》越巂縣下引《九州要記》言，石室山在汶江之北。非也。中，見童子四人，彈琴而歌。質因留，倚柯聽之。童子以一物如棗核與質，質含之，便不復饑。俄頃，童子曰：其歸。承聲而去，斧柯漼然爛盡。既歸，質去家已數十年，親情凋落，無復向時比矣。守敬按：《御覽》九百六十五、《事類賦注》二十六引《東陽記》，饑作飢，曰作令，親情作親舊，[《輿地廣記》作戚。]是也。《述異記》略同。其水分納眾流，混波東逝，逕定陽縣。守敬按：後漢末置縣，[見下。]屬會稽郡，吳寶鼎時屬東陽郡，晉、宋、齊、梁因。在今常山縣東南三十里。夾岸緣溪，悉生支竹，守敬按：《御覽》九百六十二引此亦作支，疑當作文。及芳枳木連，雜以霜菊金橙。白沙細石，狀如凝雪。石溜湍波，浮響無輟。山水之趣。尤深人情。
縣，漢獻帝分信安立，守敬按：《宋志》漢獻帝建安二十三年，孫氏分信安立。溪亦取名焉。溪水又東朱訛作連，戴、趙改。逕長山縣北，北對高
山。山下水際，是赤松羽化之處也。炎帝少女追之，亦俱仙矣。後人立廟于山下。朱《箋》曰：《列仙傳》云，赤松子，神農時雨師也。服水玉，以教神農，能入火自燒。常止西王母石室中，隨風雨上下。炎帝少女追之，亦得仙俱去。守敬按：《御覽》四十七引《吳錄‧地理志》，長山南有春草巖，盡出龍鬚，赤松化羽處。又六十六引鄭緝之《東陽記》，北山去郡三十餘里，有赤松廟。《晉志》，長山有赤松子廟。趙云，按《太平御覽》引《水經注》曰，赤松澗在東陽，赤松子遊金華山，以火自燒而化，故山上有赤松子之祠。澗自山出，故曰赤松澗。今本無之。守敬按：《御覽》六十九引《水經注》文。《寰宇記》載之，不云出《水經注》，疑《御覽》有誤。溪水又東入于穀水，又東逕烏傷縣之雲黃山，山下臨溪水，水際石壁傑立，高一百許丈。守敬按：《寰宇記》，雲黃山在義烏縣南三十五里，山多玄猿、赤豹。《九域志》、《輿地廣記》作靈黃，誤。《名勝志》，雲橫山，一名雲黃山，一名松山，高一百四十丈，周二十里。上有峭壁，高百丈，廣三十五丈。俯臨華溪。在今義烏縣南二十五里。
又與吳寧溪水合。水出吳寧縣，下逕烏傷縣入穀，會貞按：《續漢志‧注》引《越絕》曰，興平二年，分諸暨立吳寧縣。《宋志》是年，孫氏分立。吳屬會稽郡，後屬東陽郡，晉、宋、齊、梁因。在今東陽縣東。今東陽江自東陽縣西流，經義烏縣，即吳寧溪水也。其下流至蘭溪縣，合信安江。此《注》以為逕烏傷入穀，誤。謂之烏傷溪水。守敬按：烏傷溪水見《後漢書》。《九域志》作義烏溪。《明‧地理志》，義烏南有烏傷溪。閩中有徐登者，女子化為丈夫，與東陽趙，守敬按：《後漢書》作炳。竝善越方，
朱《箋》曰：孫云：越方，即《封禪書》所謂越巫、越祝者也。時遭兵亂，相遇于溪，守敬按：《後漢書》作遇於烏傷溪水之上，酈氏據之，故有謂之烏傷溪水之說。各示所能。登先禁溪，水為不流。次禁枯柳，柳為生荑。二人相示趙作視。守敬按：《搜神記》、《後漢書》並作視，視、示同。而笑。登年長，師事之。後登身故，東入章安。守敬按：漢回浦縣屬會稽郡，後漢改曰章安，吳為臨海郡治。晉、宋、齊、梁因。在今臨海縣東南一百十五里。
百姓未知。乃升茅屋，梧鼎而爨，朱梧作支，《箋》曰：舊本作梧鼎。趙改梧，云：按梧鼎出《范史‧徐登傳》，支鼎義自通。戴改同。守敬按：殘宋本、明鈔本並作梧。「明鈔本並作梧。吳琯本臆改支而朱沿之」　按：沈氏《疏證》云：「《後漢書‧徐登傳‧注》：「梧，支也。」似非臆改。「吳琯本……」一句，今據臺北本刪。 主人驚怪，笑而不應，屋亦不損。又嘗臨水求渡，船人不許。乃張蓋坐中，長嘯呼風，亂流而濟。于是百姓神服，從者如歸，章安令惡而殺之，民立祠于永康朱訛作永寧，戴、趙同。守敬按：《搜神記》作永康，《後漢書》同。章懷《注》，趙炳故祠，在今婺州永康縣東，俗呼為趙侯祠。《寰宇記》永康縣下，金勝山在永康縣東五十里。引《郡國志》，山有趙炳祠。則祠在永康至確，與永寧無涉，今訂。而蚊蚋不能入。守敬按：自閩中以下，《搜神記》二文，閒參以《後漢書‧方術傳》。
秉道懷術，而不能全身避害，事同萇弘，宋元之龜，朱《箋》曰：《左傳‧定元年》，諸侯城成周，三旬而畢。晉女叔寬曰，周萇弘將不免。萇叔違天，天之所壞，不可支也。哀三年，萇弘事劉文公，趙鞅以為討，周人殺萇弘。《莊子》云，萇
弘死於蜀，藏其血，三年而化為碧。宋元王得神龜，衛平請剝之以為大寶。詳《史記‧龜策傳》。運之來，故難救矣。穀水又東入錢唐縣，而左入浙江。會貞按：今信安江東至蘭溪縣，即北流，其右則東陽江。自東陽縣西流，經義烏縣、金華縣來合焉。此《注》乃敘穀水東逕獨松故冢、長山縣、烏傷縣，又至錢唐縣入浙江。則是穀水自蘭溪逆行東陽江之道，東經金華縣，至義烏縣，又北踰崇山，循今浦陽江之道，曲諸暨縣北至錢唐，入浙江矣，誤。故《地理志》曰穀水自太末東北，至錢唐，入浙江，是也。守敬按：《漢志》無浙字，酈氏臆增，蓋因誤以浦陽江為穀水也。
浙江又東逕靈隱山，守敬按：《元和志》，靈隱山在杭州西北十七里。《名勝志》，在錢唐縣西十二里。在今縣西十五里。山在四山之中，有高崖洞穴，左右有石室三所，守敬按：《書鈔》一百五十八引劉道真《錢塘記》，靈隱山北有石穴，傍入，行數十步，有水廣丈餘。昔有人採鍾乳，見龍跡，聞穴裏隆隆有聲便出。《輿地紀勝》引《晏公類要》，有龍泓洞岩石室。又有孤石壁立，大三十圍，其上開散，狀似戴作如。蓮花。會貞按：《御覽》九百六十引《錢唐記》，靈隱山四布似蓮花，中央夾生穀樹，甚高大。昔有道士，長往不歸，或因以稽留為山號。會貞按：《寰宇記》許由、葛洪皆隱此山，「或因以稽留為山號……《寰宇記》許由、葛洪皆隱此山」　按：沈氏《疏證》云：「許由當作許邁。」又云：「按真誥即許邁。」入去忘歸。本號稽留山，今有寺。山下有錢唐故縣。守敬按：朱前後塘字凡十一見，戴、趙或改作唐，或不改。大率指縣則改，指塘則不改。《義門讀書記》，錢唐自秦有此名，以唐為塘，乃俗字
耳。則俱宜改作唐也，茲姑仍而辨之。錢唐縣，《漢》至《隋志》俱作唐，唐始作塘。《方輿紀要》唐以唐為國號，因加土為塘，是也。秦縣屬會稽郡，後漢省，後復置，屬吳郡，吳、晉、宋、齊、梁因。《元和志》杭州引《錢塘記》昔州境逼近海，縣理靈隱山下，今餘址猶存。《名勝志》錢唐舊治凡四：一在靈隱山麓，一在錢湖門外，皆漢、魏時治也。一在錢塘門內，今教場地，唐時治也。一在紀家橋華嚴寺故址，宋時治也。
浙江逕其南，王莽更名之曰泉亭。《地理志》曰：會稽西部都尉治。守敬按：見錢唐縣下。《錢唐記》曰：防海大塘在縣東一里許，郡議曹華信家議立此塘，守敬按：《世說‧注》以為沈姓令縣築塘。「郡議曹華信家議立此塘……《世說‧注》以為沈姓令縣築唐」　按：檢《世說》無此《注》，惟《雅量》篇褚公投錢唐亭住條《注》引《錢唐縣記》曰：「縣近海，為潮漂沒，縣諸豪姓歛錢雇人輦土為塘，因以為名也。」下接言爾時吳縣沈充為縣令云云，《注》云未詳，與楊說異。又按：《注》云「郡議曹華信家議立此塘。」《注》當本「縣諸豪姓歛錢」而文有脫誤。據《御覽》八百三十六引《錢唐記》作「防海大塘，郡議曹華信象家富，乃議立此塘以防海水。」據此《注》原文本此，當是議曹華信家富，「象」或是「豪」之訛，豪、家倒互，疑當作「華信家豪富，議立此塘。」 以防海水。始開募，有能致一斛土石者，朱無石字，戴、趙同。守敬按：下文明言載土石，則此當有石字。考《後漢書‧朱雋傳‧注》、《御覽》一百七十、《寰宇記》引《錢塘記》並有石字。而《通鑑》漢建安二年，晉太元二十年《注》引無，蓋又為此《注》所誤，今訂。即與錢一千。旬日之間，朱日訛作月，戴、趙同。守敬按：《朱雋傳‧注》、《御覽》八百三十六引並作日，今訂。來者雲集，塘未成而不復取。于是載土石者皆棄而去，塘以之成，故改名錢塘焉。趙云：按武林水因武林山泉，瀦而為湖。舊湖水通江，後人築塘以隔江湖。泉與錢通用。王莽改錢唐為泉亭。闞駰曰，山出錢水，可證也。故湖曰錢湖，江曰錢江，皆以一塘分限得名。華信築塘與錢之事，蓋出於傳記之悠謬耳。會貞按：酈氏引《錢唐記》末作塘以之成，故改名錢塘。似此時塘始稱錢塘，但無解於始皇至錢唐，秦時已有錢唐之名。《寰宇記》引作塘成，縣遷此地，因是為錢塘縣，似此時縣
始號錢唐，亦無解於《前漢志》已有錢唐縣。後世地學家紛紛議論，皆未得其癥結所在。今詳考之，乃知是引《錢唐記》者刪節太過之失也。據《御覽》八百三十六引塘以之成下云，王莽時，縣名泉亭，於是改為錢唐。《事類賦注》十引略同。蓋本錢唐縣，王莽改泉亭，至是仍復故名也。但加王莽一節，則渙然冰釋矣。
縣南江側有明聖湖。父老傳言，湖有金牛，古見之，神化不測，湖取名焉。守敬按：《初學記》七引劉道真《錢塘記》，明聖湖在縣南三里，[二字依《類聚》九引增。]父老相傳，湖中有金牛，古嘗有見其映寶雲泉，照耀流精，神化莫測，遂以明聖為名。《一統志》，在錢塘縣西，即古明聖湖，三面環山，溪谷諸水匯而為湖，周三百里，故名西湖。一名錢塘湖，亦名上湖。縣有武林山，武林水所出也。闞駰云：山出錢水，東入海。全云：《漢志》會稽郡錢唐縣，武林山，武林水所出，東入海，行八百三十里。武林山即靈隱山，在今錢唐縣治西五里。武林水東入海，則是截錢唐江而東，趣龕、赭以達于海，不然不得云東入也。計其里數，不及二百，何云八百三十里耶？趙云：按《說文》有漸江，又有浙江，云江水東至山陰為浙江，則黟縣之漸江，至錢唐乃有浙名。班《志》有浙江，無漸江。浙江下但云東入海，不計道里之數。至錢唐武林水，亦云東入海，行八百三十里。補此一句，以見浙江之即漸江也。武林水既入于江，則是合江流而東入于海，推本源流，所行恰有此數，亦非孟堅誤記也。守敬按：《名勝志》引邵重生云：武林乃南、北天竺、靈隱諸峰之總名。及東晉以後，因有諸名，而武林反以無專指而晦。趙謂班《志》有浙江無漸江，非也。說見前。班《志》行八百三十里句，究是錯簡，或謂
是黟縣漸江水下之文，但黟縣屬丹陽，與會稽隔郡，以系於太末穀水下為合。
《吳地記》言，縣惟浙江，今無此水。趙云：按武林水即錢水，今杭人所謂西湖者是。陸氏之記，殆不識眉目之言也。縣東有定、包朱作已，《箋》曰：疑作包。戴、趙改。諸山皆西臨浙江，守敬按：《御覽》四十六引《吳地記》，定山突出浙江中，波濤所銜，行旅為阻。《咸淳臨安志》，蘇軾守杭日。《開河奏》云，潮水東來，勢若雷霆，而浮山峙於江中，犬牙錯入，以亂潮水。定山在今錢塘縣東南四十里，浮山在縣東南四十五里，浮山即包山也。「浮山即包山也」　按：楊說是也。猶浮丘即包丘，包、浮，聲有輕重。 水流于兩山之間，江川急濬，兼濤水晝夜再來，來應時刻，常以月晦及望尤大，至二月、八月最高，峨峨二丈有餘。會貞按：《元和志》，江濤每日晝夜再上，常以月十日、二十五日最小，月三日、十八[《輿地紀勝》作七，誤。]日極大，小則漸漲不過數尺，大則濤湧高至數丈。每年八月十八日，數百里士女共觀。舟人漁子，泝濤觸浪，謂之弄潮。所云月三日、十八日，兼晦及望後望之。但言八月，不及二月，略也。《輿地紀勝》，當朔望之後，則天地之變也。氣以變而盛出，故潮之大也，獨異於餘日。當卯、酉之月，則陰陽之交也，氣以交而盛，故潮之大也，獨異於餘月。
《吳越春秋》以為子胥、文種之神也。守敬按：見《吳越春秋》十，此句先虛言。昔子胥亮于吳，朱亮訛作死。全云：隋人避諱，改忠為亮。今誤作死字，非也。戴、趙改亮。守敬按：全說是也。《初學記》六引董覽《吳地記》，夫差立，子胥以忠謇見亡，遂賜死，浮尸於江，設祭置壇。國人因為立廟，
與此同，可證。而浮尸于江。吳人憐之，立祠于江上，名曰胥山。守敬按：見《史記‧伍子胥傳》，據《沔水》篇敘胥山，不關子胥事，故《正義》斥太史之誤。此蓋存異聞。又按《後漢書‧張禹傳‧注》引酈元《水經注》，吳王賜子胥死，浮尸於江。夫差悔，與群臣臨江設祭，修塘道及壇。吳人因為立廟而祭焉。較此為詳，豈《江水》篇之佚文乎？《吳錄》曰：戴作云。胥山在太湖邊，去江不百里，故曰江上。守敬按：《史記‧集解》引張晏說同。《吳錄》所本，《注》蓋別采以示博。
文種誠于越，朱誠訛作城。何焯云：隋人避忠字，寫本乃作誠，又訛作城。戴、趙改誠。而伏劍于山陰，越人哀之，葬于重山。趙改重作種，下同，云：《寰宇記》作種山。《御覽》吳會稽分地曰種山，大夫種所葬也，在西鄉郭外，後潮水穴山，漂去其屍。俗云伍子胥乘潮水取以去，今山脅有缺處。守敬按：《越絕書》八，種山者，句踐葬大夫種。《續漢志‧注》引作重山。《御覽》四十七引孔曄《會稽記》，重山，大夫種墓，語訛成重。」故《名勝志》引《輿地志》，臥龍山一名種山。又曰重山。《隋志》、《元和志》並作重山，是從其朔言作種是，就既訛後言作重亦是，趙改失考。文種既葬一年，子胥從海上，負種俱去，游夫江海。故潮水之前揚波者，伍子胥，後重水者大夫種。守敬按：自文種誠于越以下，本《吳越春秋》，實敘。是以枚乘曰：濤無記焉。然海水上潮，江水逆流，似神而非，于是處焉。守敬按：《文選‧枚乘〈七發〉》，客曰，將以八月之望，觀濤乎廣陵之曲江。楚太子曰，濤何氣
哉？客曰，不記也，然似神而非。江水逆流，海水上潮云云，酈氏則以浙江當之。何氏曰，元人以《七發》之曲江為浙江，蓋因此書引枚生語也。《竹汀日記》，枚乘觀濤曲江，百詩不從《南齊書‧州郡志》「百詩不從《南齊書‧州郡志》」　按：「從」原作「為」，《南齊志》南兗州《序》「觀濤立海陵」。、山謙之《南徐州記》，而主浙江，猶可也。乃謂其時會稽郡併入江都國，本欲云江都之曲江，以二江字相犯，易為廣陵。考其時，會稽初不屬江都，誤甚。《朱彝尊文集》亦據酈《注》，謂《七發》廣陵之曲江即浙江。《十七史商榷》駁之，以李善舊解指廣陵國為是。
秦始皇三十七年，將遊會稽，至錢唐，臨浙江，所不能渡，故道餘杭之西津也。守敬按：《史記‧始皇本紀》三十六年，至錢唐，臨浙江，水波惡，乃西百二十里從狹中渡。《集解》引徐廣曰，蓋在餘杭也。酈氏參合《史》及徐《注》為說。《通鑑》胡《注》，所謂水波惡處，則今之由錢塘渡西陵者是也。西陿中渡，則今富陽、分水之間。宋陳鵠《耆舊述聞》云，餘杭非江流所經，狹中即今富陽縣，絕江而東取紫霄宮路，江流至此極狹，水波委蛇，始皇從此渡，取暨陽界至會稽山。
浙江北合詔息湖，湖本名阼湖，因秦始皇帝巡狩所憩，故有詔息之名也。守敬按：《初學記》七，錢塘有承湖，一名詔息湖。此云詔息湖本名阼湖，未知孰是。又引《錢塘記》，去邑十里有詔息湖，古老相傳，昔秦始皇巡狩，經途暫息，因以詔息為名。亦曰御息湖。在今仁和縣東北十八里。浙江又東合臨平湖。守敬按：《隋志》，錢唐有臨平湖。《元和志》，臨平湖在鹽官縣西五十五里。今仁和縣東北五十四里有臨平山，湖在山東南五里。《異苑》曰晉武時，吳郡臨平岸崩，
出一石鼓，打之無聲，以問張華。華曰：戴作云。守敬按：殘宋本、明鈔本作云，黃本作曰。可取蜀中桐材，刻作魚形，扣之則鳴矣。于是如言，聲聞數十里。守敬按：《初學記》五、《御覽》五十二、《事類賦注》十一引《異苑》同。又《類聚》八十八引末句作數里，無十字，與《晉書‧張華傳》同。
劉道民何焯曰：道民，宋武帝小字也。《詩》曰：事有遠而合，蜀桐鳴吳石。守敬按：《御覽》五百八十二引劉道民詩，事作亦。傳言此湖草穢壅塞，趙改穢作薉，云：當從草作薉，下同。全、戴改同。守敬按：《吳志》作穢，《通鑑》作薉，《玉篇》薉與穢同。天下亂，是湖開，天下平。孫皓天璽元年，吳郡上言，臨平湖自漢末穢塞，今更開通。又于湖邊得石函，函中有小石，青白色，長四寸，廣二寸餘，刻作皇帝字。于是改天冊為天璽元年。守敬按：《吳志‧孫皓傳》文。孫盛以為元皇中興之符徵，五湖之石瑞也。會貞按：《御覽》九十八引孫盛《晉陽秋》，孫皓時，得石函，中有小石，上有皇帝字，時人莫察其祥。意者豈中宗興五湖之徵歟？酈氏鈔變孫說。《寰宇記》鹽官縣下同，蓋本此，而石瑞誤作瑞石。《錢唐記》曰：桓玄之難，湖水色赤，熒熒如丹。會貞按：《晉書‧五行志》下，安帝元興二年，錢塘臨平湖水赤。桓玄諷吳郡使言開除以為已瑞。《宋書‧五行志》同。
湖水上通浦陽江，下注浙江，全云：臨平湖在浙江之西，不得越浙江而通浦陽江。若云上通南江則善矣。趙云：按此文之誤與《沔水》篇
《注》正同，即此一句，乃知南江與浙江合之證。守敬按：阮元云，臨平湖在臨平山西南，其水或西北洩於南江之逕石門者，謂之下注浙江可也，浦陽則必不可以上通。毛檢討大可謂臨平湖乃臨湖之誤。臨湖即今臨浦，在蕭山南三十里，橫亘於浦、浙之閒。名曰東江，行旅所從以出浙江也。朱此下接又逕會稽山陰縣云云。趙依全本移後浙江又東逕禦兒鄉至湖水上承妖皋谿而下注浙江二百餘字于此下，接又逕會稽山陰縣。戴但移後半浙江又逕固陵城北至上承妖皋谿而下注浙江百餘字於此，說見下。
浙江又逕固陵城北，昔范蠡築城于浙江之濱，言可以固守，謂之固陵，今之西陵也。守敬按：《越絕書》八，浙江南路西城者，范蠡教兵城也，其陵固可守，謂之固陵。《晉書‧王舒》、《宋書‧孔覬》、《齊書‧沈文季》、《梁書‧孔胤》等《傳》，並稱西陵。《通鑑‧注》西陵在今越州蕭山縣西十二里西興渡是也。吳越時以陵非吉語，改曰西興。在今蕭山縣西二十里。
浙江又東逕柤塘，朱柤訛作祖，下同。趙改云：《三國志‧吳書‧孫靜傳》作查瀆。裴松之《註》云，查音祖加反。下祖字皆當作柤。戴改同。守敬按：殘宋本、明鈔本並作柤。《通鑑》漢建安元年《注》引此同。《一統志》查瀆一名查浦。在蕭山縣西南九里。謂之柤瀆。昔太守王朗拒孫策，數戰不利。孫靜說策曰：朗負阻城守，難可卒拔。朱脫城字，趙以《三國志》校增，戴增同。柤瀆去此數十里，朱《箋》曰：陸游《會稽志》祖[當作柤。]瀆屬蕭山縣。是要道也。若從此出，
攻其無備，破之必矣。策從之，破朗于固陵。守敬按：鈔略《孫靜傳》文。
有西陵湖，守敬按：《輿地紀勝》，西陵湖在蕭山縣西十三里。謝惠連有《西陵遇風寄康樂詩》。後易名西興。宋蕭山即今縣治。亦謂之西城湖。湖西有湖城山，東有夏架山。趙云：毛奇齡曰，當作東有湖城山，西有夏架山，夏架山去海祇數里，焉得復有湖在西？守敬按：湖城山在今蕭山縣西。《輿地紀勝》，翠嶂山在蕭山西，一名夏架山。《名勝志》，夏時水漲，此山若駕於湖中。在今蕭山縣西二十五里。湖水上承妖皋溪而下注浙江。朱浙江又逕固陵城北至此，在後渡會稽湊山陰是也之下，又逕永興縣北之上。戴據歸有光本移。守敬按：妖皋溪在今蕭山縣西。
又逕會稽山陰縣，有苦竹里，里有舊城，言句踐封范蠡子之邑也。守敬按：《越語》下，環會稽三百里以為范蠡地。《史記‧越世家》，句踐表會稽山以為范蠡奉邑。《吳越春秋》十，封蠡妻子百里之地。皆大概言封蠡。《越絕書》八則實指之曰，苦竹城者，句踐伐吳還封范蠡子也。城在今山陰縣西南二十九里。
浙江又東與蘭溪合，守敬按：溪在今山陰縣西。湖南有天柱山，守敬按：天柱山即石匱山，見下。湖口有亭，號曰蘭亭，亦曰蘭上里。太守王羲之、謝安兄弟，數往造焉。「謝安兄弟，數往造焉」　按：謝安弟萬有《蘭亭》詩，修禊時作，見《全晉詩》。此不必專指謝尚。又尚本傳安是尚從弟，熊氏誤以尚為安弟。 會貞按：《名勝志》，考古蘭亭，即《越絕書》句踐種蘭渚田也。《寰宇記》，蘭亭在山陰縣西南二十七里。《輿地志》云，山陰郭西有蘭渚，渚有蘭亭，王羲之所謂曲水之勝境，製《序》于此。《輿地紀勝》，舊《經》云，
亭，王右軍所置。按《蘭亭修禊詩》有謝安。又《御覽》一百九十四引王隱《晉書》，王羲之與謝尚等宴集於蘭亭。安為尚從弟。然酈氏則不專指會蘭亭言也。吳郡太守謝勖封蘭亭侯，會貞按：謝勖不見史傳。沈炳震《廿一史四譜》亦失載勖封蘭亭侯。蓋取此亭以為封號也。太守王廙之，移亭在水中。晉司空何無忌之臨郡也，起亭于山椒，極高盡眺矣。亭宇雖壞，基陛尚存。會貞按：《御覽》四十七引孔曄《會稽記》，晉司空何無忌臨郡，起亭山椒，極望巖阜，基址猶存，因號亭山。此陛蓋阯之誤。《說文》阯或作址。亭山在今山陰縣南十里。
浙江又逕越王允常冢北，冢在木客村。守敬按：《越絕書》八，木客大冢者，句踐父允常冢也。初徙瑯琊，使卒二千八百人，伐松柏以為桴，故曰木客。冢在今山陰縣南十五里木客山。耆彥守敬按：殘宋本、明鈔本作喭，孫潛校本作諺。云：句踐使工人伐榮楯，欲以獻吳，久不得歸，工人憂思，作《木客吟》，後人因以名地。「後人因以名地」　按：此下鈔脫「句踐都琅邪，欲移允常冢，冢中生分風，飛沙射人，人不得近。」共二十三字，今補。 守敬按：《吳越春秋》九，越王使木工三千餘人，入山伐木，獻之吳，一年，師無所幸，作士思歸，皆有怨望之心，而歌《木客》之吟，本耆彥說。句踐都琅邪，欲移允常冢，冢中生分風，飛沙射人，人不得近。句踐謂不欲，遂止。守敬按：亦《吳越春秋》文，分風作熛風。《書鈔》一百六十引亦作熛風。
浙江又東北得長湖口，湖廣五里，東西百三十里，沿湖開水門六十九所，下溉
田萬頃，北瀉長江。守敬按：《御覽》六十六引《會稽記》，漢順帝永和五年，會稽太守馬臻創立鏡湖，在會稽、山陰兩縣界。築塘蓄水，高丈餘，田又高海丈餘，若水少則洩湖灌田，如水多則開湖洩田中水入海，所以無凶年。堤塘周迴三[《通典》、《元和志》、《寰宇記》並作三，此誤。]百一十里，溉田九千餘頃。「堤塘周迴三百一十里，溉田九千餘頃」　按：「三」原作「五」，「千」原作「百」。《疏》引《通典》、《元和志》、《寰宇記》並作「三」，證此作「五」誤。檢影宋本《御覽》正作「三」，《疏》所本《御覽》訛。又《御覽》作「九千餘頃」，與《注》文「萬頃」合，《疏》引亦訛「千」為「百」，今訂作「千」。《方輿紀要》，鏡湖在紹興府城南三里，一名長湖，由漢迄唐湖如故。宋初民始盜湖為田，至淳熙時，遂至堙廢。《水道提綱》，鏡湖故跡，僅存城西南一處，餘皆水田，但支港縱橫，四通八達，俱至府城之北，匯為巨流，又北入海。
湖南有覆山，周五百里，會貞按：《玉篇》，，俗斗字。《名勝志》引《輿地志》，會稽山一名衡山，有石狀如覆、亦名覆山。又稱《道書》，會稽山周圍三百五十里，名陽明洞天。或作釜，即下文之覆釜山，此山周三百五十里，即會稽山，亦即覆山，覆當是覆也。會稽山詳下。北連鼓吹山，會貞按：《輿地紀勝》，鼓吹峰在諸暨縣北七十里，風雨晦明，常聞樂聲。此山蓋同。山西枕長溪，溪水下注長湖。會貞按：舊湖總納環山三十六源之水，此《注》敘長溪及若邪溪，溪但略舉之耳。山之西嶺有賀臺，越入吳，還而成之，故號曰賀臺矣。朱矣訛作吳，戴、趙改。會貞按：《初學記》二十四引《吳越春秋》，越王平吳後，立賀臺於越。今本《吳越春秋》十但云諸侯畢賀，無立賀臺之文。
又有秦望山，在州城正南，為眾峰之傑，涉境便見。朱涉訛作陟，戴、趙同。守敬按：《御覽》四十七、《事類賦注》七引此並作涉。《漢書‧高帝紀贊》，涉魏而東。顏《注》引晉灼曰，涉猶入也。此涉與陟形近致誤，今訂。《文選‧顏延年〈和謝靈運詩〉‧注》引孔曄《會稽
記》，秦望山在州城正南。《寰宇記》引孔曄《記》，秦望為眾峰之傑，入境便見。《注》全用孔說，孔當是涉境，樂史臆改作入也。《明地理志》，會稽山東接秦望。在今會稽縣東南四十里。《史記》云：秦始皇登之以望南海。守敬按：見《始皇本紀》三十七年。自平地以取山頂，七里，守敬按：《御覽》四十七引此無以字。懸朱作嶝，趙同，戴改。守敬按：《說文》作，《集韻》同嶝。孤危，徑守敬按：殘宋本、明鈔本並作峭。路險絕。「徑……殘宋本、明鈔本……作峭。路險絕。」　按：《御覽》四十七引亦作「峭」。《記》云：扳蘿捫葛，然後能升。山上無甚高木，朱無甚字，趙據《御覽》引此文校增，戴增同。當由地迥多風所致。
山南有嶕峴，峴裏有大城，越王無餘之舊都也。守敬按：《越絕書》八，昔越之先君無餘，乃禹之世，別封於越，都秦餘[字疑衍。]望南。《史記‧越世家‧正義》，《越絕》云，無餘都，會稽山南。故越城是也。《方輿紀要》，紹興府東五十八里有侯城。相傳無餘所都。故《吳越春秋》云：句踐語范蠡曰：先君無餘，國在南山之陽，社稷宗廟在湖之南。守敬按：今本《吳越春秋》脫此文，或謂當在《句踐歸國外傳》，孤不能承前君之制句上。又有會稽之山，會貞按：《周禮‧職方氏》，揚州鎮山曰會稽。《呂氏春秋‧有始覽》，會稽為九山之一。《漢志》山陰，會稽山在南。《元和志》，會稽山在會稽縣東南二十里。《寰宇記》，在縣東南十里。在今縣東南十三里。陸參《法華山碑》云，夏后氏巡狩，越山方名會稽，後世分為秦望、雲門等山，其實一山也。則此《注》前後所敘各山，何一非會稽之支隴乎？古防山也，會貞按：防山無
考。據《魯語》下，禹致群神於會稽之山，防風氏後至，禹殺而戮之。此山蓋因戮防風得名。亦謂之為茅山，會貞按：《越絕書》八，禹到大越，上茅山，大會計，更名茅山曰會稽。茅一作苗，《史記‧夏本紀‧集解》引《越傳》作上苗山，並引《皇覽》，會稽山本名苗山。又曰棟山。
《越絕》云：棟猶鎮也。會貞按：《書鈔》一百六十引《越絕》曰，秦始皇取浙江岑石，刻立於大越棟山上。《注》本《越絕》為說，作棟與《書鈔》同。今《越絕》八作東，非也。《御覽》四十七引此作揀，亦誤。蓋《周禮》所謂揚州之鎮矣。會貞按：隋開皇十四年所詔，以會稽山為南鎮也。山形四方，上多金玉，下多石。朱訛作玦，戴、趙同。會貞按：殘宋本、明鈔本並作。自四方以下，《山海經‧南次二經》文，作砆，《玉篇》作。《山海經》曰：夕水出焉，南流注于湖。趙夕改勺，湖改溴，云：《經》是夕字，郭《註》勺或作多，然則夕字正得多字之半耳。會貞按，《經》與上文接，酈氏但明引二句，此行文之變化也。《吳越春秋》稱覆釜山之中，有金簡玉字之書，黃帝之遺讖也。守敬按：《吳越春秋》六，禹案《黃帝中經曆》蓋聖人所記，曰，在于九山，東南天柱，號曰宛委。其書金簡，青玉為字。禹夢見玄夷蒼水使者來候，倚歌覆釜之山，謂禹曰，欲得山神書，須齋三月。禹乃退齋，登宛委山，發石取書。案金簡玉字，得通水之理。宛委山在會稽縣東南十五里。《注》言在覆釜山之中，蓋以覆釜山即會稽山，覆釜足以該宛委也。《事類賦注》七，引遺讖作遺緘。
山下有禹廟，守敬按：《御覽》
四十七引孔靈符《會稽記》，會稽山上石，狀似覆釜，今禹廟在下。《括地志》，禹廟在會稽縣東南十一里。《寰宇記》，在縣南二十里。《一統志》禹廟舊在山陰縣塗山南麓，宋、元以來，皆祀禹於此，明改祀於會稽山陵。廟有聖姑像。守敬按：《御覽》四十七引《會稽記》，東海聖姑從海中乘舟，張石帆至，二物見在廟中。《寰宇記》引《輿地志》，禹廟內別有聖姑堂，云禹平水土，天賜玉女也。《禮樂緯》云：禹治水畢，朱訛作旱，趙據《日知錄》引此文改，戴改同。天賜神女，守敬按：《御覽》八十二。引《禮含文嘉》，曰天賜妾，乃別條。馬國翰輯《樂緯‧助聲儀》采此文。聖姑即其像也。山上有禹冢。守敬按：《漢志》文。《史記‧夏本紀‧集解》引《皇覽》同。《括地志》八，禹陵在越州會稽縣南十三里。在今縣東南十二里。昔大禹即位十年，東巡狩，崩于會稽，因而葬之。守敬按：見《史記‧夏本紀》。
有鳥來為之耘，春銜拔草根，朱脫銜字，戴、趙同。會貞按：《御覽》四十七引此有銜字。此本《十三州記》，記原有銜字，今增。秋啄其穢，是以縣官禁民不得妄害此鳥，犯則刑無赦。會貞按：《十三州記》文，引見《初學記》三十、《御覽》九百一十四、《事類賦注》十九。山東有湮井，朱湮井訛作硎，「山東有湮井，朱湮井訛作硎」　按：影宋本《御覽》四十七作「陘」。趙據《御覽》[按四。]改，戴改同。去廟七里，深不見底，謂之禹井，云東遊者多探其穴也。會貞按：《漢志》會稽山上有禹井。《史記‧太史公自序》，南游江、淮，上會稽，探禹穴。《集解》引張晏曰，上有孔穴，民間云禹入此穴。《正義》，有一穴，深不見底，謂之禹
穴，即太史公所探，《輿地紀勝》舊《經》皆以穴繫之宛委山，里人以陽明洞即是也。
秦始皇登稽山刻石紀功，尚存山側。戴稽山增會字。會貞按：《事類賦注》七引此有會字。然殘宋本、明鈔本、黃本並無會字。《御覽》四十七引亦無。證以下文西連稽山栖于稽山，此蓋但作稽山。《事類賦注》臆增會字，不足據。《史記‧始皇本紀》，始皇上會稽立石刻，頌秦德。《正義》，其碑見在會稽山上。《輿地紀勝》引《十道志》，碑在秦望山，尚存。秦望乃會稽之支山也。《一統志》謂刻石山即會稽縣西南之鵝鼻山。始皇《會稽刻石》今亡，有元申屠駉重刻本。孫暢之《述書》云：朱述下衍征字，戴、趙刪。會貞按：《御覽》四十七引無征字。孫暢之《述書》、《隋志》不載。丞相李斯所篆也。會貞按：《史記‧正義》，碑文及書皆李斯，其字四寸，畫如小指，圓鐫。今文字整頓，是小篆字。
又有石匱山，石形似匱，朱作又有石山石形似七字，《箋》曰：《御覽》引此作石匱山石形似匱云云。戴、趙依增。守敬按：《御覽》四十七引無石形似匱四字，惟別引賀循《記》云，其形似匱。山在今會稽縣東南十五里。上有金簡玉字之書，言夏禹發之，朱《箋》曰：言字衍。趙云：按言字仍存。得百川之理也。守敬按：《類聚》八引孔靈符《會稽記》，會稽山南有宛委山，其上有石，俗呼石匱。昔禹躋此山，發石匱，得金簡玉字，以知山河體勢，於是疏導百川，各盡其宜。孔說本《吳越春秋》。酈氏上據《吳越春秋》謂覆釜山中有金簡玉字之書，此又從孔說，敘石匱山而申言之。又有射的山，守敬按：《寰宇記》
射的山在山陰縣東南十五里。在今縣南十五里。遠望山的的狀若射侯，「遠望山的的狀若射侯」　按：「的的」原作「的」，《類聚》八引作「遠望的的如射侯」，的的言明，不重此字則文不成辭，今增。故謂射的。朱謂作為，戴、趙改。守敬按：殘宋本、明鈔本並作謂。
射的之西，有石室，名之為射堂。年登否常占射的，以為貴賤之準。的明則米賤，的闇則米貴，故諺云：射的白，斛米百，射的玄，斛米千。守敬按：此條孔曄《會稽記》文，引見《類聚》八，斛作，異。《寰宇記》、《太平廣記》三百九十七引較略，作斛並與此同。北則石帆山，山東北有孤石，高二十餘丈，廣八丈，望之如帆，因以為名。守敬按：《初學記》八引《會稽志》射的北有石帆，壁立臨水，漫石亘山，遙望芃芃，有似張帆。《事類賦注》七引夏侯曾先《志》，會稽山有石帆山，石危起若數百幅帆，與此文異。《寰宇記》，石帆山在會稽縣東南十五里。在今縣東十五里。北臨大湖，會貞按：上兩稱長湖，此改稱大湖，下又大湖、長湖互稱，蓋酈氏好奇，故意錯出，以示變化耳。非長湖外別有一大湖也。汪氏分圖長湖、太湖，誤矣。水深不測，傳與海通。何次道作郡，常于此水中得烏賊魚。會貞按：《晉書‧何充傳》字次道，成帝時為會稽內史。《酉陽雜俎》十七，海人言，昔秦皇東遊，棄筭袋於海，化為烏賊魚。是烏賊生海中，大湖與海通，故次道常於此水得之。《元和志》明州貢烏骨。唐明州，即故會稽郡治也。
南對精廬，上蔭修守敬按：殘宋本、明鈔本作脩。木，下瞰寒泉。西連稽山，戴稽上增會字。守敬按：殘宋本、明鈔本並無會字。皆一山也。東帶若邪溪，《吳越春秋》所
謂歐冶涸而出銅，以成五劍。朱涸訛作錮，又脫而出銅三字，《箋》曰：孫云，錮疑作鑄。趙改涸云：《吳越春秋》，赤堇之山，已令無雲，若耶之谿，深而莫測。故《戰國策》曰，涸若耶而取銅，破堇山而取錫也。又云：按《越絕外傳》記寶劍曰，當此造劍之時，赤堇之山，破而出錫，若耶之溪，涸而出銅。戴改同。又增而出銅三字。守敬按：《類聚》六十引《吳越春秋》越王允常，聘區冶子作名劍五枚；一曰純鉤，二曰湛盧、三曰豪曹，四曰魚腸，五曰巨闕。秦客薛燭善相劍，王取純鉤示之。燭曰，臣聞王之造此劍，赤堇之山，破而出鍚，若耶之溪，涸而出銅。又曰，湛盧之劍，去如楚，昭王得之。風胡子曰，赤堇之山已合，[不作令，又下少無雲二字。]若耶之溪，深而莫測。《御覽》三百四十三、《事類賦注》十三引同。今本《吳越春秋》無涸而出銅四句，又以深而莫測四句，為薛燭說，其餘文亦大異。蓋經後人刪改。趙失檢《類聚》等書，故引今《吳越春秋》以表異同，又轉引《國策》、《越絕》為證耳。趙又云，《漢志》會稽郡鄞縣下云，有鎮亭，有鮚埼亭，東南有天門水入海。有越天門山。鎮亭，山名，在奉化縣西南百里，勢極高。天門山在縣南六十里，一名蜃樓門，濱裏港海，兩峰對峙，勢若插天。天門水即縣之廣平湖及大溪是也。而《水經注》無聞焉。又按天門水在海口，有龍居之。明都督萬文巡海，夜射眇其目，今猶謂之鐻門老龍也。
溪水上承嶕峴麻溪，守敬按：秦望山南有嶕峴，見上。溪之下，孤潭，周數，甚清深，有孤石臨潭。守敬按：《寰宇記》若耶山下有潭，潭旁有石，時人謂之葛仙公石。乘崖俯視，朱乘訛作垂，趙同，戴改。守敬按：殘宋本、明鈔本作乘。《清水》篇，瀑布乘巖。《滱水》篇，南出
乘崖。其詞例也。狖驚心，寒木被潭，森沈駭觀。上有一櫟樹，謝靈運與從弟惠連常遊之，作連句，題刻樹側。守敬按：《御覽》六十七引《郡國志》，孤潭以下略同。麻潭下注若邪溪，水至清照，眾山倒影，窺之如畫。漢世劉寵作郡，有政績，將解任去治，此溪父老，人持百錢出送，朱脫此溪二字，戴增，趙據黃本校增。會貞按：殘宋本、明鈔本並有此溪二字，則增是也，然猶未盡。考《後漢書‧劉寵傳》詳敘此事，無去治之文，惟《吳志‧劉繇傳‧注》引《續漢書》寵自會稽太守，徵將作大匠。山陰縣民去治數十里，有若邪水在山谷閒，五六老翁云云。此《注》蓋約《續漢書》文，解任當斷句，去治此溪四字，當作此溪去治數十里，若但於去治下增此溪二字，是以去治屬上句矣，非本書之意。寵各受一文。
然山栖遯逸之士，谷隱不之民，有道則見，物以感遠為貴，荷泉戴改錢。會貞按：泉、錢通。致意，故受者以一錢為榮，豈藉費也，義重故耳。溪水下注大湖。守敬按：《寰宇記》，若耶溪在會稽縣東南二十八里。《一統志》，在會稽縣南二十里若耶山下，北流入鏡湖。邪溪之東，又有寒溪，溪之北有鄭公泉，泉方數丈，冬溫夏涼。守敬按：《輿地紀勝》，鄭公泉在會稽縣東五雲鄉，去葛仙翁釣磯為近，以鄭弘得名，味極甘，宜茶。《寰宇記》，寒溪一名溫泉，在鏡湖南，暑月水冷，冬月水溫。漢太尉鄭弘宿居潭側，因以名泉。守敬按：《後漢書‧鄭弘傳》，會稽山陰人，元和元年，代鄧彪為太尉。《寰
宇記》引《輿地志》，鄭弘雖在左輔，常思故居。及疾困，思得泉水。家人馳往取之，飲少許便差。今一名沈釀埭。弘少以苦節自居，恒躬采伐，用貿糧膳。每出入溪津，常感神風送之，雖憑舟自運，無杖之勞。村人貪藉風勢，常依隨往還，有淹留者，徒輩相謂，汝不欲及鄭風邪？其感致如此。守敬按：《鄭弘傳‧注》引孔靈符《會稽記》，射的山南有白鶴山。此鶴為仙人取箭，鄭太尉嘗采薪，得一遺箭。頃有人覓，弘還之。問何所欲，弘識其神人也，曰，常患若耶溪載薪為難，願旦南風，暮北風。後果然。若耶溪風，至今猶然，呼為鄭公風也。此《注》參以他說。
湖水自東亦注江通海，守敬按：亦字承上言，上指湖水深處，暗與海通，此謂湖水東注，亦明與海通也。水側有白鹿山。守敬按：《越絕書》八，白鹿山在犬山之南，去縣二十九里。亦名鹿池山，在今會稽縣東北。山北湖塘上舊有亭，吳黃門郎楊哀明朱楊訛作吳，戴改。趙據黃本改，云：《會稽志》引此文亦作楊，下亭埭皆以楊為名是也。守敬按：殘宋本、明鈔本並作楊。《圖書集成》引此作楊裒明。居于弘訓里，太守張景數往造焉，使開瀆作埭，埭之西作亭，亭、埭皆以楊為名。守敬按：《御覽》九百三十七引《異苑》會稽石亭埭有空中楓樹云云，當即此亭埭也。孫恩作賊，從海來，楊亭被燒，守敬按：《晉書‧孫恩傳》，恩自海襲據會稽，諸賊皆燒倉廩，焚邑屋。故此亭亦被燒。後復脩立，厥名猶在。守敬按：《圖書集成》引此作猶存。
東有銅牛山，山
有銅穴，三十許丈，穴中有大樹神廟。山上有冶官，守敬按：《御覽》四十七引孔曄《會稽記》，銅牛山，舊傳常有一黃牛，出山巖食草。人或驅蹙之，垂及輒失，知為神異。《寰宇記》，銅牛山在會稽縣東南五十八里。夏侯曾先《地志》云，射的山西南銅牛，是越王鑄冶之處。昔有銅牛，走入山，因名之。《一統志》謂銅牛山在會稽東南靜林山之西。《注》敘銅穴中之大樹神廟，未明言何樹何廟。據《異苑》會稽石亭埭有大楓樹，「據《異苑》會稽石亭埭有大楓樹」　按：見《御覽》九百三十七引劉敬叔《異苑》。中空，每雨水輒滿溢。有商旅載生，聊放一頭著孔中，以為狡獪。村民咸謂是神，乃依樹起屋，宰牲祭祀，因名父廟。銅牛山在亭埭之東，足證銅穴之大樹即大楓樹，神廟即父廟也。山北湖下有練塘里。趙練改鍊，云：練塘，徐天祜《吳越春秋註》引《越舊經》作鍊塘，下云，句踐鍊冶銅錫之處是也。戴依此改下作練。「全亦依下改此作鍊，戴依此改下作練」　按：全、戴改「下作練」同，不如《疏》所說，《疏》失檢。(「全亦……作練」一句，段刪。又刪「戴」下「又」字。)會貞按：《華嚴經音義》上練字書作鍊，《文選‧江文通〈雜體詩〉‧注》，鍊與練古字通。本書此及下舊無俱作鍊者，戴兩字俱作練，與殘宋本、明鈔本合。然朱此作練，下作鍊，與黃本合。酈氏好奇，往往故意錯出，當是也。《越絕書》八作練塘。《輿地紀勝》，鍊塘在會稽縣東五十里。在今縣東五十七里。《吳越春秋》云：句踐鍊冶銅錫之處。會貞按：今本《吳越春秋》脫此文。若耶出銅，堇山出錫，見上。
采炭于南山，故其閒有炭瀆。會貞按：《越絕書》，句踐時，采錫山為炭，稱炭聚載，從炭瀆至練塘。徐天祜稱《越舊經》炭瀆在會稽縣東六十里。句踐臣吳，吳王封句踐於越百里之地，朱脫一吳字，戴、趙增。東至炭瀆會貞按：《吳越春秋》八文。是也。縣南九里有侯山，會貞按：《寰宇記》，侯山在會稽縣西南四里，《一統志》作南九里。山孤立長湖
中。晉車騎將軍孔敬康少時，遯世栖跡此山。朱《箋》曰：孔曄《會稽志》云，孔愉，字敬康，以論議守正為王導所銜，出為會稽內史。在郡三年，乃營山陰湖南，侯山下數畝地為宅，草屋數間，便棄官居之。全云：孔愉棄官居山陰，不得言是少時。會貞按：《晉書》敬康本傳，會稽山陰人，年十三而孤，養祖母以孝聞。與同郡張偉康、丁世康齊名，號會稽三康。吳平，遷于洛。年七十五，咸康八年卒。是敬康少居山陰，有高名，由咸康八年年七十五逆數之，太康元年平吳，其年十三，然未必即以是年遷洛。《注》言少時栖跡此山，乃別有所據。蓋少居此山，棄官仍居此，乃情事所有。《會稽志》略其朔耳，正當據《注》以補《會稽志》之闕，全反執《會稽志》疑此，非也。
湖北有三小山，謂之鹿野山，在縣南六里，會貞按：《越絕書》八，樂野者，越王之弋獵處，大樂，故謂樂野。其山去縣七里。樂、鹿音近，即此山也。按《吳越春秋》，越之麋苑也。會貞按：今本《吳越春秋》八立苑於樂野，不云麋苑，蓋有脫誤。以原書上文駕臺在於成丘、下文燕臺在於石室等句例之，此當本作麋苑在於樂野。傳鈔者脫麋字，又訛在為立，錯入苑字上，遂與酈氏所引不相應耳。《寰宇記》引《吳越春秋》作立苑於樂野，與今本同，則自宋已脫誤。山有石室，言越王所遊息處矣。會貞按：《越絕書》八山上石室，句踐所休謀也。縣南湖北朱脫南字，戴、趙增。有陳音山。楚之善射者曰陳音，越王問以射道，又善其說，乃使簡士習射北郊之外。朱《箋》曰：《吳越春秋》，范蠡進善射者陳音，楚人也。王曰，善子之道，願子悉以教吾國人。音曰，道出於天，事在於人，人之所習，無有不神。乃使音
教士，習射北郊之外。三月，軍士皆能用弓弩之巧。
按《吳越春秋》，音死，葬于國西山上。今陳音山乃在國南五里。守敬按：《吳越春秋》，音死葬於國西號其葬所曰陳音山。《越絕書》八，射浦者，句踐教習兵處也。今射浦去縣五里。射卒陳音死，葬民[字誤。]西，故曰陳音山。未知與《吳越春秋》方位合否？《御覽》四十七引孔曄《會稽記》，冢今開，冢壁悉畫作騎射之象。「孔曄《會稽記》，冢今開，冢壁悉畫作騎射之象」　按：「今」上原無「冢」字，《御覽》「今開」上有「冢」字，孔曄時陳音冢被發，見冢壁畫騎射象，此冢上不當省，「冢今開」三字為句，不能屬下讀。冢壁開不辭，今訂補「冢」字。徐天祐云，在山陰縣西南四里。《寰宇記》曰，屬上虞縣，非也。《名勝志》、《一統志》並云在西南四里。湖北有射堂及諸邸舍，連衍相屬。又于湖中築塘，直指南山，北即大越之國。守敬按：《越絕書》八，無餘初封大越。又云，句踐小城，山陰城也。《漢志》，山陰，越王句踐本國。秦改為山陰縣，守敬按：秦縣在會稽山北，[《寰宇記》]屬會稽郡，漢因，後漢為會稽郡治，吳、晉、宋、齊、梁因。今山陰縣治。會稽郡治也。守敬按：《史記‧秦始皇本紀》，二十五年，置會稽郡。《續漢志》，秦置郡，本治吳。立吳郡乃治山陰。此《注》下文詳敘永建中分吳郡置會稽郡，是會稽郡後漢始治山陰，《注》於秦改為山陰縣下，接言會稽郡治，蓋謂後之會稽郡治耳。
太史公曰：禹會諸侯計于此，命曰會稽。會稽者，會計也。朱不疊會稽二字，趙同，戴增。會貞按：見《史記‧夏本紀》。始以山名，因為地號。會貞按：《元和志》說同。夏后少康封少子杼以奉禹祠為越。「夏后少康封少子杼以奉禹祠為越」　按：熊氏舉《左傳‧襄四年‧哀元年》文以明少康不得有少子杼，是也。《襄四年》杜《注》云：「后杼，少康子。」《哀元年‧注》云：「季杼，少康子后杼也。」曰后杼，明其嗣少康為夏后。曰季杼，則為後來少子杼所由生，季於兄弟行為少故也。《注》文不當有「杼」字，宜刪。《史記‧越王勾踐世家》明明言夏后帝少康之庶子，不言少子也。 全云：按夏人報杼，乃夏后之賢者，豈以支子分封奉祠哉？《史記‧越世家》亦不云是后杼也。會貞按：《史記‧越世家‧正義》引賀循
《會稽記》，少康少子號曰於越，越國之稱始此。則相傳有少康封少子之說。酈氏更以杼實少子之名，然考《左傳》襄四年之后杼，哀元年曰季杼，又《魯語》上，杼能帥禹者。韋《注》，杼，禹後，少康之子季杼也。少康安得復有少子杼封此哉？《輿地廣記》變言少康封庶子杼，《路史後紀》十四又謂少康庶子季杼為越無餘，亦為臆說。合《越世家》少康封庶子，《越絕書》八無餘別封越觀之，當是少康封庶子無餘也。則惟《吳越春秋》八得其實也。世歷殷、周，至于允常，列于《春秋》。允常卒，句踐稱王，都于會稽。守敬按：《史記‧正義》引《輿地志》，越侯傳國三十餘葉，歷殷至周，有越侯夫譚，夫譚子曰允常，拓土始大，稱王。與此句踐稱王異，此本《越世家》也。
《吳越春秋》所謂越王都埤中，會貞按：今本《吳越春秋》脫此文。據《路使後紀》十三下，夏帝杼封云西甌，處于埤中，曰無余。則越都埤中久矣。在諸暨北界，山陰康樂里有地名邑中者是。會貞按：《舊唐志》，諸暨縣，越王允常所都。越事吳，朱有處字，戴同，趙據黃本刪。會貞按：殘宋本、明鈔本並無處字。故北其門，以東為右，西為左，會貞按：《吳越春秋》八，范蠡築小城，缺西北，亦服事吳也。蓋即此事。故雙闕在北門外。守敬按：《名勝志》引《舊經》城北門有雙木闕，夾道。闕北百步有雷門，門樓兩層，句踐所造。會貞按：《漢書‧王尊傳》顏《注》，雷門，會稽城門也，有大鼓，聲聞洛陽。《寰宇記》雷門，《郡國志》云，句踐所立，以吳有蛇門，得雷而發，表事吳之意。「闕北百步有雷門……《郡國志》云，句踐所立……表事吳之意」　按：沈氏《疏證》云：「雷門即今紹興府城五雲門。」《御覽》五百八十二引劉巘《定軍禮》曰：「昔吳夫差啟門以厭越，越人為雷門以禳之。擊大鼓於雷門之下而門聞焉。」今補記於此以廣異聞。《吳越春秋外傳》八云：「范蠡外郭築城而缺西北，示服事吳也。」闕猶缺也。吳越人信巫，范伯或陽表服而陰用巫禳術耶？據《注》雷門在北，而《方輿紀
要》引《修城記》，山陰城有九門，東面舊曰雷門，句踐所作。晉時改曰五雲門。方立不同，蓋後世取故門為名耳。時有越之舊木矣。
州郡館宇，屋之大瓦，亦多是越時故物。全云：按此即王十朋《賦》所云雙杉廳是越故物者也。句踐霸世。徙都琅邪，後為楚伐，始還浙東。會貞按：見《越絕書》八、《吳越春秋》十。句踐欲霸中國，徙都琅邪，《濰水》篇敘之。城東郭外有靈氾，會貞按：《史記，留侯世家》圮上，《索隱》，姚察見《史記》本有作土旁者，乃引今會稽東湖大橋名為靈圮。《太平廣記》引何延之《蘭亭記》作靈氾，與此同。有靈氾橋在今會稽縣東二里。下水甚深，舊傳下有地道，通于震澤。又有句踐所立宗廟，在城東明里中甘滂南。守敬按：《越絕書》八，故禹宗廟，在小城南門外，大城內。蓋即句踐所立也。又有玉笥竹林雲門天柱精舍。守敬按：《名勝志》引《十道志》，石簣[即石匱。]山一名玉笥，亦名天柱，則玉笥與上文之石匱、天柱一山也。《輿地紀勝》，昔王子敬居雲門山，有五色祥雲，詔建雲門寺。酈氏敘精舍，就玉笥、竹林、雲門、天柱分指之，蓋即麓大同，陵巒互別耳。《明‧地理志》，會稽支山為雲門山，在今會稽縣南三十二里。又云，會稽山東接天柱山。在今會稽縣東南十五里。竹林未詳。竝疏山創基，架林裁宇，割澗延流，朱無割字，《箋》曰：疑脫一字。趙以《會稽志》引此文校增割字。戴增同。守敬按：殘宋本、明鈔本有割字。《輿地紀勝》引此同。盡泉石之好，水流逕通。
浙江又北逕山陰縣西。西門外百餘步有怪山。守敬按：《御覽》四十七孔曄《會稽記》文。《太平廣記》三百九十七引《廣古今五行記》，山陰郭中有怪山。互見下龜山。本琅邪郡之東武縣山也，飛來徙此，壓殺數百家。守敬按：《寰宇記》引《神異志》，瑯邪東山徙於會稽，壓殺百姓。以此《注》證之，有脫文。《吳越春秋》稱怪山者，東武海中山也，一名自來山，百姓怪之，號曰怪山。守敬按：《吳越春秋》八文作一夕自來。《類聚》八、《御覽》四十七引《吳越春秋》並同。考《趙絕書》八云一夜自來，當是《吳越春秋》所本。則此一名為一夕之訛，來下衍山字。《輿地廣記》亦承此《注》而訛衍。惟今本《吳越春秋》脫百姓怪之句，當據此及《類聚》、《御覽》補。亦曰：越王無疆為楚所伐，去琅邪，還浙東，東武人隨居山下。朱還浙東三字作一山字，趙同，戴改山作止。守敬按：殘宋本、明鈔本並作止，則改止有據，然實誤也。作止是以止東武斷句，則隨居山下為東武之山矣。《名勝志》引此作去瑯邪，還浙東，東武人隨居山下是也。今訂。
遠望此山，其形似龜，故亦有龜山之稱也。守敬按：《御覽》四十七引《吳越春秋》，形似龜體，故謂龜山。《寰宇記》，龜山在山陰縣東北九十四步。在今山陰縣縣治後，臥龍山南。越起靈臺于山上，又作三層樓以望雲物。會貞按：《御覽》四十七引孔曄《會稽記》文。末脫物字，當依此增。又《越絕書》八龜山者，句踐起怪游臺，以灼龜，又仰望天氣，觀天怪也。又《吳越春秋》八，起游臺立增[與層同。]
樓，冠其山巔，以為靈臺，仰觀天文，候日月之變怪。[二句依《初學記》二十七引增。]與孔說可參異同，川土明秀，亦為勝地。會貞按：《世說》二顧長康言會稽山川之美云，千巖競秀，萬壑爭流，草木蒙籠其上，若雲興霞蔚。又王逸少云，山川自相映發，使人應接不暇。「又王逸少云……」　按：《世說‧言語》二此條是王獻之(子敬)語，《御覽》百七十一引《宋略》同。鈔者訛作「逸少」。 故王逸少云：從山陰道上，猶如鏡中行也。會貞按：《御覽》一百七十一引《宋略》，王羲之云，每行山陰道上如鏡中遊。
浙江之上，又有大吳王、小吳王邨，竝是闔閭、夫差伐越所舍處也。今悉民居，然猶存故目。守敬按：《名勝志》，城東十里曰王城，吳王夫差圍句踐于會稽，伍子胥築此城以屯兵。華氏《考古》云，有大吳王村、小吳王村，並是闔閭、夫差伐越所舍處也。今吳王里尚沿其名。昔越王為吳所敗，以五千餘眾，栖于稽山。卑身待士，施必及下。會貞按：見《史記‧越世家》。《呂氏春秋》曰：越王之栖于會稽也，有酒投江，民飲其流，而戰氣自倍。會貞按：《呂氏春秋‧順民》篇，越王苦會稽之恥，欲深得民心。有酒，投之江，與民同之。與此文異。惟《列女傳》一云，越王伐吳，以醇酒注之上流，使士卒飲其下流，而士卒戰自五也較合，豈酈氏誤記乎？所投即浙江也。會貞按：《寰宇記》，投醪河在會稽縣西三里，句踐投醪之所。《輿地紀勝》，一名簞醪河，在紹興府西二百步。
許慎、晉灼竝言江水至山陰為浙江。江之西岸有朱室塢，朱作堤，《箋》曰：宋本作塢。戴、趙改塢。會貞按：明鈔本作塢。句踐百里之封，西至朱室，謂
此也朱謂作為，戴、趙改。會貞按：《吳越春秋》八，句踐臣吳，七年而歸。吳封地百里於越，西止周宗。周、朱音近，宗室形近，以文義求之，疑朱室為是。《一統志》蕭山縣東北三十二里，洛思山下有朱室塢。浙江又東北逕重山西，大夫文種之所葬也。趙改重作種。守敬按：文種葬種山，一作重山，趙改誤。詳見前。山上有白樓亭，亭本在山下，朱脫在字，趙據孫潛校增，戴增同。縣令殷朗移置今處。守敬按：《御覽》四十七引孔曄《會稽記》，漢江夏太守宋輔於重山南立學教授。今白樓亭處是也。則宋輔時亭尚未移。沛國桓儼，避地會稽，聞陳業履行高潔，守敬按：陳業詳前黟山下。往候不見。儼後浮海，南入交州，臨去遺書與業，不因行李，繫白樓亭柱而去。守敬按：《類聚》三十一引《會稽典錄》，陳業少特操，沛國桓儼，避地會稽，聞業高節，欲與相見，終不獲。後儼浮海南入交州，臨去遺書與業，並載書辭，其中有不因行李以係山陰白樓之文。此朱育所謂桓文林遺之尺牘之書，比竟三高者也。「此朱育所謂桓文林遺之尺牘之書，比竟三高者也」　按：桓文林即桓儼，事見《吳書‧虞翻傳‧注》引《會稽典錄》。本訛作「桓文」，標點本據《侯康、李慈銘說》補「林」字。
升陟遠望，山湖滿目也。守敬按：《名勝志》引《會稽記》亭在山陰，臨流映壑。永建中，陽羡周嘉上書，以縣遠赴會至難，求得分置，遂以浙江西為吳，以東為會稽。守敬按：《元和志》蘇州下，後漢順帝永建四年，陽羡令周嘉、[原誤喜。]山陰令殷重上書，求分為二郡，遂割淛江以東為會稽，淛江以西為吳郡。越州下作陽羡令周嘉同。考《御覽》一百七十一引《輿地志》陽羡人周嘉上書云云。《寰宇記》越州總序，引《輿地志》同，又陶氏《說郛》
載陸廣微《吳地記》，漢永建四年，有山陰縣人殷重獻策於帝云云，稱陽羡人，稱山陰人，則《元和志》令為人之誤。此陽羡周嘉即謂陽羡人也。《吳志‧虞翻傳‧注》引《會稽典錄》又云劉府君上書，則當時上書者，不止周、殷二人也。漢高帝十二年，一吳也，朱一作亦，《箋》曰：當作一。全云：按高帝六年，會稽郡屬荊王賈國中，十二年，屬吳王濞國中，故曰亦吳也。景帝四年始以郡屬天子。趙仍，戴改。後分為三，世號三吳，吳興、吳郡、趙作吳郡、吳興郡。會稽其一焉。會貞按：《通典》吳郡與吳興、丹陽為三吳。
浙江又東逕禦兒鄉。守敬按：在今石門縣東南。《萬善歷》守敬按：《御覽》一百五十七引作《萬歲曆》。《隋志‧子‧五行類》有太史公《萬歲曆》一卷，蓋即其書。此善當歲之誤。據敘吳黃武事，則三國後人作也。曰：吳黃武六年正月，獲彭綺。守敬按：見《吳志‧孫權傳》。是歲，由拳西鄉有產兒，墮地便能語，朱作隨便能語，《箋》曰：宋本作墮地便能語。戴、趙改。云：天方明，河欲清。鼎腳折。朱脫方字、鼎字，趙據《御覽》引《萬善歷》增，戴增同。金乃生。因是詔為語兒鄉朱作是因，戴、趙乙。守敬按：《御覽》作於是因曰語兒鄉。非也。禦兒之名遠矣，蓋無智之徒，因藉地名，朱訛作民，戴、趙改。守敬按：殘宋本、明鈔本作名。生情穿鑿耳。《國語》曰：句踐之地，北至禦兒守敬按：《越語》文。是也，安得引黃武證地哉？韋昭
曰：越北鄙在嘉興。守敬按：《吳語》韋昭《注》文。嘉興見《沔水注》下。《一統志》御兒之名，見《左傳》、《國語》、《吳越春秋》等書、《漢書‧東越傳》、《越絕書》則易為語，《史》、《漢》又或作蘌。竊意漢人以其名言之非順，類曾子回車之嫌，故取其音之相近者易之耳。
浙江又東逕柴辟南，「浙江又東逕柴辟南」　按：此下鈔脫：「舊吳楚之戰地矣，備候」九字，今補。(今據臺北本增、補此句並《疏》文。) 守敬按：亦在今石門縣東南。蓋御兒鄉其總名，柴辟則鄉之一地，故酈氏分敘之。柴辟亭互詳沔水下。舊吳楚之戰地矣。朱越作楚，戴、趙同。會貞按：吳、楚戰地不至此。《越絕書》三，去柴辟亭到語兒就李，吳侵以為戰地。又八云，語兒鄉，故越界，名曰就李。吳疆，越以為戰地，至於柴辟亭，志由拳以下，為吳、越戰地是也。則此楚為越之誤。今訂。備候于此，故謂之辟塞，是以《越絕》稱吳故從由拳、辟塞渡會稽，朱作荑，戴、趙改稽。守敬按：《越絕書》二，吳故從由拳，度辟辟度會夷，奏山陰。辟塞者，辟候塞也。會夷不經見，故戴、趙改。湊山陰是也。
又逕永興縣南，戴改北。縣在會稽東北一百二十里，故餘暨縣也。朱無此五字，趙同，戴增。會貞按：兩漢餘暨縣屬會稽郡，吳改永興，仍屬會稽郡，晉、宋、齊、梁因。《海內東經》，浙江入海餘暨南。《沔水》篇，浙江於餘暨南入海。與此浙江逕永興縣南合。戴以永興為今蕭山，故改南為北，不知《注》明言縣在會稽東北一百二十里。安得以蕭山當之？古永興當在今海鹽縣之東南，蓋後移於今蕭山也。闔閭弟夫概之故邑也。趙云：按此是應劭說，而顏師古非之。然吳伐越，封句踐以百里之地，則或取其餘地以封夫概，未可知也。戴闔上增應劭曰三字，改故作所，刪也字。守敬按：酈氏援
據群書，多不出書名，引應劭說亦然。此不必增。《元和志》吳王弟夫邑同。
王莽之餘衍也。守敬按：宋本《漢志》作餘行。「王莽之餘衍也……宋本《漢志》作餘衍」　按：此當是用徐松說，王先謙《漢書補注》云：「徐松曰如此。」 漢末，童謠云：天子當興東南三餘之間。趙云：按永興故漢之餘暨，與餘姚、餘杭而為三，故為三餘也。會貞按：《通典》武康下引《輿地志》，漢烏程之餘不鄉地。漢末，童謠曰，天子當興東南三餘之閒。吳乃改會稽之餘暨為永興，分餘不為永安，以協謠言。亦見《元和志》。趙說未詳何據。又《輿地紀勝》引《梁陳故事》，梁武帝時，有童謠云，天子之居在三餘。梁武帝於餘干、餘杭、餘姚三處為禳厭之法。其時長興有餘干山，則後世之所謂三餘也。故孫權改曰永興，朱永訛作元，戴、趙改。縣濱浙江。
又東合浦陽江。江水導源烏傷縣，朱江水下衍之字，趙作又，戴刪。守敬按：今浦陽江源出今浦江縣西境之深裊山。東逕諸暨縣，朱東上衍又字，趙同，戴刪。與洩溪合。守敬按：《隋志》，諸暨有泄溪。溪廣數丈，中道有兩高山夾溪，造雲壁立，凡有五洩。朱五訛作三，戴、趙改。下洩懸三十餘丈，朱脫下字，戴、趙增。廣十丈，中三洩不可得至，朱三訛作二，戴、趙改。登全、趙有他字。山遠望，乃得見之。洩懸百餘丈，朱洩上衍下字，戴、趙刪，並刪洩字。守敬按：刪洩字，非也。《名勝志》引此作洩懸百餘丈，足徵洩字不當刪。水勢高急，聲震水外。上洩懸二百餘丈，望若雲垂，此是瀑布，土人號為洩也。朱《箋》曰：《輿地志》云，五泄溪
在諸暨縣西五十里，山峻而有五級，故以為名。下泄要三十丈，廣十丈，中三泄不可踰度，登他山望始見之。上泄垂百餘丈，聲如霆。守敬按：此條戴、趙增改，皆本《輿地志》。《名勝志》引宋刁約云，溪源自富陽山峽下，有東西兩龍潭，東龍潭即飛瀑處。有響鐵嶺，過嶺即富陽界，嶺曲一峰，轉而面南，峰下有五洩寺。西龍潭深入谷中五里許，未到潭一里為浦江界，隨潭流北至寺前，與東潭水合。山勢轉而南面，兩山夾潭流，東行綿延十餘里，奇跡秀絕。《方輿紀要》，五泄山在諸暨縣西五十里，泄亦作洩，山中有泉，沿歷迴繞，分為五潭，即五洩也。
江水又東逕諸暨縣南，會貞按：秦縣[《元和志》。]屬會稽郡，兩漢、吳、晉、宋、齊、梁因。即今諸暨縣治。縣臨對江流，江南有射堂。縣北帶烏山，會貞按：《御覽》四十七引孔靈符《會稽記》，諸暨縣西北有烏帶山，上多紫石，世人莫知。居士射敷，少時於此山掘得紫石。《事類賦注》七，引《會稽記》作烏帶山同。是烏帶之名甚著。此《注》載之，當作北有烏帶山，今本北下脫有字，帶烏二字當倒轉。據《會稽記》山在縣西北。又《元和志》，烏帶山在縣北五十里。《名勝志》，烏帶山在縣東五十里。是山綿延甚廣，自西及北至東皆是，故此《注》舉北以該之。乃曹學佺不知此《注》有奪誤，於烏帶山外，別出烏山，而以縣西一里之長山當之，謂即此《注》之山，不知西與北亦不合也。故越地也。朱此下有夫王之故邑六字。趙亦有，而辨之云：按《漢志》之餘暨，吳更名永興。應劭云，夫之所邑，即今之蕭山縣也。又諸暨莽曰疏虜，不云是夫邑。《注》上文于永興縣下，已引應說，此又複出，豈誤諸暨為餘暨乎？守敬按：《名勝志》或言夫之故邑，蓋聊述聞見，
亦不以為可信也。
先名上諸暨，守敬按：《名勝志》引應劭云，漢分諸暨、山陰地為下諸暨，後更名餘暨。此上諸暨對下言，如上邳之外有下邳。《泗水》篇云，有下故此為上矣。上、下諸暨皆其先之名，至後，下諸暨名餘暨，而上諸暨但名諸暨矣。亦曰句無矣。朱無作吳，下同。趙改云：句吳，《國語》作句無。韋昭曰，諸暨有句無亭。《括地志》以為句乘山也。山在縣南五十里。又闞駰曰：句踐之地，南至句無，其後併吳，因大城之，章霸功以示子孫，故曰句章。戴作無。守敬按：殘宋本、明鈔本並作無。故《國語》曰：句踐之地，南至句無。守敬按：《越語》上文。王莽之疏虜也。夾水多浦，浦中有大湖，守敬按：《隋志》諸暨有大農湖，疑即此。春夏多水，秋冬涸淺。江水又東南逕剡縣，與白石山水會。守敬按：浦陽江經諸暨北流，東與剡縣隔山。酈氏敘江水與白石山水會，是以浦陽江自諸暨東逆行落馬港之道，踰山由趙溪合剡溪矣。誤。白石山水乃古剡溪之西源也，今謂之西港。
山上有瀑布，懸水三十丈，下注浦陽江。守敬按：《御覽》四十七引孔曄《會稽記》，剡縣西七十里，有白石山，上有瀑布水，懸下三十丈。今曰大白山，在嵊縣西七十里。西港自西東流，至縣南，即剡溪。浦陽江水又東流南屈，又東迴北轉，逕剡縣東，「浦陽江水又東流南屈，又東迴北轉，逕剡縣東」　按：沈氏《疏證》云：「舊《志》，剡溪至會稽縣東九十里曹娥廟前。曹娥江亦曰東小江，以別於浙江也。按酈氏混東小江為浦陽江，其《注》文自剡縣以下所稱浦陽江，皆曹娥江之上源剡溪也。」 守敬按：前漢縣屬會稽郡，後漢、吳、晉、宋、齊、梁因。《元和志》，漢縣，故城在今剡縣西南十二里。《名勝志》引孔曄《記》，剡治在江東，吳賀齊為令，徙今治。故《注》敘江逕縣東。今嵊縣治。王莽之盡忠也。縣開東門向江，江
廣二百餘步。自昔耆舊傳，縣不得開南門，開南門則有賊盜。江水翼縣轉注，故有東渡、西渡焉。東南二渡，通臨海，並汎單船為浮航。西渡通東陽，併二十五船為橋航。守敬按：今自嵊縣東出，通寧海縣，南出，通天台縣，皆古臨海郡地。西出，通東陽縣，為古東陽郡地。今仍為行旅孔道。惟西南二渡，早建石橋，近年東渡亦建石橋。
江邊有查浦，守敬按：《御覽》三百五十引《異苑》，烏傷黃蔡，義熙初於查溪岸照射云云，當即此查浦也。《輿地紀勝》引《類要》，查浦在海上，去鄞縣六十里。浦東行二百餘里，與句章接界。守敬按：秦句章縣屬會稽郡，兩漢、吳、晉、宋、齊、梁因。秦至晉隆安四年，在今慈谿縣西三十五里，以後，在今鄞縣南六十里。浦裏有六里，有五百家，竝夾浦居，列門向水，甚有良田。有青溪、餘洪溪、大發溪、小發溪，江上有趙有六字。溪，六溪列溉，散入江。趙改列作裂，刪散字，云：按《漢志》會稽郡。句章縣渠水東入海。全氏曰：即六溪之水也。凡言渠水必皆以人力為之，句章之渠水，亦是居民苦江潮之斥鹵，而引山谿之水為渠，以利田溉。是即所謂渠水者矣。蓋六谿皆簟谿之支流，簟谿入浦陽，而此六谿者瀦而為渠，遂獨擅句章之望。雖于前記無明文，然舍此六谿更無水以當之矣。夾溪上下，崩崖若傾。
東有簟山，朱《箋》曰：《會稽志》云，簟山在嵊縣東三十一里。孔曄云，山遙望之如舖簟也。守敬按：在今嵊縣東北三十里。南有黃山，守敬按：《名勝志》，黃山在嵊縣南十里，厥勢平正，又名方
山。與白石三山，為縣之秀峰。山下眾流前導，戴改前作泉。湍石激波，浮險四注。守敬按：《名勝志》引舊《經》，山下眾流趨導，湍石迅激。浦陽江又東逕石橋，廣八丈，高四丈。下有石井，口徑七尺，橋上有方石，長七尺，廣一丈二尺。橋頭有磐石，可容二十人坐。溪水兩旁悉高山，山有石壁二十許丈，溪中相攻，贔響外發，未至橋數里，便聞其聲。守敬按：《名勝志》新昌縣下，浦陽江口有石橋，引《水經注》云云，又引《輿地志》剡東百里有石橋，里人傳，舊路自石笥入天姥，今石笥橋下一大井，與《水經注》合，疑即此也。江水北逕嵊山，會貞按：《文選‧江文通〈雜體詩〉‧注》引孔曄《會稽記》，剡縣有嵊山。《名勝志》，嵊山在嵊縣東北四十五里。剡溪之口，嶀浦之東。明嵊縣即今縣治。山下有亭，會貞按：《南史》梁張稷為剡令，至剡亭生子，因名嵊。「再考《梁書》，同則引《梁書》」　按：檢《梁書‧張嵊傳》無此文。然此語為熊先生復校時所記，後未及檢，留之以著其治學校稿之勤，但加括號以示別。(此句今據臺北本刪。) 亭帶山臨江，松嶺森蔚，會貞按：《名勝志》引此作翠。《御覽》四十七引作蔚，同。沙渚平靜，趙據《御覽》引此改淨。浦陽江又東北逕始寧縣嶀山之成功嶠。朱嶀作，下同，戴、趙同。會貞按：殘宋本、明鈔本、黃本作，乃嶀之別體。《御覽》四十七引此作嶀。今訂。《文選‧江文通〈雜體詩〉‧注》，始寧縣西有嶀山。《明‧地理志》，嶀縣北有嶀山。在今上虞縣西南五十里。又朱功作工，趙改云，曹學佺稱世傳謝玄破苻堅，歸會稽，縣人榮之，磨石大書成功嶠三字，深刻其上，則以為成工嶠者，誤也。戴改同。
嶠壁立臨江，欹路峻狹，不得併行。行者牽木稍進，不敢俯視。嶠西有
山，孤峰特上，飛禽罕至。嘗有采藥者，沿山見通溪，會貞按：殘宋本、明鈔本作蹊。尋上，于山頂樹下，有十二方石，地甚光潔。朱光作方，《箋》曰：《會稽志》引此作光。戴、趙改。還復更尋，遂迷前路。言諸仙之所憩讌，「諸仙，《御覽》引此作都仙」　按：今影宋本作「諸」。(此句今據臺北本刪。)故以壇讌名山。會貞按：《御覽》四十七引孔曄《會稽記》，始寧縣有壇讌山，相傳云仙靈所讌集處。山頂有十二方石，石悉如坐席許大，皆作行列。嶠北有嶀浦，會貞按：《名勝志》，剡溪口，水深而清，曰嶀浦。浦口有廟，廟甚靈驗，行人及樵伐者皆先敬焉。若相侵竊，必為蛇虎所傷。北則嶀山與嵊山接，二山雖曰異縣，而峰嶺相連。會貞按：《名勝志》引《輿地志》，自上虞七十里至溪口，遡江上數十里，兩岸峭壁，乘高瞰下，有深林茂竹，名為嶀嵊，奔瀨迅湍。《方輿紀要》，嶀、嵊二山，參差相對，為絕勝處。嶀山屬始寧，嵊山屬剡縣，見上。
其間傾澗懷煙，泉溪引霧，吹畦孫星衍曰：《御覽》作水。會貞按：殘宋本、黃本作畦，同。風馨，觸岫延賞。是以王元琳謂之神明境，會貞按：《晉書‧王導傳》，孫珣，字元琳，以才學文章，見昵於孝武帝。必當有游記，敘、嵊二山之勝，而以神明境稱之，傾澗懷煙云云，蓋即其記中語也。事備謝康樂《山居記》。會貞按：謝靈運，晉時襲爵康樂縣公，宋武帝受禪，降封康樂侯，世稱謝康樂。移籍會稽，修營別業，傍山帶江，盡幽居之美，作《山居賦》并自注以言其事。詳見本傳。靈運山居在今嵊縣北五十里石門山。浦陽江自嶀山東北，逕太康湖，車騎將軍謝
玄田居所在。朱《箋》曰：《會稽志》引《水經注》作謝玄舊居。會貞按：謝玄，靈運祖也。《靈運傳》父、祖葬始寧縣，並有故宅及墅。《一統志》謝玄故宅，在上虞縣西南四十里，其地有車騎山，相近有太康湖。
右濱長江，左傍連山，會貞按：下云東出趣山，則山在湖之東，蓋南向以東為左也。平陵脩通，澄湖遠鏡。于江曲起樓，樓側悉是桐梓，森聳可愛，居民號為桐亭樓，樓兩面臨江，盡升眺之趣。蘆人漁子，汎濫滿焉。湖中築路，東出趣山，戴改趣作趨。會貞按：趣與趨通。路甚平直。山中有三精舍，高甍凌虛，垂簷帶空，俯眺平林，煙杳在下，朱《箋》曰：《會稽志》引此作俯眺平煙，杳然在下。水陸寧晏，足為避地之鄉矣。江有琵琶圻，會貞按：《名勝志》引《十道志》，浦陽江有琶琵圻。又引宋銍《東山記》，山西有謝靈運別墅，又西為西小江，有琵琶圻，在今上虞縣西南。圻有古冢墮水，甓有隱起字云：筮吉龜凶，八百年，落江中。謝靈運取甓詣京，咸傳觀焉。乃如龜繇，故知冢已八百年矣。會貞按：《御覽》五百五十九引《輿地志》，記此事至傳觀句同。由宋初逆推年數，則是周時冢。
浦陽江又東北逕始寧縣西，本上虞之南鄉也。漢順帝永建四年，陽羡周嘉上書，始分之。舊治水西，常有波潮之患。朱潮訛作湖，戴、趙改。守敬按：《名勝志》此引作蕩，亦
非。晉中興之初，治今處。守敬按：《御覽》八十一引《風土記》，始寧，上虞南鄉也。《宋志》始寧令，何承天《志》漢末，分上虞立。又引賀《續會稽記》順帝永建四年，分上虞南鄉立。後漢屬會稽郡，吳、晉、宋、齊、梁因。舊治在今上虞縣三界鎮，後東徙，在今縣西南五十里。縣下有小江，源出山，謂之浦，逕縣下西流注于浦陽茠山，下注此浦。會貞按：《山居賦》休、周分表。原《注》稱休山，休乃茠之省。浦陽茠山，謂山在浦之北，下山陰浦，則謂浦在山之北也。浦西通山陰浦而達于江。會貞按：水在今縣西南。
江廣百丈，朱《箋》曰：宋本作江廣百丈，黃本作江廣一百固誤，吳改作百里亦非也。守敬按：殘宋本作江廣一百，與《箋》所稱宋本異。吳本但有里字，上作墨釘，與《箋》云不合。趙琦美校改一里，戴、趙作百丈。狹處二百步，高山帶江，重蔭被水，江閱漁商，川交樵隱，故桂棹蘭，望景爭途。江南有故城，太尉劉牢之討孫恩所築也。全云：按劉牢之終于鎮北將軍，其討孫恩時，為會稽五部都督，非太尉。會貞按：《晉書‧劉牢之傳》孫恩入會稽，牢之東征，屯上虞，即此城也。在今上虞縣西南。江水東逕上虞縣南，守敬按：秦縣[《名勝志》。]屬會稽郡，兩漢、吳、晉、宋、齊、梁因。在今上虞縣西北。王莽之會稽也。朱王上有至字，戴、趙刪。
本司鹽都尉治也，戴刪也字。地名虞賓。守敬按：《名勝志》引舊《經》同。《御覽》八十一引《風土記》作虞濱，路史《國名紀》丙引此亦作虞濱。《晉太康地記》曰：舜避丹朱
于此，故以名縣，百官從之，故縣北有百官橋。守敬按：《晉志》上虞，舜避丹朱于此，本《太康地記》。《寰宇記》，虞山在餘姚縣西三十里。《太康志》，舜避丹朱於此。又稱《地志》云，舜橋，舜避丹朱於此，百官候之，故亦名百官橋。亦云：禹與諸侯會事訖，因相虞樂，故曰上虞。趙云：按《釋名》曰：吳，虞也，封泰伯于此，以虞其志。即虞樂之義。古娛、虞通用也。會貞按：《輿地紀勝》稱《圖經》引《十三州志》，禹與諸侯會計，因相虞樂於此，故曰上虞。此會下當有計字。二說不同，未詳孰是？會貞按：錢坫曰，周處以餘姚為舜支庶所封，上虞當亦因此而涉其稱耳，則又一說也。
縣南有蘭風山，會貞按：《名勝志》上虞縣西北二十五里，有蘭芎山，即蘭風山。今在上虞縣西北二十八里。山少木多石，驛路帶山傍江，路邊皆作欄干。山有三嶺，枕帶長江，苕苕孤危，望之若傾。緣山之路，下臨大川，皆作飛閣欄干，乘之而渡，謂此三嶺為三石頭。會貞按：《宋書‧王弘之傳》上虞江有一處，名三石頭。丹陽葛洪遯戴改遁。世居之，基井存焉。會貞按：《晉書‧葛洪傳》不載此事。《寰宇記》引《會稽錄》昔葛玄隱于蘭芎山，後仙去。似此當作葛玄。然《御覽》四十七引孔靈符《會稽記》上虞縣有龍頭山，峰頂盤石廣丈餘，葛洪學仙坐其上。龍頭山去蘭風僅五里。又玄為洪從祖，洪就玄弟子鄭隱學，得其法。《寰宇記》引《輿地志》以蘭風湖為葛洪所棲隱處，蓋玄先居蘭芎山，洪亦嘗居之乎？
琅邪王方平守敬按：《宋書‧
王弘之傳》字方平。性好山水，又爰朱作愛，《箋》曰：舊本作爰。戴、趙改爰。宅蘭風，垂釣于此，守敬按：本傳，垂綸在三石頭，此字承上條言。以永終朝。朱永作詠，戴、趙改。行者過之，不識，問曰：賣魚師，得魚賣否？方平答曰：釣亦不得，得復不賣。守敬按：見本傳，文稍有增損。亦謂是水為上虞江。會貞按：上虞江見《論衡‧書虛》篇。又《初學記》六，凡江帶縣，因以為名，則有上虞江。《元和志》，上虞江在上虞縣西二十八里。縣之東郭外有漁浦湖，守敬按：《寰宇記》餘姚縣漁浦湖，《輿地志》云，舜漁處。上虞與餘姚接壤也。考舜漁雷澤見《瓠子河》篇，舜漁濩澤，見《沁水》篇，此又一說，蓋因《風土記》舜生姚邱之說而傅會之中有大獨小獨二山。又有覆舟山。覆舟山下有漁浦王廟。廟今移入裏山。此朱作北，《箋》曰：一作此。趙仍，戴改。守敬按：殘宋本，明鈔本並作此。
三山孤立水中。守敬按：漁浦湖即上陂湖[上陂見下。]《上虞縣志》謂中有三山，弓家山、印祿山、佛跡山也。則是大獨、小獨、覆舟之變名矣。湖外有青山、黃山、澤蘭山，重岫疊嶺，參差入雲。澤蘭山頭有深潭，山影臨水，水色青綠。山中有諸塢，守敬按：塢，小障也。有石楗一所，守敬按：《史記‧河渠書》，下淇園之竹以為楗。《集解》引如淳曰，樹竹塞水決之口，以草塞其裏，乃以土填之，有石，以石為之。右臨白馬潭。潭之深無底，傳云創湖之始，邊塘屢崩，百姓以白馬祭之，因以名水。守敬按：《名勝志》，夏蓋
湖南有白馬湖，刱自東漢，周四十五里。是湖甚大，此潭特指其一處言之耳。《志》云，相傳縣令周鵬舉出守雁門，思此景物，乘白駒泛舟，溺於湖。白馬之名本此。又稱創湖之始云云，蓋見聞異辭也。湖之南，即江津也。江南有上塘、陽中二里。朱二訛作三，戴、趙改。隔在湖南，常有水患。太守孔靈符守敬按：孔靈符，《宋書》附其父《季恭傳》，自丹陽尹，出為會稽太守。
遏蜂山前湖以為埭。守敬按：埭，以土堰水也。埭下開瀆，直指南津。又作水楗二所，以舍此江，得無淹潰之害。縣東有龍頭山，守敬按：《名勝志》，龍頭山一名龍山，西瞰曹娥江，在今上虞縣西北三十里。山崖之間有石井，守敬按：《上虞縣志》，崖閒有泉，清瑩如玉，曰龍頭山井。冬夏常冽清泉，守敬按：《圖書集成》引作清泉常冽，非也。此本《詩‧小雅》，有洌氿泉。南帶長江，東連上陂。守敬按：《名勝志》夏蓋湖南，白馬湖西，有上妃湖，於東漢，周三十五里。《水經注》謂之上陂湖。《唐地理志》，上虞西北有任嶼湖。又《會稽志》有謝陂湖，皆上陂之別名也。按自元末，湖為豪冢所侵，今四望平疇，支流如淺矣。江之道南有《曹娥碑》。守敬按：《後漢書‧曹娥傳》，元嘉元年縣長度尚，改葬娥於江南道傍，為立碑。《寰宇記》，碑在上虞縣水濱。《寶刻叢編》引《會稽志》，在會稽縣東南七十二里。歲久字多訛缺，景德中重立。
娥父旴，守敬按：黃本作旴，守敬按：殘宋本、明鈔本並作盱。考碑作盱，《後漢書》及《世說‧注》中、《輿地紀勝》引《會稽典錄》並同。當以盱為是。迎濤
溺死，娥時年十四，哀父尸不得，朱作測，《箋》曰：宋本作得。戴、趙改。乃號湧江介，因解衣投水，祝守敬按：殘宋本、明鈔本作，朱從吳本作祝，、祝通。曰：若值父尸，衣當沈。若不值，衣當浮。裁落更沈，娥遂于沈處赴水而死。縣令度尚，使外甥邯鄲子禮為碑文，以彰孝烈。守敬按：《後漢書‧注》引《典錄》外甥作弟子，云，邯鄲淳，字子禮，有異才，尚使為碑文，操筆而成，無所點定。碑載《古文苑》八，《魏志‧王粲傳‧注》引《魏略》淳字子叔，異。江濱有馬目山，洪濤一上，波隱是山，勢淪嵊亭，間歷數縣，行者難之。會貞按：馬目山當在今上虞縣西北，曹娥江口濱海處。洪濤屆時湧，蕩蕩懷山，故隱而不見。嵊山下有亭，見上，此謂潮流由江逆上，自上虞過始寧直達剡縣之嵊亭也。
縣東北上，亦有孝子楊威母墓。趙無上字。會貞按：《圖書集成》楊威母墓，今不知何所，當在上虞縣北。威少失父，事母至孝，常會貞按：殘宋本作嘗。與母入山採薪，會貞按：朱從黃本、吳本作薪。守敬按：殘宋本、明鈔本作旅。王國維曰，《後漢書‧光武紀》野穀旅生，《注》，旅，寄也，不因播種而生，故曰旅。今字書作穭，音呂。又《獻帝紀》尚書郎以下，自出採，《注》引《埤蒼》曰，穭自生也。與穭同。此云採旅，語本蔚宗也。為虎所逼，自計不能禦，于是抱母，且號且行，虎見其情，遂弭朱作佴，《箋》曰：舊本作弭。戴、趙改弭。會貞按：殘宋本、明鈔本作弭。耳而去。自趙作是。非誠貫精微，孰能理
感于英獸矣。又有吳瀆，破山導源，注于胥江。守敬按：全本以又有吳瀆以下十二字移前浙江北合詔息湖上，疑當從之。
上虞江東逕周市而注永興。《地理志》曰：戴作云。縣有仇亭，柯水東入海。仇亭在縣之東北一十里江北，守敬按：亭當在今會稽縣東。柯水疑即江也。守敬按：錢坫說同。又東北逕永興縣東朱無縣字，戴、趙增。與浙江合，謂之浦陽江。《地理志》又云：縣有蕭山，「《地理志》又云縣有蕭山」　按：此縣指餘暨，《寰宇記》九十六蕭山縣下云：「吳大帝改諸暨為永興。」下諸暨易名餘暨。四十一後云：「永興縣故餘暨縣也。」《漢志》有餘暨，酈《注》從後名。《宋志》、《南齊志》作永興。 守敬按：《寰宇記》蕭山在蕭山縣西一里，晉許詢嘗登此山，憑林構室。即今縣治西。潘水所出，東入海。趙云：按劉昭《郡國志補註》引《魏都賦‧注》作潛水，劉良《注》作瀵水，皆潘字之誤。守敬按：《郡國志‧注》，魏都當作吳都，趙氏失糾，是劉逵《注》，趙稱劉良，亦非。
又疑是浦陽江之別名也，「又疑是浦陽江之別名也」　按：沈氏《疏證》於此語旁加紅勒。自外無水以應之。全云：浦陽江水，發源義烏，分于諸暨，是為曹娥、錢清二口，其自義烏山南出者，道由蒿壩，所謂東小江也。下流斯為曹娥。其自山北出者，道由義橋，所謂西小江也。下流斯為錢清。考浦陽之名，漢時所未有，故班《志》不錄。然《志》于浦陽東道之水，則曰柯水，而係之上虞，即曹娥也。西道之水、則有潘水，而系之餘暨，即錢清也。《續志》有潘水而失柯水，至韋昭始以浦陽為三江之一。六朝時，合曹娥、錢清二江，總曰浦陽。故謝康樂《山居賦》所云，皆指曹娥。而《南史》爭戰之地，則皆在錢清。歷唐五代作志乘者，尚無曹娥、錢清之名。故《九域志》以曹娥鎮屬會稽，錢清鎮屬山陰可證也。道元注《水經》，以上虞江稱曹娥，而錢清則否，是知曹娥為浦陽江經流無疑矣。觀《南史》浦陽江南北各有埭司，以稽察行旅。胡梅曰，浦陽江南津埭，即
今之梁湖堰，北津埭，即今之曹娥堰，與西陵埭、柳浦埭稱四埭。六朝官制班班，足與水道相證明。蓋浦陽之水東行者，當埭堰未興之日，直自餘姚達于句章之境，非猶夫今之曹娥也。道元言之不明，遂啟後人之疑。守敬按：《方輿紀要》浦陽江出浦江縣，東北流至山陰縣南，分為二支，一西北至紹興府西五十里之錢清鎮，名錢清江，是錢清江即浦陽江也；一自山陰縣東南，東與嵊縣剡溪之下流合，經府東九十二里之曹娥廟，為曹娥江，是曹娥江亦浦陽江分流所匯也。酈氏以曹娥江當浦陽良是，惟謂上流自諸暨東南，逕剡縣不合耳，據此《注》，全氏以曹娥為浦陽江經流，至確。顧氏謂分流所匯，微誤。至今浦陽江自浦江縣北入錢塘江，則又近時之變遷也。
浙江又東注于海。守敬按：今率水自休寧縣東流，經歙縣，曰新安江。又經淳安縣、壽昌縣、建德縣，又東北曰富春江。經桐廬縣、新城縣、富陽縣，又東北曰錢塘江。經錢塘縣、蕭山縣，至海寧州南入於海。故《山海經》曰：浙江在其東，在閩西北入海。戴以在其東三字為衍而刪之。守敬按：《海內東經》有此三字。郝懿行曰，其字疑訛。據《寰宇記》引作蠻，「據《寰宇記》引作蠻」　按：郝懿行云《太平御覽》六十五引作「率」，非也。據《太平寰宇記》(九十三)引作「蠻」。郭《注》黟即歙也，「黟」亦引作「蠻」。今以《地理志》、《說文》證之，當是也。今局刻本《寰宇記》作「黟」。郭《注》，黟即歙也，黟亦引作蠻。以《地理志》、《說文》證之，當是也。徑刪失之武斷。韋昭以松江、浙江、浦陽江為三江。守敬按：《吳志》本傳作韋曜。裴《注》本名昭，史為晉諱改。《越語‧注》浙江作錢塘。《史記‧夏本紀‧索隱》引韋昭亦作錢塘江。浙江於餘暨東合浦陽江，是言浙江，已包浦陽，不得分而為二。而岷江正環吳之境，不得獨遺之。《沔水注》引郭璞曰，三江者，岷江、松江、浙江也。故胡渭云，以此當《國語》之三江，則長於韋矣。酈氏但取浦陽江之名，未遑計及此也。
子／醫家／神農本草經贊／卷一　上經／蟲魚上品／龜甲(P.59-1)..[清道光三十年粵東撫署刊印本]
列前重寶藏六懷靈守蓍雲覆致墨炎熒質兼金玉神炳丹靑圓形捍難借氣益齡
禮龜為前列史記傳留神龜以為重寶雜阿含經如龜藏六宋書傳謝靈運稟氣懷靈史記傳蓍滿百莖神龜守之靑雲覆之周禮揚火以作龜致其墨說苑熒熒不絕炎炎奈何又靈龜文五色似玉似金孝經援神契效象洛龜擢書丹靑周禮疏龜蛇為旐龜有甲能捍難吳球曰龜版補陰借其氣也唐明皇詩益齡仙井合
子／醫家／本草詩箋／卷一／諸火／燈火(P.6-2)..[清道光二年羣玉山房重刊本]
燈火治小兒諸驚風毒
燈火熒熒一點紅驚風緩急治孩童因油可以消風毒火氣能將經絡通
子／雜家／漢魏六朝筆記小說大觀／殷芸小說／卷二　周六国前汉人(P.1022)
子路、顏回浴於洙水，見五色鳥。顏回問子路曰：“由，識此鳥否？”子路曰：“識。”回曰：“何鳥？”子路曰：“熒熒之鳥。”後日，顏回與子路又浴於泗水，更見前鳥，復問：“由，識此鳥否？”子路曰：“識。”回曰：“何鳥？”子路曰：“同同之鳥。”顏回曰：“何一鳥而二名？”子路曰：“譬如絲絹，煮之則為帛，染之則為皂，一鳥而二名，不亦宜乎？”
孔子嘗遊於山，使子路取水，逢虎於水所，與共戰，攬尾得之，內怀中；取水还，問孔子曰：“上士殺虎如之何？”子曰“上士殺虎持虎頭。”又問曰：“中士殺虎如之何？”子曰“中士殺虎持虎耳。”又問：“下士殺虎如之何？”子曰：“下士殺虎捉虎尾。”子路出尾棄之。因恚孔子曰：“夫子知水所有虎，使我取水，是欲死我。”乃怀石盤，欲中孔子。又問：“上士殺人如之何？”子曰：“上士殺人使筆端。”又問：“中士殺人如之何？”子曰；“中士殺人用舌端。”又問：“下士殺人如之何？”子曰：“下士殺人怀石盤。”子路出而棄之，於是心服。
孔子去衛適陳，途中見二女採桑。子曰：“南枝窈窕北枝長。”答曰：“夫子遊陳必絕粮。九曲明珠穿不得，著來問我採桑娘。”夫子至陳，大夫發兵圍之，令穿九曲珠，乃釋其厄。夫子不能，使回、賜返問之。其家謬言女出外，以一瓜献二子。
子貢曰：“瓜，子在內也。”女乃出，語曰：“用蜜塗蛛，絲將繫蟻，蟻將繫絲；如不肯过，用煙熏之。”孔子依其言，乃能穿之。於是絕粮七日。
叢書／武英殿聚珍版叢書／水經注／卷四十／漸江水(P.1-1)..[清乾隆敕刻武英殿聚珍本]
北過餘杭東入于海
浙江逕縣左合餘干大溪江北卽臨安縣界水北對郭文宅宅傍山面溪宅東有郭文墓晉建武元年驃騎王導迎文置之西園文逃此而終臨安令改葬之建武十六年縣民郞稚作亂案稚近刻訛作雅脫作字賀齊討之孫權分餘杭立臨水縣晉改曰臨安縣因岡為城南
門尤高謝安蒞郡遊縣逕此門以為難為亭長浙江又東逕餘杭故縣南新縣北秦始皇南遊會稽途出是地因立為縣王莽之淮睦也案淮近刻訛作進漢末陳渾移築南城縣後溪南大塘卽渾立以防水也縣南有三碑是顧颺范甯等碑縣南有大壁山郭文自陸渾遷居也浙江又東逕烏傷縣北王莽改曰烏孝郡國志謂之烏傷異苑曰東陽顔烏以淳孝著聞後有羣烏助銜土塊為墳案近刻訛作後有羣烏銜鼓集顏烏所居之邨烏口皆傷一境以為顔烏至孝故致慈烏欲令孝聲遠聞又名
其縣曰烏傷矣浙江又東北流至錢塘縣穀水入焉水源西出太末縣縣是越之西鄙案近刻訛作部姑蔑之地也秦以為縣王莽之末理也吳寶鼎中分會稽立隸東陽郡案近刻脫隸字穀水東逕獨松故冢下冢為水毁其塼文筮言吉龜言凶百年墮水中今則同龜䌛矣穀水又東逕長山縣南與永康溪水合案近刻脫溪字縣卽東陽郡治也縣漢獻帝分烏傷立郡吳寶鼎中分會稽置城居山之陽案居近刻訛作君或謂之長仙縣也言赤松采藥此山因而居之故以為名後傳呼乖謬字亦因
改溪水南出永康縣縣赤烏中分烏傷上浦立劉敬叔異苑曰孫權時永康縣有人入山遇一大龜卽束之以歸龜便言曰游不量時為君所得擔者怪之載出欲上吳王夜㝛越里纜船于大桑樹宵中樹忽呼龜曰元緒奚事爾也龜曰行不擇日今方見烹雖盡南山之樵不能潰我樹曰諸葛元遜識性淵長必致相困令求如我之徒計將安治案近刻作泊龜曰子明無多辭旣至建業權將煮之燒柴萬車龜猶如故諸葛恪曰燃以老桑乃熟獻人仍說龜言權使伐桑取煮
之卽爛故野人呼龜曰元緒其水飛湍北注至縣南門入穀水穀水又東定陽溪水注之水上承信安縣之蘇姥布縣本新安縣晉武帝太康三年改曰信安水懸百餘丈瀨勢飛注狀如瀑布瀨邊有石如牀案近刻訛作有如石牀牀上有石牒長三尺許有似雜采帖也東陽記云信安縣有懸室坂晉中朝時有民王質伐木至石室中見童子四人彈琴而歌質因留倚柯聽之童子以一物如棗核與質質含之便不復饑俄頃童子曰其歸承聲而去斧柯漼然爛盡旣歸質去家已
數十年親情凋落無復向時比矣其水分納衆流混波東逝逕定陽縣夾岸緣溪悉生支竹及芳枳木連雜以霜菊金橙白沙細石狀如凝雪石溜湍波浮響無輟山水之趣尤深人情縣漢獻帝分信安立溪亦取名焉溪水又東案近刻訛作連逕長山縣北北對高山山下水際是赤松羽化之處也炎帝少女追之亦俱仙矣後人立廟于山下溪水又東入于穀水穀水又東逕烏傷縣之雲黃山山下臨溪水水際石壁傑立高百許丈又與吳寧溪水合水出吳寧縣下逕烏傷縣
入穀謂之烏傷溪水閩中有徐登者女子化為丈夫與東陽趙昞竝善越方時遭兵亂相遇于溪各示所能登先禁溪水為不流昞次禁枯柳柳為生荑二人相示而笑登年長昞師事之後登身故昞東入章安百姓未知昞乃升茅屋梧鼎而爨主人驚怪昞笑而不應屋亦不損又嘗臨水求渡船人不許昞乃張蓋坐中長嘯呼風亂流而濟于是百姓神服從者如歸章安令惡而殺之民立祠于永寧而蚊蚋不能入昞秉道懷術而不能全身避害事同萇弘宋元之龜戹
運之來故難救矣穀水又東入錢唐縣而左入浙江案唐近刻作塘下同漢志錢唐無土旁故地理志曰穀水自太末東北至錢唐入浙江是也浙江又東逕靈隱山山在四山之中有高崖洞穴左右有石室三所又有孤石壁立大三十圍其上開散狀如蓮花昔有道士長往不歸或因以稽留為山號山下有錢唐故縣浙江逕其南王莽更名之曰泉亭地理志曰會稽西部都尉治錢唐記曰防海大塘在縣東一里許郡議曹華信家議立此塘以防海水始開募有能致一斛土者卽與錢
一千旬月之間來者雲集塘未成而不復取于是載土石者皆棄而去塘以之成故改名錢塘焉縣南江側有明聖湖父老傳言湖有金牛古見之神化不測湖取名焉縣有武林山武林水所出也闞駰云山出錢水東入海吳地記言縣惟浙江今無此水縣東有定包諸山皆西臨浙江水流于兩山之間江川急濬兼濤水晝夜再來來應時刻常以月晦及望尤大至二月八月最高峨峨二丈有餘吳越春秋以為子胥文種之神也昔子胥亮于吳案亮近刻訛作死而浮尸于江
吳人憐之立祠于江上名曰胥山吳錄云胥山在太湖邊去江不百里故曰江上文種誠于越案誠近刻訛作城而伏劍于山陰越人哀之葬于重山文種旣葬一年子胥從海上負種俱去游夫江海故潮水之前揚波者伍子胥後重水者大夫種是以枚乘曰濤無記焉然海水上潮江水逆流似神而非于是處焉秦始皇三十七年將遊會稽至錢唐臨浙江所不能渡故道餘杭之西津也浙江北合詔息湖湖本名阼湖因秦始皇帝巡狩所憩故有詔息之名也浙江又東合臨
平湖異苑曰晉武時吳郡臨平岸崩出一石鼓打之無聲以問張華華云可取蜀中桐材刻作魚形扣之則鳴矣于是如言聲聞數十里劉道民詩曰事有遠而合蜀桐鳴吳石傳言此湖草薉壅塞天下亂是湖開天下平孫晧天璽元年吳郡上言臨平湖自漢末穢塞今更開通又于湖邊得石函函中有小石靑白色長四寸廣二寸餘刻作皇帝字于是改天冊為天璽元年孫盛以為元皇中興之符徵五湖之石瑞也錢唐記曰桓玄之難湖水色赤熒熒如丹湖水上通
浦陽江下注浙江名曰東江行旅所從以出浙江也浙江又逕固陵城北昔范蠡築城于浙江之濱言可以固守謂之固陵今之西陵也浙江又東逕柤塘案柤近刻訛作祖下同謂之柤瀆昔太守王朗拒孫策數戰不利孫靜果說策曰朗負阻城守難可卒拔案近刻脫城字柤瀆去此數十里是要道也若從此出攻其無備破之必矣策從之破朗于固陵有西陵湖亦謂之西城湖湖西有湖城山東有夏架山湖水上承妖臯溪而下注浙江案浙江又逕固陵城北至此原本及近刻並訛在後渡會稽湊山陰是也之下又逕永興縣北
之上今據歸有光本改正又逕會稽山陰縣有苦竹里里有舊城言句踐封范蠡子之邑也浙江又東與蘭溪合湖南有天柱山湖口有亭號曰蘭亭亦曰蘭上里太守王羲之謝安兄弟數徃造焉吳郡太守謝勗封蘭亭侯蓋取此亭以為封號也太守王廙之移亭在水中晉司空何無忌之臨郡也起亭于山椒極高盡眺矣亭宇雖壞基陛尚存浙江又逕越王允常冢北冢在木客村耆彥云句踐使工人伐榮楯欲以獻吳久不得歸工人憂思作木客吟後人因以名地句踐都琅邪
欲移允常冢冢中生分風飛沙射人人不得近句踐謂不欲遂止浙江又東北得長湖口湖廣五里東西百三十里沿湖開水門六十九所下溉田萬頃北瀉長江湖南有覆㪷山周五百里北連鼓吹山山西枕長溪溪水下注長湖山之西嶺有賀臺越入吳還而成之故號曰賀臺矣案近刻訛作吳又有秦望山在州城正南為衆峯之傑陟境便見史記云秦始皇登之以望南海自平地以取山頂七里懸隥孤危徑路險絕記云扳蘿捫葛然後能升山上無甚高木案近刻脫甚字當由
地迥多風所致山南有嶕峴峴裏有大城越王無餘之舊都也故吳越春秋云句踐語范蠡曰先君無餘國在南山之陽社稷宗廟在湖之南又有會稽之山古防山也亦謂之為茅山又曰棟山越絕云棟猶鎮也蓋周禮所謂揚州之鎮矣山形四方上多金玉下多玦石山海經曰夕水出焉南流注于湖吳越春秋稱覆釜山之中有金簡玉字之書黃帝之遺讖也山下有禹廟廟有聖姑像禮樂緯云禹治水畢案近刻訛作昊天賜神女聖姑卽其像也山上有禹冢昔大禹卽位
十年東巡狩崩于會稽因而葬之有鳥來為之耘春拔艸根秋啄其穢是以縣官禁民不得妄害此鳥犯則刑無赦山東有湮井案近刻訛作山東有硎去廟七里深不見底謂之禹井云東遊者多探其穴也秦始皇登會稽山刻石紀功尚存山側孫暢之述書云案述下近刻衍征字丞相李斯所篆也又有石匱山石形似匱上有金簡玉字之書言夏禹發之得百川之理也又有射的山遠望山的狀若射侯故謂射的案謂近刻訛作為射的之西有石室名之為射堂年登否常占射的以為貴賤之
準的明則米賤的闇則米貴故諺云射的白斛米百射的玄斛米千北則石帆山山東北有孤石高二十餘丈廣八丈望之如帆因以為名北臨大湖水深不測傳與海通何次道作郡常于此水中得烏賊魚南對精廬上蔭脩木下瞰寒泉西連會稽山案近刻脫會字皆一山也東帶若邪溪吳越春秋所謂歐冶涸而出銅案近刻涸訛作銅又脫下三字以成五劔溪水上承嶕峴麻溪溪之下孤潭周數畮甚淸深有孤石臨潭乘崖俯視案乘近刻訛作垂猨狖驚心寒木被潭森沈駭觀上有一櫟樹謝
靈運與從弟惠連常游之作連句題刻樹側麻潭下注若邪溪水至淸照衆山倒影窺之如畫漢世劉寵作郡有政績將解任去治此溪父老人持百錢出送案近刻脫此溪二字寵各受一文然山栖遯逸之士谷隱不羈之民有道則見物以感遠為貴荷錢致意故受者以一錢為榮豈藉費也義重故耳溪水下注大湖邪溪之東又有寒溪溪之北有鄭公泉泉方數丈冬温夏涼漢太尉鄭弘㝛居潭側因以名泉弘少以苦節自居恒躬采伐用貿糧膳每出入溪津常感神風送之
雖憑舟自運無杖檝之勞村人貪藉風勢常依隨往還有淹留者徒輩相謂汝不欲及鄭風邪其感致如此湖水自東亦注江通海水側有白鹿山山北湖塘上舊有亭吳黃門郞楊哀明居于弘訓里太守張景數往造焉使開瀆作埭埭之西作亭亭埭皆以楊為名孫恩作賊從海來楊亭被燒後復脩立厥名猶在東有銅牛山山有銅穴三十許丈穴中有大樹神廟山上有冶官山北湖下有練塘里吳越春秋云句踐練冶銅錫之處采炭于南山故其間有炭瀆句踐臣
吳吳王封句踐於越百里之地案近刻脫一吳字東至炭瀆是也縣南九里有侯山山孤立長湖中晉車騎將軍孔敬康少時遯世栖跡此山湖北有三小山謂之鹿野山在縣南六里按吳越春秋越之麋苑也山有石室言越王所游息處矣縣南湖北案近刻脫南字有陳音山楚之善射者曰陳音越王問以射道又善其說乃使簡士習射北郊之外按吳越春秋音死葬于國西山上今陳音山乃在國南五里湖北有射堂及諸邸舍連衍相屬又于湖中築塘直指南山北卽大越之國
秦改為山陰縣會稽郡治也太史公曰禹會諸侯計于此命曰會稽會稽者會計也案近刻脫會稽二字始以山名因為地號夏后少康封少子杼以奉禹祠為越世歴殷周至于允常列于春秋允常卒句踐稱王都于會稽吳越春秋所謂越王都埤中在諸曁北界山陰康樂里有地名邑中者是越事吳處故北其門以東為右西為左故雙闕在北門外闕北百步有雷門門樓兩層句踐所造時有越之舊木矣州郡館宇屋之大瓦亦多是越時故物句踐霸世徙都瑯邪後為楚伐
始還浙東城東郭外有靈氾下水甚深舊傳下有地道通于震澤又有句踐所立宗廟在城東明里中甘滂南又有玉笥竹林雲門天柱精舍竝疏山創基架林裁宇割澗延流案近刻脫割字盡泉石之好水流逕通浙江又北逕山陰縣西西門外百餘步有怪山本瑯邪郡之東武縣山也飛來徙此壓殺數百家吳越春秋稱怪山者東武海中山也一名自來山百姓怪之號曰怪山亦云越王無疆為楚所伐去瑯邪止東武人隨居山下案止近刻訛作山遠望此山其形似龜故亦有龜
山之稱也越起靈臺于山上又作三層樓以望雲物川土明秀亦為勝地故王逸少云從山陰道上猶如鏡中行也浙江之上又有大吳王小吳王邨竝是闔閭夫差伐越所舍處也今悉民居然猶存故目昔越王為吳所敗以五千餘衆栖于稽山卑身待士施必及下呂氏春秋曰越王之栖于會稽也有酒投江民飲其流而戰氣自倍所投卽浙江也許愼晉灼竝言江水至山陰為浙江江之西岸有朱室塢句踐百里之封西至朱室謂此也案謂近刻訛作為浙江又東北逕重
山西大夫文種之所葬也山上有白樓亭亭本在山下案近刻脫在字縣令殷朗移置今處沛國桓儼避地會稽聞陳業履行高潔往候不見儼後浮海南入交州臨去遺書與業不因行李繫白樓亭柱而去升陟遠望山湖滿目也永建中陽羨周嘉上書以縣遠赴會至難求得分置遂以浙江西為吳以東為會稽漢高帝十二年一吳也後分為三世號三吳吳興吳郡會稽其一焉浙江又東逕禦兒鄉萬善歴曰吳黃武六年正月獲彭綺是歲由拳西鄉有產兒墮地便能語云
天方明案近刻脫方字河欲淸鼎腳折案近刻脫鼎字金乃生因是詔為語兒鄉案因是近刻訛作是因非也禦兒之名遠矣蓋無智之徒因藉地名案近刻訛作民生情穿鑿耳國語曰句踐之地北至禦兒是也安得引黃武證地哉韋昭曰越北鄙在嘉興浙江又東逕柴辟南舊吳楚之戰地矣備候于此故謂之辟塞是以越絕稱吳故從由拳辟塞渡會稽案近刻訛作夷湊山陰是也又逕永興縣北案近刻訛作南縣在會稽東北百二十里故餘曁縣也案近刻脫故餘曁縣四字應劭曰闔閭弟夫槩之所邑案近刻脫應劭曰三字所訛作故又此句
下衍也字王莽之餘衍也漢末童謠云天子當興東南三餘之間故孫權改曰永興案永近刻訛作元縣濱浙江又東合浦陽江江水導源烏傷縣案江水下近刻衍之字又此句之下衍又字東逕諸曁縣與洩溪合溪廣數丈中道有兩高山夾溪造雲壁立凡有五洩案五近刻訛作三下洩懸三十餘丈案近刻脫下字廣十丈中三洩不可得至案三近刻訛作二登山遠望乃得見之案此下近刻衍下洩二字懸百餘丈水勢高急聲震水外上洩懸二百餘丈望若雲垂此是瀑布土人號為洩也江水又東逕諸曁縣南縣臨對江流江南有
射堂縣北帶烏山故越地也案此下近刻有夫槩王之故邑六字係重出衍文先名上諸曁亦曰句無矣案無近刻訛作吳下同故國語曰句踐之地南至句無王莽之疎虜也夾水多浦浦中有大湖春夏多水秋冬涸淺江水又東南逕剡縣與白石山水會山上有瀑布懸水三十丈下注浦陽江浦陽江水又東流南屈又東迴北轉逕剡縣東王莽之盡忠也縣開東門向江江廣二百餘步自昔耆舊傳縣不得開南門開南門則有賊盜江水翼縣轉注故有東渡西渡焉東南二渡通臨海並汎單船為浮
航西渡通東陽併二十五船為橋航江邊有查浦浦東行二百餘里與句章接界浦裏有六里有五百家竝夾浦居列門向水甚有良田有靑溪餘洪溪大發溪小發溪江上有溪六溪列溉散入江夾溪上下崩崖若傾東有簟山南有黃山與白石三山為縣之秀峯山下衆流泉導案泉近刻訛作前湍石激波浮險四注浦陽江又東逕石橋廣八丈高四丈下有石井口徑七尺橋上有方石長七尺廣一丈二尺橋頭有磐石可容二十人坐溪水兩旁悉高山山有石壁二十許丈
溪中相攻贔響外發未至橋數里便聞其聲江水北逕嵊山山下有亭亭帶山臨江松嶺森蔚沙渚平靜浦陽江又東北逕始寧縣𡻻山之成功嶠案功近刻作工嶠壁立臨江欹路峻狹不得併行行者牽木稍進不敢俯視嶠西有山孤峯特上飛禽罕至嘗有採藥者沿山見通溪尋上于山頂樹下有十二方石地甚光潔還復更尋遂迷前路言諸仙之所憩讌故以壇讌名山嶠北有𡻻浦浦口有廟廟甚靈驗行人及樵伐者皆先敬焉若相侵竊必為蛇虎所傷北則𡻻山與嵊
山接二山雖曰異縣而峯嶺相連其間傾澗懷煙泉溪引霧吹畦風馨觸岫延賞是以王元琳謂之神明境事備謝康樂山居記浦陽江自𡻻山東北逕太康湖車騎將軍謝玄田居所在右濱長江左傍連山平陵脩通澄湖遠鏡于江曲起樓樓側悉是桐梓森聳可愛居民號為桐亭樓樓兩面臨江盡升眺之趣蘆人漁子汎濫滿焉湖中築路東出趨山案趨近刻作趣路甚平直山中有三精舍高甍凌虛垂簷帶空俯眺平林煙杳在下水陸寧晏足為避地之鄉矣江有琵琶圻
圻有古冢墮水甓有隱起字云筮吉龜凶八百年落江中謝靈運取甓詣京咸傳觀焉乃如龜䌛故知冢已八百年矣浦陽江又東北逕始寧縣西本上虞之南鄉也漢順帝永建四年陽羨周嘉上書始分之舊治水西常有波潮之患案潮近刻訛作湖晉中興之初治今處縣下有小江源出山謂之浦逕縣下西流注于浦陽茠山下注此浦浦西通山陰浦而達于江江廣百丈狹處二百步高山帶江重蔭被水江閱漁商川交樵隱故桂棹蘭栧望景爭途江南有故城太尉
劉牢之討孫恩所築也江水東逕上虞縣南王莽之會稽也本司鹽都尉治地名虞賓晉太康地記曰舜避丹朱于此故以名縣百官從之故縣北有百官橋亦云禹與諸侯會事訖因相虞樂故曰上虞二說不同未詳孰是縣南有蘭風山山少木多石驛路帶山傍江路邊皆作欄干山有三嶺枕帶長江苕苕孤危望之若傾緣山之路下臨大川皆作飛閣欄干乘之而渡謂此三嶺為三石頭丹陽葛洪遁世居之基井存焉琅邪王方平性好山水又爰宅蘭風垂釣于此
以永終朝行者過之不識問曰賣魚師得魚賣否方平答曰釣亦不得得復不賣亦謂是水為上虞江縣之東郭外有漁浦湖中有大獨小獨二山又有覆舟山覆舟山下有漁浦王廟廟今移入裏山此三山孤立水中湖外有靑山黃山澤蘭山重岫疊嶺參差入雲澤蘭山頭有深潭山影臨水水色靑綠山中有諸塢有石楗一所右臨白馬潭潭之深無底傳云創湖之始邊塘屢崩百姓以白馬祭之因以名水湖之南卽江津也江南有上塘陽中二里案二近刻訛作三隔在湖
南常有水患太守孔靈符遏蜂山前湖以為埭埭下開瀆直指南津又作水楗二所以舍此江得無淹潰之害縣東有龍頭山山崖之間有石井冬夏常冽淸泉南帶長江東連上陂江之道南有曹娥碑娥父旴迎濤溺死娥時年十四哀父尸不得乃號踴江介因解衣投水祝曰若值父尸衣當沈若不值衣當浮裁落便沈娥遂于沈處赴水而死縣令度尚使外甥邯鄲子禮為碑文以彰孝烈江濱有馬目山洪濤一上波隱是山勢淪嵊亭間歴數縣行者難之縣東北上
亦有孝子楊威母墓威少失父事母至孝常與母入山採薪為虎所逼自計不能禦于是抱母且號且行虎見其情遂弭耳而去自非誠貫精微孰能理感于英獸矣又有吳瀆破山導源注于胥江上虞江東逕周市而注永興地理志云縣有仇亭柯水東入海仇亭在縣之東北十里江北柯水疑卽江也又東北逕永興縣東案近刻脫縣字與浙江合謂之浦陽江地理志又云縣有蕭山潘水所出東入海又疑是浦陽江之别名也自外無水以應之浙江又東注于海故山海經
曰浙江在閩西北入海案近刻浙江下衍在其東三字韋昭以松江浙江浦陽江為三江
