子／宗教／道藏輯要／亢集／二　元始无量度人上品妙經　卷41至45／卷四十四／元始洞玄靈寶本章／諸天上帝及禳災真王隱祕之音／三真太上洞神道君分化法身遊行太空禳災萬福之音(P.60-2)..[清光緒丙午年(1906)成都二仙庵重刊本]
第二洞神道君禳災致福太微空洞之章
碧光流映　　　　金闕朱軒　　　　燦燦星株
雲綱繞天　　　　繁秀貫珠　　　　遲伏見災
留逆殃延　　　　我有赤文　　　　靈圖寶躔
交綱合形　　　　禳災赦愆　　　　太上所祕
萬劫一傳　　　　洞神元皇　　　　冒禁下宣
霞章吐麗　　　　丹書寫玄　　　　除世厄尤
延道永年　　　　扶順帝道　　　　億劫無遷
連閣龍居　　　　金光蜿蜒　　　　吐火激波
蕩滌魔冤　　　　與道冥一　　　　三界列言
過度八難　　　　氣入自然
子／宗教／道藏輯要／氐集／四　元始天王大洞玉經　魏元君本／壇儀(P.11-1)..[清光緒丙午年(1906)成都二仙庵重刊本]
淨明無極大道玉淸聖境元始天尊上淸真境靈寶天尊太淸仙境道德天尊淨明天主玉皇上帝南極長生大帝北極紫微大帝承天效法后土皇地祗高上神霄九宸上帝十方靈寶天尊三十二天帝君九天生神上帝玉淸瓊元君高聖萬真太上道君中央黃老元素道君上淸總仙大司馬長生法師主三天君柏承上真降授大洞真經經師上真聖母紫微元君王夫人
降授回風大混合師上真聖母中候元君王夫人上淸九微玉保王金闕上相大司命高晨師東海王靑華小童君上淸太無東霞榑桑丹霖大帝上道君太玄道父威德自在天尊五方五老帝君祖師南極紫真上淸道主玉宸聖后金闕上保東華道君金闕大夫上淸仙侯金闕上保紫虛元君定一真人蔚羅明真人三官大帝四聖真君九天開化文昌帝君三天大聖師張真君太極左宮仙翁葛真君九州都仙太史許真君靈寶五師真君九天司命三茅真君大洞祖師士冠徐鍊師三天左相保和王真人太玄守真趙真人天師季昌辥真人虛谷劉真人貫休申真人玉玄劉仙師希玄楊仙卿傳經傳法傳籙厯代祖玄
真師經籍度師列位真人三界萬靈十方真宰經筵侍衞合座威靈藉此真香同申供養
臣聞帝一結雲章凝天寶玉皇之炁太玄流梵響出淸微大有之書繇十門以得十通元生混洞傳九光而示九統嘯朗虛無紫頂靑毫萬華絢耀琅英金液三昧登晨昭冥慧于神臺入至真之妙道餐天音于內景宣高上之靈文臣等染著形軀愚癡意識溯繇來而原本性知因果之循環從無始以迄今生懼根塵之纏結神昏體漏七覺煙迷炁泛精搖三田霧塞幸叨福蔭得覩仙經展錦披霞華蓋之懸晶燦燦鳴球戛羽瓊房之飛韻琅琅招呼天上之神名迎合兆身之臟腑
上中下部洞明表裏盡琉璃精炁神君聚會泥丸成寶座綠煙流靄毓秀點靈碧素啟芳變頑袪濁名落宗親之籍翕闢陰陽珠圓骨節之間交光水火形成金紫炁化雲符仰威德于太微帝川濯質持洞淵之正印德仞乘暉伏願結解胞胎永離塵相靈通星斗含潄丿文澄泓一曲水天開功圓六度蘇茂百關芝草茁行滿十明七祖九玄昇遷證聖千和萬合自然成真載拜上聞招靈朗詠臣下情無任翹企之至謹言
舉
紫霞浮蓋天尊
啟聖後端坐凝神澄慮如法存思
按此經係太玄道父傳付梓潼修誦全家白日上昇之道其中詞句多天真隱諱總領人身中之諸神人身中三部八景九宮三谷十二神室五臟六腑七政關節等穴各有神以主之杜絕死氣之門解釋七祖胎結之氣人能存養神炁吟詠寶章則天真下降與我身神混合嚴守死炁之門神因經化經由神靈使神不潰散而得為仙矣要明身中三一之訣先存思臍下一寸三分為下丹田宮有一嬰兒如初生赤子之狀端坐於中其名曰谷下玄一名玄谷字元陽昌乃生精炁之主也次思心絳宮內有嬰兒紅衣名子南丹字中光堅乃生神之主也復存兩眉中却入三寸為上丹田宮中有赤子
紅衣端坐名帝卿仲玄生字三元先存呼其名已復思下田中田二赤子同昇於上丹田與赤子品坐此卽三素君也又存思鼻下人中有一嬰兒五色衣端坐號大洞帝一尊君鎮任督二脉交會之所名父甯在字合母精延乘祥雲上昇泥丸掌大洞仙經章句毋令散漫此為萬神之主名曰三一行住坐臥須回光內視頂門守之勿失又存左有青龍右有白虎前有朱雀後有玄武四靈護身兆身坐空懸九色蓮花之內光明瑩朗然後叩齒微聲上請九天
臣謹請
鬱單無量天王名混𩃇內諱天演前字帝先降注三一黃
演之炁以資胞命之元鍊質育形周流六虛
存天王五色衣坐泥丸宮
上上禪善無量壽天王名禊隨內諱津開闌字赤玄降注洞冥紫戶之炁以資胎命之元玉符保命克成上仙
存天王黃錦衣坐眉中入一寸明堂中
梵監須延天王名滓內諱混众行字元山降注長靈明仙之炁以資魂命之元煉真孕嬰萬真唱和
存天王靑錦衣坐上丹田眉中入三寸
寂然兜術天王名泮內諱晶勝法字上真降注碭尸冥演由之炁以資魄生命之元萬真唱和形神俱妙
存天王朱衣坐心上三寸洞陽宮中
波羅泥密不驕樂天王名凝䨱霍內諱晶淳金字光明降注五仙中靈之炁以資臟腑之元總錄形神紫戶生仙
存天王五色紫衣坐心絳宮中
洞元化應聲天王名輝𩂿內諱晶漂追字玄丹降注高真沖融之炁以資靈府之元煉胎返初形神飛越
存天王七色錦單衣坐中丹田臍上一寸三分
靈化梵輔天王名精霧雲內諱地及端字嬰芝降注高仙洞笈之炁以資元府之華怡玩五神重關開豁
存天王五色衣左手捧日右手捧月坐臍下一寸三分玄谷
宮中
高虛淸明天王名玄霐內諱光謙宮字玄泉降注真靈化凝之炁以資華府之元眾聖稱快煉嬰成真
存天王九色黑錦衣左日右月坐臍下三寸陰極宮中
無想無結無愛天王名王靈內諱玄端雲字陽生降注自然玄照之炁以資岳府之元與道合真身騰霄極
存天王朱衣手執符坐下丹田關元中
凡誦大洞經者先存呼九天名諱若不存呼則九天不納其音三十九神不降神真不歡九蟲來攻三尸作厲魔妖來干思不徹微九宮空廢萬神飛揚每日存呼其名入身不出三
年九載白日上昇也存九天已次請五岳
臣謹請
東嶽泰山天齊大生仁聖帝
南嶽衡山司天大化昭聖帝
西嶽華山金天大利順聖帝
北嶽恆山安天大貞元聖帝
中嶽嵩山中天大甯崇聖帝
請畢存五岳拱衞真土接形五色雲霞鋪平世界祝曰
神空煥現萬道朦朧急急作作神令當空有願必成無德不從臣今懇禱五岳嵸巃哀臣瑣志覆護微躬賜以真形陶鑄神鋒
煉陰為陽煉濁為淸煉炁為仙煉元為命另生五行別立乾坤雨露滋敷星斗煥明神芝藥草種種生成令得安穩無怖無傾令得混沌無擾無侵萬魔畏避大道相親玉童玉女聽我指論上證中天朝謁帝君掌握天關安處天輪五劫所至保我真形易骨易肉化炁化精隱居大道逃形長春急急奉
東華帝君法旨速速急急攝
子／宗教／道藏輯要／尾集／一　道德天尊所說經／太淸中黃真經／胎息真仙章第十一(P.19-2)..[清光緒丙午年(1906)成都二仙庵重刊本]
羽服霞彩何所得皆從五藏生雲翼
鍊形上昇自化成五色羽衣中天羽經云輕輕狀蟬翼燦燦光何極蟬為飲露食炁而故生羽翼人服元炁而天衣下凝於體則可知也
子／宗教／道藏輯要／尾集／一　道德天尊所說經／太上赤文洞古經註／操真章上(P.31-1)..[清光緒丙午年(1906)成都二仙庵重刊本]
不死不生
玄珠燦燦今古常明萬物混成法法平等非淨非染無始無終故曰不死不生者也
子／宗教／道藏輯要／尾集／七　混元聖紀二／卷之八(P.51-1)..[清光緒丙午年(1906)成都二仙庵重刊本]
則天文明元年甲申廢中宗為廬陵王欲王諸武二月十八日豫章人鄔元崇以詔詣闕至虢州閿鄉縣龍臺鄉皇天原忽有六仙人皆乘赤龍著雜色衣二人執珠幢四人執霓旌錦傘從西北彩雲中來俯謂元崇曰太上老君來言訖便過須臾間異香芬馥乃見三靑衣童子執香爐雲中過又見二靑衣童子執紅拂如意微笑而過次有四仙人各乘靑龍手執旛節謂元崇曰太上老君來欲與君語言訖而過須臾五色雲中見一道士著淺黃衣鬢髮皆白頭戴花冠作金色乘白獸似騾鬃尾皆赤俯謂元崇曰我是太上老君汝帝之元祖元崇卽拜老君曰汝隨我來我與汝語元崇不覺已在雲中去地數丈老君令傳言
天后說我國家厯數綿遠不得輒立異姓見後有六仙人並乘龍佩劍花冠大幘雜彩之衣光明燦燦手執别物皆不能識分侍左右後有雲車一乘雜彩莊嚴上有大寶蓋花旛垂下五色雲炁圍繞又有乘龍執節持幢侍從無數從人皆長大亦有音樂導從時往來人及閿鄉百姓官吏五百餘人同見莫不遙禮斯須元崇不覺已在地上旣至長安通具奏天后不悅遂遭禁錮尋以閿鄉行宮為奉仙觀后亦終懼此言不敢立武三思竟復辟於中宗故改元神龍二年復改元景龍敕天下諸州各置景龍觀又改為中興觀三年再改為龍興觀至明皇開元中降敕曰洪州人鄔元崇往在文明年中傳玄元皇帝真誥於天后
曰我國祚無窮當千萬君遂遭禁錮因茲淪喪自非忠義之士感激過人孰能不避死亡之誅竟達神靈之命宜與追贈以慰泉壤其子瓊亦依資授一官制曰故洪州人鄔元崇往者來應嘉招次于虢略忽觀玄元皇帝𠉶之昇雲空中與言使戒天后表國祚中興之運示寶厯無疆之期遂能不顧其身來傳此旨竟遭幽縶諒可傷嗟自非竭節本朝孰肯犯顏茲日宜加追贈用慰幽魂可贈棣州刺史
子／宗教／道藏輯要／箕集／二　高上玉皇本行集經卷中　文昌孚佑帝君合注／太上大光明圓滿大神咒品第二(P.1-1)..[清光緒丙午年(1906)成都二仙庵重刊本]
故天地得之而分判三景得之而發光靈文鬱秀洞映上淸發乎始靑之天而色無定方文勢曲折難可尋詳天尊煉之於洞陽之館冶之於流火之庭鮮其正文瑩發光芒洞陽氣赤故號赤書靈圖旣煥五方朝真飛空步虛旋行上宮燒香散花口詠靈章是時天啟十二玄瑞地發二十四應上慶九天之靈奧讚
三天之寶章神風旣鼓皇道咸暢　天尊登命太真按筆玉妃拂筵鑄金為簡刻玉為書五老掌錄秘於九天靈都之館玉女典香太華執巾金童侍衞玉陛朝軒九天玉書非鬼神所聞
玉帝真誥生於一元方兆之始顯於兩儀旣奠之後實靈氣之所鍾也夫靈氣乃造化之根柢故天地得之而分判日月星三景得之而發光真誥為靈氣所鍾故其文鬱茂深秀洞洞乎映照於上淸之境發越於始靑之天其文之色則璀璀燦燦而不拘定方所其文之勢則曲曲折折而難以尋究推詳在　天尊當日曾煉習之於洞陽重玄之館鎔冶之於流火大梵之庭鮮耀其正文瑩然騰發光芒洞陽之館赤氣瀰
淪故號赤書由是上天下地煥然光明臣等職列五方瞻仰赤光相率而朝真境飛步虛空旋繞上宮燒淸淨之香散奇異之花口詠靈文寶章以誌一時之盛當是時也天不愛道而啟十二月之玄瑞焉地不愛寶而發二十四氣之徵應焉雖曰無心成化一似慶幸九天之靈奧而贊助三天之寶章也者神風鼓盪無窮大道普利一切　天尊乘機應會登寶座而錫命太真為之秉筆玉妃為之拂筵鑄黃金以為簡刻碧玉以為書臣等五老職掌謄錄但見靈都之館玉女典香太華執巾金童侍衞白玉之陛朝真之軒藏貯九天秘書雖鬼神亦有不得而聞者　經言五老掌錄之句亦要圓通看
去所云掌錄者特記其事猶登號簿之意若已經掌錄其文五帝胡為向　天尊而復請之哉
子／宗教／道藏輯要／箕集／九　高上玉皇經懺／玉皇十七慈光燈儀(P.57-1)..[清光緒丙午年(1906)成都二仙庵重刊本]
臣聞歸心道域三千餘刼之修行依跡玄門十七慈光之普照善心存於接引故光現於皈依悟之者歸入有門解之者依求得路玄玄妙旨燦燦慈光聖德昭彰靈機莫議奉道某感恩有日念道無時敬竭寸丹上崇圓碧謹遵科法崇建寶燈供養大皈依光玉皇大天尊聖父天尊聖母元君玉光會中真靈真宰
伏願不言善應有感斯通帝德光天撫五辰而效順道風遐扇育萬物以皆昌解散苦根消平刼難皈依信禮謹為宣揚
信禮無上大羅天大皈依光玉皇天尊
欽惟玉帝　　昔在淸微　　心存接引　　光放皈依
洞明眾妙　　開悟羣迷　　凡屬有類　　俱契無為
今辰弟子　　遙仰丹墀　　燈光照耀　　善信蒙禧
五星循軌　　炳燿揚輝　　萬民康樂　　百祿攸宜
臣眾等志心皈命大功德光玉皇大天尊聖父天尊聖母元君玉光會中一切神仙諸靈官
子／宗教／道藏輯要／斗集／二　五斗經　北斗經註／北斗經註／李白序(P.21-1)..[清光緒丙午年(1906)成都二仙庵重刊本]
北斗第一陽明貪狼太星君子生人屬之
北斗第二陰精巨門元星君丑亥人屬之
北斗第三真人祿存真星君寅戌生人屬之
北斗第四玄冥文曲紐星君卯酉生人屬之
北斗第五丹元廉貞綱星君辰申生人屬之
北斗第六北極武曲紀星君巳未人生屬之
北斗第七天關破軍闗星君午生人屬之
北斗第八洞明外輔星君
北斗第九隱光內弼星君
頌曰
誰知九竅表天罡　　運斡靈臺變化機
忘意見生應降福　　輕心落死自成非
默施丹闗通神德　　高布玄山炳聖威
迴首碧空雲散處　　寳珠燦燦顯光輝
子／宗教／道藏輯要／斗集／十一　一　長生胎元神用經等／中天紫微星真寶懺(P.87-1)..[清光緒丙午年(1906)成都二仙庵重刊本]
禮足各長跪皈命懺悔
臣法眾等志心皈身皈神皈命玄穹上聖列宿星君本命元辰照臨真宰恭望大慈洞垂巨澤普降洪恩臣聞煌煌列聖朝拱北極之尊燦燦七星默運中天之化有求必應無禱不從以今懺悔某自從無始以至有生或身口意之相違廣營三業或貪
嗔癡之未斷放縱六情殺盜邪淫綺言妄語或躶露三光之下或觸突眾聖之前損害眾生拋擲五穀十惡障重三毒業深任性所為不知慚愧或見聞而自作或想念以教他種種罪根一一懺悔伏願星真洞鑒斗極垂慈元綱流汗漫之恩法雨沛汪洋之澤矜憐愚昧原宥愆尤斡運限以和平順星辰於躔度承斯懺力仰荷玄功嘉與羣生咸歸正道志一心稽首禮謝無上至真三寶
子／宗教／道藏輯要／危集／三　銅符鐵劵　石函記／銅符鐵劵／地元九池秘訣／銅符鐵劵第四池函文(P.8-2)..[清光緒丙午年(1906)成都二仙庵重刊本]
銅符鐵劵第四池函文
東出太陽精光華燦燦明徧照普天下霞入碧波城晝夜東西轉西沈東復昇闔闢太陽母萬象稟光明乾坤天地髓坤丹大
道根坤乙月將晦昏昏體太陰漸到西南地微微露一星日遊東北陸月漸望南行七八光流體看看重半斤半黑又半白白者是金精若非三足力玉兔華不生十五臨甲地丹光滿玉京
子／宗教／道藏輯要／危集／三　銅符鐵劵　石函記／銅符鐵劵／人元九鼎秘訣／九鼎(P.18-1)..[清光緒丙午年(1906)成都二仙庵重刊本]
九鼎
人元九鼎丹巍巍象帝先十月胎完足九九復還乾造作長生匱砂汞骨毛寒砂變凡為聖汞返聖為神一子經一月過關換
鼎閑轉轉鉛中煉功成不用鉛早將陰行積隱跡在人間鐵劵銅符旨秘密勿多言
訣曰前聖金一斤將八鼎紫金硫九池靈妙砂共三斤混合一處溫養火候法則與前俱同不必一一拘說胎囂作匱靈妙難言澆淋灌注金笋黃芽皆從此出分枝接養三變而化金瓦礫自然成寶聖胎九陽數足丹母全真陰盡陽純脫胎神化開看內外純黃表裏透徹光如水晶似太陽初出金星燦燦神水汪汪耀晃人目五彩霞生異香噴鼻紅琉璃絳琥珀乃七返九還煉氣化神黑金煉白金白金成黃金黃金為至藥真出世之丹砂作昇天之藥祖如要服食懸入井中七
日退去火毒烹成金粟吿明上帝高真擇日沐浴晨昏向東以淸水服之一日一粒百日改形換骨自然神氣相適魂魄凝和三期之後周身九竅盡皆光明修丹至此萬事畢矣一轉至九轉九九八十一磁盒封固外用壬水流珠上下鋪葢陰爐溫養自有三色四樣之靈藥池池殊異鼎鼎鮮明再尋至友選擇名山建立壇宇鼓鑄神室上下二釜明堂正德俱於神丹秘範載之東晉武帝大道正行諶母出焉真君授於吳猛吳猛傳於謝廷盛今玉輦龍車金冠星服永為金闕之臣神方在世付賢授德不可輕泄慢漏咄神仙費盡千辛苦到頭只是煉鉛金
子／宗教／道藏輯要／室集／一　十六品經／八品經／玄元孝道五行品第二(P.3-2)..[清光緒丙午年(1906)成都二仙庵重刊本]
太上曰我有三寶保而持之一曰慈二曰儉三曰不敢為天下先以慈能勇以儉能廣故不敢為天下先而能以成其器所謂真者虛心絕慮保氣養精應物而不存於物養虛而體於虛空情意了然厥修元始六關嚴守一息恆存氣神不竭神氣相溶伏其氣於臍下守其神於身中神氣孚合關捩開通爾口說道道居何處心不忘道道已得處體聖賢心行聖賢事方為道矣吾承
恩命接引眾生慧照汝等尚不信受妄行智巧播弄奸頑掩詐雜真真難領悟可見浮生無有仁德吾體天地之心為心但願羣迷普修慈善冥心注神神與氣符服膺元氣勿喪三般今為眾生開演易理喻以前聖而譬曉玄微見易包於道道包於易採而行之潛而修之默而守之勤而煉之則神昇紫府位列𠎣班乾坤混合易象如斯○一氣旣判兩儀之源窮神知化周匝環綿知微知彰隱顯難言絡繹不絕光範太玄自矜不長惟曲可全守道以訥任兌必愆致中抱一履和而謙以卑而積以柔而堅心動為意意轉情牽情牽着妄妄引多愆夫人之情也見物如虎之逐人之意也見物如龍之纏動心不滅照心難圓命
在於腎性屬於乾心凝為神神靜為性窮理盡性混茫無端神歸無為煉煆三元視而不見聽而不諠言而無聲萬慮俱捐五行之道水火化焉火水相洽水火互兼火中有土水中有焰火旣生土三性以全以土制水水溢必旋導水濟火水火交歡金木合併氣神相連金情木性驅煉膠粘中宵漏永光透重簾溫和頤養升汞降鉛金浮木墜赤日當天火要水濟水賴火炎以柔制剛剛柔連綿煉成一塊非汞非鉛能升能降號曰胎仙運火煉藥神與氣纏以火喻神以氣喻藥以神合氣氣足神全河車之數運氣周天心息相依腹存目蠲戊土從坎進之陽火己土從離退之陰符進合與退含之太玄元海之竅循之泥丸五
炁混合萬象朝天時人不識附會亂傳人道未了仙道難全欲修真道人道合𠎣參而行之𠎣聖同肩受形父母體合情緣移神脫氣朔會嬋娟二氣相資龜蛇盤旋混聚凝結胞胎是全溫養十月體符先天劈開混沌顯象燦然懷育乳哺母形羸煎子漸養成體固神完脫氣化育罔極昊天所云脫化妙理幽玄胎元之道符合坤乾陽施陰受情性交連今世迷徒散內溺外七情惜憐六根頓壞失本忘真不知警戒火燥水崩氣離神汰顧子恤妻掌中珠愛父母洪恩眼中塵礙不孝悖逆罪愆廣大汝旣惜子當惜父母汝若孝親子亦孝汝汝不敬親子亦違忤父母衰顏電光草露感氣受形當思乳哺吾今垂經首孝為務五
行之先百行之路順其志顏天神擁護活祖不參嵗月空度不孝之輩身劈雷部報應昭明速當醒悟闇室可欺於心神明難以掩飾欲學仙道長生先修人道為急易曰憧憧往來朋從爾思氣和乃神之衢也精化乃藥之務也還精補腦如濛如霧以無生有世罕修也天形何以長門樞何不蠧內照慧寶光燦燦明珠府眾生所以不能悉心領悟者由乎情着於物恩迷於愛也若致柔以怡迴骸反視則道斯存矣
子／宗教／道藏輯要／胃集／一上　王重陽祖師全真集一／七言律詩／修行(P.11-2)..[清光緒丙午年(1906)成都二仙庵重刊本]
龍吟引起虎咆哮雪浪兼風旋旋拋滌蕩一靈添到瑩調和二
氣便相交烏龜行向海中戲赤鳳飛來頂上巢明月一輪光燦燦玉峯高處照三茅
子／宗教／道藏輯要／胃集／一上　王重陽祖師全真集一／七言絕句／述懷(P.31-1)..[清光緒丙午年(1906)成都二仙庵重刊本]
玉峯山上採靈芝壯氣全神主本基一點光明尤燦燦五般霞彩不相離
唯余會養紫金丹煆鍊成珠故不難放出光明尤燦燦萬般霞彩一時攢
子／宗教／道藏輯要／胃集／一上　王重陽祖師全真集一／詞一／換骨骰　歎脫禍不改過(P.44-2)..[清光緒丙午年(1906)成都二仙庵重刊本]
幼慕清閑長年間便登道岸上高坡細搜修鍛遇明師授祕訣分開片段堪讚真性靈燦燦也兀底　功行雙全占逍遙出塵看翫覩長天化成仙觀向雲中有一箇青童來呌喚風漢凡骨骰換換也兀底
子／宗教／道藏輯要／胃集／一中　王重陽祖師全真集二／詞二／如夢令(P.30-2)..[清光緒丙午年(1906)成都二仙庵重刊本]
九九明詞要正修整亘初元性須是返陽陰決作清吟雅詠賢聖賢聖容許陳如夢令　九一初寒有自朔氣任從開肆是處變嚴凝正遇中冬節至藏異藏異內隱新陽欲施　九二玄陰凜凜白雪徧鋪緣甚還許潤靈根接引黃芽悉審如恁如恁北海神龜暢飲　九三隅維積洚水面盡為凌凍奇性最堅貞任放明光出衆遙送遙送返照天涯螮蝀　九四寒風似箭威勢徧行方便射退這羣魔吉慶嘉祥得見堪羨堪羨隱顯晴光一片　九五天池盡泮淑景漸令堪翫識看嶺頭梅衝暖已成爛熳香案香案獨占真陽一半　九六舒張瑩氣上下沖和溉濟週匝普流通正顯道尊德貴經緯經緯欲放瓊苞寶卉　九七
門開八脈洞達永無相隔渾似吐氤氳運轉週迴素白難測難測一點當中堪赫　九八般般洽協普徧盡歸調燮處處見光輝燦燦尤增煒燁相接相接長出瑤枝玉葉　九九八方端鎖團聚光明如火焰焰做紅霞裏面天花徧妥成裹成裹瑩瑩明珠一顆　九九榮詞已徹誰做姓王名嚞雅字稱知明道號重陽子別懽悅懽悅一粒金丹永結
子／宗教／道藏輯要／胃集／一中　王重陽祖師全真集二／歌詞詩／惺惺歌(P.41-2)..[清光緒丙午年(1906)成都二仙庵重刊本]
惺惺歌
謂何四大復牽纏汩汩當時那箇仙好把圓成從雅正莫將假合做因緣殷紅再結雙關寶潔白重開五葉蓮得得先須修九轉盈盈首上養三田養三田為定壽金毛獅子頻哮吼日端午上看玄陰夜半子時分瑩晝常食休窮萬物機運神奪取三光秀外容焉用顯光華內貌多方頻整救頻整救是元初此事今應信有諸遊厯先逢太赤祖歸來還見黍中珠七般珠戶通開闡六道銀光任展舒百寶臺頭唯仰覷這迴親現這真如這真如實不錯逍遙服餌靈丹藥輝輝燦燦甚分明了了惺惺尤灑落迎日堪誇翠霧身臨風透出紅霞腳崑崙頂上玉峯前一朵
瓊花為誓約
子／宗教／道藏輯要／胃集／一中　王重陽祖師全真集二／歌詞詩／勸道歌(P.42-1)..[清光緒丙午年(1906)成都二仙庵重刊本]
勸道歌
修行便發好枝條不會修行枉折腰經教豈曾窮義理香煙只會謾焚燒苦心苦力多憂慮勞體勞神愈悴憔沒智強搜無漏果未通閑想有緣橋他人公案長傳說自己家風敢擺搖靜裏邪生神鬼位執中迷入散凡包謹持符水唯端正却被衣餐做諭要誇詫清虛干淡薄尊隆高大眩彰昭風花雪月為愁景酒色財氣是業苗煩惱門開談覺悟是非路闡說逍遙晨昏嗽嚥增空耗子午功夫謾颯飄已上般般皆勿用從今字字最堪消自然清靜真功著信任慈悲實行超寂閴恬淡宣潔白杳冥昏
默受和調虎龍莫放遊三界嬰姹休教舞六么壯矣根源能應拍孤然靈物善吹簫二儀交泰同泥捏五欲捐除類木雕捉住空中真響喨咄迴性上假咆哮一雙女子投金鑛兩箇童兒入玉瓢折取木梢重煅鍊次開泉水再淋澆亭亭顏色難裝點簇簇形容怎采描貌態玲瓏通眼目光輝燦燦射瓊瑤放歸仙館稱嘉號只許吾門喚阿嬌得得得中長得得任詩任曲任歌謠
子／宗教／道藏輯要／胃集／一下　王重陽祖師全真集三／詞／二郎神(P.23-1)..[清光緒丙午年(1906)成都二仙庵重刊本]
二郎神
觀塵境盡總把浮名修整此假合形骸皆不悟猶然待巧粧馳騁百嵗韶華能有幾到七十難逃逝景隳裏面真真罪業愈重無由祛屏　如省當初一點瑩清明炳速認他從來呼甚麼元
是圓成光影又喚金丹仍燦燦好做主重令永永願凡世人人箇箇迴頭澆湻休逞
子／宗教／道藏輯要／胃集／一下　王重陽祖師全真集三／詞／山亭柳(P.31-1)..[清光緒丙午年(1906)成都二仙庵重刊本]
春景精研花草新鮮夏日赫綻紅蓮忽然秋早至見山亭柳上鳴蟬飈地朔風來到飄白雪徧山川　百嵗光陰如燃指一靈真性好搜玄得後總周全養就神和氣結成丹燦燦圓圓五道耀明齊聚簇擁上大羅天
子／宗教／道藏輯要／胃集／二　王重陽祖師教化集等／王重陽祖師教化集／遇仙亭／丹陽繼韻(P.1-2)..[清光緒丙午年(1906)成都二仙庵重刊本]
丹陽繼韻
喜喜蓬頭達達根由永永誓不貪求漸漸歸于正覺申申燕處優游萬萬塵緣識破專專志做持修遇遇風仙傳口訣疑疑滌盡更何搜燦燦不昏幽玉玉金光結心心願做渡人舟累累功成行滿真真去訪瀛洲
子／宗教／道藏輯要／胃集／二　王重陽祖師教化集等／王重陽祖師教化集／贈丹陽歌(P.12-2)..[清光緒丙午年(1906)成都二仙庵重刊本]
贈丹陽歌藏頭
謁扶風庵要住人歡喜心神許前鉛汞卯通孜後刀圭酉厮助看金飛過曲江蟾玉走超玄步年泗十五輪明月圓光覩公眉宇準規模使雲霓遮遏忤裏白蓮向日開前黃菊重陽猜瞳閃
閃輝輝赫炎炎燦燦鬼魅盡銷分地戶蟲皆滅現天台傳義相偎上人人物外迴子隨予師禮訪知銀海載蓬萊拆起來字
子／宗教／道藏輯要／胃集／二　王重陽祖師教化集等／王重陽祖師教化集／藏頭詩２／丹陽又韻(P.28-1)..[清光緒丙午年(1906)成都二仙庵重刊本]
丹陽又韻
來往往日相陪訣方知性上催我俱忘無俗念神安靜得真猜龍爪拓靈靈伯虎口吞燦燦材秀金生光彩結人決要離東萊同前
子／宗教／道藏輯要／胃集／二　王重陽祖師教化集等／王重陽祖師教化集／紀夢／丹陽繼韻(P.29-2)..[清光緒丙午年(1906)成都二仙庵重刊本]
丹陽繼韻
內境勝外境如何向裏觀不勞雀目視須用慧眸看丹藥淸淸秀神光燦燦團九重陽焰捧真性自然端
子／宗教／道藏輯要／胃集／二　王重陽祖師教化集等／王重陽祖師教化集／報師恩／丹陽繼韻(P.31-1)..[清光緒丙午年(1906)成都二仙庵重刊本]
丹陽繼韻
云言語已曾聞下山侗再告君訣傳來成造化情咄去沒毫分圭爛飲醺醺醉卯相通燦燦雯義顯彰真寶瑑京山上箇眠雲同前
子／宗教／道藏輯要／胃集／三　邱長春真人西游記／長春真人西遊記序　孫錫(P.1-1)..[清光緒丙午年(1906)成都二仙庵重刊本]
重刊道藏輯要
長春真人西遊記
門人真常子李志常述
父師真人長春子姓邱氏名處機字通密登州棲霞人未冠出家師事重陽真人旣而住磻溪龍門十有三年真積力久學道乃成暮年還海上戊寅嵗之前師在登州河南屢欲遣使徵聘事有齟齬遂已明年住萊州昊天觀夏四月河南提控邊鄙使至邀師同徃師不可使者攜所書詩頌歸繼而復有使自大梁來道聞山東為宋人所據乃還其年八月江南大帥李公彭公來請不赴爾後隨處往往邀請萊之主者難其事師乃言曰我
之行止天也非若輩所及知當有留不住時去也居無何成吉思皇帝遣侍臣劉仲祿縣虎頭金牌其文曰如朕親行便宜行事及蒙古人二十軰傳旨敦請師躊躇間仲祿曰師名重四海皇帝特詔仲祿踰越山海不限嵗月期必致之師曰兵革以來彼疆此界公冐險至此可謂勞矣仲祿曰欽奉君命敢不竭力仲祿今年五月在乃滿國兀里朵得旨六月至白登北威寍得羽客常真諭七月至德興以居庸路梗燕京發士卒來迎八月抵京城道眾皆曰師之有無未可必也過中山厯真定風聞師在東萊又得益都府安撫司官吳燕蔣元始得其詳欲以兵五千迎師燕等曰京東之人聞兩朝議和眾心稍安今忽提兵以
入必皆據險自固師亦將乘桴海上矣誠欲事濟不必𠇍也從之乃募自願者得二十騎以行將抵益都使燕元馳報其師張林林以甲士萬郊迎仲祿笑曰所以過此者為求訪長春真人君何以甲士為林於是散其卒相與接轡以入所厯皆以此語之人無駭謀林復給以驛騎次濰州得尹公冬十有二月同至東萊傳皇帝所以宣召之旨師知不可辭徐謂仲祿曰此中艱食公等且往益都俟我上元醮竟當遣十五騎來十八日卽行於是宣使與眾西入益都師預選門弟子十有九人以俟其來如期騎至與之俱行由濰陽至靑社宣使已行矣問之張林言正月七日有騎四百軍於臨淄靑民大駭宣使逆而止之今未
聞所在師尋過長山及鄒平二月初屆濟陽士庶奉香火迎拜於其邑南羽客長吟前導飯於養素庵會眾僉曰先月十八日有鶴十餘自西北來飛鳴雲間俱東西去翌日辰巳間又有數鶴來自西南繼而千百焉或頡或頏獨一鶴拂庵盤桓乃去今乃知鶴見之日卽師啟行之辰也皆以手加額留數日二月上旬宣使遣騎來報已駐軍將陵艤舟以待明日遂行十三日宣使以軍來迓師曰來何暮對以道路榛梗特往燕京會兵東備信安西備常山仲祿親提軍取深州下武邑以闢路構橋於滹沱括舟於將陵是以遲師曰此事非公不克辦次日絕滹沱而北二十二日至瀘溝京官士庶僧道郊迎是日由麗澤門入道
士具威儀長吟其前行省石抹公館師於玉虛觀自爾求頌乞名者日盈門凡士馬所至奉道弟子以師與之名往往脫欲兵之禍師之道廕及人如此宣撫王巨川楫上詩師答云旌旗獵獵馬蕭蕭北望燕山度石橋萬里欲行沙漠外三春遽别海山遙良朋出塞同歸鴈破帽經霜更續貂一自玄元西去後到今無似北庭招師聞行宮漸西春秋已高倦冒風沙欲待駕迴朝謁又仲祿欲以選處女偕行師難之曰齊人獻女樂孔子去魯余雖山野豈與處子同行哉仲祿乃令曷刺馳奏師亦遣人奉表一日有人求跋閻立本太上過關圖題蜀郡西遊日函關東别時羣胡皆稽首大道復開基又以二偈示眾其一云雜亂朝
還暮輕狂古到今空華空寂念若有若無心其二云觸情常决烈非道莫參差忍辱調猿馬安閑度嵗時四月上旬會眾請望日醮於天長師以行辭眾請益力曰今茲兵革未息遺民有幸得一覩真人蒙道廕者多矣獨死者冥冥長夜未沐薦拔遺憾不無耳師許之時方大旱十有四日旣啟醮事雨大降眾且以行禮為憂師於午後赴壇將事俄而開霽眾喜而歎曰一雨一晴隨人所欲非道高德厚者感應若是乎明日師登寶玄堂傳戒時有數鶴自西北來人皆仰之焚簡之際一簡飛空而滅且有五鶴翔舞其上士大夫咸謂師之至誠動天地南塘老人張天度子真作賦美其事諸公皆有詩醮竟宣使劉公從師北行
道出居庸夜遇羣盜於其北皆稽顙以退且曰無驚父師五月師至德興龍陽觀度夏以詩寄燕京士大夫云登真何在泛靈楂南北東西自有嘉碧落雲峰天景致滄波海市雨生涯神游八極空雖遠道合三淸路不差弱水縱過三十萬騰身頃刻到仙家時京城吾道孫周楚卿楊彪仲文師諝才卿李士謙子進劉中用之陳時可秀玉吳章德明趙中立正卿王銳威卿趙昉德輝孫錫天錫此數君子師寓玉虛日所與唱和者也王覯逢辰王直哉淸甫亦與其遊觀居禪房山之陽其山多洞府常有學道修真之士棲焉師因挈眾以游初入峽門有詩云入峽淸遊分外嘉羣峯列岫戟查牙蓬萊未到神仙境洞府先觀道士
家松塔倒縣秋雨露石樓斜照晚雲霞卻思舊日終南地夢斷西山不見涯其地爽塏勢傾東南一望三百餘里觀之東數里平地有湧泉淸冷可愛師往來其間有詩云午後迎風背日行遙山極目亂雲橫萬家酷暑熏腸熱一派寒泉入骨淸北地往來時有信東皋遊戯俗無爭耕夫牧竪堤陰讓坐溪邊浴罷林間坐散髮披襟暢道情中元日本觀醮午後傳符授戒老幼露坐熱甚悉苦之須臾有雲覆其上狀如圓葢移時不散眾皆喜躍讚歎又觀中井水可給百眾至是踰千人執事者謀他汲前後三日井泉忽溢用之不竭是皆善緣天助之也醮後題詩云太上弘慈救萬靈眾生薦福藉羣經三田保護精神氣萬象欽崇日月星
自揣肉身潛有漏難逃科教入無形且遵北斗齋儀法南斗北斗皆論齋醮漸陟南宮火鍊庭八月初應宣德州元帥移剌公請遂居朝元觀中秋夜有賀聖朝二曲其一云斷雲歸岫長空凝翠寶鑑初圓大光明弘照亘流沙外直過西天人間是處夢魂沈醉歌舞華筵道家門别是一般淸暗開悟心田其二云洞天深處良朋高會逸興無邊上丹霄飛至廣寒宮悄擲下金錢靈虛晃耀睡魔奔迸玉兔嬋娟坐忘機觀透本來真任法界周旋是後天氣淸肅靜夜安閒復作二絕云長河耿耿夜深深寂寞寒窗萬慮沈天下是非俱不到安閒一片道人心其二云淸夜沈沈月向高山河大地絕纖毫唯餘道德渾淪性上下三天一萬遭朝
元觀據州之乾隅功德主元帥移剌公因師欲北行剏構堂殿奉安尊像前後雲房洞室皆一新之十月間方繪祖師堂壁畫史以其寒將止之師不許曰鄒律尚且迴春况聖賢陰有所扶持邪是月果天氣溫和如春絕無風沙由是畫史得畢其功有詩云季秋邊朔苦寒同走石吹沙振大風旅鴈翅垂南去急行人心倦北征窮我來十月霜猶薄人訝千山水尚通不是小春和氣暖天教成就畫堂功尋阿里鮮至自斡辰大王帳下使來請師繼而宣撫王公巨川亦至曰承大王鈞旨如師西行請過我師首肯之是月北遊望山曷剌進表迴有詔曰成吉思皇帝勅真人邱師又曰惟師道踰三子德重多方其終曰雲軒旣發
於蓬萊鶴馭可遊於天竺達磨東邁元印法以傳心老氏西行或化胡而成道顧川途之雖闊瞻几杖以非遙爰答來章可明朕意秋暑師比平安好指不多及其見重如此又勅劉仲祿云無使真人饑且勞可扶持緩緩來師與宣使議曰前去已寒沙路綿遠道眾所須未備可往龍陽乘春起發宣使從之十八日南往龍陽道友送別多泣下師以詩示眾云生前暫別猶然可死後長離更不堪天下是非心不定輪迴生死苦難甘翌日到龍陽觀過冬十一月十有四日赴龍巖寺齋以詩題殿西廡云杖藜欲訪山中客空山沈沈淡無色夜來飛雪滿巖阿今日山光映天白天高日下松風淸神遊八極騰虛明欲寫山家本來
面道人活計無能名十二月以詩寄燕京道友云此行真不易此別話應長北蹈野狐嶺西窮天馬鄉陰山無海市白草有沙場自嘆非玄聖何如厯大荒又云京都若有餞行詩早寄龍陽出塞時昔有上牀鞋履別今無發軫夢魂思復寄燕京道友云十年兵火萬民愁千萬中無一二留去嵗幸逢慈詔下今春須合冐寒遊不辭嶺北三千里皇帝舊兀里多仍念山東二百州窮急漏誅殘喘在早教身命得消憂辛巳之上元醮於宣德州朝元觀以頌示眾云生下一團腥臭物種成三界是非魔連枝帶葉無窮勢跨古騰今不柰何以二月八日啟行時天氣晴霽道友餞行於西郊遮馬首以泣曰父師去萬里外何時復獲瞻禮師曰
但若軰道心堅固會有日矣眾復泣請果何時邪師曰行止非人所能為也兼遠涉異域其道合與不合未可必也眾曰師豈不知願預吿弟子等度不獲已乃重言曰三載歸三載歸十日宿翠帡口明日北度野狐嶺登高南望俯視太行諸山晴嵐可愛北顧但寒沙衰草中原之風自此隔絕矣道人之心無適不可宋德方軰指戰場白骨曰我歸當薦以金籙此亦余北行中一叚因緣耳北過撫州十五日東北過葢里泊盡邱垤醎鹵地始見人煙二十餘家南有鹽池迤邐東北去自此無河多鑿沙井以汲南北數千里亦無大山馬行五日出明昌界以詩紀實云坡陁折疊路彎環到處鹽場死水灣盡日不逢人過往經年
時有馬迴還地無木植唯荒草天產邱陵沒大山五穀不成資乳酪皮裘氊帳亦開顏又行六七日忽入大沙陁其蹟有矮榆大者合抱東北行千里外無沙處絕無樹木三月朔出沙陁至魚兒灤始有人煙聚落多以耕釣為業時已淸明春色渺然凝冰未泮有詩云北陸祁寒自古稱沙陁三月尚凝氷更尋若士為黃鵠要識修鯤化大鵬蘇武北遷愁欲死李陵南望去無憑我今返學盧敖志六合窮觀最上乘三月五日起之東北四旁遠有人煙皆黑車白帳隨水草放牧盡原隰之地無復寸木四望唯黃雲白草行不改途又二十餘日方見一沙河西北流入陸局河水濡馬腹傍多叢柳渡河北行三日入小沙陁四月朔
至斡辰大王帳下氷始泮草微萌矣時有婚嫁之會五百里內首領皆載馬湩助之皂車氊帳成列數千七日見大王問以延生事師謂須齋戒而後可聞約以望日授受至日雪大作遂已大王復曰上遣使萬里請師問道我曷敢先焉且諭阿里鮮見畢東還須奉師過此十七日大王以牛馬百數車十乘送行馬首西北二十二日抵陸局河積水成海周數百里風浪漂出大魚蒙古人各得數尾並河南岸西行時有野薤得食五月朔亭午日有食之旣眾星乃見須臾復明時在河南岸蝕自西南生自東北其地朝凉而暮熱草多黃花水流東北兩岸多高柳蒙古人取之以造廬帳行十有六日河勢遶西北山去不得窮其源西南接
魚兒灤驛路蒙古人喜曰年前已聞父師來因獻黍米石有五斗師以斗棗酬之渠喜曰未嘗見此物因舞謝而去又行十日夏至量日影三尺六七寸漸見大山峭拔從此以西漸有山阜人烟頗眾亦皆以黑車白帳為家其俗牧且獵衣以韋毳食以肉酪男女結髮垂兩耳婦人冠以樺皮高二尺許往往以皂褐籠之富者以紅綃其末如鵝鴨名曰故故大忌人觸出入廬帳須低囘俗無文籍或約之以言或刻木為契遇食同享難則爭赴有命則不辭有言則不易有上古之遺風焉以詩敘其實云極目山川無盡頭風烟不斷水長流如何造物開天地到此令人放馬牛飲血茹毛同上古峩冠結髮異中州聖賢不得垂文
化厯代縱橫只自由又四程西北渡河乃平野其旁山川皆秀麗水草且豐美東西有故城基址若新街衢巷陌可辨制作類中州嵗月無碑刻可考或云契丹所建旣而地中得古瓦上有契丹字葢遼亡士馬不降者西行所建城邑也又言西南至尋思干城萬里外囘紇國最佳處契丹都焉厯七帝六月十三日至長松嶺後宿松栝森森干雲蔽日多生山陰澗道間山陽極少十四日過山度淺河天極寒雖壯者不可當是夕宿平地十五日曉起環帳皆薄氷十七日宿嶺西時初伏矣朝暮亦有氷霜已三降河水有澌冷如嚴冬土人云常年五六月有雪今嵗幸晴暖師易其名曰大寒嶺凡遇雨多雹山路盤曲西北且百
餘里旣而復西北始見平地有石河長五十餘里岸深十餘丈其水淸冷可愛聲如鳴玉峭壁之間有大葱高三四尺澗上有松皆十餘丈西山連延上有喬松鬱然山行五六日峰迴路轉林巒秀茂下有溪水注焉平地皆松樺雜木若有人煙狀尋登高嶺勢若長虹壁立千仭俯視海子淵深恐人二十八日泊窩里朵之東宣使先往奏稟皇后奉旨請師渡河其水東北流瀰漫沒軸絕流以濟入營駐車南岸車帳千百日以醍醐湩酪為供漢夏公主皆送寒具等食黍米斗白金十兩滿五十兩可易麵八十斤葢麵出陰山之後二千餘里西域賈胡以槖駞負至也中伏帳房無蠅窩里朵漢語行宮也其車輿亭帳望之儼然
古之大單于未有若此之盛也七月九日同宣使西南行五六日屢見山上有雪山下往往有墳墓及升高陵又有祀神之跡又三二日厯一山高峰如削松杉鬱茂西有海子南出大峽則一水西流雜木叢映於水之陽韮茂如芳草夾道連數十里北有故城曰曷剌肖西南過沙場二十里許水草極少始見囘紇决渠灌麥又五六日踰嶺而南至蒙古營宿拂旦行迤邐南山望之有雪因以詩記其行當時悉達悟空晴發軫初來燕子城撫州是也北至大河三月數卽陸局河也四月盡到約二千餘里西臨積雪半年程卽此地也山常有雪東至陸局河約五千里七月盡到不能隱地迴風坐道法有迴風隱地攀斗藏天之術卻使彌天逐日行行到水窮山盡處斜陽依舊向西傾郵人吿
曰此雪山北是田鎮海八剌喝孫也八剌喝孫漢語為城中有倉廩故又呼曰倉頭七月二十五日有漢民工匠絡繹來迎悉皆歡呼歸禮以彩幡華葢香花前導又有章缺二妃曰徒單氏曰夾谷氏及漢公主母欽聖夫人袁氏號泣相迎顧謂師曰昔日稔聞道德高風憾不一見不意此地有緣也翌日阿不罕山北鎮海來謁師與之語曰吾壽已高以皇帝二詔丁寍不免遠行數千里方臨治下沙漠中多不以耕耘為務喜見此間秋稼已成余欲於此過冬以待鑾輿之迴何如宣使曰父師旣有法旨仲祿不敢可否惟鎮海相公度之公曰近有勅諸處官員如遇真人經過無得稽其程葢欲速見之也父師若需於此則罪
在鎮海矣願親從行凡師之所用敢不備師曰因緣如此當卜日行公曰前有大山高峻廣澤沮陷非車行所宜減車從輕騎以進用其言留門弟子宋道安輩九人選地為觀人不召而至壯者効其力匠者効其技富者施其財聖堂方丈東廚西廡左右雲房無瓦皆土木不一月落成榜曰棲霞觀時稷黍在地八月初霜降居人促收麥霜故也大風傍北山西來黃沙蔽天不相物色師以詩自嘆云邱也東西南北人從來失道走風塵不堪白髮垂垂老又踏黃沙遠遠廵未死且令觀世界殘生無分樂天真四山五嶽都遊徧八表飛騰後入神八日𢹂門人虛靜先生趙九古輩十人從以二車蒙古驛騎二十餘傍大山西行宣使
劉公鎮海相公又百騎李家奴鎮海從者也因曰前此山下精𢧵我腦後髮我甚恐鎮海亦云乃滿國王亦曾在此為山精所惑食以佳饌師默而不答西南約行三日復東南過大山經大峽中秋日抵金山東北少駐復南行其山高大深谷長坂車不可行三太子出軍始闢其路乃命百騎挽繩縣轅以上縛輪以下約行四程連度三嶺南出山前臨河止泊從官連幕為營因水草便以待鋪牛驛騎數日乃行有詩三絕云八月凉風爽氣淸那堪日暮碧天晴欲吟勝概無才思空對金山皓月明其二云金山南面大河流河曲盤桓賞素秋秋水暮天山月上淸吟獨嘯夜光毬其三云金山雖大不孤高四面長拖拽腳牢橫截
大山心腹樹干雲蔽日競呼號渡河而南前經小山石雜五色其旁草木不生首尾七十里復有二紅山當路又三十里鹹鹵地中有一小沙井因駐程挹水為食傍有靑草多為羊馬踐履宣使與鎮海議曰此地最難行處相公如何則可公曰此地我知之久矣同往諮師公曰前至白骨甸地皆黑石約行二百餘里達沙陁北邊頗有水草更涉大沙陁百餘里東西廣衺不知其幾千里及囘紇城方得水草師曰何謂白骨甸公曰古之戰場凡疲兵至此十無一還死地也頃者乃滿大勢亦敗於是遇天晴晝行人馬往往困斃唯暮起夜度可過其半明日向午得及水草矣少憇俟晡時卽行當度沙嶺百餘若舟行巨浪然又
明日辰巳間得達彼城矣夜行良便但恐天氣黯黑魑魅魍魎為祟我軰常塗血馬首以厭之師乃笑曰邪精妖鬼逢正人遠避書傳所載其孰不知道人家何憂此事日暮遂行牛乏皆道弃之馭以六馬自爾不復用牛矣初在沙陁北南望天際若銀霞問之左右皆未詳師曰多是陰山翌日過沙陁遇郊者再問之皆曰然於是途中作詩云高如雲氣白如沙遠望那知是眼花漸見山頭堆玉屑遠觀日腳射銀霞橫空一字長千里照地連城及萬家從古至今常不壞吟詩冩向直南誇八月二十七日抵陰山後囘紇郊迎至小城北酋長設蒲萄酒及名果大餅渾葱裂波斯布人一尺乃言曰此陰山前三百里和州也其地
大熱蒲萄至夥翌日㳂川西行厯二小城皆有居人時禾麥初熟皆賴泉水澆灌得有秋少雨故也西卽鼈思馬大城王官士庶僧道數百具威儀遠迎僧皆赭衣道士衣冠與中國特異泊於城西蒲萄園之上閣時囘紇王部族勸蒲萄酒供以異花雜果名香且列侏儒伎樂皆中州人士庶日益敬侍坐者有僧道儒因問風俗乃曰此大唐時北庭端府景龍三年楊公何為大都護有德政諸夷心服惠及後人於今賴之有龍興西寺二石刻在功德煥然可觀寺有佛書一藏唐之邊城往往尚存其東數百里有府曰西凉其西三百餘里有縣曰輪臺師問曰更幾程得至行在皆曰西南更行萬餘里卽是其夜風雨作園外有
大樹復出一篇示眾云夜宿陰山下陰山夜寂寥長空雲黯黯大樹葉蕭蕭萬里途程遠三冬氣候韶全身都放下一任斷蓬飄九月二日西行四日宿輪臺之東迭屑頭目來迎南望陰山三峰突兀倚天因述詩贈書生李伯祥生相人詩云三峰並起插雲寒四壁橫陳遶澗盤雪嶺界天人不到冰池耀日俗難觀人云向此冰池之間觀看則魂識昏昧巖深可避刀兵害其巖險固逢亂世堅守則得免其難水眾能滋稼穡乾下有泉源可以灌溉田禾每嵗秋成名鎮北方為第一無人冩向盡圖看又厯二城重九日至囘紇昌八剌城其王畏午兒與鎮海有舊率諸部族及囘紇僧皆遠迎旣入齋於臺上洎其夫人勸蒲萄酒且獻西瓜其重及秤甘瓜如枕許其香味葢中國未有
也園蔬同中區有僧來侍坐使譯者問看何經典僧云剃度受戒禮佛為師葢此以東昔屬唐故西去無僧道囘紇但禮西方耳翌日並陰山而西約十程又度沙場其沙細遇風則流狀如驚濤乍聚乍散寸草不萌車陷馬滯一晝夜方出葢白骨甸大沙分流也南際陰山之麓踰沙又五日宿陰山北詰朝南行長坂七八十里抵暮乃宿天甚寒且無水晨起西南行約二十里忽有大池方圓幾二百里雪峰環之倒影池中師名之曰天池㳂池正南下左右峰巒峭拔松樺陰森高踰百尺自巔及麓何啻萬株眾流入峽奔騰洶湧曲折灣環可六七十里二太子扈從西征始鑿石理道刊木為四十八橋橋可並車薄暮宿峽中
翌日方出入東西大川水草豐秀天氣似春稍有桑棗次及一程九月二十七日至阿里馬城鋪速滿國王暨蒙古答剌忽只領諸部人來迎宿於西果園土人呼果為阿里馬葢多果實以是名其城其地出帛目曰禿鹿麻葢俗所謂種羊毛織成者時得七束為禦寒衣其毛類中國柳花鮮潔細軟可為線為繩為帛為綿農者亦决渠灌田土人唯以瓶取水戴而歸及見中原汲器喜曰桃花石諸事皆巧桃花石謂漢人也師自金山至此以詩記其行云金山東畔陰山西千巖萬壑攢深溪溪邊亂石當道臥古今不許通輪蹄前年軍興二太子修道架橋徹溪水三太子修金山二太子修陰山今年吾道欲西行車馬喧闐復經此銀山鐵壁
千萬重爭頭競角誇淸雄日出下觀滄海近月明上與天河通參天松如筆管直森森動有百餘尺萬株相倚鬱蒼蒼一鳥不鳴空寂寂羊腸孟門壓太行比斯大略猶尋常雙車上下苦敦攧百騎前後多驚惶天池海在山頭上百里鏡空含萬象縣車束馬西下山四十八橋低萬丈河南海北山無窮千變萬化規模同未若茲山太奇絕磊落峭拔加神功我來時當八九月半山已上皆為雪山前草木暖如春山後衣衾冷如鐵連日所供勝前又西行四日至答剌速沒輦沒輦河也水勢深闊抵西北流從東來截斷陰山河南復是雪山十月二日乘舟以濟南下至一大山北有一小城又西行五日宣使以師奉詔來去行在漸邇
先往馳奏獨鎮海公從師西行七日度西南一山逢東夏使迴禮師於帳前因問來自何時使者曰自七月十二日辭朝帝將兵追算端汗至印度明日遇大雪至囘紇小城雪盈尺日出卽消十有六日西南遇板橋渡河晚至南山下卽大石林牙大石學士林牙小名其國王遼後也自金師破遼大石林牙領眾數千走西北移徙十餘年方至此地其風土氣候與金山以北不同平地頗多以農桑為務釀蒲萄為酒果實與中國同惟經夏秋無雨皆疏河灌溉百穀用成東北西南左山右川延衺萬里傳國幾百年乃滿失國依大石士馬復振盜據其土繼而算端西削其地天兵至乃滿尋滅算端亦亡又聞前路多阻適壞一車遂留之
十有八日㳂山而西七八日山忽南去一石城當途石色盡赤有駐軍古跡西有大塜若斗星相聯又渡石橋並西南山行五程至塞藍城有小塔囘紇王來迎入館十一月初連日雨大作四日土人以為年旁午相賀是日虛靜先生趙九古語尹公曰我隨師在宣德時覺有長往之兆頗倦行役嘗蒙師訓道人不以死生動心不以苦樂介懷所適無不可今歸期將至公等善事父師數日示疾而逝葢十一月五日也師命門弟子塟九古於郭東原上卽行西南復三日至一城其王亦囘紇年已耄矣備迎送禮供以湯餅明日又厯一城復行二日有河是為霍闡沒輦由浮橋渡泊於西岸河橋官獻魚於田相公巨口無鱗其
河源出東南二大雪山間色渾而流急深數丈勢傾西北不知其幾千里河之西南絕無水草者二百餘里卽夜行復南望大雪山而西山形與邪米干之南山相首尾復有詩云造物崢嶸不可名東西羅列自天成南橫玉嶠連峰峻北壓金沙帶野平下枕泉源無極潤上通霄漢有餘淸我行萬里慵開口到此狂吟不勝情又至一城得接水草復經一城囘紇頭目遠迎飯於城南獻蒲萄酒且使小兒為緣竿舞刀之戲再經二城山行半日入南北平川宿大桑樹下其樹可蔭百人前至一城臨道一井深踰百尺有囘紇叟驅一牛挽轆轤汲水以飲渴者初帝之西征也見而異之命蠲其賦役仲冬十有八日過大河至邪米
思千大城之北太師移剌國公及蒙古囘紇帥首載酒郊迎大設帷幄因駐車焉宣使劉公以路梗留坐中白師曰頃知千里外有大河以舟梁渡土寇壞之況復已及深冬父師似宜來春朝見師從之少焉由東北門入其城因溝岸為之秋夏常無雨國人疏二河入城分遶巷陌比屋得用方算端氏之未敗也城中常十萬餘戶國破而來存者四之一其中大率多囘紇人田園自不能主須附漢人及契丹河西等其官長亦以諸色人為之漢人工匠雜處城中有岡高十餘丈算端氏之新宮據焉太師先居之以囘紇艱食盜賊多有恐其變出居於水北師乃住宮嘆曰道人任運逍遙以度嵗月白刄臨頭猶不畏懼況盜賊
未至復預憂乎且善惡兩途必不相害從者安之太師作齋獻金叚十師辭不受遂月奉米麵鹽油果菜等物日益尊敬公見師飲少請以蒲萄百斤新作釀師曰何必酒邪但如其數得之待賓客足矣其蒲萄經冬不壞又見孔雀大象皆東南數千里印度國物師因暇日出詩一篇云二月經行十月終西臨囘紇大城墉塔高不見十三級以甎刻鏤玲瓏外無層級內可通行山厚已過千萬重秋日在郊猶放象夏雲無雨不從龍嘉蔬麥飯蒲萄酒飽食安眠養素慵師旣住冬宣使洎相公鎮海遣曷剌等同一行使臣領甲兵數百前路偵伺漢人往往來歸依時有算厯者在旁師因問五月朔日食事其人云此中辰時食至六分止師曰前在
陸局河時午刻見其食旣又西南至金山人言巳時食至七分此三處所見各不同按孔穎達春秋疏曰月映日則日食以今料之葢當其下卽見其食旣在旁者則千里漸殊耳正如以扇翳燈扇影所及無復光明其旁漸遠則燈光漸多矣師一日故宮中遂書鳳棲梧詞二首於壁其一云一點靈明潛啟悟天上人間不見行藏處四海八荒唯獨歩不空不有誰能覩瞬目揚眉全體露混混茫茫法界超然去萬刼輪迴遭一遇九玄齊上三淸路其二云日月循環無定止春去秋來多少榮枯事五帝三皇千百禩一興一廢長如此死去生來生復死生死輪迴變化何時已不到無心休歇地不能淸淨超於彼又詩二首其一
云東海西秦數十年精思道德究重玄日中一食那求飽夜半三更強不眠實跡未諧霄漢舉虛名空播朔方傳直教大國垂明詔萬里風沙走極邊其二云弱冠尋真傍海濤中年遁跡隴山高河南一别昇黃鵠塞北重宣釣巨鼇無極山川行不盡有為心跡動成勞也知六合三千界不得神通未可逃是年閏十二月將終偵騎迴同宣使來白父師言二太子發軍復整舟梁土寇已滅曷剌等詣營謁太子言師欲朝帝所復承命云上駐蹕大雪山之東南今則雪積山門百餘里深不可行此正其路爾為我請師來此聽候良便來時當就彼城中遣蒙古軍護送師謂宣差曰聞河以南千里絕無種養吾食須米麵蔬菜可迴
報太子帳下壬午之春正月把欖始華類小桃俟秋採其實食之味如胡桃二月二日春分杏花已落司天臺判李公軰請師遊郭西宣使洎諸官載蒲萄酒以從是日天氣晴霽花木鮮明隨處有臺池樓閣間以蔬圃憇則藉草人皆樂之談玄論道時復引觴日昃方歸作詩云陰山西下五千里大石東過二十程雨霽雪山遙慘春分河府近淸明邪米思干大城大石有國時名為河中府園林寂寂鳥無語花木雖茂並無飛禽風日遲遲花有情同志暫來閑睥睨高吟歸去待昇平望日乃一百五旦太上真元節也時僚屬請師復遊郭西園林相接百餘里雖中原莫能過但寂無鳥聲耳遂成二篇以示同遊其一云二月中分百五期玄元下降日遲遲
正當月白風淸夜更好雲收雨霽時帀地園林行不盡照天花木坐觀奇未能絕粒成嘉遁且向無為樂有為其二云深蕃古跡尚橫陳大漢良朋欲徧廵舊日亭臺隨處列向年花卉逐時新風光甚觧留連客夕照那堪斷送人竊念世間酬短景何如天外飲長春三月上旬阿里鮮至自行宮傳旨云真人來自日出之地跋涉山川勤勞至矣今朕已迴亟欲聞道無倦迎我次諭宣使仲祿曰爾持詔徵聘能副朕心佗日當置汝善地復諭鎮海曰汝護送真人來甚勤余惟汝嘉仍敕萬戶播魯只以甲士千人衞過鐵門師問阿里鮮以途程事對曰春正月十有三日自此初發馳三日東南過鐵門又五日過大河二月初吉東
南過大雪山積雪甚高馬上舉鞭測之猶未及其半下所踏者復五尺許南行三日至行宮矣且師至次第奏訖上說留數日方迴師遂留門人尹公志平軰三人於館以侍行五六人同宣使軰三月十有五日啟行四日過碣石城預傳
聖旨令萬戶播魯只領蒙古囘紇軍一千護送過鐵門東南度山山勢高大亂石縱橫眾軍挽車兩日方至山前㳂流南行軍卽北入大山破賊五日至小河亦船渡兩岸林木茂盛七日舟濟大河卽阿母沒輦也乃東南行晚洎古渠上渠邊蘆葦滿地不類中原所有其大者經冬葉靑而不凋因取以為杖夜橫轅下轅覆不折其小者葉枯春換少南山中有大實心竹士卒以
為戈戟又見蜴蜥皆長三尺許色靑黑時三月二十九日也因作詩云志道旣無成天魔深有懼東辭海上來西望日邊去雞犬不聞聲馬牛更遞舖千山及萬水不知是何處又四日得達行在上遣大臣喝剌播得來迎時四月五日也館舍定卽入見上勞之曰佗國徵聘皆不應今遠踰萬里而來朕甚嘉焉對曰山野奉詔而赴者天也上悅賜坐食次問真人遠來有何長生之藥以資朕乎師曰有衞生之道而無長生之藥上嘉其誠實設二帳於御幄之東以居焉譯者問曰人呼師為騰吃利蒙古孔譯語謂天人也自謂之邪人稱之邪師曰山野非自稱人呼之耳譯者再至曰舊奚呼奏以山野四人事重陽師學道三子羽化矣
唯山野處世人呼以先生上問鎮海曰真人當何號鎮海奏曰有人尊之曰師父者真人者曰神仙者上曰自今以往可呼神仙時適𤆌熱從車駕廬於雪山避暑上約四月十四日問道外使田鎮海劉仲祿阿里鮮記之內使近侍三人記之將及期有報囘紇山賊指斥者上欲親征因改卜十月吉師乞還舊舘上曰再來不亦勞乎師曰兩旬可矣上又曰無護送者師曰有宣差楊阿狗又三日命阿狗督囘紇酋長以千餘騎從行由佗路迴遂厯大山山有石門望如削蠟有巨石橫其上若橋焉其下流甚急騎士策其驢以涉驢遂溺死水邊尚多橫屍此地葢關口新為兵所破出峽復有詩二篇其一云水北鐵門猶自可水
南石峽太堪驚兩崖絕壁攙天聳一澗寒波滾地傾夾道橫屍人掩鼻溺溪長耳我傷情十年萬里干戈動早晚迴軍復太平其二云雪嶺皚皚上倚天晨光燦燦下臨川仰觀峭壁人橫度俯視危崖柏倒縣五月嚴風吹面冷三膲熱病當時痊我來演道空囘首更卜良辰待下元始師來覲三月竟草木繁盛羊馬皆肥及奉詔而囘四月終矣百草悉枯又作詩云外國深蕃事莫窮陰陽氣候特無從纔經四月陰魔盡春冬霖雨四月純陽絕無雨卻早彌天旱魃凶浸潤百川當九夏以水溉田摧殘萬草若三冬我行往復三千里三月去五月囘不見行人帶雨容路逢征西人囘多獲珊瑚有從官以白金二鎰易之近五十株高者尺餘以其得之馬上
不能完也繼日乘凉宵征五六日達邪米思干大石名河中府諸官迎師入館卽重午日也
子／宗教／道藏輯要／胃集／又三　邱長春真人磻溪集／七言律詩／秋旦與蓬萊道友游西溪(P.15-1)..[清光緒丙午年(1906)成都二仙庵重刊本]
秋旦與蓬萊道友游西溪
臨水登山跨曉風虛心瞪丈證切目俯秋空雲迷海嶠沈沈碧日射天輪燦燦紅游興不隨他物轉和光聊與世塵同三年四度乘嘉會又到山西漲海東
子／宗教／道藏輯要／胃集／又三　邱長春真人磻溪集／詞／無俗念／其九　述懷(P.58-1)..[清光緒丙午年(1906)成都二仙庵重刊本]
其九述懷
羣山四凟暮天晴揮斥陰魔潛伏太一巖前風道快千尺波翻蟾足怒雪驚濤衝堤拍岸雷輥雲翻逐靑鷗白鷺月明江上飛速　高下萬疊千羣相呼相召會合淸江曲寶月神珠時逗引輥出都忘鈐束踴躍飄飄玲瓏燦燦價忽連城玉含弘光大上天入地翻覆
子／宗教／道藏輯要／胃集／六　馬丹陽真人洞玄金玉集／下／歌／聯句(P.5-1)..[清光緒丙午年(1906)成都二仙庵重刊本]
聯句
擺脫名韁三島客掣開利鎖十洲仙長生路徑當修補不死根芽好鍊烹修心要做長生客鍊性當為活死人鍊氣氣和神踴躍修真真淨性玲瓏專心學道須通道堅志修仙決遇仙誰知神秀過才秀我覺心明勝眼明心沒攀緣神彩秀氣無凝滯性靈圓水中焰迸三丹結火裏蓮生一性靈學道男兒無我相修仙烈士沒人情志上博來心上悟道中通得妙中玄夢裏曾收無影劒法中去了有情心塵中無染心中悟道上通玄性上靈陰裏藏陽陽烜赫命中養性性玲瓏學道須憑心決烈修仙全
在志堅剛石女吹簫鸞鳳舞泥牛入海虎龍和玲瓏玉姹敲龍角惺灑金嬰跨虎腰瑤池殿下靑鸞舞閬苑宮中白鶴飛袖裏靑蛇三尺劒腹中白虎九還丹靑霞宮裏收紅雪碧玉巖前賞赤松心淸意淨天堂路意亂心荒地獄門斡旋決仗無為力造化全憑淸淨功一袖拂開沙世界三丹結正大羅仙捉住亘初靈底物得觀元始本來真六六陰消丹燦燦三三陽聚性靈靈雲根水骨歸金鼎汞髓鉛精聚玉爐速把我人山放倒急將龍虎穴衝開踏碎龜蛇真活計和調龍虎好生涯若要姹嬰雙戲鼎須教日月兩同宮鼎內精金生五彩爐中美玉結三光兔走烏飛投氣海龍吟虎嘯入神京心猿緊鎖丹無漏意馬牢擒性
自明降住天關并地軸斡旋坎虎與離龍猿顛馬劣難成道虎遶龍蟠易見真心中事少憂愁少性上塵多疾苦多有有有中非有有無無無裏有無無
子／宗教／道藏輯要／胃集／六　馬丹陽真人洞玄金玉集／下／歌／滿庭芳／論金玉(P.64-2)..[清光緒丙午年(1906)成都二仙庵重刊本]
論金玉
玉洞玄玄金鑪燦燦淸中金玉希奇金龍玉虎玉走與金飛撞透金門玉戶見金蓮玉蕊爭輝金玉好天風搖曳玉葉與金枝　錡錡金與玉金嬰玉姹玉步金闈顯金光玉艷玉貌金衣此箇靈金靈玉結金丹玉性無虧真金玉鈺成玄寶出自本師知
子／宗教／道藏輯要／胃集／六　馬丹陽真人洞玄金玉集／下／歌／滿庭芳／讚重陽真人出現(P.71-2)..[清光緒丙午年(1906)成都二仙庵重刊本]
又
妙行真人重陽師父遇師吕祖玄通十年了道歸去得乘風一紀三番下界性正直凡事依公天上現無為手段超顯自然功　全真文集裏藏機隐密妙在其中論龍吟虎嘯嬰姹嬌容玉內金光燦燦神丹結躍出靈宮人還悟速修淸淨休受世間崇
子／宗教／道藏輯要／胃集／七　馬丹陽真人漸悟集等／馬丹陽真人漸悟集／西江月／贈任守一(P.22-2)..[清光緒丙午年(1906)成都二仙庵重刊本]
又
物物般般認認常常戰戰競競心心念念恐沉沉得得來來損
損　日日淸淸淨淨時時湛湛澄澄惺惺灑灑這靈靈燦燦輝輝永永
子／宗教／道藏輯要／胃集／七　馬丹陽真人漸悟集等／馬丹陽真人漸悟集／遇仙槎／贈淸風散人(P.52-2)..[清光緒丙午年(1906)成都二仙庵重刊本]
遇仙槎
贈淸風散人
懃懃物外修謹謹心中掃漸漸絕塵緣細細通玄奧　靈靈大藥成燦燦神光好得得遇仙槎穩穩歸蓬島
子／宗教／道藏輯要／胃集／七　馬丹陽真人漸悟集等／馬丹陽真人神光燦／滿庭芳／贈湻化染何先生(P.74-1)..[清光緒丙午年(1906)成都二仙庵重刊本]
贈湻化染何先生
染家為作閑閑思忖講些是非試聽攬下綾羅紈綺滿樁一甑緣甚鍊教傷熟為惜他顏色故恁染軸了更須碾砑且圖光瑩　拋散水漿無限遇人來取要卽當便認解了瑕頭纏縛自然見性恰如修行一著無縈繫可觀真性常淸淨顯神光燦燦有準
子／宗教／道藏輯要／胃集／九　王處一真人雲光集／詩／示門人(P.15-1)..[清光緒丙午年(1906)成都二仙庵重刊本]
示門人
虛旡淸淨立金壇撥剔輪迴生死關情性調和如止水氣神交結若回環靈珠燦燦騰雲外鶴駕飄飄出世間直到大羅天界上恁時歸正好容顏
子／宗教／道藏輯要／胃集／九　王處一真人雲光集／吟／開化吟(P.77-2)..[清光緒丙午年(1906)成都二仙庵重刊本]
開化吟
無為淸淨內修完始遇天元道不難自得無生相混合玄都靈物鎖幽關炎炎大氣空昇降赫赫天光輥玉壇寂寂萬神空裏
墜亭亭元寶接崑山攢攢玉姹投玄谷聚聚金嬰列瑞班處處靑蓮開滿日空空玄象始歸還騰騰五色圓光颭燦燦流霞萬化攢細細神風輕縹緲靈靈金相自粧鑾淸淸寶璧盤桓住淨淨靈砂透骨歡默默了真非有說明明全道事都刪玄玄守護真三寶妙妙功成一顆丹浩浩銀霞常覆罩輝輝玉性自追攀飄飄舞袖超三界混混朝元顯內顏朗朗閑如秋夜月煒煒常在玉霄間惺惺了了仙家樂湛湛澄澄道性閑曠劫真容離苦海古今圓象出波瀾大羅一會同歸去悟理明真子細看
子／宗教／道藏輯要／胃集／九　王處一真人雲光集／蘇幕遮／述懷(P.99-1)..[清光緒丙午年(1906)成都二仙庵重刊本]
述懷
我風狂真九百豁蕩乾坤爽氣猶嫌窄大道通融非有隔地靜
天淸寸步輕輕驀晚雲收秋月白萬象森羅燦燦流淸色休道東牟無羽客妙用玄機得得真常得
子／宗教／道藏輯要／胃集／十　尹淸和真人葆光集／詞／江城子／和蒼蓋郭秀才韻(P.56-2)..[清光緒丙午年(1906)成都二仙庵重刊本]
江城子
和蒼蓋郭秀才韻
乘車坐馬走東西論玄規入幽微天下崢嶸隨分立楷梯吾教流通天地祐無不喜盡歸依　其中消息與誰期解忘機識無為霞友雲朋心地要平夷抱樸全真明日用神燦燦性輝輝
子／宗教／道藏輯要／昴集／五上　寶笈集錄一／太虛心淵篇／秋月當空(P.65-2)..[清光緒丙午年(1906)成都二仙庵重刊本]
秋月當空
素月當秋夜輝空滿一輪盈然天地白燦燦玉無塵
子／宗教／道藏輯要／昴集／七　白雲子草堂集等／白雲子草堂集／詞／無俗念／嘆世(P.11-1)..[清光緒丙午年(1906)成都二仙庵重刊本]
嘆世
蟾烏景急暗催人兩鬢銀絲如織終日區區猶不省蓋為家緣煎逼蝸角虛名蠅頭微利得也成何濟聞身康健好尋雲路活計　拂袖落魄婪躭水邊石上笑傲閒吟綴一粒神丹光燦燦免使塵情連累坦蕩逍遙優游自在占得真消息功成歸去永居蓬島仙位
子／宗教／道藏輯要／昴集／七　白雲子草堂集等／白雲子草堂集／詞／滿路花／贈小崔評(P.20-1)..[清光緒丙午年(1906)成都二仙庵重刊本]
贈小崔評
人間何最苦說著替君愁眼前生滅景象悠悠虛名薄利隨分少貪求幸遇嘉時節乘興偷閒訪尋霞侶雲儔　更那堪猛悟回頭物外恣飄遊布袍襟袖闊好風流紛紛塵事一筆盡都勾磨瑩先天寶燦燦輝輝恰如朗月當秋
子／宗教／道藏輯要／昴集／七　白雲子草堂集等／白雲子草堂集／詞／長思仙／贈平山劉志常神山劉志本(P.30-1)..[清光緒丙午年(1906)成都二仙庵重刊本]
長思仙本名長相思
贈平山劉志常神山劉志本
平山劉神山劉更易俗流作道流人情誓莫留悟驊騮禁驊騮燦燦神珠得自由光明常逗遛
子／宗教／道藏輯要／昴集／七　白雲子草堂集等／白雲子草堂集／詞／木蘭花幔／用長春真人韻(P.32-1)..[清光緒丙午年(1906)成都二仙庵重刊本]
用長春真人韻
憶當時穎脫道情濃世緣疎愛古洞深溪蒼松翠柏萬景齊敷簞瓢粗為遣日樂貧閒况味勝蓴鱸千古昏昏醉夢廓然一旦樵蘇　瑤圖寶籙幽微精勤佩未嘗辜慶靈艷昭昭心花燦燦並沒凋殂威雄猛持慧劍屏三尸六賊泯狂徒永保胎仙出入往來紫府淸都
子／宗教／道藏輯要／昴集／七　白雲子草堂集等／玄虛子鳴真集／七言律／慧劍五首(P.46-1)..[清光緒丙午年(1906)成都二仙庵重刊本]
吾獲寶劍已多年入地穿山得自然瑞氣鑄成羣怪匿淸光磨就萬邪遷輝輝光焰射星斗燦燦鋒鋩覆地天閒挂碧霄宮殿側不須重舉伴神仙
子／宗教／道藏輯要／昴集／九　晉真人語錄等／晉真人語錄／重陽祖師修仙了性秘訣(P.3-2)..[清光緒丙午年(1906)成都二仙庵重刊本]
重陽祖師修仙了性秘訣
夫全真者是大道之淸虛無為瀟灑之門戶乃純正之家風是重陽之活計修仙之士學道之流慎勿狂遊而參禪且莫徒勞
而問道羣居慎口累真功獨坐防心積實行莫為小過而不除休言微行而不積心猿緊鎖意馬牢擒三逆散而神甯六賊𠞰而意定緩緩而抽添水火微微而調息真功淸淨寂寥而低下謙和柔弱而鍊心恭敬於人而有益般般看破這行屍物物休停除走骨爭奈人人舌辨以為能箇箇剛強而為勝無明火大而為尊人我山高而獨是處眾不取其下閙處不取其靜欲處而神荒動處而意亂更有一等專持乞食度日却言便是真修如此是慵饒下鬼愚頑不肖之人迷迷無端之蠢切不如聞早鍊頑心去假修真而了性若執慧性而皆昏精著心燈而忽暗慳恡而難成大道狠毒而怎悟玄真妬賢嫉能而招愆貪生怕
死而造罪書符貨術而謾人行藥治病而圖賄狂恠道中之賊喧呼眾人之害不悟妙訣而胡遊心意迷迷而狂走受了十方善信供養而難消若謹修而了真心稍怠惰而沉地獄得遇真師強尋妙訣不許愚人得知只要人人自悟不用搖筋擺髓之功亦沒惑人採戰之術但會無為之初始自覺神炁而沖和自然丹爐而藥就顯現靈砂而照照明徹神光而燦燦自見道德之祖宗認是淸閑之源本乃性命之妙門是脫神仙之模子人人悟透此玄機迺得長生而久視不是惑言而說人亦非邪術而誘你酷告全真之高士奉勸世上之迷徒各各悟取害風言人人同登於正教如今說下修行之端的能絕羣迷之疑慮伏
望人人離俗以登真一一斷塵而得道然願一切眾生皆登仙闕者矣
子／宗教／道藏輯要／畢集／十　張三丰真人全集四／卷七　九皇經　三教經　度人經　菩提經　鐘偈／斗母元尊九皇真經／又宣揚北斗心咒／梵音便讀(P.9-1)..[清光緒丙午年(1906)成都二仙庵重刊本]
純陽帝君宣述斗咒已畢真人百拜稽首而說統讚曰福泉峯頂秋月三更長空一碧淨無塵天姆慈心感格降山亭說法臺前仙花燦燦馨倏忽到而今孚佑帝君述咒補真經大悲大願天姆亦歡欣
子／宗教／道藏輯要／畢集／十　張三丰真人全集四／卷八　水石閒談　古今題贈　隱鏡　彙記一／古今題贈／沈元秀／煉丹懷三丰師(P.65-1)..[清光緒丙午年(1906)成都二仙庵重刊本]
沈元秀
元秀一名秀字萬三號三山明初南中人事跡詳見本集中
又按淵鑑類函富部沈公亦名富字仲濚行三故吳人呼萬三為江南第一家有二子茂旺太祖定鼎金陵召廷見令嵗獻白金千錠黃金百斤甲馬錢榖多取資於茂茂後得罪發遼陽從戎又穴地得金牛馬亦累千云
煉丹懷三丰師
祖師傳我術無窮鑄鼎燒丹寶燄紅八百火牛耕夜月三千美女笑春風黃芽燦燦初盈釜白雪紛紛更滿空頂上神符未許食還須九轉畢玄功
子／宗教／道藏輯要／參集／三　雲笈七籤三／三洞經教部二／太淸中黃真經／胎息真仙章第十一(P.114-1)..[清光緒丙午年(1906)成都二仙庵重刊本]
羽服彩霞何所得皆自五藏生雲翼
後鍊形上昇自成五色羽衣中天羽經曰輕輕狀蟬翼燦燦光何極蟬為飲氣秉露故生羽翼人服元氣而天衣不礙於體卽可知也
子／宗教／道藏輯要／鬼集／三　玉詮卷三／金闕左廡飛玄八大金神(P.1-1)..[清光緒丙午年(1906)成都二仙庵重刊本]
丹光藏在凡身中養心下降窺赤龍龍甲鱗鱗若有風從風躍上牝門穴骨似仙兮體似真圓珠燦燦生光英光英光英不可得精中有意藏無極妄自絕滅真自來一年一月成仙胎
子／宗教／道藏輯要／軫集／五　天下名山記／福建／遊武夷山記　鍾惺(P.57-1)..[清光緒丙午年(1906)成都二仙庵重刊本]
遊武夷山記
鍾　惺
入閩自崇安縣南至省會八百餘里周始於山去縣三十里之裴村隔溪望形神獪譎疑不為山疑不為山而習者創恒者奇人始作山想欣然思一至者武夷山也山之晴候在溪溪九曲山或應或違而無所不相關往往用舟由一至九終武夷遊事而自縣南來者去山十里有水簾洞最勝洞在山之萬年宮左按圖乃與一曲諸峰鉤連異嶺同勢如兩人背立遊宜從此始或曰七曲有徑可達此洞則其離合斷續之故又不可問也予以天啟三年癸亥嵗北歸楚則路先裴村度溪憩山下萬年宮雖欲始水簾洞而不能故事藩臬閫司遣吏送出關住此作答
事竣為二月初八日友人商梅身送予至此曰遊武夷右之右耳蓋凡曲在宮右故也遂稍理遊事大約宮在山為郵舍在他處已作深山然大王與幔亭二峰似處宮後入卽見之及舟始一曲始正立溪左莊甚至二曲枕藉傍小峰軒輊成態然遊者皆以為一曲中物也而一曲所有之峰如大小觀音與獅子與二曲之玉女入舟皆見舟行稍遠則獅子沒三峰去一為二又遠則小觀音沒二復為一然三峰不以出沒為有無也玉女靜好秀羸屢遷多姿一曲之未至與三四之已過者心目延返皆不能忘情於此雖欲專屬二曲而不能也然二曲用此為標標二曲者峰不可數小藏為最四曲者不可數大藏為最其下有
臥龍潭焉標五曲者不可數仙掌大隱屏接筍為最六曲則天遊觀觀左右之晚對蒼屏三教大小城高巖為最若一曲之大王幔亭二曲之玉女也予初八日之遊至六曲止念一日中已分其一繇建陽行四十里至此而餘其二以終六曲是以三曲之靈巖一線天虎嘯巖諸處不能往往非輿行六七里不可如是是以三曲專一日亦不為過念霽甚是夜天遊觀之月居高及遠當為溪山之鑑宿無良於此者出舟仰小藏壁中仙船而去乃繞其背至臥龍潭潭在大藏峰下九曲之水淸無隱鱗雖淺亦自可而此水以潭名奇為靜深淵淵然如隱沒而不恒流焉繇此趨平林渡未終五曲以輿代舟尋大隱屏朱晦翁書院
在焉當諸曲之中溪山所會也翁自有記接笋雁次相綴書院在峰前而雲窩在其後雲窩者陳少司馬省所營公長樂人住山十二年因崖割勝居處廬旅部署厯厯法趨相生使後至者有鳩借鵲巢之思焉予留詩見志乃循仙掌峰曲折緣沿步夕陽空翠而上由石門入上天遊觀是夜宿焉頫接笋峰地高天近空水烟霜俱化為月一光所往未見其止始知身在山中與商子亭中坐立相對惟恐其旦旦則登一覽臺臺高於觀三曲之水反在其下可濯可鑒見大王峰復莊甚降復問舟蓋初九日也意當從五曲始不知六七曲邊際已銷付仙掌笋輿中舟待於七曲久矣乃從此入舟以故六曲之蒼屏上下城高巖小
桃源俱未遑問焉標七曲者為北廊巖天壺峰八曲為鼓子三教峰百花莊九曲為寒巖靈峰觀恬目緩趣佳處領其要而已行至九曲徑夷目曠有出山之意念巖壁之散處溪左右為舟所未至及舟至而步未及至者雅不欲以旣倦之心目償之乃囘舟棹聲未滅已過天遊觀誦謝康樂空翠難強名之句望昨夜所坐立亭子危仄似非可著足處仙掌雖一峰橫據甚廣籠映可數曲緣壁甫窮遂廢五六曲之舟有以也將達五曲步至接笋峰下欲登而不敢必陳力進止繇一小門入入得一亭可憩其絕頂有雞胸巖受趾以外深不見底以絙度而峰本甚不高依壁為木梯級不盈尺凡七十級而予以病後不能登有詩
云自悼來偏晚非關上獨難謂遊山須及時興日進而具日減年所為也一道士手茶果躡梯下步甚安承飲焉山中人以種茶代耕茶推接笋為妙輿而舟舟而又輿返尋六曲之蒼屏峰城高巖巖半廬一僧僧亦山中所少也輿而又舟度溪問所謂小桃源者按圖舊有石堂寺宋天聖間中夜風雨陷之所陷之石倚垂者為洞墜者為梁水聲出洞梁中戛戛者為澗凡為石門者二劣得抽進乃有田園廬舍桑麻雞犬不知其為山中也幽險之極得坦曠者反以為異武夷可居無過此者入舟過四三曲玉女大王諸峰數面成故返宿萬年宮遊事可終念山中宿處高莫如天遊深莫如虎嘯乃舍舟橫斜行六七里許問靈
巖巖不甚高石覆如廊洞如比屋堂寢略具檐牙所交天光入隙廣不踰寸長百之如線者一線天也橫有隙繇一洞又穿一洞旣至寒吹如晚如秋者風洞也望衡對宇可往可來者伏羲洞也日暮矣返宿虎嘯巖巖高於靈巖立而微頫以覆綴壁之屋僧居之屋亦瓦然終古不知有雨是夜月甚烟光如溪使人欲汎予詩所謂置身星月上濯魄水烟中者是也明日繇二曲入舟尋止止菴山中無桃花大要為茶所奪惟靈巖以往及止止菴稍燦燦如瓶中物亦自可念還繇舟楫玉女峰舟所漸近大小觀音獅子峰復為三飯萬年宮訖具威儀而行不自以為遊人矣左行十里道旁得一門如竇易笋輿而入約步二里許
丹霞嶂玉柱火焰二峰傑豎上亂烟日羣峰夾之徑漸仄兩壁相拒如行三峽中水門關扼於石紆直不自繇者為澗而不能為溪然舁者亦跣而頻濟石益束厥勢殆交交則為洞如小桃源而大險倍之洞窮徑出復有天日乃睹水簾洞石壁壁高而頫故所覆甚遠去壁數百武已覺晴日內餘飛如雨久之始知流從壁上來屋掛於壁欄周之拾級憑欄如人執噴壺往來絕頂滴瀝如絲東西遊移或東西分弱不能自主恒聽於風洞以水得名峰勢雄整而水之思理反細聲光微處最宜靜者非浮氣人聽睹所及也予初不知水簾洞與武夷已隔一溪相去又十里何以相隸旣而悟舁人頻濟處已還度溪原未嘗隔也鍾
子往返武夷三日覺遠望疑不為山者身到處無非山山不知有曲溪為之溪不自謂曲之必九汎溪者為之水簾洞與武夷一而二二而一自縣南來者宜以此為遊事之始來者甚銳望九曲不能待姑俟其歸歸則韻者如食宜飫俗者如倦欲寢故竟亦過而不問也商子道予決計以水簾洞終武夷遊事為月之初十日
子／醫家／御定佩文齋廣群芳譜／花譜　卷二十二至卷五十三／卷二十二　梅花一／集藻／七言古詩(P.37-1)..[文淵閣四庫全書本]
［七言古詩］
〔増〕陳江總〈梅花落〉臘月正月早驚春衆花未𤼵梅花新可憐芬芳臨玉臺朝攀晩折還復開長安少年多輕薄兩兩常唱梅花落滿酌金巵催玉柱落梅樹下宜歌舞金谷萬株連綺甍梅花宻處藏嬌鶯桃李佳人欲相照摘葉牽花來並笑楊桞條青樓上輕梅花色白雪中明橫笛短簫悽復咽誰知栢梁聲不絶　宋蘇軾〈松風亭下梅花盛開〉春風嶺上淮南村昔年梅花曽
㫁魂豈知流落復相見蠻風蜑雨愁黃昬長條半落荔支浦臥樹獨秀桄榔園豈惟幽光留夜色直恐冷艶排冬温松風亭下荊棘裏兩株玉蕊明朝暾海南仙雲嬌墮砌月下縞衣來叩門酒醒夢覺起繞樹妙意有在終無言先生獨飲勿歎息幸有落月窺清樽　［再用前韻］羅浮山下梅花村玉雪為骨冰為魂紛紛初疑月掛樹耿耿獨與參橫昬先生索居江海上悄如病鶴棲荒園天香國艶𡧓相顧知我酒熟詩清温蓬萊宫中花鳥使
綠衣倒掛扶桑暾抱叢窺我方醉臥故遣啄木先敲門麻姑過君急灑掃鳥能歌舞花能言酒醒人散山寂寂惟有落蕊粘空樽　〈和秦太虚梅花〉西湖處士骨應槁只有此詩君壓倒東坡先生心已灰為愛君詩被花惱多情立馬待黃昏殘雪消遲月出早江頭千樹春欲闇竹外一枝斜更好孤山山下醉眠處㸃綴裙腰紛不掃萬里春隨逐客來十年花送佳人老去年花開我已病今年對花還草草不如風雨卷春歸收拾餘香還畀昊
〈再和潛師〉花工未議蘇羣槁先向寒梅一傾倒江南無雪春瘴生為散冰花除𤍠惱風清月落無人見洗妆自趁霜鐘早惟有飛來䨇白鷺玉羽瓊枝鬭清好吳山道人心似水眼淨塵空無可掃故将妙語寄多情橫機欲試東坡老東坡習氣除未盡時復長篇書小草且撼長條餐落英忍饑未忍窮呼昊　沈與求〈溪上見梅〉晴溪漲渌如隂苔晴日挿影相瀠洄畫船疊鼔順流下波光浩蕩征㠶開灘縈岸繚柁牙轉水石互激如奔雷湏
臾已復過絶壁歸路漸近嚴陵臺山重溪複境彌迥暗香忽自空中來日斜正見叢棘外炯炯疎片飄寒梅槎牙一種獨愁絶含情不語明巖隈凌波疑是水仙出縞衣素質行徘徊下窺深淺一笑粲半使凡卉俱塵埃山谷之儒已臞甚龜膓鶴骨世所咍相逄頓覺百憂釋不嫁春風誰與媒舟行易逺空回首角聲吹夢心悠哉　唐庚〈劒州道中見桃李盛開而梅花猶有存者〉桃花能紅李能白春深無處無春色不應尚有數株梅可是東
君苦留客向來開處當嚴冬李花未白桃未紅即今已是大人行勿與年少爭春風　朱子〈用東坡韻〉北風日日霾江村歸夢政爾勞營魂忽聞梅蕊臘前破楚客不愛蘭佩昬尋幽舊識此堂古曵杖偶集仙家園嵐隂春物未全到邂逅只有南枝温冷光自照眼色界雪艶未怯扶桑暾遥知雲臺溪上路玉樹千里藏山門自憐塵覊不得去坐想佳處知難言但對君詩慰岑寂已似共倒花前樽　羅浮山下黃茅村蘇仙仙去餘詩魂梅花
自入三疊曲至今不受蠻烟昬佳名一旦異凡木絶艶千古髙名園却憐冰質不自暖雖有歩障難為温羞同桃李媚春色敢與葵藿爭朝暾歸來只有修竹伴寂歴自掩疎籬門亦知真意還有在未覺浩氣終難言一杯勸汝吾不淺要汝共保山林樽　江梅欲破江南村無人觧與招芳魂朔雲為㫁蜂蝶信凍雨一洗烟塵昬天憐絶艶世無匹故遣寂寞依山園自吹羌笛娱夜永未要鄒律回春温連娟窺水墮殘月的皪泣露晞晨暾海
上清游記上界衰病此日空柴門相逄不敢話疇昔能賦豈必皆成言雕鐫肝腎竟何益况復制酒哦空樽　〈次張彦輔賞梅韻〉朔風萬里開雲屏清霜夜墜朝景晴南枝浩蕩正春色凍蕊的皪含空明花邉偶對青銅鏡槁項不堪冰雪映擁爐獨坐只悲吟振策出遊舒逺興暗香何處時一飄行行復值最長條傾頭欲折𣺌誰贈滿意相思那得邀極知異縣淹行李心賞未甘輕付畀石雄賦罷不相聞秀墅書來因舉似兩翁句法爭新竒
畫出疎影沉寒漪幽探自出塵境外勝概未許兒曹知祗今嚼蕊攀條處他日重來記前度風臺月觀悄無言玉笛冰灘索同賦嗟予衰懶倦将迎過眼紛紛無復情尚喜疎英窺水白更憐落片㸃苔青興來亂挿飛蓬首擬向君家醉君酒酒酣耳𤍠莫狂歌布皷雷門湏縮手　　楊萬里〈瓶中梅花長句〉幽人蚤作月滿堦月隨幽人登船齋推門欲開猶未開猛香排門撲我懐徑從鼻孔上濯頂拂拂吹盡髪底埃恍然墮我衆香國欲問何祥
無處覓𡨋搜一室一物無瓶裏一枝梅的皪平生為梅到斷腸何曽知渠有許香夜來偶忘掛南𥦗貯此幽馥萬斛強却憶去年西湖上錦屏下瞰千青嶂谷深梅盛一萬株千頃雪波浮欲漲是時雨後初開前日光烘花香作煙政如新火炷博山蒸出沉水和龍涎醉登絶頂撼疎影掇葉餐花照氷井蜀人老張同舍郎喚作謫仙儂笑領如今茅屋臥山村更無載酒來叩門一尊孤斟懶論文猶有梅花是故人　〈梅花下遇小雨〉偶來花下
聊散策落英滿地珠為席繞花百匝不忍歸生怕幽芳怨孤寂仰頭欲折一枝斜自挿白髩明烏紗傍人勸我不用許道我滿頭都是花初來也覺香破鼻頃之無香亦無味虚疑黃昬花欲睡不知被花薫得醉忽然細雨濕我頭雨落未落花先愁三㸃兩㸃亦不惡未要打空花片休　〈郡泊燕堂庭中梅花〉林中梅花如隠士只多野氣無塵氣庭中梅花如貴人也無野氣也無塵不疎不宻隨宜了旋落旋開無不好珠簾遣風細為吹畫簷
䕶霜寒更微詩翁繞堦未得句先送詩材與翁語有酒如澠誰伴翁玉雪對飲惟渠儂翁欲還家即明𤼵更為梅兄留一月　〈雨後曉起問訊梅花〉前日看梅風吹倒昨日看梅雨霑㡌近梅一日或再來逺梅隔年纔一到夜來為梅愁雨聲挑燈起坐至天明不知消息平安否早來問訊還疾走橫枝雨後轉清妍玉容洗妆晨更鮮絶似孤山半𡶶雪不羡玉井十丈蓮十事八九不如意人生巧墮天公計簿書海底白人頭孤負江南風月秋
憶昔少年命同社月裏傳觴梅影下一片花飛落酒中十分便罰琉璃鐘如今老病不飲酒梅花也合憐衰翁　〈雪夜尋梅〉去年看梅南溪北月作主人梅作客今年看梅荊溪西玉為風骨雪為衣臘前欲雪竟未雪梅花不慣人間熱橫枝憔悴涴晴埃端令羞面不𡧓開縞裙夜訴玉皇殿乞得天花來作伴三更滕六駕海神先遣東風吹玉塵梅仙曉沐銀浦水冰膚别放瑤林春詩人莫作雪前看雪後精神添一半　金李俊民〈籌堂尋梅〉
蕭疎籬落誰家圃尋芳信逐遊蜂去眼前荊棘少人行馬蹄直到香來處怕愁貪睡獨開遲瘦損春寒鶴膝枝可是東君苦留客斜風細雨不堪詩　元朱徳潤〈登道山亭觀梅用東坡韻〉道山亭下梅花村坡仙作詩為招魂明姿照人隔寒水瘦影帶月欺黃昬先生頗厭郡齋冷持書晚約窺山園松風吹香清人骨地爐烟消酒初温孤標已出羣卉上故遣雪意迷晴暾和羮結子時較晩先傳春色來𢖍門天寒谷幽翠䄂薄豈知青鳥能傳
言明晨看花重有約呼童掃石羅清樽　劉詵〈竹外梅梢〉誰家修篁千萬竿短墻流水朱䦨干孤芳託根得春早一枝斜出行路看遥擬青林炯初霽一㸃兩㸃雪未殘小𥦗月落霜角動誰與伴此空山寒　王冕〈題月下梅花〉平生愛梅頗成癖踏雪行穿一䨇屐六花散漫飛滿空千里萬里同一色衝寒不畏朔風吹乘興來此江之湄繁花滿樹梅欲放彷彿羅浮曽見時南枝橫斜北枝好北枝看過南枝老中有一枝致竒絶萬蕊千葩弄
天巧老夫見此喜欲顛載酒大酌梅花仙仙人怪我來何晩一别已是三千年醉來仰面臥深雪夢扶飛瓊上天闕酒醒起視夜何其饑烏啼殘半江月　〈題墨梅圖〉朔風吹寒冰作壘梅花枝上春如海清香散作天下春草木無名藉光彩長林大谷月色新枝南枝北清無塵廣平心事誰與論徒以鐡石磨乾坤嵗晩燕山雲渺渺居庸古北無人到白草黃沙羊馬羣瓊樓玉殿烟花繞凡桃俗李爭芬芳只有老梅心自常貞姿燦燦眩冰玉
正色凜凜欺風霜轉身西泠隔烟霧欲問逋仙杳無所夜深湖上酒船歸長嘯一聲䨇鶴舞　〈梅花二首〉江南十月天雨霜人間草木不敢芳獨有谿頭老梅樹面皮如鐡生光芒朔風吹寒珠蕾裂千花萬花開白雪髣髴蓬莱羣玉妃夜深下踏瑤臺月銀鐺泠泠動清韻海煙不隔羅浮信相逄共説嵗寒盟笑我飄流霜滿鬢君家秋露白滿缸放懐飲我千百觴興酣脫㡌恣盤薄拍手大呌梅花王五更𥦗前博山冷么鳳飛鳴酒初醒起來
笑抱石丈人門外白雲三萬頃　昔年曽踏西湖路巢居閣上春無數雪晴月白最精神瑪瑙坡前第三樹虬枝屈鐡交碧苔疎花𥈇迸珍珠胎初擬羣仙下寥廓瓊璫玉佩行瑤臺又疑幽人在空谷滿面清霜鬢華緑迎風冷笑桃杏花紅紫紛紛太麤俗今年來看秦淮水路隔西湖一千里草堂上是白雲窩夜半松風喚予起青山隔世無游塵雲根粉壁光如銀長嘯一聲月入户孤山處士來相親江南梅花自有主休問當年何水部山
僧對我黙無語栢子無風墮青雨　明沈周〈竹堂寺探梅〉竹堂梅花一千樹晴雪塞門無入處秋官黃門兩詩客珂馬西來為花駐老翁攜酒亦偶同花不留人人自住滿身毛骨沁冰影嚼蕊含香各搜句酒酣塗紙作橫斜筆下珠花濕春露只愁此紙捲春去明日重來花在地
〔原〕王世貞〈梅花〉瑤臺仙姝畏桃妬化作君庭䨇玉樹大庾萬條看更俗隴頭一闋吹不墮張果齯齒如編銀要與此樹爭丰神飛觴三雅媚殘月握筆片語開新
春有子移根奉温室皎皎冰姿射霜日莫言子作書生酸要與君王調𪔂實　于若𤄞〈題畫梅花〉錢君手出畫梅卷零風㸃雪寒芳歛老榦橫生色如鐡空山月抹孤根逺古今誰得傳梅神開卷瓊英寒逼人漫誇范致能為譜長老華光差得真一幅一枝不為少逐毫亂落奪天巧影滅香消破碧虚含飈出霧何縹緲逋翁湖山詩思清揚州東閣最含情瘦花數㸃應難謝不受江南笛裏聲
子／醫家／御定佩文齋廣群芳譜／花譜　卷二十二至卷五十三／卷四十九　菊花二／集藻／五言古詩(P.27-2)..[文淵閣四庫全書本]
〔五言古詩〕
〔原〕晉袁山松〈詠菊〉靈菊植幽崖擢穎陵寒飇春露不染色秋霜不改條　陶潛〈飲酒〉結廬在人境而無車馬喧問君何能爾心逺地自偏採菊東籬下悠然
見南山山氣日夕佳飛鳥相與還此中有真意欲辨已忘言　秋菊有佳色裛露掇其英汎此忘憂物逺我遺世情一觴雖獨進杯盡壺自傾日入羣動息歸鳥趨林鳴嘯傲東軒下聊復得此生　〈和郭主簿〉和澤周三春清凉素秋節露凝無遊氛天高風景澈陵岑聳逸峰遥瞻皆竒絶芳菊開林耀青松冠巖列懷此貞秀姿卓為霜下傑銜觴念幽人千載撫爾訣檢素不復展厭厭竟良月
〔增〕梁王筠〈摘園菊贈謝僕射舉〉靈茅挺三脊神
芝曜九明菊花偏可憙碧葉媚金英重九惟嘉節抱一應元貞泛酌宜長久聊薦野人誠　唐韋應物〈效陶彭澤〉霜露悴百草時菊獨妍華物性有如此寒暑其奈何掇英泛濁醪日入㑹田家盡醉茅簷下一生豈在多　韓愈〈晩菊〉少年飲酒時踊躍見菊花今來不復飲每見恒咨嗟佇立摘滿手行行把歸家此時無與語棄置奈悲何　白居易〈東園翫菊〉少年昨已去芳歲今又䦨如何寂寞意復此荒凉園園中獨立久日淡風露寒秋蔬
盡蕪没好樹亦凋殘唯有數叢菊新開籬落間攜觴聊就酌為爾一留連憶我少小日易為興所牽見酒無時節未飲心欣然近從年長來漸覺取樂難常恐更衰老強飲亦無歡顧謂爾菊花後時何獨鮮誠知不為我借爾暫開顔　〈和錢員外早冬翫禁中新菊〉禁署寒氣遲孟冬菊初坼新黄間繁綠爛若金照碧仙郎卜隱日心似陶彭澤秋憐潭上看日慣籬邊摘今來此地賞野意潛自適金馬門内花玉山峰下客寒芳引清句吟翫煙
景夕賜酒色偏宜握蘭香不敵淒淒百卉死歲晩冰霜積唯有此花開殷勤助君惜　席夔〈霜菊〉時令忽已變行看被霜菊可憐後時秀當此凛風肅淅𤁋翠枝翻淒清金蘂馥凝姿節堪重澄艶景非淑寧袪青女威願盈君子掬持來汎樽酒永以照幽獨　宋蘇舜欽〈和聖俞庭菊〉不謂花草稀實愛菊色好先時自封殖坐待秋氣老類裝翠羽枝已喜金靨小嚴霜發層英益見化匠巧揺疑光艶落折恐叢薄少一日三四吟一吟三四遶賞
專情自迷美極語難肖得君所賦詩爛熳惬懐抱朗詠償此心清尊為之倒　梅堯臣〈舟上採菊〉泯泯平慢流行當季秋月演漾過汀洲汀洲芳杜歇白露夜正霏黄菊寒更發采以泛酒巵不獨映華髪　〈和劉原甫省中新菊〉華省切星斗沉沉嚴燕房秋風茂陵孫種菊爛生光天晴蝴蝶飛上下舞䨇黄劉郎才筆豪移榻吟在傍日晩吏已散殘景上粉墻有酒無飲伴掇英襟裾香還思陶淵明棄官歸柴桑東籬獨此物盈把恨無觴賴有
白衣來好事遺壺漿適意各一時豈乏同舍郎　〈謹和相國屋上菊叢〉屋上有叢菊結根深瓦縫既無地勢美又乏土力擁乃因塗明生不因人所種亦能應節開焉取入公用公來步廣庭聞鴈目始縱忽見粲然英降植合常從賔僚席其傍詠翫意已重物莫厭僻逺會遇良可頌　〈依韻和通判把菊有寄〉湖邊草樹多蠧葉已少色唯菊不畏霜淡艶如有徳自與蘭並生非因人所植愛貴曾未厭秋日短苦逼朋好各相望採持空嘆息臨
杯不能飲對案不能食借問君何憂節物感人極　歐陽修〈西齋手植菊花過節始開偶書奉呈聖俞〉秋風吹浮雲寒雨灑清曉鮮鮮墻下菊顔色一何好好色豈能常得時仍不早文章損精神何用覻天巧四時悲代謝萬物惜凋槁豈知寒鑑中兩髩甚秋草東城彼詩翁學問同少小風塵世事多日月良會少我有一樽酒念君思共倒上浮黄金蘂送以清歌裊為君發朱顔可以𨚫君老
〔原〕蘇洵〈菊〉騷人足竒思香草比君子况此霜下
傑清芬絶蘭茝氣禀金行秀徳備黄中美古來鶴髪翁餐英飲其水但恐蓬藋傷課童加料理
〔增〕司馬光〈秋原菊〉高原向揺落叢菊始滋榮草際浮金碧照人䨇目明何湏夭生理玉斚泛餘英　王安石〈黄菊有至性〉團團城上日秋至少光輝積隂欲滔天况乃草木微黄菊有至性孤芳犯寒威采采霜露間亦足慰朝饑
〔原〕蘇軾〈詠甘菊〉越山春始寒霜菊晩愈好朝來出細粟稍覺芳歲老孤根䕃長松獨秀無衆草晨光雖照耀秋雨半
摧倒先生臥不出黄葉紛可掃無人送酒壺空腹嚼珠寳香風入牙頬楚些發天藻新荑蔚已滿宿根寒不槁揚揚弄芳蝶生死何足道頗訝昌黎公恨爾生不早
〔增〕蘇軾〈贈朱遜之詩并引〉元祐六年九月與朱遜之㑹議於穎或言洛人善接花歳出新枝而菊品尤多遜之曰菊當以黄為正餘可鄙也昔叔向聞鬷蔑一言知其為人予於遜之亦云黄花候秋節逺自夏小正坤裳有正色鞠衣亦令名一從人偽勝遂與天力爭易姓寓非
族改顔隨所令新竒既易售粹駮宜相傾疾惡逢伯厚識真似淵明君言我所印世論豈敢評願君為霜風一掃紫與赬　〈和子由記園中草木〉野菊生秋澗芳心空自知無人驚歲晩惟有暗蛩悲花開澗水上花落澗水湄菊衰蛩亦蟄與汝歲相期楚客方多感秋風詠江蘺落英不滿掬何以慰朝饑　陳與義〈菊〉黄花不負秋與秋作光輝夜霜為作祟朝日為解圍今晨豈重九節意入幽菲孤芳擅天地衆卉亦已微殷勤黄金靨照耀白
板扉沽酒欲壽花孔方與我違靜坐絶省事未覺此計非夕英豈不腴騷人自難肥　〈書懷示友〉蕭蕭十月菊耿耿照白草開窓逢一笑未覺徐娘老風霜要飽更獨立晩更好韓公真躁人顧用憂懷抱　范成大〈寄題向撫州采菊亭〉一葉起秋色衆綠凋歲華耿耿霜露側餘此黄金葩西風滿天地孤芳照塵沙殷勤開小築花氣日夕嘉落英楚纍手東籬陶令家兩窮偶寓意豈必真愛花不如亭中人一笑了天涯采采勿虚度門前欲高
牙　陸游〈陶淵明云三徑就荒松菊猶存蓋以菊配松也余讀而感之因賦此詩〉菊花如端人獨立凌氷霜名紀先秦書功標列仙方紛紛零落中見此數枝黄高情守幽貞大節凛介剛乃知淵明意不為汎酒觴折嗅三歎息歲晩彌芬芳　〈小飯賞菊〉菊得霜乃榮性與凡草殊我病得霜健每𨚫稚子扶豈與菊同性故能老不枯今朝喚父老采菊陳酒壺舉袖舞翩躚擊缶歌嗚嗚秋晩遇佳日一醉詎可無　〈晩菊〉蒲柳如懦夫望秋已凋
黄菊花如志士過時有餘香眷言東籬下數株弄秋光粲粲滋夕露英英傲晨霜高人寄幽情采以泛酒觴投分真耐久歲晩歸枕囊　陳篔窓〈詠菊花〉手種黄金花摩挲待其成朝來風雨過萬彚秋竛竮起問花知否獨立長亭亭嘗於清霜下退然得此生南山與東籬我亦學淵明久落塵網中叫花花不應　韓竹坡〈采菊〉擷我百結衣為君采東籬半日不盈掬明朝還滿枝悠然何處是千古正如斯　金党懷英〈西湖晩菊〉重湖滙城曲
佳菊被水涯高寒逼素秋無人自芳菲鮮飇散幽馥晴露隨餘滋蹊荒綠苔合采采嘆後時古瓶貯清泚芳樽湔塵霏逺懐淵明賢獨往誰與期徘徊東籬月歲晏有餘悲　元郝經〈野菊〉乾坤入消數萬物呈晩節秋晏菊始華荒叢翳林樾野迥幽姿清岡斷寒艶接絲蟲𦋀青苞啼螿抱枯葉瀼露積玉華層層擁金屑我欲摘以杯飲之濯中𤍠霜栽郁髙標胡與荒穢列嗟爾夷惠儔玉質難變滅不謂無人看便使幽香歇安得老瓦盆坐對
澆古月　何中〈菊二首〉我耕不半畝黄花列千叢蕭條變衰時一夕萬里風立孤不作難英英異風骨君看牆東客夜寒步霜月　菊花如幽人梅花如烈士同居冰雪中標格不相似道路阻荒寒故人萬里餘菊枝儻可折持以寄逺書　吳景奎〈采菊〉爽氣浮西山風煙澹原隰悠然出衡門佳節逢九日衆草萋以青黄菊正秋色采之不盈把妙意良自得謂能制頽齡可泛忘憂物驩言命壺觴萬事付酣適永懐東籬人俛仰已陳迹　王
翰〈題菊〉我憶故園時繞籬種佳菊交葉長青蔥餘英吐芳馥别年二十載粲粲抱幽獨豈無桃李顔歲晩同草木及茲覩餘芳使我淚盈掬離披已欲摧瀟灑猶在目雨露豈所偏歲月不可復歸去來南山餐英坐空谷　戴良〈對菊聯句〉翡翠翦秋葉金瓊鏤寒英良駢枝競戢戢植𠏉紛亭亭翰逞芳固的皪𨷵𡡾益晶熒璜幽姿匪人造逸態諒天成轅傍芽萌庶孽乳萼孕懷綳溫螫虎縮逗翳㾕蚝枯梮莖良遲倩飇陣颯疾役雷輥輷翰挐
楹互雜沓跂檻逓紛爭璜秋榮姿𡜮婐春粲失嫈嫇轅瑩奪鵝肪膩飛攘鷗毳輕溫韻冽帖疎穴迹祕慰羇傖良魏書奉延輔酈水滋甘馨翰締芳笑蘭友論雅傲梅兄璜摵摵感餘鎩采采憐孤撐轅譜之已百品詠之復千名溫或繁若朝弁或潔若藍瑛良或密若飄霰或粲若羅星翰或赴若輻輳或屹若峩屏璜或散若㽅豆或聚若輜軿轅或潤若璜佩或麗若金籯溫或鮮如鷺振或悴如魴赬良或斥如僕隸或積如雲仍翰或翩如春
蝶或熠如宵螢璜或偃如膂傴或昻如氣盈轅或揚如袂舉或側如杯傾溫或盛喜若笑或哀憂若酲良或即階陛立或俱盆盎升翰或儕處士逸或儷節婦貞璜或翔疑孔翥或峙訝鸞停轅或詫天姥巧或覘地媼靈溫朝采有元亮夕餐有屈平良用酬我嘉節來踐爾佳盟翰餖容交錯飣巵許逡廵行璜摘鮮盛棃栗傾濁饒醁𨤍轅起酬足蹂躪坐嚥腹膨脝溫陸味萃南品海腥極東烹良已暢一朝樂復哦千古情溫句竒嫓犖确韻古
鏗韶韺良馳驟門接武格𨷵掀鏖兵翰味辛薑桂性語險魅魈驚溫怯敵迹屢屏懾敗眼頻瞠良籍湜走且躓郊島弛復獰翰尊卑異川岳清濁分渭涇璜遐思時踸胃凝睇靡瞤睛轅顧慚駑駘力莫抗騏驥衡溫四美已云具二難亦既并翰愁去踰激矢歡來劇抽絣璜即此成放曠何用困拘儜良永緝婀娜佩庶濯塵垢纓翰　僧宗衍〈對菊有感〉百草競春色惟菊有秋芳豈不涉寒暑本性自有常疾風吹髙林木落天雨霜誰知籬落間
弱質懷剛腸不怨歳月暝所悲廹新陽永歌歸去來此意不能忘　明胡翰維〈南有佳鞠〉維南有佳鞠風露發清妍離離碧玉樹燦燦黄金錢色含坤裳美質抱日精圓藴靈自女几滋布瀰樊川既入神后品還充仙子餐中壽登百歲上壽延千年千年與百歲何異瞬息間獨有幽貞節可比金石堅托以奉君子歲晏期弗諼　王芾〈題秋菊軒〉九月霜露零秋氣已云肅草木盡凋悴而有籬下菊燦燦如有情盈盈抱幽獨我欲餐其英采之
不盈掬呼兒具雞黍白酒正可漉素心二三人于焉叙心曲陶然付一醉萬事亦已足詠歌柴桑詩千載有餘馥　李東陽〈墨菊二首〉白霜被原隰黃菊秋始花餘馨引遥袂采掇初還家秀色雖可玩玩久不復華入畫清且古為詩正而葩幽懐託揮寫庶用傳無涯持此問真幻無言空自嗟　畫菊不畫香香空詎堪掬畫菊不畫色色似花已俗都無色香在安用此為菊登堂見孤標入手宜可觸自非識菊者但看桃李足古色今不知世
人空有目　王問〈涇上觀菊〉涇上一老人愛菊如愛稼踏葉到林丘散襟茅茨下清歌吐芳音采采漸盈把睠言五色姿陽春似相假晩節良可親予懐自舒冩有物苟㑹心那辭在荒野歲晏不可留柴車夙云駕奕奕車馬客誰解閑行者　董其昌〈盆菊〉衆芳豈不妍秋英自清絶意與幽人會標名霜下傑容以桃李顔艶彼茱萸節翩翩五陵子佳色紛相悅積紫照朱茵堆黄象金埒賞韻一以乖籬堵寧辭拙亭亭盆中菊偏承美人擷香
分甘谷幽色借冰壺潔對此讀離騷心魂生瑩徹悠然見西山孤峰正嶔櫱
子／醫家／御定佩文齋廣群芳譜／木譜　卷六十八至卷八十一／卷七十一　柏等／檜／集藻／五言古詩(P.35-1)..[文淵閣四庫全書本]
〔五言古詩〕
〔増〕宋梅尭臣〈和曹光道風㧞三檜〉飄風西北至樹苦萬繂牽君家三古檜繁根龍地纒其固謂不㧞朱欄擁青塼今同秀林木摧倒誰復憐安得百力士扶持尚可全慎勿伐作薪豈無庭燎然
〔原〕蘓軾〈和趙景貺栽檜〉汝隂多老檜處處屯蒼雲地連丹砂井物化青
牛君時有再生枝還作左紐文王孫有古意書室延清芬應憐四孺子不堕凡木羣體備松柏姿氣含芝术薰初扶鶴立骨末出龍纒筋巢根白蟻亂網葉秋虫紛乃知蔽芾初甚要封植勤他年皮三寸狐鼠了不聞
〔増〕蘇軾〈王仲至侍郎見恵穉栝種之禮曹北垣下今百餘日矣蔚然有生意喜而作詩〉翠栝東南美近生神嶽隂惜哉不可致霜根絡雲岑仙風振髙標香實隕平林偶隨樗櫟生不為樵牧侵忽驚黄茒嶺稍出青玉鍼好事
雖力取王城少知音豈無換鵞手但知覓来禽髙懐獨夫子一見捐槖金得之喜不寐贈我意殊深公堂開後閤凡木愧華簪栽培一寸根寄子百年心常恐樊籠中摧我鸞鶴衿誰知積雨後寒芒曉森森恨我廹歸老不見汝十尋蒼皮護玉骨旦暮視古今何人風雨夜卧聽饑龍吟　郭祥正〈合肥何公檜部使者楊公潜古命予賦之〉合肥有老檜得名自何公何公何代人名跡了莫窮髙枝偃羽盖低枝卧蒼龍盤根徹厚地踈影落寒空
荏苒九天碧仍為煙霧濛相傳魏武帝解甲休鐡驄甞坐此檜下吞吴未成功至今晦暝夕往往揚英風我公心好古清標聳千峰鑒賞揮巨筆丹青孰為工燦燦發明玉琤琤叩絲桐談笑走兵役垣墻宻泥封拂拭枯折榦一助春風融願回㧞山力移植明光宫
〔原〕陳師道〈次韻趙徳麟植檜〉種木待成林聊為千年事目中趨百里寧同萬牛費植檜三尺强已有凌雲氣生世能幾何擬作千年計衆人笑拍手君子用其意蕭蕭孤竹君忘
言黙相契名以金石交椿楊皆奴婢緬懐萬仭巔千丈蔚蒼翠盤根泉石底用意霜雪外寜湏大厦材坐待斧斤至散為風雨聲密作馬牛蔽
〔増〕金元好問〈濟南廟中古檜同叔能賦〉亭亭祠宫檜鬱鬱上雲雨扶持幾来年造物心獨苦青餘玉川潤根入鐡崕古雖含棟梁姿斤斧安得取沇洑地中久駭浪思一鼓天柱屹不移水國奠平土乾坤此神物甲乙存世譜瀨鄊留耳孫闕里傳鼻祖秦松徒自汙蜀柏聊共數會待十抱成茲焉重
摩拊　明吴寬〈觀孔林手植檜〉魯宫久已壞孔宅仍如新悠悠二千載手澤嗟猶存所存匪他物竒樹當髙門矯矯歴霜雪青青出埃塵親承時雨化生意常欣欣相傳藉文字烈火經嬴秦而此特萌蘖挺然異其羣羣木繞庭際合抱髙入雲尋常豈得似隱起成旋文端如人索綯徽纆依然分米芾好竒士于道未必聞玩物有述作意與石丈均我来重謁拜欲去歩幾廵維魯多松柏斷度見詩人徂徕與新甫遥瞻失嶙峋　沈周〈七星檜〉
海虞七星檜宜為羣木冠列生老子宫與邑作竒觀廣墀氣蕭森入門凜欲汗久信天地成沃知雨露灌傳植從蕭梁其說我恐漫驗斗形叵全七既斃其半三株實聊存難執嵗月算各各具其異形容匪詞翰西體裂多槁豁然敞三判東體活亦裂筋骸互續斷北者蜷而秃袖破舞脫腕葉亦不暇葉榦亦不暇榦左文皮索綯孤蕝頂留繖槎折象齒蹺癭决鬼目爛疏越復叢宂骳骫仍軒岸蛟攣及猊跛努力不得竄矛長及劒短接戰驚
楚漢如此紛怪駭聃君不能按知遭幾雷厄還屢兵火難生死付冥然造物反被玩君子重貞固頑醜小人讕緣髙坐吹簫我欲呼鶴鸛從根覓埋丹澆泉覬紅燦長生就其䕃永作婆娑伴　鄧韍〈致道觀七星檜〉琳宫何岧嶤爽氣凌青蒼中有古檜樹傳植自蕭梁嵗逺四樹存如斗酌天漿東株聳而老慶歴補其亡中株麗瓊壇少日嬉其旁枿動手可撼鐡柱鎻蛟猖今已翦不遺彼蚩盗其香兩株在東南偃盖覆修廊攅枝細而宻葉聚
如針芒擁挺析三本糾結連肺腸龍也方出海挟以子母将兩株在西南赤立膚無霜偃蹇捎殿角督力示堅强龍也得雲霧攫騖不復翔六子莫囚鎖帝招遣巫陽北株最怪異不與羣木行質榦盡屈鐡夭矯互低昂辨葉知乃樹尋柯惑其方衆視興怪歎應接不得遑乍疑古蚩尤蓄力抗軒黄拓臂運五兵有徒實跳踉勁者弩脫括彎者弧方張横者奪槊舞堅者操矛鏘何乃大小柯亷脊如斧螳怒虬㧞山出隠霧勢騰驤理斷一𢇁續
膚削流乳肪我語非强聒細視乃知詳四檜皆左紐玉晨逺相望霽晴亦𢡖黯昏黑常晶光仙真護呵久山鬼憑藉長至今空翠表劒佩時将将蜀廟青銅柏涿郡羽葆桒圗經儼封殖况我桑梓鄉入景星月夜清唳徹虚皇移酒與檜飲風露襲綃裳石田寫東樹髙詞振琳瑯遺墨付好事煙姿漲雲房我詩費摹寫傳之起譸張録詩冠巨圖尚與檜作堂
〔原〕施顯〈七星檜〉琳宫檜森森蟉枝鬱蒼翠植時應斗宿數列三之四龍鱗綴苔圎香
葉凝煙細節操歴冰霜大材難小試匠石偶来見錯愕相驚視　吴納〈七星檜〉仙壇有古檜森列同七星云是梁家種古怪如龍形東蘇護朽骨新枝復青青造化呈竒觀拱衛煩山靈誰栽若此樹閱嵗踰千齡
子／醫家／御定佩文齋廣群芳譜／木譜　卷六十八至卷八十一／卷七十四　榆等／槐／集藻／五言古詩(P.20-1)..[文淵閣四庫全書本]
〔五言古詩〕
〔增〕魏繁欽〈槐𣗳詩〉嘉樹吐翠葉列在䨇闕涯
旖旎隨風動柔色紛陸離　唐白居易〈庭槐〉南方饒竹𣗳唯有青槐稀十種七八死縱活亦支離何此郡庭下一株獨華滋䝉䝉碧煙葉嫋嫋黄花枝我家渭水上此樹䕃前墀忽向天涯見憶在故園時人生有情感遇物牽所思樹木猶復爾况見舊親知　宋歐陽修〈寄生槐〉檜為凌雲材槐實凡木賤奈何柔脆質累此孤高榦龍鱗老蒼蒼䑕耳光燦燦因縁初莫原感吒徒自歎偷生由附託得勢争葱蒨方其榮盛時曾莫見眞贋欲知窮
悴節宜試以霜霰萌芽起微蘖辨别乖先見翦除初非難長養遂成患雖然根性殊常恐枝葉亂惟應植者深幸不習而變含容因有害勦絶須明斷惟當慎斤斧去惡無傷善　王安石〈與平甫同賦槐〉氷雪泊楚岸萬株同飄零春風都城居初見葉青青嵗行如車輪䕃翳忽滿庭秋子今在眼何時動江舲　蘇軾〈御史臺槐〉憶我初來時草木向衰歇高槐雖經秋晩蟬猶抱葉淹留未云幾離離見疎莢棲鴉寒不去哀呌飢啄雪破巢帶空
枝疎影挂殘月豈無兩翅羽伴我此愁絶　明吳寛〈槐〉東園憶初購糞壤頻掃除牆下古槐𣗳憔悴色不舒况遭衆攀折高枝且無餘愛䕶至今日濃隂接吾廬數歩已仰視偉哉鉅人如非藉此䕃芘誰結幽亭居立為衆木長奴僕檉與榆
子／醫家／御定佩文齋廣群芳譜／木譜　卷六十八至卷八十一／卷八十一　君子樹等／橦樹／集藻／五言古詩(P.13-2)..[文淵閣四庫全書本]
〔五言古詩〕
〔増〕元陳髙〈種橦花〉炎方有橦樹衣被代蠶桑舍西得閒園種之漫成行苗生初夏時料理晨夕忙揮鋤向烈日灑汗成流漿培根澆灌頻髙者三尺强鮮鮮緑葉茂燦燦金英黄結實成秋繭皎潔如雪霜及時以收歛采采動盈筐緝治入機杼裁翦為衣裳禦寒類挾纊老稚免凄凉豪家植花卉紛紛被垣牆于世竟何補争先玩芬芳棄取何相異感物増惋傷
史／地理／勅建淨慈寺志／卷二　興建二(P.1-1)..[清光緖十四年錢塘嘉惠堂丁氏重刻本　　本書與法鼓文理學院合作製作]
周春無量壽懺堂記
蓋聞西方聖者說多類于沖虛東漢金人名首徴於武仲褚費伏而苾芻爰始騰蘭步而榆欓偕來膜唄之興邈焉尚已於是緗帙繙珍函隋唐之所聚顯奘之所求著錄肇於長房勘同訖于葉輦况期城太守遍記伽藍京兆功曹曾吟兜率莫不奪牟尼之彩韜試羅之輝是以震旦思維脂那文物兩蘆江海雙穴香光豕未化于筠籃虎先飯于丈室蛤筒堅固俄驚吐地之鳩蛛帛玲瓏更喜巢林之鵲或卵行木鬥或縮石騎牆凡幻變之駭聞悉慈悲之深意蓋
敬勝之吉禪修不外丹書而積善之慶易理無逾白業惟天人合福乃儒釋潛符也若夫一乘二諦之原五味七海之喻證密意者明心而見性悟峻機者益算而延齡清淨俱翻則阿彌陀以現法藏兼譯則曇摩迦以彰玉齒勞勞浦巖千七百歲水毬念念趙州一百廿年魏官拜老壽之稱梁寺傳壽王之號故支康各部寶積同分無量壽之時義大矣哉南屏淨慈者西湖之勝地也仰睇頠青俯窺寒綠殿開田字池游金色之鱗峰抱囘文門對黃皮之塔本武師看經
之處卽壽祖選佛之場維此懺堂設乎名刹玉幢耀日寶鐸淩雲望鹿野以匪遙憶雞園而可卽所謂慧爲之戸戒爲之墉三昧沖布四恩報答自法黎而婆賀麻盡空篅由洛沙而僧祗籌添滿屋珠隨佛轉寄鳳想于江縧佛向喉生送鸞音于碧落不可思議有如是夫錢唐邵闇然先生諱日章吾友右菴居士志純之府君也臺尚高風宗雷隱範宣文離垢通元悟塵集素咀纜以成义磨延他毘利以及室灑口宣貝夾躬禮銀龕堂雖舊而方新懺似因而實剙從此四
十八願有願皆圓匹如五十三參無參不徹邠岐之檀施大布上行之淨域早升令嗣右菴典籍笙簧詞華錦繡旣詩文字之竝擅復經律論之通凡例森森補六篇于束晳科儀燦燦比一卷于顏芝冥福孔多孝思倍切固能仁之衣鉢亦安樂之箕裘也可成上人際珍較霅越而超繼順久以起駕葱河之妙筏結蓮社之良緣合在招提屈爲懺主夫箕疇演其尤重軒誡取其最長醕疵不雜則埏埴荀揚晶瑩常湛則陶鑄老莊雲棲卽衲子之徽國廣陵有佛門之季
方敢略陳夫懿媺非不律所能詳其辭曰
黎之水出崑崙山恆曲城北桫欏樹間世尊久寂象教斯傳伊連三點齋啟八關長命吉祥光音祕密散在重天攝乎一佛大愛馴龍小嚴齧蝨功用何邊應順莫疾梅麗彈指摩詰忘言創浦果孰須曼花繁鈴鈴錫杖裊裊風幡共尋覺路誰識歸根獅座談禪魚山唱梵六祖淵源五宗壇坫聿溯雲英遂盛天監中夕前朝是為雙懺調香靜慮挾鏡摧魔定含淨土智印彌陀漩澓删偈浮漚輟歌髮蜂孴戢性繭包羅昔唐
白公常畫無量迹按二經懸一像探微先圖仲元後狀月面非形星豪非相迦陵縹緲臂叱鏗鍧蕅燈映燭松蓋垂纓下引園綺上挹容彭寰寓榮鏡泰階昇平一德佛心萬年
聖壽華祝齊申衢謠備奏吳越臚歡緇素集祐近接呼遠飄雲鷲鹽官古席橫浦追師聞聲欽慕嚮道皈依身慚椰子芥納須彌用馳逸翰待勒新碑
史／地理／勅建淨慈寺志／卷十九　藝文二　各體文２(P.1-1)..[清光緖十四年錢塘嘉惠堂丁氏重刻本　　本書與法鼓文理學院合作製作]
又淨慈禪師竹菴渭公白塔碑銘濟北正宗傳至我大慧普覺禪師以大乘根器總攝天上人間諸文字相化爲慈雲偏布索訶世界鼓以雷風澍爲法雨有識含靈咸被霑潤旣而圓鑑光師
爲其世適自時厥後以次相傳若光孝簡師若育王觀師若佛智熙師若廣智全悟訢師後先勃興荷擔正法其所黼黻宗綱折衝外侮皆兼用詞章爲佛事至今聲聞烜著于霄壤間爛然如日月之光何其雄哉今清遠師則全悟俗姓之甥而法門之嗣子也初清遠之生有靈芝產于庭槐占者云芝乃靈秀所凝是子將以文顯乎已而果英發誦書攻文不待師授而智解日勝時全悟以太中大夫住持集慶大龍翔寺聞知喜曰此吾宗千里駒也亟挽至座下集慶爲
東南都會而行御史臺蒞焉四方名薦紳無不翕聚無不與全悟游初科第一人張公起嵓來爲中丞尤號最厚翰林承旨張公翥中書左丞危公素時尚布衣亦往來乎其中四三君子或發天人性命之祕或談古今忽治之幾或論文詞開闢之法清遠咸得與聞之反覆參究益探其閫奧其學于是大進形諸篇翰如千葩競放錦麗霞張而不見春風煦嫗之跡沉冥盡歛精明自然老於文學者爭歆慕之歎曰此文中虎也清遠恚曰公等謂吾專攻是業耶佛法與世
法不相違背故以餘力及之將光潤其宗敎爾苟用此相夸豈知我哉一日全悟警厲諸徒眾未有對清遠直前肆言如俊鶻橫秋目無畱行全悟振威叱之眾爲駭愕清遠氣不少阻如是詰難至于二三全悟莞爾而笑曰汝可入吾室矣命爲記室向之歆慕者則又曰清遠所證悟已造殊勝徒以文夸之宜其恚也全悟瀕没亦呼而告之曰吾據師位者四十餘年接人非不夥宏大慧之道使不墮者惟汝與宗泐爾汝其懋哉宗泐字季潭今大天界寺主僧也寺卽故
龍翔云全悟旣示寂清遠肆爲汗漫遊見虞文靖公集於臨川謁大司徒楚國歐陽文公元於瀏陽二公聞其雄辨蠭起文彩彰露僉曰是無忝于舅氏者也浙江行省丞相康里公重其文行遣使者具書帛延主會稽之寶相未幾遷杭之報恩轉湖之道塲雖當兵燹相仍之際爲法求人無少退轉國朝洪武初淨慈禪林虛席四眾一心復請爲住持會儀曹奉詔設無遮大會于鍾山二浙名浮屠咸集清遠一至京師遂退居錢塘之梁渚梁渚乃全悟藏爪髮之地問道
者接踵而至不翅住山時八年十二月四大若有所惱召門弟子善解屬以後事怡然而逝是月之十六日也踰七日火化得不壞者三曰齒牙曰鉢塞莫曰室利羅十年十二月二十六日附葬爪髮塔之東若干步所度弟子某某嗣師之道出主名山者某等若干人四會語有錄其詩文曰外集者凡若干篇不待結集而盛行于時所書草隸亦偏流四方清遠善鼓琴同袍以無益風之清遠笑曰非爾所知是亦般若所寓也清遠軀分短小神宇超朗終身持誦金剛般
若經未嘗虛日報國入院季秋而山丹發花一枝五萼如佛手然淨慈行化有陳氏婦預夢神僧臨其門及清遠至稽首作禮願爲尼以相依清遠舉大法以開導之其婦恍若有悟入清遠行未百步而婦竟與家人別坐脫而去生平守道勿變元至正末避地匡廬悍兵來索金帛清遠嗔目訶之曰浮屠烏有是物耶兵怒拔劍欲殺之清遠引頸就劍兵歎息而去清遠偉行甚眾舉此例之餘不詳載也清遠諱懷渭清遠其字也晚自號竹菴南昌魏氏子世壽五十又九
僧臘四十云濂聞萬事皆可僞唯生死之際不可僞有若清遠凡夫俗子孰不以文辭僧目之及其亡也三事不壞光明熾盛驚動當世非有證入毘盧性海寧有是靈驗哉大慧以來累葉相承蓋亦若斯而已濂長清遠八歲雖屢承容色官守所拘不暇以宗乘相叩擊今九原不可作矣其入室弟子報國道謙持自爲事狀同鍾山德瓊以塔上之文爲請因略其細而掇其大書而遺之使刻焉銘曰大慧正友七葉相承焜燿鏗鍧以文華稱文非徒文般若爲體其本旣
宏用則自偉譬諸雲氣遙映日光東西照之霞纈錦章所以達人兼治弗廢黼黻折衝莫非佛事堂堂渭師結秀之姿庭槐有知應在瑞芝旣抵碩師日交簪組丈彩聲明一時彰著人見其粗玉貫珠聯我窺其精說法熾然持此應緣隨時順逆飛鴻度空曾無一蹟報身已滅大火方融舍利燦燦叢生其中矧是三德熏修所致世間萬物惟此無僞靈明上通所遺者文因文而入不限見聞山色溪聲皆歸實相于此見師是謂旡妄梁渚之墟雙塔巍巍惟舅洎甥先後聯
輝山石可泐川流可息此人天師永保貞吉
史／地理／鼓山志／卷十　藝文／五言／汪白泉太守同石門高子丁戊傅子遊鼓山　周廷用(P.18-2)..[清乾隆二十六年刊本　　本書與法鼓文理學院合作製作]
其三
燦燦金鵝蕋英英雲間白元葢引天風靈籟殞日夕攀松上丹巖搴蘿坐元石眷言悟心期遲爾延佳客
史／地理／鼓山志／卷十　藝文／五言／淸漳劉漁仲戴平子來山見贈步韻奉荅　釋元賢(P.30-1)..[清乾隆二十六年刊本　　本書與法鼓文理學院合作製作]
淸漳劉漁仲戴平子來山見贈步韻奉荅
釋元賢
運當刦火後祖庭久荒蕪賴有布金客重搆釋氏居湧泉猶潺湲白雲尚卷舒靈源流未竭喝水聲非無昔人頗神恠萬指繞圓蒲不跨石門句古今寧有殊我來繼其席跛鼈出通途敢追逐電驥聚觀盡軒渠胡為枉賢達松際來高車甘避文石陛邀入烟霞廬山僮共喜躍好鳥競歡呼白龍亦不禁灑雨洗塵途揮毫走龍蛇燦燦皆玉珠遺響落千巖流光燭九衢
促席論底事何禪亦何儒識得達磨意方知孔聖書陶然忘喧寂松月炤窓虛山空澹雲影幽香人庭除慚予坐枯槁兀兀長守株徒虛匠石顧山頭一老樗
史／編年／朝鮮王朝實錄／正祖實錄／十四年（1790）　卷二十九至三十一／卷二十九　正月至三月／三月／6日(P.35-2)
○丙戌/命八道儒生應製，取次上以上九百八十九人。京畿幼學趙崙等四百六人，黃海道幼學洪聖肇等七十九八，忠淸道幼學鄭枻等一百
七十四人，原春道幼學洪尙浩等五十一人，全羅道幼學金樂珪等八十五人，慶尙道幼學李達延等六十人，平安道幼學劉學元等一百十五人，咸鏡道幼學南履夏等十八人敎曰：“鄕儒之別試泮製，出於勸奬之意，而試券手批在渠，可謂特恩。每道入格人，姓名榜目一件安寶分給，各道壯元賞典，則壯元及二下給《八子百選》、紙筆墨，三上、三中、三下給《正音通釋》、紙筆墨，次上紙筆墨，而與御批試券分送各邑，令地方官招致入格諸生分給，仍饋酒饌，以示重恩賞之意。”又敎曰：“以昨年西北民事，夙宵關心。今番諸道儒生應製之命，欲知西北觀光諸生多少。今觀呈券，西則夥然，北亦上來，足爲一分慰喜之端。至於關西壯元江東幼學劉學元所作，燦燦有勝京生學子，已極可嘉。北關壯元德源幼學南履夏所作，亦頗可意。兩道俱有道內參奉窠，下諭兩道伯，幷卽待窠單付。”
○御春塘臺，行禁軍試射。禁軍別將任嵂啓言：“禁軍取才納馬之規，春秋兩次試取後，每等閑良納馬，毋過十四匹，每名色納馬毋過十六匹，各名色遠射毋過七人。以此數次次塡充，則一年內幾盡充額。每年春秋必設取才，故閭巷閑良無不聳動勤工。一內設置之後，納馬之道不有節目之法意，濫捧至於百餘匹之多，未口傳積滯，故取才不設，至于四年之久，閑良輩初不留意習弓。臣意則取才納馬之法，申復舊制，而元額七百之時，每等納馬三十七匹，則今當六百額數，不必
以三十七匹爲準，參量其分數，每等毋過三十五匹，則一年之內充額之節，似無積滯。或有未口傳積滯之事，則不拘前規，一年一次試取事，更爲定式，恐宜矣。”敎曰：“此後申復舊制，取才則必準春秋兩次，納馬則依所奏定式。”
○飭西北武技，罷關西武出身子枝有廳收布之法。敎曰：“西北尙武之地，朝家勸奬之政，宜奬武技，不宜勸文藝，而日前應製見諸作，篇篇可意，人人實才。且以昨年告歉之餘，能自力遠赴京試，爲西北人深喜，有魁作兩人收用之命，而若於武技，不思別般興勸之方，殊非求馬冀北、貢竹荊南之意。大抵勁弩之遠射，芻馬之善騎，每稱西北，而向以百五十步鐵箭，求之關西，無人應赴，卽此可知武技之抛置。西邑如許，北路亦足反隅，然今瘡痍未蘇，肄課難責。關西則限以臘初，鐵箭自二百步至一百五十步能射者；北關則限以來春三月，騎芻每次四五中者，嚴飭各邑，使之抄報，待其報來，仍卽登聞。兩西無異，海西鐵箭抄報，亦依關西例定限，因此而有釐正者。西土武士出身子枝之付忠贊等衛，原初則始雖出慰撫之美法，到今流弊，徒歸徵斂之痼弊。以今恥武趨儒之俗，無收布之苦，尙患赳赳之不如古，況復侵困之政，自朝家先導之者乎？自令關西武出身子枝有廳收布，依北關例，特爲革罷，俾有興勸之效。”
○齋宿于春塘臺。
史／編年／朝鮮王朝實錄／純祖實錄／二十一年（1821）　卷二十三至二十四／卷二十三　正月至六月／五月／25日(P.37-2)
○甲戌/次對。命依英陵、長陵遷奉時例，今番山陵合祔時誌文合撰，依長陵遷奉合祔時例，表石設一坐，前後面文字，竝爲合刻。領議政韓用龜啓言：“表石旣以一坐合刻定奪矣，事當別治新石。而新浮石品，終不如舊石之盡美。且舊石高厚且廣，雖除磨正，分數比之，各陵寢表石，有衍而無減，衆議皆以爲‘舊石，竝加簷仍用。’至於籠臺石，則體石磨正之後，難以密合而安固，措備新石，極爲便當矣。”從之。又啓言：“遷奉時哀冊
文，謹考《謄錄》，則長陵遷奉時，依寧陵例，仍用舊冊，而就末帖空處，添載遷奉年月矣。今番亦依此爲之乎？”從之。又啓言：“見今雨澤久閟，民事可悶。外道農形，如有渴悶處，則雖在諸享停廢之時，不可無圭璧之擧。以此意，分付諸道，史之勿拘擧行。”從之。又啓言：“遷陵時誌石，謹考《謄錄》，則英陵遷奉時，兩位誌文，合撰用之。長陵遷奉時，亦依英陵已例爲之矣。今番舊陵遷奉，新陵合祔，旣在同日，則誌文之依兩陵例合撰，揆以情禮，實爲允當。請製述官，卽爲啓下，使之擧行。”允之。右議政林漢浩啓言：“近來奢靡之習，年加歲增，衣章無度，貴〔賤〕無間，輿儓之〔賤〕，匹庶之微，皆尙華麗，服着踰分。燦燦之制，皆效貴家，〔玩〕好之物，多須燕産，互相模倣，看作高致。且掖庭宮屬，尤有甚焉，尋常被服，必要輕細。雖以今番國恤時布木分賜事觀之，屢次敲推，歷日相持，爲(弊)〔弊〕多端，外此凡事，可以推類而知。此弊不祛，糜財之竇，無以防塞，而生民受困，勢所必至矣。《傳》曰：‘草尙之風，必偃。’先自聖躬，益懋昭儉之德，以示內外宮府。則上行下效，不令而從，此豈非裕財足民之一助乎？深願更留聖念焉。”上曰：“當留念矣。”又請勤開冑筵，頻接宮僚，從之。又請飭內外官司，俾無蕆蓄枵蕩之(弊)〔弊〕。戶曹判書朴崙壽啓言：“國恤時臣曺應用三十餘萬兩，外此大事稠疊，入用浩多，其勢
不得不別般變通。顧今京外衙門，實無着手之處。在前如此之時，多有禁御兩營鄕軍停番，取用其錢米之例。自今九月爲始，限以五周年停番，本曹取用，則目下經用，庶可以牽補架漏，故敢此仰達。請下詢大臣處之。”領議政韓用龜，左議政南公轍，右議政林漢浩，僉以爲“事面雖極苟且，而目下事勢，變通無路，且有年前已行之例，依施似好矣。”從之。禮曹判書金魯敬啓言：“朝祖儀節，《五禮儀》則無所載錄，《喪禮補編》則‘以神帛行禮’載錄。而丙申年，博詢大臣儒臣後，命依《五禮儀》擧行，故庚申乙丑乙亥，俱自臣曹，據丙申已例稟旨，不爲磨鍊矣。今亦依此擧行。”從之。又請式年諸科初試，退行於明春，從之。修撰姜世綸啓言：“〈延〉豐縣事，誠爲悚然。重辟之擧，行於是日，事未前有。當該道臣之不能先事提飭，做此大錯，不可以推考而止。請公淸監司李錫奎罷職。”從之。領議政韓用龜啓言：“湖西道臣之今番事，不可但以不審言，儒臣之請罷，事體固然。而第念其莅任屬耳，今若徑遞，則迎送之際，將致民邑之許多(弊)〔弊〕端。況今暵乾，本道尤甚，來頭民事，不可不念。此時遞昜，誠爲可悶矣。”敎曰：“玉堂所奏，亦有所見矣。”
史／地理／攝山志／卷五／贊　張怡／芍藥(P.2-2)..[清乾隆五十五年蘇州府署雕板　　本書與法鼓文理學院合作製作]
芍藥　略有數種每放百餘枝足支匝月
纍纍若若瑪瑙盤離離披披宿粧殷燦燦爛爛碩且繁贈將離兮擬繡韉何事誇他百寳闌
史／地理／重修曹谿通志／卷二／佛法提綱第六／朝宗忍禪師(P.28-2)..[清道光十六年懷善堂重鐫本　　本書與法鼓文理學院合作製作]
上堂僧問四大不分萬象主色遷寒暑有凋零如何是不避寒暑底意師云樹蠻不落葉進云今日是冬至師云若作冬至會入地獄如箭射進云和尚又作麼生師云天蠻不落雪進云恁麼則寒時寒殺闍黎熱時熱殺闍黎師云未是脚跟下事在
進云和尚又生頭角師乃笑問大開洪爐烹佛烹祖建立法幢摧邪顯正爐鞲法幢則不問如何是邪是正師展兩手進云坐斷邪正去在師云見甚麼道理便恁麼道僧便喝師便打問寒來暑往卽不問如何是今日秋收冬藏底意師云一九二九相喚不出手進云身非我有為甚麼認着者裡藏身師打云誰敎儞者裡藏身進云如來法眼通天徹地為甚麼者裡不藏身師又打云誰教儞者裡不藏身進云人人與佛齊肩和尚上堂有何法說
師又打云且道是藏身是不藏身問身前身後變驢變馬則不問未開口時請和尚道一句師云問者畜生作麼進云風吹不響鈴兒草兩打無聲皷子花師云那裡得者消息來僧一喝師云儞試道看僧擬開口師擉退乃云藏身處沒踪跡風吹不響鈴兒草沒踪跡處莫藏身雨打無聲皷子花若向者裡會得朕兆未分早已全彰文彩全彰文彩依然朕兆未分所以枯幹重榮未是衲僧境界氷河發燄灼然歷祖家風一等是個時節為甚有得
有不得雪粉易分光燦燦墨煤難辯黑漫漫下座
史／地理／靈谷禪林志／卷十四　雜著六／五絕／贈月泉四首　明趙善鳴(P.11-1)..[清光緖十二年重刻本　　本書與法鼓文理學院合作製作]
贈月泉四首
明趙善鳴
春泉花滿涯月色照人迥燦燦點文章色空同一境
夏泉月正涼圓澄腸可洗無住卽無生上人能此唯
秋月淸且明默照蒲團靜心息解相依便是無為境
冬泉孤月寒或有神龍蟄持鉢洗梅花切莫驚幽窟
史／地理／少林寺志／題咏／詩／五言排律／少林寺觀十二靈芝圖　穆光印(P.3-1)..[清乾隆十三年 (1748) 刻本　　本書與法鼓文理學院合作製作]
少林寺觀十二靈芝圖
穆光印
勝地鍾靈異托根自不常千年白王碣十二紫芝房燦燦珊瑚色熒熒寳樹光風臨三秀動雲護九莖長隱士商山曲仙人瀛海傍披圖當此際盛代想休祥
史／地理／京口夾山竹林寺志／卷上／僧系(P.29-2)..[清嘉慶十五年 (1810) 刻本　　本書與法鼓文理學院合作製作]
栢林堂上調梅鼎老和尚用酧法乳之恩歛衣就座南遇和尚白椎畢師垂語云登高須到頂若不到頂焉知宇宙之寬廣大眾頂既到已莫有共觀春色者麼請出激揚看僧問云
春霧迷天甘露洒地和尚四座道場兩沾
聖澤未審將何報答師云願皇聖壽與天齊進云剎號竹林因甚一竿不見師云點卽不到進云林崗遠曠因甚不插蓮花師云且喜污泥不染進云恁麼則水鳴南北磵花落碧巖前去也師云被汝兩處看破後問不錄乃云翠竹青青香嚴一擊忘所知桃花燦燦靈雲一見更無疑所以此事不可以有心求不
可以無心得但只一味平懷虛豁豁地直須語言道斷心行處滅坐斷凡聖路頭踏翻向上一路發一機能超佛祖行一令頓越古今折旋俯仰無非大事因緣語默動靜盡是當人妙用具如是力方可法隨法行法幢隨處建立猿抱子歸之地一佛一剎深荷
皇恩鳥啣花落之場一瓦一椽無非
帝力直得夾山起舞黃鶴飛騰草木瓦礫悉放寶
光出
一人之高厚誠千載之奇逢承
各憲之命應長者之呼雖抱匪才敢忘勇往到者裡只得披起三玄戈甲拈出五位旗鎗攪昏洋子江勅點魚龍興變化折翻祖父田頓教野老盡謳歌楊岐犂九峰耙運出當陽不辭牽拽金剛圈粟棘蓬拋向寰中要人吞跳堪報不報之恩用祝無為之化卽今寶坊新
蒞祝
聖云週畢竟如何道個酧恩報德的句子遂竪拂子起身云將此身心奉塵剎是則名為報
國恩復舉昔日寶壽開堂三聖推出一僧壽便打聖云恁麼為人瞎却鎮州一城人眼去在壽擲拄杖便歸方丈師云三聖雖則扶竪臨濟綱宗太煞傷鋒犯手新夾山今日為國開堂設有推出者拄杖子總不動着何故相逢不用
展戈矛自有清風動天地復結椎下座
史／政書／清朝續文獻通考／錢幣考　凡六卷／卷二十一　錢幣考三／光緒三十年／江蘇候補道劉世珩條陳圜法芻議(P.7715-2)
三行使鈔票以代表金圜
中國之圜法不改用金則不能制三等之幣不制三等之幣則不能抵制各國以脫銀價之虧累而用金則又懼始立之頃一瀉而無餘輾轉籌維急謀所以代表則以鈔票代金圜日本行而獲效所宜倣行而利用之者也查日本圜法自改從金本位後雖號為用金之國而官私出入暨市肆行用商務貿易等尋常小宗款項仍用銀銅至於大宗及金一圓以上者乃皆用國家銀行之鈔票其造幣局所鑄金圓自一元五圓以至十圓二十圓等實幣第以之儲積銀行國庫而實未見流行於市廛蓋其鑄造金幣專以為定銀銅之價堅商民之信而設而即以鈔票為金圓之代表也民信相孚流通極便徑寸之薄楮無異燦燦之黃金居用金之名卻免金貲外溢之虞仍循用銀與銅之實而可獲三等制幣之利斯策一舉數益皆備而一切之障礙皆除矣顧或者曰鈔票代金斯計誠得然吾思中國今日之制定圜法原為抵制外人而起而就中國今日情形論之吾恐責民行用其權尚易而欲謀外人之信其事誠難萬一鈔票發行外人梗阻則實金外溢之勢終於難遏將若何不知貨幣者為百物之易中實幣鈔
票兩者無異無論為幣為票其用皆祗能流行於主國之內中國祗須有貨物可以對待主權可以負擔則實幣紙幣外人亦豈有所擇且以今日中國生銀之用言之亦東西各國所絕無相同者何以流通無阻如是也斯固不必深慮者也或又曰鈔票之用其大宗當在商埠都市之區必商埠都市先為流通而後內地乃無阻閼中國商埠如上海天津各口岸久為各國銀行鈔票所充塞都市如江甯京師各都會復有民立錢莊票店雜出票券以播用其閒凡此者其信久孚其用素習今一旦國家發行鈔票竊恐踵彼之後者未足與彼相角也假使商埠都市先有阻格則內地行用其足恃乎將若何噫嘻斯說也是尤未知鈔票之性質者也夫鈔票者以信實功用靈便三者為要素而優劣通塞所由判也今正金匯豐道勝諸行之鈔票雖號為日為英為俄其實僑寓中國之東西各商為之非真為英俄日本國家所出也則以信實言之已不若我中國國家之鈔票有政府主權之負擔矣且彼之行用率限於一隅如上海匯豐銀行鈔票行諸香港匯豐銀行便須加貼票水蓋以各銀行既為各商自設則各行所出鈔票祇能行用於該行所設之地非其本國國家所出之鈔票易地皆可通行故此銀行與彼銀行交易即有限制若我國家鈔票則統十八行省以內隨處可以流通綜官私出入之交隨事皆可兌使此其功用之廣大取攜之靈便又豈各銀行所能並駕齊驅者乎
謹擬中國國家行使鈔票種類名目計五種
一尋常通用鈔票自金單數本位一圓值銀一兩者起至五圓十圓二十圓五十圓以迄百圓二百圓五百圓止總發行額約可九千萬圓全國流通無論關稅丁漕暨廉俸賑賚並一切官私出入皆準行用初行時擬由政府酌核各行省司局庫款每年收入之數照發先由戶部印發各行省由各省藩司加印轉發商民行用
一內地各埠往來匯兌票此為內地各商埠都市往來匯兌之用金數臨時填發匯水以數之鉅細路之遠近分等提取票至地時有兌付限期如及限不兌亦可易國民積存金票
一外國往來匯兌票此為內地與各國都會口岸往來匯兌之用由中國匯往外國者在中國收中幣至外國付外國幣由外國匯來中國者在外國收外國幣至中國付中幣匯水照時價提取至地兌付有限期
一國民積存金票此為中國國民存放金款於國家之票券按月給以官息限期憑積存者之意及限可以兌易尋常通用鈔票及匯票寶幣等其票式可支節積小為鉅以便陸續可以支兌
一公債券此為國家遇有要政需財臨時募集國民公債之票券其券先事決定償付限期限內按月給以官息及限準其兌取見幣鈔票無論關稅丁漕一切官項所人及限後皆準行用亦可易國民積存金票暨內地外國各匯票此制為各國所通行者
子／筆記／吳下諺聯／卷一　啟目　正目一／啟目／3 十樣錦(P.1)
3 十樣錦
錦，物之美者。質則一而文不同，故取十樣之數。收冰蠶之繭，繅以抽絲；入銀漢之機，績
而成匹。朱綠玄黃，考工掌其染采；鉤邊續衽，匠巧製之為章。摻摻然出天孫之手，一幅雲霞；燦燦乎回蘇蕙之文，十年血淚。寶石堪支，望昭回於牛女；金針得度，看出之鴛鴦。擬之曰「十樣錦」，集中嘉言懿行似之。
子／筆記／廣陽雜記／卷三(P.114)
余髫年於燕都仁壽寺遇蜀僧大悅。自言善唱等韻。少少為余言其梗概。不及學也。後至吳門。與朱甡庵為友。甡庵精音律。而于等韻未有傳授。檇李陳嘯菴先生著有皇極統韻一書。亦精唱韻。余雖得一晤。而不及久作盤桓。其後訪之緇流。竟無一人矣。
虛大師言。攸縣人陳五簋。字逸子。別號南雲拾殘。有憩岳吟于南岳。死已久矣。虛師藏其手書一卷。出以示余。猶是性靈之作。東南不睹此音久矣。余錄其自西山路歸文殊庵紀異一首。太乙司元精。天地受悃愊。人有一雙眼。正能悃愊中。視天地。數一作敬。身理。無為一山數里宕神奇。安得不凜然肅穆以為造物之險夷。西山兩日雪。客予正其期。眠餐非細故。主人賴扶持。主人忽有行。客亦匆匆就道去。禦寒雖有衲。力弱還存杖。投杖于水不能止。衲亦隨身隕樹底。森竦荒冽。險邃荒否。用杖扶身杖不起。四顧維目泉塞耳。將欲開口何所語。但見鳥無巢。亦見虎有蹤。深澗冰腹泉生齒。祗畏生勇忿。還于寒威相料理。縱然步步成傾。我杖我足不受恥。穿林得疏竹。樹間殘紅子。□心亦覺適然喜。方過溪頭渡遠水。唐突瀰漫煙四起。謦咳震谷岳未大。安知乾坤莽莽界。灝灝肅肅神頑樸。冥冥昧昧從所觸。眼光咫尺落樹根。將憑何物為身尊。注聽山犬吠無聲。徘徊何處是山人。由來此山抱惺惺。怨尤攝盡收靈明。焂然西林見一樹。石出溪流不知煙去處。振衲拂杖到谷口。見籬逢橋如逢叟。杖亦逸。衲知寒。還坐石頭看林巒。他家童子遠道回。遇我問我何處來。我將語其故。為我言。昨日不到野雞潭。前山後山晴顆顆。我行其間曾
。言晴未已山真晴。五擁出太陽精。沾衣炤襟靄停停。我吟童笑度高磴。神怡氣爽閱一純。向時過處無雞鳴。南天門上微風雨。穿袂收汗庾浸浸。杖得東指到于城。恍如有家作歸人。十步百步易玄妙。靉靆又似西山道。西山道窈冥。一作冥茫。從此發深峭。鸛雀飛起衣帶邊。奔泉吼怒使之鳴不全。蒼復蒼。玄復玄。須鬢依然白懸懸。吾聞元化所居。混沌所游。又聞須彌頂。日月出其半。麟鳳不敢遭。赤帝駕言馳驟。一本作驅。我是俗下頑魯質。獨趣橋上看波激。前此橋。趺雙足。今日與杖謀。寒杖不能立。催我急下層層石。將抵文殊庵。又是燦燦雪。苔映水晶玉界道。引我登堂坐堂奧。此詩運筆造語無不奇肆。足見其人。集中尚有數十首。俱瑋可觀。不及錄矣。
子／醫家／醫方類聚／卷一百九十／諸瘡門三／澹軒方／癩頭瘡(P.128)
癩頭瘡
箬包一裹占成飯，火上煨燒似黑炭，麻油輕粉細塗灰，付著癩頭光燦燦。
子／醫家／本草洞詮／第三卷　金石部／空靑(P.22-2)..[日本鈔本]
空靑
空言其質。靑言其色。山有銅處。兼有諸青。而空青為難得。新出坎有水。久即乾如珠。金星燦燦也。味甘酸氣寒、無毒、益肝氣。利九竅。通血脉。明目聰耳。鑽孔取漿。點多年青盲甚効。葢東方甲乙。是生肝膽。氣之清者為肝血。其精英為膽汁。開竅於目。五臟之英因而注之為神。膽汁𠑽則目明。减則目昏。銅亦靑陽之氣所生。其氣之清者為綠。猶肝血
也。其精英為空青之漿。猶膽汁也。故為治目神藥。亦類相感應耳。青有數種、一曰曾靑、其靑層層而生、一曰綠青、俗呼石綠、一曰扁靑、俗呼石靑、西夷回回者呼回靑、皆其類也。性味主治。俱相彷彿。方家以藥塗銅生靑者、不空無漿。是銅靑。非空青也。
子／醫家／本草方藥參要／卷八　鱗介魚虫部２等／金石水土部１／空青(P.91-2)..[清鈔本]
空青一名楊梅青〔時珍曰〕空言貭青言色楊梅言似也
集觧〔别錄曰〕生益州山谷及越嶲山有銅處銅精熏則生空青〔弘景曰〕越嶲属益州益州諸郡無復有今出銅官者色最鮮深出始興者弗如凉州高平郡空青山亦甚多今空青但圓實如鉄珠無空腹者諸石藥中惟此最貴〔恭曰〕出銅處兼有諸青但空青為難得今出蔚州蘭州宣州梓州宣州者最好塊叚細時有腹中空者蔚州蘭州者片塊大色極深無空腹者陶氏所謂圓實如鉄珠者乃白青也〔大明曰〕空青大者如鳮子小者如相思子其青厚如荔枝殻內有漿酸甜〔頌曰〕今饒信州亦時有之狀若楊梅故名楊梅青其腹中空有水者絶難得〔宗𠁗曰〕真宗𡮢詔取空青中有水者久而方得其楊梅青信州穴山而取極難得治醫極有功中亦或有有水者用空青同第有優劣耳〔時
珍曰〕玉洞要訣云空青似楊梅近泉而生久而含潤新從坎中出鑚破有水久即乾如珠金星燦燦以中空有漿為上
子／類書／清稗類鈔／名勝類／巴塘八景(P.145)
巴塘八景
巴山積雪　巴塘四周高山，勢若仰孟，山奇峭不毛，終年積雪，映日燦燦，光眩人目。山距巴塘二里，夏時巴塘甚熱，人盡衣葛，而四山之積雪仍依然也。
煖石回陽　巴塘大營官寨側有石一方，厚薄均丈餘，立於熟土中，土人呼為火龍石。謂於乾隆某年自天墜下，而巴塘溫度於是陡加數倍，且謂巴塘終年無雪，亦此石所致。由巴塘糧臺出示保護，漢人援其說，因以煖石回陽名之。
二水交馳　小巴、巴楚，巴塘之二小河也。小巴發源於大朔山下，巴楚發源於啞吧廟側，一流巴塘之東，一流巴塘之西，而混合於清真寺下，不一里而又各分東西，流入金沙江內，土人異之，因呼為二
水交馳。
溫泉沐浴　距巴塘二里許有溫泉，夏日可浴，水含硫質，能去疾。光緒某年，巴塘糧員張仲牧捐資建屋，以便人民就浴，並定為單日浴男，雙日浴女，俾免競爭而識區別。
板橋垂釣　巴塘丁零寺外即金沙江正流，藏民以往來不便之故，因建木橋，長八九丈餘，兩面置欄杆。漢族居巴者，因羨河中魚美，每於午後垂釣橋上，遂美其名曰板橋垂釣。
柳林較射　巴塘清真寺下有柳數百株，藏民於秋收後往往移居林內，終日較射賭酒以為樂。數十人支布為鵠，於五十步外，以木箭射之，連中三次者，羣具酒飲之。
桃園賞花　距巴塘五里許有桃園一，居金沙江岸，對岸為龍王廟。漢族居巴者，每於桃花盛時遨遊其間，水聲潺潺，風聲習習，洵足開拓胸襟而忘戍邊之苦也。
古桑抱石　巴塘大營官寨有古桑一株，大幾盈抱，樹中藏一巨石，土人呼為桑抱石，其地因以得名。某有詩云：「礦植原來性不同，古桑抱石信天工。天涯地角無論匹，要算巴山第一宗。」。
集／小說／續金瓶梅／第二回廣慧品欺主奴謀劫寡婦財　枉法贓貽累孤兒禍(P.12)
一行人到了城，已是巳牌時候。來安先尋了一把鍬、一把斧、一個大皮匣在身邊。不一時到了宅中，在上房床後樓梯下找那埋的衣服首飾，已被人盡情掘去，兩個大坑倒有二尺深。月娘只叫得苦，來安在傍冷笑。又走到翡翠軒東山洞裏邊，揭起太湖石下，埋著一個瓷罎，上蓋鐵犁一面，內藏著赤煦煦、黃烘烘、白燦燦好多東西，不知是甚麼物件。正是：
眾生腦髓，造化威權。得之者生，排金門，入紫闥，布衣平步上天梯；失之者死，遭鞭撲，受飢寒，烈士含冤排地網。福來時如川之至，運去時無翼而飛。才人金盡，杜子美空嘆一文錢；國土囊空，淮陰侯難消五日餓。呼不來，揮不去，中藏著消息盈虛；滿招損，樂招災，更伏下盜賊劫殺。爐中鍛煉千千火，世上紛爭種種心。
月娘取出一窖金銀黃白之物，約有一千餘金，喜的來安、玳安手忙腳亂。一半放在匣內，用被包了；盛不盡的，二人解下腰間搭包裝起停當，先出城去等。月娘與小玉又到佛堂裏銅佛座下取出一串胡珠，一百單八顆，是西門慶得的花子虛家過世老公的，原在廣東欽差買珠得
來的，悄悄收在身邊，縫入貼身衣內，漫漫出宅，尋舊路回莊。及至到了莊上，天色晚了，老馮抱孝哥接進屋去不題。
卻說來安、玳安得了金銀，忙忙奔出城來，路上和玳安商議：「這些財帛活該是我們的，你我平分一半，多少留些給這寡婦也就夠了。不然，他拿這些東西，敢自家過活不成？遇著那沒良心的，連他母子性命還不保，這財帛也是別人的。」玳安只不答應。又走了二里，來安就坐在路傍小解，樹下歇息。玳安見來安被包著匣子住下了，也就不走。
集／小說／綠野仙蹤／第四回　割白鏹旅館恤寒士　易素服官署哭恩師(P.36)
一日，剛送潘知縣出門，只見王範拿著一封書字，說是京都王大人差人來下書。于氷道：「我京中並無來往，此書胡為乎來？」及至將書字皮面一看，上寫「大理寺正卿書寄廣平府成安縣冷大爺啟」，
下面又寫著「臺篆不華」四字。于氷想道：「若非素識，焉能知我的字號？」急急的拆開一看，原來是他的業師王獻述書字，上寫道：
昔承尊翁老先生不以愚為不肖，囑愚與賢契共勵他山，彼時賢契纔九齡耳，燦燦花筆，已預知非池中物。繼果遊身泮水，才冠文壇。旋因鄉試違豫，致令暫歇驥足。未幾，愚即徼倖南宮，選授祥符縣知縣，叨情惠助，始獲大壯行色。抵任八閱月，受知於河院姜公，密疏保薦，陞廣東瓊州知府。歷四載，復邀特旨，署本省糧驛道。又二載，陞四川提刑按察司，旋調布政。數年隻雁未通，皆愚臨馭之地過遠故也。每憶賢契璠璵國器，定為盛世瑚璉，奈七閱登科錄，未覩賢契之名，豈和璧隋珠，賞識無人耶？抑龍蟠豹隱，埋光邱壑耶？今愚
疊邀曠典，內補大理寺正卿，於本月日到任。屈指成安至都，無庸半月，倘念舊好，祈即過我，用慰離思，兼悉別悃。若必金玉爾音，是遐棄我也。使郵到日，佇俟文旌遄發。尊紀陸芳，希為道意，不既。此上不華賢契如面，眷友生王獻述具。
于氷看罷，心下大悅，將陸芳同眾家人都叫來，把王獻述書字與他們逐句講說了一遍，眾家人無不讚美。陸芳道：「昔年王先生在咱家處館，看他寒酸光景，不過做個教官完事，誰意料就做到這般大位？皆因他為人正直，上天纔與他這個美報。據這書字看起來，大爺還該去看望為是。」于氷道：「我也是此意。你們可打發送書人酒飯，我今日就寫回書，明早與他幾兩盤費，著他先行一步，可問明王大人京中住處，我隨後即去。」次日，打發來人去訖。
集／小說／紅樓夢校注／第五回　　遊幻境指迷十二釵　飲仙醪曲演紅樓夢(P.81)
寶玉聽了此曲，散漫無稽，不見得好處；但其聲韻凄惋，竟能銷魂醉魄。因此也不察其原委，問其來歷，就暫以此釋悶而已。因又看下道：
[恨無常]　喜榮華正好，恨無常又到。眼睜睜，把萬事全拋。蕩悠悠，把芳魂消耗。望家鄉，路遠山高。故向爹娘夢裏相尋告：兒命已入黃泉，天倫呵，須要退步抽身早！
[分骨肉]　一帆風雨路三千，把骨肉家園齊來拋閃。恐哭損殘年，告爹娘，休把兒懸念。自古窮通皆有定，離合豈無緣？從今分兩地，各自保平安。奴去也，莫牽連。
[樂中悲]　襁褓中，父母嘆雙亡。縱居那綺羅叢，誰知嬌養？幸生來，英豪闊大寬宏量，從未將兒女私情略縈心上。好一似，霽月光風耀玉堂。廝配得才貌仙郎，博得個地久天長，準折得幼年時坎坷形狀。終久是雲散高唐，水涸湘江。這是塵寰中消長數應當，何必枉悲傷！
[世難容]　氣質美如蘭，才華阜比仙。天生成孤癖人皆罕。你道是啖肉食腥膻，視綺羅俗厭；卻不知太高人愈妒，過潔世同嫌。可嘆這，青燈古殿人將老；辜負了，紅粉朱樓春色闌。到
頭來，依舊是風塵骯髒違心願。好一似，無瑕白玉遭泥陷；又何須，王孫公子嘆無緣。
[喜冤家]　中山狼，無情獸，全不念當日根由。一味的驕奢淫蕩貪還構。覷著那，侯門艷質同蒲柳；作踐的，公府千金似下流。嘆芳魂艷魄，一載蕩悠悠。
[虛花悟]　將那三春看破，桃紅柳綠待如何？把這韶華打滅，覓那清淡天和。說什麼，天上夭桃盛，雲中杏蕊多。到頭來，誰把秋捱過？則看那，白楊村裏人嗚咽，青楓林下鬼吟哦。更兼著，連天衰草遮坟墓。這的是，昨貧今富人勞碌，春榮秋謝花折磨。似這般，生關死劫誰能躲？聞說道，西方寶樹喚婆娑，上結著長生果。
[聰明累]　機關算盡太聰明，反算了卿卿性命。生前心已碎，死後性空靈。家富人寧，終有個家亡人散各奔騰。枉費了，意懸懸半世心；好一似，蕩悠悠三更夢。忽喇喇似大廈傾，昏慘慘似燈將盡。呀！一場歡喜忽悲辛。嘆人世，終難定！
[留餘慶]　留餘慶，留餘慶，忽遇恩人；幸娘親，幸娘親，積得陰功。勸人生，濟困扶窮，休似俺那愛銀錢忘骨肉的狠舅奸兄！正是乘除加減，上有蒼穹。
[晚韶華]　鏡裏恩情，更那堪夢裏功名！那美韶華去之何迅！再休提繡帳鴛衾。只這帶珠冠，披鳳襖，也抵不了無常性命。雖說是，人生莫受老來貧，也須要陰騭積兒孫。氣昂昂頭戴簪纓，氣昂昂頭戴簪纓；光燦燦胸懸金印；威赫赫爵祿高登，威赫赫爵祿高登；昏慘慘黃泉路近。問古來將相可還存？也只是虛名兒與後人欽敬。
[好事終]　畫梁春盡落香塵。擅風情，秉月貌，便是敗家的根本。箕裘頹墮皆從敬，家事消亡首罪寧。宿孽總因情。
[收尾‧飛鳥各投林]　為官的，家業凋零；富貴的，金銀散盡；有恩的，死裏逃生；無情的，分明報應。欠命的，命已還；欠泪的，泪已盡。冤冤相報實非輕，分離聚合皆前定。欲知命短問前生，老來富貴也真僥倖。看破的，遁入空門；痴迷的，枉送了性命。好一似食盡鳥投林，落了片白茫茫大地真乾淨！
集／別集／青銅自考／卷之八　尺牘綂集／復太原劉城守(P.34-2)..[清鈔本]
復太原劉城守
親形未踐主德難酧懸弧憶當年方驚心於蒲柳佩
符在今日更愧才於蜣蚊年世鮑知旣乆秦鑑更明不鄙其無聞返誘進於有造七襄燦燦幾盡養廉之修八行殷殷更切懷人之句不敢自外用佩隆情爵以欵重敢忘飲醇紵由潞珍心敬錫袞
叢書／知不足齋叢書／榕城詩話／卷之中(P.1-1)..[清乾隆鮑廷博校刊本]
晉安鄭荔鄕方坤與兄石幢方城先後成進士有却埽齋倡和集頗著奇警學韓體詠煖鍋云涸陰司頊冥
寒威變俄頃夜臥衾生稜晨書筆垂綆癯儒尤貪食非不列杯皿朔風動地來攢眉愁齒冷嚼雪將奈何水懦濟以猛江南錫為用椎鑿出頑礦巧匠琢成模制與豆豋等燦燦白如銀飾之苗山鋌彭亨足有容那復分畦畛圓葢一太極幕首免露頂帖妥鱉裙垂不作鳬鶴脛右挈而左提兩耳弓束檠中央洞無物無乃象廢井阿奴策火攻燄燄生稈秉離上巽斯下于卦名為鼎揭視悅饞目一一皆雋永髖髀或解丁鱗鬐倘出丙受辛滋桂薑抽甲芼藻荇鱻薧儘收羅
聶切任斜整沉焉星隕石浮者桃斷梗微沫噴珠璣亂響聒蛙黽老饕恣大嚼衆客紛延頸下箸揭長竿舉匕泛小艇蠶食豈割魏狼吞乃入郢藉此勸加餐何嘗礙說餅捫腹已果然發言莫聽瑩側聞古之人每飯祝噎哽酸鹹洪範陳𤸈羶內則警食單欠講明心疾起蛇影是物固驅寒內熱亦宜省動搖及齒牙燀灼延項領或作馬卿痟或嘲杜預癭譬彼嗜酒人腐腸終不醒寄語囑廚孃此後亟當屏和以冷淘槐啜以甘泉茗物候一轉移習習淸涼境石幢和云河
源始濫觴倐忽波千頃又如汲旣深勢定繫脩綆不見箸與杯因緣作器皿所以隆冬時忽亦防齒冷畫腹一低頭妙諦思精猛頗聞始製人含意金在礦出奇衆所懽試說與公等廣州錫最佳鎔化無堅鋌恆苦八簋陳餖飣太分畛囫圇衆品羅共湌熱露頂簡便更易隨提挈走不脛有是百弗需棄之若短檠客問狀若何取視果井井朝列映日浮旰食輝燭秉形旣異商盤象特摹周鼎中立銅柱標炎海勒勳永空洞歎洪鑪下口穴為丙烈燄生槐檀縷烟裊藻荇復
有兩耳垂對待亦脩整上圓下砥平偶爾藉雙梗方其水沸翻跳躑同鼃黽久乃浪益騰氣蒸緣項頸食單種種投出沒儼泛艇攘臂無後先誰唱誰和郢絮嚃遍菜羮淋漓及湯餅放箸興已闌撥灰色微瑩尚有觴未充無憂喉或哽復謀榾柮添火攻應再警固閉開須臾餘波蕩人影如是且復然饕餮宜三省竊聞物性殊薤藙各意領狗臊而牛𤸈殆如木有癭明者見道深昧者呼寐醒有忌定有宜一取須一屏淆雜毋乃傷至理柯中茗所喜此具工豆間闢異境
榕城詩話卷中
叢書／知不足齋叢書／詩紀匡謬／擬蘇李錄別詩(P.13-2)..[清乾隆鮑廷博校刊本]
擬蘇李錄別詩
文苑但稱錄別詩藝文往返雜敘竝無擬字大蘇妄斷為六朝擬作足知大蘇已前竝不疑為後人所擬也此字亦是詩紀所加世人遂謂骨肉緣枝葉等篇為蘇李原詩燦燦三星等為六朝擬作矣妄生間界可嘆可悲
叢書／知不足齋叢書／書學捷要／卷之上／執筆／鍾繇筆法(P.10-1)..[清乾隆鮑廷博校刊本]
鍾繇筆法
鍾繇少時隨劉勝往抱犢山學書三年比還與邯鄲淳韋誕孫子荊關枇杷魏太祖等議用筆於韋誕坐中見
蔡邕筆法自拊膺盡靑因嘔血魏太祖以五靈丹活之苦求邕法不與及誕死繇陰令人發其墓而得之故知多力豐筋者聖無力無筋者病一一從其消息而用之由是更妙繇曰筆迹者界也流美者人也非凡庸所知臨死乃囊中取出以授其子會曰吾精思書學三十年讀他書未終盡學其字與人居畫地廣數步臥畫被穿過表裏如厠忘歸每見萬類皆書象之繇善三色書最妙八分也點如山頹摘如雨驟纖如絲豪輕如雲霧去若鳴鳳之翔雲漢來若遊女之入花林燦燦分明遙遙
遠藹者矣
叢書２／歲時習俗資料彙編／新增月日紀古／卷之七下／七月卷下／十五日(P.2557)..[清順治宛委山堂勘重較說郛本]
楊烱盂蘭盆賦渾元告秋羲和奏曉太陰望兮圓魄皎閶闔開兮涼風嫋四海澄兮百川皛陰陽肅兮天地窅掃離宮清重閣設皇邸張翠幙鸞飛鳳翔燄陽倐爍雲舒霧布翕赫䀜霍陳德供飾盂蘭壯神功之妙物何造物之多端青蓮吐而非夏頳果搖而不寒銅鐵鉛錫璆琳琅玕映以甘泉之玉樹冠以承露之金盤憲章三極儀形萬類上寥廓兮法天下安貞兮象地殫怪力窮神異少君王子掣曳兮若來玉女瑤姬翩躚兮必至鳴鷫鸘與鸑鷟舞鶤鷄與翡翠毒龍
怒兮赫然狂象奔兮沉醉怖魍魎濳魑魅離婁明目不足見其精微匠石洗心不足具其奧秘繽繽紛紛氤氤氳氳五色成文若榮光休氣發采於重雲蒨蒨燦燦煥煥爛爛三光壯觀若合璧連珠耿曜於長漢夫其遠也天台傑起繞之以赤霞夫其近也削成孤峙覆之以蓮花晃兮瑤臺之帝室赩兮金闕之仙家其高也上諸天於大梵其廣也遍法界於恒沙上可以薦元符於七廟下可以納羣動於三車
