集／總集／全唐文／全唐文／卷一百九十二／楊炯　三／少室山少姨廟碑銘　并序(P.1944-1)
少室山少姨廟碑銘并序
臣聞崑崙西北之天門也。則五帝處其陽陸。三王居其正地。泰山東南之日觀也。則秦皇刻其石銘。漢帝探其玉策。故知建都邑。正方位。劃崇墉。刳濬洫。必憑天地之險。然後四海為家。擁神休。尊明號。協時月。同量衡。必致山川之祠。然後群神受職。少室山者。山岳之神秀者也。憑河圖而括地。用遁甲以開山。發揮宇宙之精。噴薄陰陽之氣。壁立而千仞。削成而四方。北臨恆碣。猶如聚米。南望荊衡。纔同覆簣。共工觸皇天之八柱。未足擬議。龍伯釣溟海之三山。無階想像。考於含神霧。白玉猶存。驗於山海經。黃花不落。其
名有序。則太室西偏。其位可知。則嵩高佐命。若乃乾坤之所合。雷雨之所交。仰躔七星之野。俯鎮三河之曲。朝市臨於域中。樞機正於天下。六合交會。於是乎有天帝之下都。九州名山。於是乎有靈仙之窟宅。臣謹按少姨廟者。則漢書地理志嵩高少室之廟也。其神為婦人像者。則古老相傳。云啟母塗山之妹也。昔者生於石紐。水土所以致其功。娶於塗山。家室所以成其德。后宗之位。象南宮之一星。外戚之班。比西京之列傳。惟幾不測。其道無方。騁神變而揮霍。降精靈而肸蠁。亦猶蔣侯三妹。青谿之軌跡可尋。虞帝二妃。湘水之波瀾未歇。何止祠稱丁婦。廟號滕枯。少女宅於西宮。夫人館於南嶽。山臨白岸。空聞石室之靈。浦對青崖。獨有金臺之異。若斯而已矣。時更魏晉。數歷周隋。四望於是莫修。八神以之無主。炎涼代序。寧觀俎豆之容。霜露沾衣。非復絃歌之地。國家乘天造之草昧。屬人謀之與能。奄有大寶。遂登神器。天地水火之無象。則女媧氏補之。於是乎鍊其五石。東西南北之失位。則神農氏立之。於是乎甄其四海。天皇貴與天乎合德。富與地乎侔貲。窮變化之理。盡神明之數。伏犧畫卦。唯觀鳥獸之文。黃帝垂衣。蓋取
乾坤之象。利兼於成器。功周於備物。瑤臺美化。闡邦國之風猷。銀牓嘉聲。茂君親之典禮。稱才子者八族。則叔獻季貍。有亂臣者十人。則太顛閎夭。若夫圓邱方澤。所以享天神地祇。複廟重檐。所以序文昭武穆。命秩宗之位。分太宰之官。考虞夏之質文。定殷周之損益。其大禮有如此者。高陽有飛龍之樂。始會八風。帝舜有儀鳳之音。初調九奏。后夔典其教。制氏辨其聲。鐘磬笙竽致其和。尊卑長幼成其序。其廣樂有如此者。太微營室。明堂布政之宮。白獸蒼龍。象魏懸書之法。下應猶草。王言如絲。北辰而拱眾星。南面而朝天下。其為政有如此者。糾萬人者。施之以八刑。詰四方者。戒之以三典。畫衣不犯。載酒無冤。免禽獸於網羅。納寰瀛於軌物。其恤刑有如此者。周人之養國老。始闢西膠。漢氏之召諸生。初開太學。辟雍所以行其禮。泮宮所以辨其教。童子五尺。羞稱霸后之臣。冠者六人。惟述明王之道。其文德有如此者。涼風至。司馬於是乎陳兵。太白高。將軍於是乎宜戰。乘斗杓而誓旅。出星門而杖鉞。莊周稱天子之劍。舉之按之。呂望言聖人之兵。如風如雨。其武功有如此者。稽其殷令。有文犀利劍之效珍。考其周書。有茲白乘
黃之騁力。東漸西被。南馳北走。盧敖之窮觀六合。不出於城隍。陶侃之飛入八門。未遊於仙室。其疆理有如此者。察璿璣而孚大運。天迴地游。吹玉律而部人時。陽動陰靜。煙雲蕭索而合彩。日月淑清而啟旦。豈直鳳巢阿閣。入軒后之圖書。魚躍中舟。稱武王之事業。其休徵有如此者。然則囊括混沌。發揮生靈。大庭不足使驂乘。驪連不足使扶轂。可以會玉帛。可以答靈祇。行聖人之大孝。既郊祀而宗祀。昭帝王之盛節。亦因天而事天。猶復下聽輿人。旁求故實。以為唐堯五載。無聞太室之儀。殷帝八遷。未卜王城之地。是用陳圭置臬。建周后之兩都。詔蹕鳴鑾。巡漢皇之中岳。熒惑先列。招搖在上。隱天而動地。欱野而歕山。旌旗則日月運行。鐘鼓則雷風相薄。道伊闕。據轘轅。怡然肆望。邈乎周覽。壯靈山之雲雨。仍求載祀之經。對閒寢之邱墟。思秩無文之禮。於是降天渙。命司存。因其舊跡。葺其新廟。詳費務。議工徒。下隴蜀之名材。致荊藍之寶玉。易者言乎悅使。人忘其勞。詩者歌乎子來。成之不日。東西轇轕。南北崢嶸。繡栭兮雲楣。光昭耀兮奪目。桂棟兮蘭橑。氣氤氳兮襲人。皎日登於綺疏。奔星下於閨闥。珠簾瑇匣。上高閣而三休。
金柱銀楹。步長廊而中宿。窮山海之瓌寶。盡人神之壯麗。豈直河庭貝闕。俯瞰馮夷之都。洛水瑤壇。旁臨宓妃之館。爾其巖嶂重複。岡巒左右。青霞起而照天。白露生而帀地。餘基隱嶙。仍知萬歲之亭。古木摧殘。尚辨三花之樹。明公舊祀。棟宇岧嶢。仙女層臺。風煙爛漫。軒轅之訪大隗。先求牧馬之童。太一之徵少君。直下乘龍之使。夫峻極也。天帝因而會昌。夫降神也。景福由其興作。於是乎昭之以明德。聽之以和聲。可以羞澗溪沼沚之毛。可以奠潢汙行潦之水。聰明正直。唯鬼神而有知。玉帛犧牲。在誠信而無媿。日之吉。靈之來。蜺為旌兮翠為蓋。雷為車兮電為策。鼓之以南箕。風嫋嫋而先路。潤之以西畢。雨冥冥而洒道。其始至也。若海靜山空。曈曈曨曨。昭白日於扶桑之東。其少進也。若移星轉漢。燦燦爛爛。吐明月於瀛洲之半。佩珠璣而玓瓅。襲羅縠而飄颻。建晨興之寶冠。踐遠遊之文履。命儔兮嘯侶。徙倚兮徘徊。群賢畢集。眾靈咸至。有西華之紫妃。有中黃之素女。華山之上。明星遠燭。陽臺之下。暮雨潛通。或瓊室以飛霞。或銀臺而薦樂。天孫忽降。暫停支石之機。神女相歡。即起投壺之電。左侍右衛。則甲申之瓊石。乙已之
蘭蕭。妍倡妙伎。則憑悅之清歌。幽靈之鼓瑟。樂章既闋。禮容斯備。迴風兮雲旗。入不言兮出不辭。荷衣兮蕙帶。倏而來兮忽而逝。惟神享德。降百福而無疆。惟嶽配天。視三公而有典。昔者夏后氏之乘四載。曾開宛委之圖。周穆王之御八龍。猶紀弇山之石。況乎上照下漏。地平天成。人主宅中。旁羅於㝢縣。山靈顯位。密邇於神州。豈使令德不傳。頌聲無紀。由是三天降策。有南霍之升儲。八丈鐫銘。有西王之服道。魏國鍾繇之字。惟勒歲年。晉家張載之文。遂成明制。其詞曰。
上帝有命。皇天無親。樹之元后。以牧蒸人。光宅六合。懷柔百神。德成郊祀。禮備宗禋。其一軒稱配永。崑墟帝出。堯號則天。汾陽詔蹕。觀人設教。協時同律。有感必通。無文咸秩。其二皇家啟聖。受命於天。上鍊五色。旁疏百川。開階運斗。宅海乘乾。王母益地。周公卜年。其三天子建德。重規疊矩。聖敬日躋。宗文祖武。範圍三極。和平萬宇。率由舊章。粵若稽古。其四璇宮夜敞。銀牓朝開。德象陰月。聲符震雷。山河翼戴。星緯鹽梅。能事畢矣。乾元大哉。其五治定制禮。功成作樂。日月旂常。夏殷正朔。德澤天外。文明地角。氣白星黃。風搖露濁。其六
兩京畿甸。五載巡遊。馳驅太一。部列蚩尤。將見大隗。爰尋許由。迴鑾躑躅。寓目周流。其七鬱鬱靈鎮。巖巖積石。直上五千。去天三百。帝休非遠。真經可覿。石室徘徊。瓊膏滴瀝。其八山維地德。神即陰靈。瑤姬逐雨。玉女隨星。陰陽不測。黍稷非馨。倏忽年代。荒蕪廟庭。其九旁求祀典。載垂天渙。始詔林衡。俄成壯觀。紫梲星錯。丹梁霞煥。似對青溪。如遊白岸。其十文貍赤豹。電策雷車。隱隱中道。訇訇太虛。遂停龍駕。永託神居。天迴地止。霧歇雲除。其十一眾靈睒睗。群仙容與。衡岳夫人。漢濱遊女。洛川解佩。天河弄杼。顧慕招攜。繽紛儔侶。同氣同聲。爰笑爰語。其十二于以采蘋。南澗之濱。于以采藻。于彼行潦。日吉兮辰良。浴蘭湯兮沐芳。揚枹兮拊鼓。奠桂酒兮椒漿。神其醉止。降福穰穰。其十三
集／總集／全唐文／全唐文／卷三百九十五／李紓／故中書舍人吳郡朱府君神道碑(P.4019-2)
故中書舍人吳郡朱府君神道碑
極以象為文。三辰章焉。地以植為文。百卉昌焉。辟以誥為文。萬宇揚焉。故三才之文。人文為至。三代之文。周文為備。秦漢承式。簡而未宏。魏晉繼軌。則而方麗。在河朔也。其流靡清。至江介也。其細已甚。以逮於亡隋焉。國朝鏟邇代之弊。振中古之業。掌文命官。發華歸本。出入二百載。上下十數公。燦燦然與漢魏同風矣。而曠士之制博而通。豪士之制英而辯。道流之制精而密。君子之制直而溫。吳郡朱君。其君子歟。諱巨川。字德源。嘉興人也。此邦之人。不學則農。苟違二業。必自他邑。故王父舉茂才。先子舉孝廉。皆在上第。君以文承祖。以經傳代。行中規。身中度。陽休於氣。和積於中。而藻之以文章也。年二十明經擢第。嘗著四皓碑。磅礴君臣之際。表章出處之跡。正或蒙難。顯黜於晦。柔能麗明。語賢於默。道宏藏衎。義與定傾。識者已知其有易諒佐檢之風矣。其後北戎病燕。華夷爭土。率先心計。絿競力刑。潛不隱鱗。飛不藏羽。而君深居里巷。鮮越戶庭。靡躬靡親。
不以潔羞膳。不蠶不績。不以獻溫凊。行之有餘。重志於學。考經義之箋訓。撰策書之贊敘。每立新評。必度常均。將欲含堅超長。鍼肓起疾矣。又著睢陽守城論一篇。以為義者忠之徒。廉者節之本。苟忘義以自重。是臨節而可移。固以探二公之心。垂萬古之訓。使違難者銷聲以結舌。苟生者寄愧而終身。斯深於春秋。而不義者遠矣。御史大夫李季卿實舉賢能。授左衛率府兵曹參軍。戶部尚書劉晏精求文吏。改睦州錄事參軍。濠州獨孤及懸託文契。舉授鍾離縣令兼大理評事。沔鄂聯帥獨孤問俗忻慕士程。表為從事。授監察殿中等御史。數公皆人之望也。士趨於門。猶恐不及。君辟其府。未嘗有容。至於幹固守成。平端吏職。所至蒙其福利。所奉由其重輕。人皆誦之。君以為恥。本州牧御史大夫李涵推善里仁。拜章特徵。薦左補闕內供奉。行以直聞。文以正舉。皆君之素也。況官以諫為名乎。傅納從容。休問昭晰。由是擢起居舍人知制誥。換司勳員外郎。掌誥如初。拜中書舍人。錫以章綬。凡載書之傳信者。贊書之加命者。詔策之封崇者。愍策之褒厚者。其詞必溫。其道必直。洪而不放。纖而不繁。實根作者之心。無愧前人之色。前後
時宰。僉稱任職。其小成也。猶嘗秉考秀之刀尺。掌條流之衡度。而焦明顛於層旻。飛黃頓於局路。此人情所以為慟。天問之所宜賦也。以建中四年三月九日。遘疾終於上都勝業里私第。春秋五十有九。以其年七月七日。歸窆於本縣西上蔡原舊塋。禮也。詔以侍御從之贈華州刺史。俾所在州縣。續食以過喪。詔恩之崇。終始加等。朱氏之先。出自顓頊。吳回後也。建國曰邾。有儀父勤王之義。去邑為朱。有平原佐漢之績。博以忠輔顯。雲以義烈聞。從吳為世家。在晉為冠族。以至於曾祖伯道。皇朝襄州司馬。祖貞筠。皇朝筠州豐利縣令。父循。贈洗馬。君即洗馬府君之元子。嗚呼。嘉禾之偏。宰樹焉依。崇邱即高。大寢重潤。元精之發。迴復其中。故君生受英華之氣。歿歸隱厚之邃。宜其騰振洪徽。延垂慶嗣也。子宿。纂祖之武。得君之文。甫逮弱齡。擢登秀士。與其弟端靖定等。遐護歸輤。進拜先友。哀託斯銘。往旌不朽。銘曰。
猗朱君。秉國文。星回漢。鼎歊汾。丹素絢。雅鄭分。音扣玉。氣飄雲。才日新。行日聞。騁夷道。夭中身。霈洪私。贈朱輪。勾吳邑。靈海濱。降精英。積氤氳。地貞吉。宅還真。門修夜。非我春。
聳孤石。垂後人。
集／總集／全唐文／全唐文／卷四百五十九／杜確／岑嘉州集序(P.4692-1)
岑嘉州集序
自古文體變易多矣。梁簡文帝及庾肩吾之屬。始為輕浮綺靡之詞。名曰宮體。自後沿襲。務於妖豔。謂之摛錦布繡焉。其有敦尚風格。頗存規正者。不復為當時所重。諷諫比興。由是廢缺。物極則變。理之常也。聖唐受命。斲雕為樸。開元之際。王綱復舉。淺薄之風。茲焉漸革。其時作者。凡十數輩。頗能以雅參麗。以古雜今。彬彬然燦燦然。近建安之遺範矣。南陽岑公。聲稱老著。公諱參。代為本州冠族。曾太公文本。大父長倩。伯父羲。皆以學術德望。官至台輔。早歲孤貧。能自砥礪。徧覽史籍。尤工綴文。屬辭尚清。用意尚切。其有所得。多入佳境。迴拔孤秀。出於常情。每一篇絕筆。則人人傳寫。雖閭里士庶。戎夷蠻貊。莫不諷誦吟習焉。時議擬公於吳均何遜。亦可謂精當矣。天寶三載進士高第。解褐右內率府兵曹參軍。轉右威衛錄事參軍。又遷大理評事兼監察御史。充安西節度判官。入為右補闕。頻上封章。指述權佞。改為起居郎。尋出虢州長史。又改太子中允兼殿中侍御史。充關西節度判官。聖上潛龍藩邸。總戎陝服。參佐僚史。皆一時之選。由是委公以書奏之任。入為祠部考
功二員外郎。轉虞部庫部二正郎。又出為嘉州刺史。副元帥相國杜公鴻漸表公職方郎中兼侍御史。列於幕府。無幾使罷。寓居於蜀。時四川節度因亂受職。本非朝旨。其部統之內。文武衣冠。附會阿諛。以求自結。皆曰中原多故。劍外小康。可以庇躬。無假向闕。公乃著招蜀客歸一篇。申明逆順之理。折挫邪佞之計。有識者感歎。奸謀者慚沮。播德澤於梁益。暢皇風於卭𤏡。旋軫有日。犯軷俟時。吉往凶歸。嗚呼不祿。歲月逾邁。殆三十年。嗣子佐公。復纂前緒。亦以文采。登名翰場。有公遺文。貯之筐篋。以確接通家餘烈。忝同聲後輩。受命編次。因令繕錄。區分類聚。勒成八卷。倘後之詞人。有所觀覽。亦由聆廣樂者識清商之韻。游名山者仰翠微之色。足以瑩徹心府。發揮高致焉。京兆杜確序。
集／總集／全唐文／全唐文／卷四百六十／陸贄　一／東郊朝日賦　以國家行仲春之令為韻(P.4695-1)
東郊朝日賦以國家行仲春之令為韻
日為炎精。君實陽德。明至乃照臨下土。德盛則光被四國。天垂象。聖作則。候春分之節。時則罔愆。順周官之儀。事乃不忒。於是載青旗。儼翠華。蓋留殘月。旗拂朝霞。咸濟濟以皇皇。備禮容於邦家。天子躬整服以待曙。心既誠而望賒。倏而罷嚴。更闢禁城。五輅齊駕。八鸞啟行。風出郊而草偃。澤先路而塵清。卷餘靄於林薄。動神光於旆旌。初破鏡而半掩。忽成輪而上征。杲耀榮光。分輝於千品萬類。煙熅瑞色。均燭於四夷八紘。一人端冕以仰拜。百辟奉璋而竭誠。故曰天為父。日為兄。和氣旁通。帝德與日德俱遠。清光相
對。帝心與日心齊明。時也春事既用。夾鐘律中。登觀臺而瑞集。覩芳甸而農眾。東為陽位。故出拜於國東。仲居時中。乃展禮於春仲。既而盛禮畢陳。鍚鑾回輪。家有罄室。巷無居人。備禮服之燦燦。殷游車之轔轔。人望如草。我澤如春。惟天德與聖壽。配朝日而長新。伊茲禮之可持。歷前代而修之。漢拜庭中。成煩褻之細事。魏朝歲首。失禮經於舊時。國家欽若天命。率由時令。矯前王之失德。修古典而施敬。俾伯夷之掌禮。侔軒后以作聖。恭承命於春卿。遂觀光而興詠。
集／總集／全唐文／全唐文／卷五百四十／令狐楚　二／為桂府王中丞謝加朝議大夫表(P.5482-2)
為桂府王中丞謝加朝議大夫表
臣某言。伏奉某月日恩旨。南郊禮畢。進加臣朝議大夫。拜受嚴命。感惕交集。臣某中謝。臣泗濱諸生。塞上從事。被蒙恩澤。齒列才俊。戴高履厚。實有恧焉。乃建子月。伏惟皇帝陛下殷薦祖宗。嚴禋天地。而限從外役。不侍中禁。有望雲就日之戀。無給薪除地之勞。今者爵賞遠加。寵榮俯及。拾級以上。早忝諸侯之秩。歷階而升。又廁大夫之品。峨峨象笏。燦燦銀章。自揆何人。敢安非據。伏以神休既擁。王澤巳流。難申牢讓之心。空秉益恭之禮。無任慶幸屏營之至。
集／總集／全唐文／全唐文／卷六百五十六／白居易　一／黑龍飲渭賦　以出為漢祥下飲渭水為韻(P.6679-1)
黑龍飲渭賦以出為漢祥下飲渭水為韻
龍為四靈之長。渭居八水之一。飲亹亹之清流。落彬彬之元質。忽兮下降。賁然躍出。首蜿蜒以涌煙。鱗錯落而點漆。動而無悔。爰作瑞於秦川。應必有徵。乃效靈於漢日。觀其攸止。察其所為。行藏不忒。動靜有儀。睛眸炫耀。文彩陸離。躍於泉於焉表異。守其黑所以標奇。或隱或見。時行時止。順冬夏而無乖。應昏明而有以。於是稽大易。按前史。叶聖人之昌運。飛而在天。表王者之休徵。下而飲水。爾乃降長川。俯高岸。氣默默以黯黯。光燦燦而爛爛。聞之者心駭而屏息。覩之者目𦚡而改觀。一呼一吸。而聲起風雷。或躍或騰。而勢超雲漢。覩夫莫智匪常。莫黑至祥。契昌期於南面。合正色於北方。拖尾迴翔。擘波騰驤。飲清瀾之浩浩。動素
浪之湯湯。頓頷而碎珠迸落。奮髯而細雨飛揚。警水府兮鱣鮪奔走。駭泉室兮蛟鼉伏藏。元雲從而淺深一色。白日照而左右交光。且彼候時出處。憑虛上下。度弱水而斯馭。去鼎湖而是駕。聞茂先之劍飛。是長房之杖化。豈若此炎精冥契。水德潛稟。元甲黯以凝黛。文章斐兮摛錦。逼而察也。類天馬出水而遊。遠而望之。疑晴虹截澗而飲。已而負蒼天。去清渭。排冥冥之寥廓。反浩浩之元氣。則知水物之靈。鱗蟲之貴。盛矣哉。抑斯龍之所謂。
集／總集／全唐文／全唐文／卷六百九十二／白行簡／沽美玉賦　以懷寶迷時豈曰君子為韻(P.7097-2)
沽美玉賦以懷寶迷時豈曰君子為韻
美矣哉。有玉於茲。不磷不緇。韜而藏則傷乎秘寶。懷而匿又慮乎失時。是以露瑤華之炯爾。就朝市而沽之。且以辨玉璞之名。且以見至珍之道。耀盈尺之燦燦。彰合拱之皓皓。使思之者覩於貞清。仰之者知乎堅好。首六瑞以為瑞。排眾寶而稱寶。然後厥聲載路。厥價載聞。蘊十德以光代。
先駟馬以薦君。亦何必隱映其華。韜藏其美。行於魯謂迷邦之士。入於宋比越鄉之子。豈獨用為薦神。亦自以為厲己。且時見玉而既重。玉待時而以諧。獻楚之忠誠必賞。求秦之價直非乖。自可覆之於匵。鬻之於懷。間彼琅玕。照追師之笥。離於衣褐。裨天子之階。寧令善價不再。良辰無幾。且遠於簪裾。永疏於筐篚。夫然。則玉工貽誚。君子不韙。韞藏之則爾能。求沽之則吾豈。如垂棘之璧。不琢之珪。亦當出彼巖石。鬻此規攜。是以百爾之行。一與之齊。未有玉逢價而更惜。士於時而自迷。然則事有可而必行。辭有為而焉說。道既危而思隱。善求顧而無伐。故沽玉者遵於賜言。待價者存乎子曰。沽哉於斯。文而蓋闕。
集／總集／全唐文／全唐文／卷六百九十七／李德裕　二／二芳叢賦　并序(P.7153-2)
欽定全唐文卷六百九十七
李德裕二
二芳叢賦并序
余所居精舍前。有山石榴黃躑躅。春晚敷榮。相錯如錦。因為小賦。以狀其繁麗焉。
鷤鴂鳴矣。眾芳已衰。美嘉木之並植。惜繁榮之後時。觀其擢纖柯以相糾。糅鮮葩而如織。金散褭蹄之輝。玉耀雞冠之色。一則含情脉脉。如有思而不得。類西施之容冶。服紅羅之盛飾。復似朱草發其英蕤。長離奮其羽翼。一則凝思悵悵。若將翱而未翔。疑嬴女之性情。媠鬱金之薄粧。又似黃星爛於霄漢。瑞鵠來於建章。彼紅榮之𣈫𣈫。麗幽叢而有光。其舒焰也。朝霞之映白日。其含彩也。丹砂之生雪床。彼緗蘂之燦燦。隱眾葉而閑芳。其繁姿也。時菊之被秋霜。其秀色也。鳴鸝之集荑楊。由是楚澤放臣。小山遊客。厭杜蘅之靃靡。忘桂花之潔白。玩此樹而淹留。倚幽巖而將夕。嗟衰老之已遽。念流芳之可惜。況鱗悲失浪。羽畏虛彈。有楊朱之危涕。無越石之暫懽。豈獨琴感猗蘭之曉。詩嗟蕙草之殘。思欲揖金膏而駐魄。扳珠樹而輟餐。顧人間之華
艷。何足幽賞而盤桓。
集／總集／全唐文／全唐文／卷七百二十三／紇干俞／海日照三神山賦　以耀輝相燭珠庭燦然為韻(P.7439-1)
海日照三神山賦以耀輝相燭珠庭燦然為韻
海日飛光。神山之陽。流一氣於天表。自三峰而景彰。龍車迴馳。麗於高而特異。金闕互映。混其彩以交相。原夫出巨浸以貞明。次崇岡而久照。當峻極之離立。滅塵氛而引曜。遂使授人之歷。分乎命以正其方。涉海之倫。駭乎目以觀其徼。遲隱見於危壁。藹晶熒於遠嶠。披道接靈之府。含華蘊粹之仙。秉至陽而不極。體元氣於自然。駭景克存。訝魯陽揮戈於在側。騰精獨往。疑羲和弭節於其巔。於以繫時。於焉絕俗。幽莫可辨。明之所燭。異景暫凝乎地首。奇峰載列於鼎足。影搖林樹。漸昇桑野之躔。色動鯨波。尚想甘泉之浴。且霞標建其南服。日觀揭其東隅。雖照臨之等類。亦重深之道殊。豈若丹極赫以戒晨。仙宮朗而增煥。方運行而不息。乃曈曨而未旰。森瓊樹之離離。曳羽衣之燦燦。此日而御。惟山有輝。諒難徵於紀牒。思載瞻乎海沂。彼或棲真。方丈必期乎悠久。如將處代。崦嵫且懼於浸微。是以養
志忘形。馳暉以寧。福地無阻。元門寢扃。誓將越渤澥。陵杳冥。仰無私之照。窮不死之庭。願參光而有待。庶群仙兮是聽。
集／總集／全唐文／全唐文／卷八百五十三／盧燦(P.8955-1)
盧燦
燦。晉天福中官洪洞縣主簿。
子／醫家／御定佩文齋廣群芳譜／花譜　卷二十二至卷五十三／卷二十二　梅花一／集藻／七言古詩(P.37-1)..[文淵閣四庫全書本]
［七言古詩］
〔増〕陳江總〈梅花落〉臘月正月早驚春衆花未𤼵梅花新可憐芬芳臨玉臺朝攀晩折還復開長安少年多輕薄兩兩常唱梅花落滿酌金巵催玉柱落梅樹下宜歌舞金谷萬株連綺甍梅花宻處藏嬌鶯桃李佳人欲相照摘葉牽花來並笑楊桞條青樓上輕梅花色白雪中明橫笛短簫悽復咽誰知栢梁聲不絶　宋蘇軾〈松風亭下梅花盛開〉春風嶺上淮南村昔年梅花曽
㫁魂豈知流落復相見蠻風蜑雨愁黃昬長條半落荔支浦臥樹獨秀桄榔園豈惟幽光留夜色直恐冷艶排冬温松風亭下荊棘裏兩株玉蕊明朝暾海南仙雲嬌墮砌月下縞衣來叩門酒醒夢覺起繞樹妙意有在終無言先生獨飲勿歎息幸有落月窺清樽　［再用前韻］羅浮山下梅花村玉雪為骨冰為魂紛紛初疑月掛樹耿耿獨與參橫昬先生索居江海上悄如病鶴棲荒園天香國艶𡧓相顧知我酒熟詩清温蓬萊宫中花鳥使
綠衣倒掛扶桑暾抱叢窺我方醉臥故遣啄木先敲門麻姑過君急灑掃鳥能歌舞花能言酒醒人散山寂寂惟有落蕊粘空樽　〈和秦太虚梅花〉西湖處士骨應槁只有此詩君壓倒東坡先生心已灰為愛君詩被花惱多情立馬待黃昏殘雪消遲月出早江頭千樹春欲闇竹外一枝斜更好孤山山下醉眠處㸃綴裙腰紛不掃萬里春隨逐客來十年花送佳人老去年花開我已病今年對花還草草不如風雨卷春歸收拾餘香還畀昊
〈再和潛師〉花工未議蘇羣槁先向寒梅一傾倒江南無雪春瘴生為散冰花除𤍠惱風清月落無人見洗妆自趁霜鐘早惟有飛來䨇白鷺玉羽瓊枝鬭清好吳山道人心似水眼淨塵空無可掃故将妙語寄多情橫機欲試東坡老東坡習氣除未盡時復長篇書小草且撼長條餐落英忍饑未忍窮呼昊　沈與求〈溪上見梅〉晴溪漲渌如隂苔晴日挿影相瀠洄畫船疊鼔順流下波光浩蕩征㠶開灘縈岸繚柁牙轉水石互激如奔雷湏
臾已復過絶壁歸路漸近嚴陵臺山重溪複境彌迥暗香忽自空中來日斜正見叢棘外炯炯疎片飄寒梅槎牙一種獨愁絶含情不語明巖隈凌波疑是水仙出縞衣素質行徘徊下窺深淺一笑粲半使凡卉俱塵埃山谷之儒已臞甚龜膓鶴骨世所咍相逄頓覺百憂釋不嫁春風誰與媒舟行易逺空回首角聲吹夢心悠哉　唐庚〈劒州道中見桃李盛開而梅花猶有存者〉桃花能紅李能白春深無處無春色不應尚有數株梅可是東
君苦留客向來開處當嚴冬李花未白桃未紅即今已是大人行勿與年少爭春風　朱子〈用東坡韻〉北風日日霾江村歸夢政爾勞營魂忽聞梅蕊臘前破楚客不愛蘭佩昬尋幽舊識此堂古曵杖偶集仙家園嵐隂春物未全到邂逅只有南枝温冷光自照眼色界雪艶未怯扶桑暾遥知雲臺溪上路玉樹千里藏山門自憐塵覊不得去坐想佳處知難言但對君詩慰岑寂已似共倒花前樽　羅浮山下黃茅村蘇仙仙去餘詩魂梅花
自入三疊曲至今不受蠻烟昬佳名一旦異凡木絶艶千古髙名園却憐冰質不自暖雖有歩障難為温羞同桃李媚春色敢與葵藿爭朝暾歸來只有修竹伴寂歴自掩疎籬門亦知真意還有在未覺浩氣終難言一杯勸汝吾不淺要汝共保山林樽　江梅欲破江南村無人觧與招芳魂朔雲為㫁蜂蝶信凍雨一洗烟塵昬天憐絶艶世無匹故遣寂寞依山園自吹羌笛娱夜永未要鄒律回春温連娟窺水墮殘月的皪泣露晞晨暾海
上清游記上界衰病此日空柴門相逄不敢話疇昔能賦豈必皆成言雕鐫肝腎竟何益况復制酒哦空樽　〈次張彦輔賞梅韻〉朔風萬里開雲屏清霜夜墜朝景晴南枝浩蕩正春色凍蕊的皪含空明花邉偶對青銅鏡槁項不堪冰雪映擁爐獨坐只悲吟振策出遊舒逺興暗香何處時一飄行行復值最長條傾頭欲折𣺌誰贈滿意相思那得邀極知異縣淹行李心賞未甘輕付畀石雄賦罷不相聞秀墅書來因舉似兩翁句法爭新竒
畫出疎影沉寒漪幽探自出塵境外勝概未許兒曹知祗今嚼蕊攀條處他日重來記前度風臺月觀悄無言玉笛冰灘索同賦嗟予衰懶倦将迎過眼紛紛無復情尚喜疎英窺水白更憐落片㸃苔青興來亂挿飛蓬首擬向君家醉君酒酒酣耳𤍠莫狂歌布皷雷門湏縮手　　楊萬里〈瓶中梅花長句〉幽人蚤作月滿堦月隨幽人登船齋推門欲開猶未開猛香排門撲我懐徑從鼻孔上濯頂拂拂吹盡髪底埃恍然墮我衆香國欲問何祥
無處覓𡨋搜一室一物無瓶裏一枝梅的皪平生為梅到斷腸何曽知渠有許香夜來偶忘掛南𥦗貯此幽馥萬斛強却憶去年西湖上錦屏下瞰千青嶂谷深梅盛一萬株千頃雪波浮欲漲是時雨後初開前日光烘花香作煙政如新火炷博山蒸出沉水和龍涎醉登絶頂撼疎影掇葉餐花照氷井蜀人老張同舍郎喚作謫仙儂笑領如今茅屋臥山村更無載酒來叩門一尊孤斟懶論文猶有梅花是故人　〈梅花下遇小雨〉偶來花下
聊散策落英滿地珠為席繞花百匝不忍歸生怕幽芳怨孤寂仰頭欲折一枝斜自挿白髩明烏紗傍人勸我不用許道我滿頭都是花初來也覺香破鼻頃之無香亦無味虚疑黃昬花欲睡不知被花薫得醉忽然細雨濕我頭雨落未落花先愁三㸃兩㸃亦不惡未要打空花片休　〈郡泊燕堂庭中梅花〉林中梅花如隠士只多野氣無塵氣庭中梅花如貴人也無野氣也無塵不疎不宻隨宜了旋落旋開無不好珠簾遣風細為吹畫簷
䕶霜寒更微詩翁繞堦未得句先送詩材與翁語有酒如澠誰伴翁玉雪對飲惟渠儂翁欲還家即明𤼵更為梅兄留一月　〈雨後曉起問訊梅花〉前日看梅風吹倒昨日看梅雨霑㡌近梅一日或再來逺梅隔年纔一到夜來為梅愁雨聲挑燈起坐至天明不知消息平安否早來問訊還疾走橫枝雨後轉清妍玉容洗妆晨更鮮絶似孤山半𡶶雪不羡玉井十丈蓮十事八九不如意人生巧墮天公計簿書海底白人頭孤負江南風月秋
憶昔少年命同社月裏傳觴梅影下一片花飛落酒中十分便罰琉璃鐘如今老病不飲酒梅花也合憐衰翁　〈雪夜尋梅〉去年看梅南溪北月作主人梅作客今年看梅荊溪西玉為風骨雪為衣臘前欲雪竟未雪梅花不慣人間熱橫枝憔悴涴晴埃端令羞面不𡧓開縞裙夜訴玉皇殿乞得天花來作伴三更滕六駕海神先遣東風吹玉塵梅仙曉沐銀浦水冰膚别放瑤林春詩人莫作雪前看雪後精神添一半　金李俊民〈籌堂尋梅〉
蕭疎籬落誰家圃尋芳信逐遊蜂去眼前荊棘少人行馬蹄直到香來處怕愁貪睡獨開遲瘦損春寒鶴膝枝可是東君苦留客斜風細雨不堪詩　元朱徳潤〈登道山亭觀梅用東坡韻〉道山亭下梅花村坡仙作詩為招魂明姿照人隔寒水瘦影帶月欺黃昬先生頗厭郡齋冷持書晚約窺山園松風吹香清人骨地爐烟消酒初温孤標已出羣卉上故遣雪意迷晴暾和羮結子時較晩先傳春色來𢖍門天寒谷幽翠䄂薄豈知青鳥能傳
言明晨看花重有約呼童掃石羅清樽　劉詵〈竹外梅梢〉誰家修篁千萬竿短墻流水朱䦨干孤芳託根得春早一枝斜出行路看遥擬青林炯初霽一㸃兩㸃雪未殘小𥦗月落霜角動誰與伴此空山寒　王冕〈題月下梅花〉平生愛梅頗成癖踏雪行穿一䨇屐六花散漫飛滿空千里萬里同一色衝寒不畏朔風吹乘興來此江之湄繁花滿樹梅欲放彷彿羅浮曽見時南枝橫斜北枝好北枝看過南枝老中有一枝致竒絶萬蕊千葩弄
天巧老夫見此喜欲顛載酒大酌梅花仙仙人怪我來何晩一别已是三千年醉來仰面臥深雪夢扶飛瓊上天闕酒醒起視夜何其饑烏啼殘半江月　〈題墨梅圖〉朔風吹寒冰作壘梅花枝上春如海清香散作天下春草木無名藉光彩長林大谷月色新枝南枝北清無塵廣平心事誰與論徒以鐡石磨乾坤嵗晩燕山雲渺渺居庸古北無人到白草黃沙羊馬羣瓊樓玉殿烟花繞凡桃俗李爭芬芳只有老梅心自常貞姿燦燦眩冰玉
正色凜凜欺風霜轉身西泠隔烟霧欲問逋仙杳無所夜深湖上酒船歸長嘯一聲䨇鶴舞　〈梅花二首〉江南十月天雨霜人間草木不敢芳獨有谿頭老梅樹面皮如鐡生光芒朔風吹寒珠蕾裂千花萬花開白雪髣髴蓬莱羣玉妃夜深下踏瑤臺月銀鐺泠泠動清韻海煙不隔羅浮信相逄共説嵗寒盟笑我飄流霜滿鬢君家秋露白滿缸放懐飲我千百觴興酣脫㡌恣盤薄拍手大呌梅花王五更𥦗前博山冷么鳳飛鳴酒初醒起來
笑抱石丈人門外白雲三萬頃　昔年曽踏西湖路巢居閣上春無數雪晴月白最精神瑪瑙坡前第三樹虬枝屈鐡交碧苔疎花𥈇迸珍珠胎初擬羣仙下寥廓瓊璫玉佩行瑤臺又疑幽人在空谷滿面清霜鬢華緑迎風冷笑桃杏花紅紫紛紛太麤俗今年來看秦淮水路隔西湖一千里草堂上是白雲窩夜半松風喚予起青山隔世無游塵雲根粉壁光如銀長嘯一聲月入户孤山處士來相親江南梅花自有主休問當年何水部山
僧對我黙無語栢子無風墮青雨　明沈周〈竹堂寺探梅〉竹堂梅花一千樹晴雪塞門無入處秋官黃門兩詩客珂馬西來為花駐老翁攜酒亦偶同花不留人人自住滿身毛骨沁冰影嚼蕊含香各搜句酒酣塗紙作橫斜筆下珠花濕春露只愁此紙捲春去明日重來花在地
〔原〕王世貞〈梅花〉瑤臺仙姝畏桃妬化作君庭䨇玉樹大庾萬條看更俗隴頭一闋吹不墮張果齯齒如編銀要與此樹爭丰神飛觴三雅媚殘月握筆片語開新
春有子移根奉温室皎皎冰姿射霜日莫言子作書生酸要與君王調𪔂實　于若𤄞〈題畫梅花〉錢君手出畫梅卷零風㸃雪寒芳歛老榦橫生色如鐡空山月抹孤根逺古今誰得傳梅神開卷瓊英寒逼人漫誇范致能為譜長老華光差得真一幅一枝不為少逐毫亂落奪天巧影滅香消破碧虚含飈出霧何縹緲逋翁湖山詩思清揚州東閣最含情瘦花數㸃應難謝不受江南笛裏聲
子／醫家／御定佩文齋廣群芳譜／花譜　卷二十二至卷五十三／卷四十九　菊花二／集藻／五言古詩(P.27-2)..[文淵閣四庫全書本]
〔五言古詩〕
〔原〕晉袁山松〈詠菊〉靈菊植幽崖擢穎陵寒飇春露不染色秋霜不改條　陶潛〈飲酒〉結廬在人境而無車馬喧問君何能爾心逺地自偏採菊東籬下悠然
見南山山氣日夕佳飛鳥相與還此中有真意欲辨已忘言　秋菊有佳色裛露掇其英汎此忘憂物逺我遺世情一觴雖獨進杯盡壺自傾日入羣動息歸鳥趨林鳴嘯傲東軒下聊復得此生　〈和郭主簿〉和澤周三春清凉素秋節露凝無遊氛天高風景澈陵岑聳逸峰遥瞻皆竒絶芳菊開林耀青松冠巖列懷此貞秀姿卓為霜下傑銜觴念幽人千載撫爾訣檢素不復展厭厭竟良月
〔增〕梁王筠〈摘園菊贈謝僕射舉〉靈茅挺三脊神
芝曜九明菊花偏可憙碧葉媚金英重九惟嘉節抱一應元貞泛酌宜長久聊薦野人誠　唐韋應物〈效陶彭澤〉霜露悴百草時菊獨妍華物性有如此寒暑其奈何掇英泛濁醪日入㑹田家盡醉茅簷下一生豈在多　韓愈〈晩菊〉少年飲酒時踊躍見菊花今來不復飲每見恒咨嗟佇立摘滿手行行把歸家此時無與語棄置奈悲何　白居易〈東園翫菊〉少年昨已去芳歲今又䦨如何寂寞意復此荒凉園園中獨立久日淡風露寒秋蔬
盡蕪没好樹亦凋殘唯有數叢菊新開籬落間攜觴聊就酌為爾一留連憶我少小日易為興所牽見酒無時節未飲心欣然近從年長來漸覺取樂難常恐更衰老強飲亦無歡顧謂爾菊花後時何獨鮮誠知不為我借爾暫開顔　〈和錢員外早冬翫禁中新菊〉禁署寒氣遲孟冬菊初坼新黄間繁綠爛若金照碧仙郎卜隱日心似陶彭澤秋憐潭上看日慣籬邊摘今來此地賞野意潛自適金馬門内花玉山峰下客寒芳引清句吟翫煙
景夕賜酒色偏宜握蘭香不敵淒淒百卉死歲晩冰霜積唯有此花開殷勤助君惜　席夔〈霜菊〉時令忽已變行看被霜菊可憐後時秀當此凛風肅淅𤁋翠枝翻淒清金蘂馥凝姿節堪重澄艶景非淑寧袪青女威願盈君子掬持來汎樽酒永以照幽獨　宋蘇舜欽〈和聖俞庭菊〉不謂花草稀實愛菊色好先時自封殖坐待秋氣老類裝翠羽枝已喜金靨小嚴霜發層英益見化匠巧揺疑光艶落折恐叢薄少一日三四吟一吟三四遶賞
專情自迷美極語難肖得君所賦詩爛熳惬懐抱朗詠償此心清尊為之倒　梅堯臣〈舟上採菊〉泯泯平慢流行當季秋月演漾過汀洲汀洲芳杜歇白露夜正霏黄菊寒更發采以泛酒巵不獨映華髪　〈和劉原甫省中新菊〉華省切星斗沉沉嚴燕房秋風茂陵孫種菊爛生光天晴蝴蝶飛上下舞䨇黄劉郎才筆豪移榻吟在傍日晩吏已散殘景上粉墻有酒無飲伴掇英襟裾香還思陶淵明棄官歸柴桑東籬獨此物盈把恨無觴賴有
白衣來好事遺壺漿適意各一時豈乏同舍郎　〈謹和相國屋上菊叢〉屋上有叢菊結根深瓦縫既無地勢美又乏土力擁乃因塗明生不因人所種亦能應節開焉取入公用公來步廣庭聞鴈目始縱忽見粲然英降植合常從賔僚席其傍詠翫意已重物莫厭僻逺會遇良可頌　〈依韻和通判把菊有寄〉湖邊草樹多蠧葉已少色唯菊不畏霜淡艶如有徳自與蘭並生非因人所植愛貴曾未厭秋日短苦逼朋好各相望採持空嘆息臨
杯不能飲對案不能食借問君何憂節物感人極　歐陽修〈西齋手植菊花過節始開偶書奉呈聖俞〉秋風吹浮雲寒雨灑清曉鮮鮮墻下菊顔色一何好好色豈能常得時仍不早文章損精神何用覻天巧四時悲代謝萬物惜凋槁豈知寒鑑中兩髩甚秋草東城彼詩翁學問同少小風塵世事多日月良會少我有一樽酒念君思共倒上浮黄金蘂送以清歌裊為君發朱顔可以𨚫君老
〔原〕蘇洵〈菊〉騷人足竒思香草比君子况此霜下
傑清芬絶蘭茝氣禀金行秀徳備黄中美古來鶴髪翁餐英飲其水但恐蓬藋傷課童加料理
〔增〕司馬光〈秋原菊〉高原向揺落叢菊始滋榮草際浮金碧照人䨇目明何湏夭生理玉斚泛餘英　王安石〈黄菊有至性〉團團城上日秋至少光輝積隂欲滔天况乃草木微黄菊有至性孤芳犯寒威采采霜露間亦足慰朝饑
〔原〕蘇軾〈詠甘菊〉越山春始寒霜菊晩愈好朝來出細粟稍覺芳歲老孤根䕃長松獨秀無衆草晨光雖照耀秋雨半
摧倒先生臥不出黄葉紛可掃無人送酒壺空腹嚼珠寳香風入牙頬楚些發天藻新荑蔚已滿宿根寒不槁揚揚弄芳蝶生死何足道頗訝昌黎公恨爾生不早
〔增〕蘇軾〈贈朱遜之詩并引〉元祐六年九月與朱遜之㑹議於穎或言洛人善接花歳出新枝而菊品尤多遜之曰菊當以黄為正餘可鄙也昔叔向聞鬷蔑一言知其為人予於遜之亦云黄花候秋節逺自夏小正坤裳有正色鞠衣亦令名一從人偽勝遂與天力爭易姓寓非
族改顔隨所令新竒既易售粹駮宜相傾疾惡逢伯厚識真似淵明君言我所印世論豈敢評願君為霜風一掃紫與赬　〈和子由記園中草木〉野菊生秋澗芳心空自知無人驚歲晩惟有暗蛩悲花開澗水上花落澗水湄菊衰蛩亦蟄與汝歲相期楚客方多感秋風詠江蘺落英不滿掬何以慰朝饑　陳與義〈菊〉黄花不負秋與秋作光輝夜霜為作祟朝日為解圍今晨豈重九節意入幽菲孤芳擅天地衆卉亦已微殷勤黄金靨照耀白
板扉沽酒欲壽花孔方與我違靜坐絶省事未覺此計非夕英豈不腴騷人自難肥　〈書懷示友〉蕭蕭十月菊耿耿照白草開窓逢一笑未覺徐娘老風霜要飽更獨立晩更好韓公真躁人顧用憂懷抱　范成大〈寄題向撫州采菊亭〉一葉起秋色衆綠凋歲華耿耿霜露側餘此黄金葩西風滿天地孤芳照塵沙殷勤開小築花氣日夕嘉落英楚纍手東籬陶令家兩窮偶寓意豈必真愛花不如亭中人一笑了天涯采采勿虚度門前欲高
牙　陸游〈陶淵明云三徑就荒松菊猶存蓋以菊配松也余讀而感之因賦此詩〉菊花如端人獨立凌氷霜名紀先秦書功標列仙方紛紛零落中見此數枝黄高情守幽貞大節凛介剛乃知淵明意不為汎酒觴折嗅三歎息歲晩彌芬芳　〈小飯賞菊〉菊得霜乃榮性與凡草殊我病得霜健每𨚫稚子扶豈與菊同性故能老不枯今朝喚父老采菊陳酒壺舉袖舞翩躚擊缶歌嗚嗚秋晩遇佳日一醉詎可無　〈晩菊〉蒲柳如懦夫望秋已凋
黄菊花如志士過時有餘香眷言東籬下數株弄秋光粲粲滋夕露英英傲晨霜高人寄幽情采以泛酒觴投分真耐久歲晩歸枕囊　陳篔窓〈詠菊花〉手種黄金花摩挲待其成朝來風雨過萬彚秋竛竮起問花知否獨立長亭亭嘗於清霜下退然得此生南山與東籬我亦學淵明久落塵網中叫花花不應　韓竹坡〈采菊〉擷我百結衣為君采東籬半日不盈掬明朝還滿枝悠然何處是千古正如斯　金党懷英〈西湖晩菊〉重湖滙城曲
佳菊被水涯高寒逼素秋無人自芳菲鮮飇散幽馥晴露隨餘滋蹊荒綠苔合采采嘆後時古瓶貯清泚芳樽湔塵霏逺懐淵明賢獨往誰與期徘徊東籬月歲晏有餘悲　元郝經〈野菊〉乾坤入消數萬物呈晩節秋晏菊始華荒叢翳林樾野迥幽姿清岡斷寒艶接絲蟲𦋀青苞啼螿抱枯葉瀼露積玉華層層擁金屑我欲摘以杯飲之濯中𤍠霜栽郁髙標胡與荒穢列嗟爾夷惠儔玉質難變滅不謂無人看便使幽香歇安得老瓦盆坐對
澆古月　何中〈菊二首〉我耕不半畝黄花列千叢蕭條變衰時一夕萬里風立孤不作難英英異風骨君看牆東客夜寒步霜月　菊花如幽人梅花如烈士同居冰雪中標格不相似道路阻荒寒故人萬里餘菊枝儻可折持以寄逺書　吳景奎〈采菊〉爽氣浮西山風煙澹原隰悠然出衡門佳節逢九日衆草萋以青黄菊正秋色采之不盈把妙意良自得謂能制頽齡可泛忘憂物驩言命壺觴萬事付酣適永懐東籬人俛仰已陳迹　王
翰〈題菊〉我憶故園時繞籬種佳菊交葉長青蔥餘英吐芳馥别年二十載粲粲抱幽獨豈無桃李顔歲晩同草木及茲覩餘芳使我淚盈掬離披已欲摧瀟灑猶在目雨露豈所偏歲月不可復歸去來南山餐英坐空谷　戴良〈對菊聯句〉翡翠翦秋葉金瓊鏤寒英良駢枝競戢戢植𠏉紛亭亭翰逞芳固的皪𨷵𡡾益晶熒璜幽姿匪人造逸態諒天成轅傍芽萌庶孽乳萼孕懷綳溫螫虎縮逗翳㾕蚝枯梮莖良遲倩飇陣颯疾役雷輥輷翰挐
楹互雜沓跂檻逓紛爭璜秋榮姿𡜮婐春粲失嫈嫇轅瑩奪鵝肪膩飛攘鷗毳輕溫韻冽帖疎穴迹祕慰羇傖良魏書奉延輔酈水滋甘馨翰締芳笑蘭友論雅傲梅兄璜摵摵感餘鎩采采憐孤撐轅譜之已百品詠之復千名溫或繁若朝弁或潔若藍瑛良或密若飄霰或粲若羅星翰或赴若輻輳或屹若峩屏璜或散若㽅豆或聚若輜軿轅或潤若璜佩或麗若金籯溫或鮮如鷺振或悴如魴赬良或斥如僕隸或積如雲仍翰或翩如春
蝶或熠如宵螢璜或偃如膂傴或昻如氣盈轅或揚如袂舉或側如杯傾溫或盛喜若笑或哀憂若酲良或即階陛立或俱盆盎升翰或儕處士逸或儷節婦貞璜或翔疑孔翥或峙訝鸞停轅或詫天姥巧或覘地媼靈溫朝采有元亮夕餐有屈平良用酬我嘉節來踐爾佳盟翰餖容交錯飣巵許逡廵行璜摘鮮盛棃栗傾濁饒醁𨤍轅起酬足蹂躪坐嚥腹膨脝溫陸味萃南品海腥極東烹良已暢一朝樂復哦千古情溫句竒嫓犖确韻古
鏗韶韺良馳驟門接武格𨷵掀鏖兵翰味辛薑桂性語險魅魈驚溫怯敵迹屢屏懾敗眼頻瞠良籍湜走且躓郊島弛復獰翰尊卑異川岳清濁分渭涇璜遐思時踸胃凝睇靡瞤睛轅顧慚駑駘力莫抗騏驥衡溫四美已云具二難亦既并翰愁去踰激矢歡來劇抽絣璜即此成放曠何用困拘儜良永緝婀娜佩庶濯塵垢纓翰　僧宗衍〈對菊有感〉百草競春色惟菊有秋芳豈不涉寒暑本性自有常疾風吹髙林木落天雨霜誰知籬落間
弱質懷剛腸不怨歳月暝所悲廹新陽永歌歸去來此意不能忘　明胡翰維〈南有佳鞠〉維南有佳鞠風露發清妍離離碧玉樹燦燦黄金錢色含坤裳美質抱日精圓藴靈自女几滋布瀰樊川既入神后品還充仙子餐中壽登百歲上壽延千年千年與百歲何異瞬息間獨有幽貞節可比金石堅托以奉君子歲晏期弗諼　王芾〈題秋菊軒〉九月霜露零秋氣已云肅草木盡凋悴而有籬下菊燦燦如有情盈盈抱幽獨我欲餐其英采之
不盈掬呼兒具雞黍白酒正可漉素心二三人于焉叙心曲陶然付一醉萬事亦已足詠歌柴桑詩千載有餘馥　李東陽〈墨菊二首〉白霜被原隰黃菊秋始花餘馨引遥袂采掇初還家秀色雖可玩玩久不復華入畫清且古為詩正而葩幽懐託揮寫庶用傳無涯持此問真幻無言空自嗟　畫菊不畫香香空詎堪掬畫菊不畫色色似花已俗都無色香在安用此為菊登堂見孤標入手宜可觸自非識菊者但看桃李足古色今不知世
人空有目　王問〈涇上觀菊〉涇上一老人愛菊如愛稼踏葉到林丘散襟茅茨下清歌吐芳音采采漸盈把睠言五色姿陽春似相假晩節良可親予懐自舒冩有物苟㑹心那辭在荒野歲晏不可留柴車夙云駕奕奕車馬客誰解閑行者　董其昌〈盆菊〉衆芳豈不妍秋英自清絶意與幽人會標名霜下傑容以桃李顔艶彼茱萸節翩翩五陵子佳色紛相悅積紫照朱茵堆黄象金埒賞韻一以乖籬堵寧辭拙亭亭盆中菊偏承美人擷香
分甘谷幽色借冰壺潔對此讀離騷心魂生瑩徹悠然見西山孤峰正嶔櫱
子／醫家／御定佩文齋廣群芳譜／木譜　卷六十八至卷八十一／卷七十一　柏等／檜／集藻／五言古詩(P.35-1)..[文淵閣四庫全書本]
〔五言古詩〕
〔増〕宋梅尭臣〈和曹光道風㧞三檜〉飄風西北至樹苦萬繂牽君家三古檜繁根龍地纒其固謂不㧞朱欄擁青塼今同秀林木摧倒誰復憐安得百力士扶持尚可全慎勿伐作薪豈無庭燎然
〔原〕蘓軾〈和趙景貺栽檜〉汝隂多老檜處處屯蒼雲地連丹砂井物化青
牛君時有再生枝還作左紐文王孫有古意書室延清芬應憐四孺子不堕凡木羣體備松柏姿氣含芝术薰初扶鶴立骨末出龍纒筋巢根白蟻亂網葉秋虫紛乃知蔽芾初甚要封植勤他年皮三寸狐鼠了不聞
〔増〕蘇軾〈王仲至侍郎見恵穉栝種之禮曹北垣下今百餘日矣蔚然有生意喜而作詩〉翠栝東南美近生神嶽隂惜哉不可致霜根絡雲岑仙風振髙標香實隕平林偶隨樗櫟生不為樵牧侵忽驚黄茒嶺稍出青玉鍼好事
雖力取王城少知音豈無換鵞手但知覓来禽髙懐獨夫子一見捐槖金得之喜不寐贈我意殊深公堂開後閤凡木愧華簪栽培一寸根寄子百年心常恐樊籠中摧我鸞鶴衿誰知積雨後寒芒曉森森恨我廹歸老不見汝十尋蒼皮護玉骨旦暮視古今何人風雨夜卧聽饑龍吟　郭祥正〈合肥何公檜部使者楊公潜古命予賦之〉合肥有老檜得名自何公何公何代人名跡了莫窮髙枝偃羽盖低枝卧蒼龍盤根徹厚地踈影落寒空
荏苒九天碧仍為煙霧濛相傳魏武帝解甲休鐡驄甞坐此檜下吞吴未成功至今晦暝夕往往揚英風我公心好古清標聳千峰鑒賞揮巨筆丹青孰為工燦燦發明玉琤琤叩絲桐談笑走兵役垣墻宻泥封拂拭枯折榦一助春風融願回㧞山力移植明光宫
〔原〕陳師道〈次韻趙徳麟植檜〉種木待成林聊為千年事目中趨百里寧同萬牛費植檜三尺强已有凌雲氣生世能幾何擬作千年計衆人笑拍手君子用其意蕭蕭孤竹君忘
言黙相契名以金石交椿楊皆奴婢緬懐萬仭巔千丈蔚蒼翠盤根泉石底用意霜雪外寜湏大厦材坐待斧斤至散為風雨聲密作馬牛蔽
〔増〕金元好問〈濟南廟中古檜同叔能賦〉亭亭祠宫檜鬱鬱上雲雨扶持幾来年造物心獨苦青餘玉川潤根入鐡崕古雖含棟梁姿斤斧安得取沇洑地中久駭浪思一鼓天柱屹不移水國奠平土乾坤此神物甲乙存世譜瀨鄊留耳孫闕里傳鼻祖秦松徒自汙蜀柏聊共數會待十抱成茲焉重
摩拊　明吴寬〈觀孔林手植檜〉魯宫久已壞孔宅仍如新悠悠二千載手澤嗟猶存所存匪他物竒樹當髙門矯矯歴霜雪青青出埃塵親承時雨化生意常欣欣相傳藉文字烈火經嬴秦而此特萌蘖挺然異其羣羣木繞庭際合抱髙入雲尋常豈得似隱起成旋文端如人索綯徽纆依然分米芾好竒士于道未必聞玩物有述作意與石丈均我来重謁拜欲去歩幾廵維魯多松柏斷度見詩人徂徕與新甫遥瞻失嶙峋　沈周〈七星檜〉
海虞七星檜宜為羣木冠列生老子宫與邑作竒觀廣墀氣蕭森入門凜欲汗久信天地成沃知雨露灌傳植從蕭梁其說我恐漫驗斗形叵全七既斃其半三株實聊存難執嵗月算各各具其異形容匪詞翰西體裂多槁豁然敞三判東體活亦裂筋骸互續斷北者蜷而秃袖破舞脫腕葉亦不暇葉榦亦不暇榦左文皮索綯孤蕝頂留繖槎折象齒蹺癭决鬼目爛疏越復叢宂骳骫仍軒岸蛟攣及猊跛努力不得竄矛長及劒短接戰驚
楚漢如此紛怪駭聃君不能按知遭幾雷厄還屢兵火難生死付冥然造物反被玩君子重貞固頑醜小人讕緣髙坐吹簫我欲呼鶴鸛從根覓埋丹澆泉覬紅燦長生就其䕃永作婆娑伴　鄧韍〈致道觀七星檜〉琳宫何岧嶤爽氣凌青蒼中有古檜樹傳植自蕭梁嵗逺四樹存如斗酌天漿東株聳而老慶歴補其亡中株麗瓊壇少日嬉其旁枿動手可撼鐡柱鎻蛟猖今已翦不遺彼蚩盗其香兩株在東南偃盖覆修廊攅枝細而宻葉聚
如針芒擁挺析三本糾結連肺腸龍也方出海挟以子母将兩株在西南赤立膚無霜偃蹇捎殿角督力示堅强龍也得雲霧攫騖不復翔六子莫囚鎖帝招遣巫陽北株最怪異不與羣木行質榦盡屈鐡夭矯互低昂辨葉知乃樹尋柯惑其方衆視興怪歎應接不得遑乍疑古蚩尤蓄力抗軒黄拓臂運五兵有徒實跳踉勁者弩脫括彎者弧方張横者奪槊舞堅者操矛鏘何乃大小柯亷脊如斧螳怒虬㧞山出隠霧勢騰驤理斷一𢇁續
膚削流乳肪我語非强聒細視乃知詳四檜皆左紐玉晨逺相望霽晴亦𢡖黯昏黑常晶光仙真護呵久山鬼憑藉長至今空翠表劒佩時将将蜀廟青銅柏涿郡羽葆桒圗經儼封殖况我桑梓鄉入景星月夜清唳徹虚皇移酒與檜飲風露襲綃裳石田寫東樹髙詞振琳瑯遺墨付好事煙姿漲雲房我詩費摹寫傳之起譸張録詩冠巨圖尚與檜作堂
〔原〕施顯〈七星檜〉琳宫檜森森蟉枝鬱蒼翠植時應斗宿數列三之四龍鱗綴苔圎香
葉凝煙細節操歴冰霜大材難小試匠石偶来見錯愕相驚視　吴納〈七星檜〉仙壇有古檜森列同七星云是梁家種古怪如龍形東蘇護朽骨新枝復青青造化呈竒觀拱衛煩山靈誰栽若此樹閱嵗踰千齡
子／醫家／御定佩文齋廣群芳譜／木譜　卷六十八至卷八十一／卷七十四　榆等／槐／集藻／五言古詩(P.20-1)..[文淵閣四庫全書本]
〔五言古詩〕
〔增〕魏繁欽〈槐𣗳詩〉嘉樹吐翠葉列在䨇闕涯
旖旎隨風動柔色紛陸離　唐白居易〈庭槐〉南方饒竹𣗳唯有青槐稀十種七八死縱活亦支離何此郡庭下一株獨華滋䝉䝉碧煙葉嫋嫋黄花枝我家渭水上此樹䕃前墀忽向天涯見憶在故園時人生有情感遇物牽所思樹木猶復爾况見舊親知　宋歐陽修〈寄生槐〉檜為凌雲材槐實凡木賤奈何柔脆質累此孤高榦龍鱗老蒼蒼䑕耳光燦燦因縁初莫原感吒徒自歎偷生由附託得勢争葱蒨方其榮盛時曾莫見眞贋欲知窮
悴節宜試以霜霰萌芽起微蘖辨别乖先見翦除初非難長養遂成患雖然根性殊常恐枝葉亂惟應植者深幸不習而變含容因有害勦絶須明斷惟當慎斤斧去惡無傷善　王安石〈與平甫同賦槐〉氷雪泊楚岸萬株同飄零春風都城居初見葉青青嵗行如車輪䕃翳忽滿庭秋子今在眼何時動江舲　蘇軾〈御史臺槐〉憶我初來時草木向衰歇高槐雖經秋晩蟬猶抱葉淹留未云幾離離見疎莢棲鴉寒不去哀呌飢啄雪破巢帶空
枝疎影挂殘月豈無兩翅羽伴我此愁絶　明吳寛〈槐〉東園憶初購糞壤頻掃除牆下古槐𣗳憔悴色不舒况遭衆攀折高枝且無餘愛䕶至今日濃隂接吾廬數歩已仰視偉哉鉅人如非藉此䕃芘誰結幽亭居立為衆木長奴僕檉與榆
子／醫家／御定佩文齋廣群芳譜／木譜　卷六十八至卷八十一／卷八十一　君子樹等／橦樹／集藻／五言古詩(P.13-2)..[文淵閣四庫全書本]
〔五言古詩〕
〔増〕元陳髙〈種橦花〉炎方有橦樹衣被代蠶桑舍西得閒園種之漫成行苗生初夏時料理晨夕忙揮鋤向烈日灑汗成流漿培根澆灌頻髙者三尺强鮮鮮緑葉茂燦燦金英黄結實成秋繭皎潔如雪霜及時以收歛采采動盈筐緝治入機杼裁翦為衣裳禦寒類挾纊老稚免凄凉豪家植花卉紛紛被垣牆于世竟何補争先玩芬芳棄取何相異感物増惋傷
集／總集／全唐詩補編／續拾／卷五十三　無世次上／周如錫／題古寺(P.1568)
題古寺
梵林岑寂妙圓通，靈籟無聲起遠鐘。青鳥夢回天際白，赤烏翅展海頭紅。晨光燦燦流殘月，曙色蒼蒼散曉風。自古洗心須淨地，何須假榻坐禪空。
集／總集／全上古三代秦漢三國六朝文／全隋文　凡三十六卷　／卷三十四／釋氏　三　／釋僧燦(P.4223-1)
全隋文卷三十四
烏程嚴可均校輯
釋氏三
釋僧燦
燦。徐州人。高齊時㠯白衣謁二祖慧可。祝髮傳衣。是為三祖。終于隋。
