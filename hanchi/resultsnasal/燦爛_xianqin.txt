集／總集／先秦漢魏晉南北朝詩／魏詩／卷一／魏武帝曹操／步出夏門行(P.353)
集／總集／先秦漢魏晉南北朝詩／晉詩／卷十三／桃葉／答王團扇歌三首(P.904)
答王團扇歌三首
詩紀云。樂府以前二首作古辭。後二首作王金珠。
七寶畫團扇。燦爛明月光。與樂府作餉。郎卻暄暑。相憶莫相忘。○玉臺新詠十。類聚四十三。初學記二十五。樂府詩集四十五作無名氏辭。詩紀三十七。
集／總集／先秦漢魏晉南北朝詩／晉詩／卷十九／清商曲辭／吳聲歌曲／團扇郎六首(P.1052)
團扇郎六首
古今樂錄曰。團扇郎歌者。晉中書令王珉捉白團扇。與嫂婢謝芳姿有愛。情好甚篤。嫂捶撻婢過苦。王東亭聞而止之。芳姿素善歌。嫂令歌一曲。當赦之。應聲歌曰。白團扇。辛苦五流連。是郎眼所見。珉聞更問之。汝歌何遺。芳姿即改云。白團扇。鷦顇非昔容。羞與郎相見。後人因而歌之。
七寶畫團扇。燦爛明月光。餉玉臺作與。郎卻暄暑。相憶莫相忘。○玉臺新詠十作桃葉答王團扇歌。樂府詩集四十五。詩紀四十一。
集／總集／先秦漢魏晉南北朝詩／梁詩／卷二十七／費昶／華光省中夜聞城外擣衣詩(P.2084)
華光省中夜聞城外擣衣詩
閶闔類聚作闔閶。下重關。丹墀吐明月。秋氣城中冷。秋砧城外發。浮聲繞雀臺。飄響度龍闕。宛轉何藏摧。當從上路來。藏摧意類聚作方。未已。定自乘軒里。玉臺作裏。詩紀同。乘軒盡世家。佳麗似朝霞。圓類聚作員。璫耳上照。方繡領間斜。衣薰百和屑。鬢插九枝花。昨暮庭槐落。今朝羅綺薄。拂席卷鴛鴦。開幔玉臺作縵。類聚作縕。舒龜鶴。類聚作鵠。韵補同。金波正容與。玉步依砧杵。紅袖往還縈。素腕參差舉。徒聞不得見。獨夜空愁佇。獨夜何窮極。懷之在心惻。玉臺作側。階垂玉衡露。庭舞相風翼。瀝滴流星輝。燦爛長河色。三冬誠足用。五日無糧食。揚雲已寂寥。今君復弦直。○玉臺新詠六。詩紀九十二。又類聚六十七引月、發、闕、摧、來、已、里、家、霞、斜、花、落、薄、鶴、與、杵、舉、佇十八韵。韵補五引薄、鵠二韵。
集／總集／先秦漢魏晉南北朝詩／隋詩／卷五／徐儀／暮秋望月示學士各釋愁應教(P.2693)
暮秋望月示學士各釋愁應教
碣石寒光遠。□□秋色高。長沙正下葉。曲岸已飛濤。君王悵晚節。延佇謁神臯。復屬西園夜。輕輦暫遊遨。遊遨未云賞。蒼茫孤月上。枝間影合離。波上光來往。此夕未央宮。應照仙人掌。掌高明轉淨。夜深留睿想。處處敞高扃。流照滿珠庭。重輪文苑作經。入雅曲。合璧應祥經。燦爛浮珠網。參差間玉星。山幽有芳桂。林靜發新蓂。蓂開布帝城。分枝共月明。斜暉漸西落。彌□軫文苑作軫□。歸情。驂駕且來遊。聖藻命舒愁。詢芻以蠲病。參妙本難酬。良史稱夭閎。因時命應劉。楚王追綠兕。齊后出青丘。馳原落雲翼。截水曳吞舟。無勞子虛咤。即事可忘憂。○文苑英華百七十九佚作者名。古詩類苑一。詩紀百二十六。
集／總集／先秦漢魏晉南北朝詩／隋詩／卷五／諸葛穎／奉和御製月夜觀星示百僚詩(P.2703)
奉和御製月夜觀星示百僚詩
呌窱神居遠。蕭條更漏深。薄煙淨遙色。高樹肅文苑作肅。清陰。星月滿茲初學記誤作並。夜。燦爛還相臨。連
珠欲東上。團扇漸西沈。澄水含斜漢。脩樹隱橫參。時聞送籌柝。文苑誤作折。屢見繞枝禽。聖情記餘事。振玉復鳴金。○初學記一作奉和月夜觀星詩。文苑英華百五十二。詩紀百二十五。
集／總集／全上古三代秦漢三國六朝文／全後漢文　凡一百六卷　／卷五十三／張衡　二　／東京賦(P.765-1)
全後漢文卷五十三
烏程嚴可均校輯
張衡二
東京賦
安處先生于是佀不能言。憮然有閒。乃莞爾而笑曰。若客所謂末學膚受。貴耳而賤目者也。苟有胷而無心。不能節之㠯禮。宜其陋今而榮古矣。由余㠯西戎孤臣。而悝繆公于宮室。如之何其㠯溫故而知新。研覈是非。近于此惑。周姬之末。不能厥政。政用多僻。始于宮鄰。卒于金虎。嬴氏搏翼。擇肉西邑。是時也。七雄竝爭。競相高㠯奢麗。楚築章華于前。趙建叢臺于後。秦政利觜長距。終得擅場。思專其侈。㠯莫已若。迺搆阿房。起甘泉。結雲閣。冠南山。征稅盡。人力殫。然後收㠯太半之賦。威㠯參夷之刑。其遇民也。若薙氏之芟草。既蘊崇之。又行火焉。𢛐𢛐黔首。豈徒跼高天蹐厚地而已哉。乃救死于其頸。敺㠯就役。唯力是視。百姓弗能忍。是用息肩于大漢。而欣戴高祖。高祖膺籙受圖。順天行誅。杖朱旗而建大號。所推必亡。所存必固。埽項軍于垓下。紲子嬰于軹塗。因秦宮室。據其府庫作洛之制。我則未暇。是㠯西匠營宮。目翫阿房。規摹踰溢。不度不臧。損之又損之。然尚過于周堂。觀者狹而謂之陋。帝己譏其泰而弗康。且高既受命建家。造我區夏矣。文又躬自菲薄。治致升平之德。武有大啟土宇。紀禪肅然之功。宣重威㠯撫和戎狄。呼韓來享。咸用紀宗存主。饗祀不輟。銘勳彝器。歷世彌光。今捨純懿而論爽德。㠯春秋所諱而為美談。宜無嫌于往初。故蔽善而揚惡。祗吾子之不知言也。必㠯肆奢為賢。則是黃帝合宮。有虞總期。固不如夏癸之瑤臺。殷辛之瓊室也。湯武誰革而用師哉。盍亦覽東京之事㠯自寤乎。且天子有道。守在海外。守位㠯仁。不恃隘害。苟民志之不諒。何云巖險與襟帶。秦負阻于二關。卒開項而受沛。彼偏據而
規小。豈如宅中而圖大。昔先王之經邑也。掩觀九隩。靡地不營。土圭測景。不縮不盈。總風雨之所交。然後㠯建王城。審曲面勢。泝洛背河。左伊右瀍。西阻九阿。東門于旋。盟津達其後。太谷通其前。迴行道乎伊闕。邪徑捷乎轘轅。大室作鎮。揭㠯熊耳。底柱輟流。鐔㠯大岯。溫液湯泉。黑丹石輜。王鮪岫居。能鼈三趾。宓𡚱攸館。神用挺紀。龍圖授羲。龜書𢌿姒。召伯相宅。卜惟洛食。周公初基。其繩則直。萇弘魏舒。是廓是極。經途九軌。城隅九雉。度堂㠯筵。度室㠯几。京邑翼翼。四方所視。漢初弗之宅。故宗緒中圯。巨猾閒舋。竊弄神器。歷載三六。偷安天位。于時蒸民。罔敢或貳。其取威也重矣。我世祖忿之。乃龍飛白水。鳳翔參墟。授鉞四七。共工是除。欃槍旬始。羣凶靡餘。區宇乂寍。思和求中。睿哲玄覽。都茲洛宮。曰止曰時。昭明有融。既光厥武。仁洽道豐。登岱勒封。與黃比崇。逮至顯宗。六合殷昌。乃新崇德。遂作德陽。啟南端之特闈。立應門之將將。昭仁惠于崇賢。抗義聲于金商。飛雲龍于春路。屯神虎于秋方。建象魏之兩觀。旌六典之舊章。其內則含德章臺。天祿宣明。溫飭迎春。壽安永寍。飛閣神行。莫我能形。濯龍芳林。九谷八溪。芙蓉覆水。秋蘭被涯。渚戲躍魚。淵游龜𧓈。永安離宮。修竹冬青。陰池幽流。玄泉洌清。鵯鶋秋棲。鶻鵃春鳴。瞗鳩麗黃。關關嚶嚶。于南則前殿靈臺。龢驩安福。謻門曲榭。邪阻城洫。奇樹珍果。鉤盾所職。西登少華。亭候修敕。九龍之內。實曰嘉德。西南其戶。匪雕匪刻。我后好約。乃宴斯息。于東則洪池清蘌。淥水澹澹。內阜川禽。外豐葭菼。獻鼈蜃與龜魚。供蝸蠯與菱芡。其西則有平樂都場示遠之觀。龍雀蟠蜿。天馬半漢。瑰異譎詭。燦爛炳煥。奢未及侈。儉而不陋。規遵王度。動中得趣。于是觀禮。禮舉儀具。經始勿亟。成之不日。猶謂為之者勞。居之者逸。慕唐虞之茅茨。思夏后之卑室。乃營三宮。布教頒常。複廟重屋。八達九房。規天矩地。授時順鄉。造舟清池。惟水泱泱。左制辟雍。右立靈
臺。因進距衰。表賢𥳑能。馮相觀祲。祈禠禳災。于是孟春元日。羣后㫄戾。百僚師師。于斯胥洎。藩國奉聘。要荒來質。具惟帝臣。獻琛執贄。當覲乎殿下者。蓋數萬㠯二。爾乃九賓重。臚人列。崇牙張。鏞鼓設。郎將司階。虎戟交鎩。龍輅充庭。雲旗拂霓。夏正三朝。庭燎晢晢。撞洪鐘。伐靈鼓。㫄震八鄙。軯礚隱訇。若疾霆轉雷而激迅風也。是時稱警蹕已。下雕輦于東廂。冠通天。佩玉璽。紆皇組。要干將。負斧扆。次席紛純。左右玉几。而南面㠯聽矣。然後百辟乃入。司儀辨等。尊卑㠯班。璧羔皮帛之贄既奠。天子乃㠯三揖之禮禮之。穆穆焉。皇皇焉。濟濟焉。將將焉。信天下之壯觀也。乃羨公矦卿士。登自東除。訪萬機。詢朝政。勤恤民隱。而除其眚。人或不得其所。若已納之于隍。荷天下之重任。匪怠皇㠯寍靜。發京倉。散禁財。賚皇寮。逮輿臺。命膳夫㠯大饗。饔餼浹乎家陪。春醴惟醇。燔炙芬芬。君臣歡康。具醉熏熏。千品萬官。已事而踆。勤屢省。懋乾乾。清風協于玄德。湻化通于自然。憲先靈而齊軌。必三思㠯顧愆。招有道于側陋。開敢諫之直言。聘𠀉園之耿絜。旅束帛之戔戔。上下通情。式宴且盤。及將祀天郊。報地功。祈福乎上玄。思所㠯為虔。肅肅之儀盡。穆穆之禮殫。然後㠯獻精誠。奉禋祀。曰允矣天子者也。乃整法服。正冕帶。珩紞紘綖。玉笄綦會。火龍黼黻。藻繂盤厲。結飛雲之袷輅。樹翠羽之高蓋。建辰旒之太常。紛焱悠㠯容裔。六玄虬之弈弈。齊騰驤而沛艾。龍輈華轙。金錟鏤鍚。方釳左纛。鉤膺玉瓖。鑾聲噦噦。和鈴鉠鈌。重輪貳轄。疏轂飛軨。羽蓋威蕤。葩瑵曲莖。順時服而設副。咸龍旂而繁纓。立戈迤戛。農輿輅本本當作木。屬車九九。乘軒竝轂。𨌥弩重旃。朱旄青屋。奉引既畢。先輅乃發。鸞旗皮軒。通帛綪斾。雲罕九斿。闟戟轇轕。髶髦被繡。虎夫戴鶡。駙承華之蒲梢。飛流蘇之騷殺。總輕武于後陳。奏嚴鼓之嘈囐。戎士介而揚揮。戴金鉦而建黃鉞。清道案列。天行星陳。肅肅習習。隱隱轔轔。殿未出乎城闕。斾已反乎郊畛。
盛夏后之致美。爰敬恭于明神。爾乃孤竹之管。雲和之瑟。雷鼓鼝鼝。六變既畢。冠華秉翟。列舞八佾。元祀惟稱。羣望咸秩。颺槱燎之炎煬。致高煙乎太一。神歆馨而顧德。祚靈主㠯元吉。然後宗上帝于明堂。推光武㠯作配。辯方位而正則。五精帥而來摧。尊赤氏之朱光。四靈懋而允懷。于是春秋改節。四時迭代。蒸蒸之心。感物曾思。躬追養于廟祧。奉蒸嘗與禴祠。物牲辯省。設其楅衡。毛炰豚胉。亦有和羹。滌濯靜嘉。禮儀孔明。萬舞奕奕。鍾鼓喤喤。靈祖皇考。來顧來饗。神具醉止。降福穰穰。及至農祥晨正。土膏脈起。乘鑾輅而駕蒼龍。介馭閒㠯剡耜。躬三推于天田。脩帝籍之千畝。供禘郊之粢盛。必致思乎勤已。兆民勸于疆埸。感懋力㠯耘耔。春日載陽。合射辟雍。設業設虡。宮懸金鏞。鼖鼓路鼗。樹羽幢幢。于是僃物。物有其容。伯夷起而相儀。后夔坐而為工。張大侯。制五正。設三乏。厞司旌。幷夾既設。儲乎廣庭。于是皇輿夙駕。䡨于東階㠯須。消啟明。埽朝霞。登天光于扶桑。天子乃撫玉輅。時乘六龍。發鯨魚。鏗華鍾。大丙弭節。風后陪乘。攝提運衡。徐至于射宮。禮事展。樂物具。王夏闋。騶虞奏。决拾既次。彫弓斯彀。達餘萌于暮春。昭誠心㠯遠喻。進明德而崇業。滌饕餮之貪欲。仁風衍而外流。誼方激而遐騖。日月會于龍狵。恤民事之勞疚。因休力㠯息勤。致歡忻于春酒。執鑾刀㠯袒割。奉觴豆于國叟。降至尊㠯訓恭。送迎拜乎三壽。敬慎威儀。示民不偷。我有嘉賓。其樂愉愉。聲教布濩。盈溢天區。文德既昭。武節是宣。三農之隙。曜威中原。歲惟仲冬。大閱西園。虞人掌焉。先期戒事。悉率百禽。鳩諸靈囿。獸之所同。是謂告僃。乃御小戎。撫輕軒。中畋四牡。既佶且閑。戈矛若林。牙旗繽紛。迄上林。結徒營。次和樹表。司鐸受鉦。坐作進退。節㠯軍聲。三令五申。示戮斬牲。陳師鞠旅。教達禁成。火列具舉。武士星敷。鵝鸛魚麗。箕張翼舒。軌塵掩迒。匪疾匪徐。馭不詭遇。射不翦毛。升獻六禽。時膳四膏。馬足未極。輿徒不
勞。成禮三毆。解罘放麟。不窮樂㠯訓儉。不殫物㠯昭仁。慕天乙之弛罟。因教祝㠯懷民。儀姬伯之渭陽。失熊羆而獲人。澤浸昆蟲。威振八寓寓當作㝢。好樂無荒。允文允武。薄狩于敖。既璅璅焉。岐陽之蒐。又何足數。爾乃卒歲大儺。毆除羣厲。方相秉鉞。巫覡操茢。侲子萬童。丹首玄製。桃弧棘矢。所發無臬。飛礫雨散。剛癉必獘。煌火馳而星流。逐赤疫于四裔。然後淩天池。絕飛梁。捎魑魅。斮獝狂。斬蜲蛇。腦方良。囚耕父于清泠。溺女魃于神潢。殘夔魖與罔像。殪野仲而殲游光。八靈為之震慴。況鬾𧌒與畢方。度朔作梗。守㠯鬱壘。神荼副焉。對操索葦。目察區陬。司執遺鬼。京室密清。罔有不韙。于是陰陽交和。庶物時育。十征考祥。終然允淑。乘輿巡乎岱嶽。勸稼穡于原陸。同衡律而壹軌量。齊急舒于寒燠。省幽明㠯黜陟。乃反斾而迴復。望先帝之舊墟。慨長思而懷古。俟閶風而西遐。致恭祀乎高祖。既春游㠯發生。啟諸蟄于濳戶。度秋豫㠯收成。觀豐年之多稌。嘉田畯之匪懈。行致賚于九扈。左瞰暘谷。右睨玄圃。眇天末㠯遠期。規萬世而大摹。且歸來㠯釋勞。膺多福㠯安悆。總集瑞命。僃致嘉祥。圉林氏之騶虞。擾澤馬與騰黃。鳴女牀之鸞鳥。舞丹穴之鳳皇。植華平于春圃。豐朱草于中唐。惠風廣被。澤洎幽荒。北燮丁令。南諧越裳。西包大秦。東過樂浪。重舌之人九譯。僉稽首而來王。是㠯論其遷邑易京。則同規乎殷盤。改奢即儉。則合美乎斯干。登封降禪。則齊德乎黃軒。為無為。事無事。永有民㠯孔安。遵節儉。尚素樸。思仲尼之克已。履老氏之常足。將使心不亂其所在。目不見其可欲。賤犀象。𥳑珠玉。藏金于山。抵璧于谷。翡翠不裂。瑁不蔟。所貴惟賢。所寶惟穀。民去末而反本。感懷忠而抱慤。于斯之時。海內同悅。曰吁。漢帝之德。矦其褘而。蓋蓂莢為難蒔也。故曠世而不覿。惟我后能殖之。㠯至和平。方將數諸朝階。然則道胡不懷。化胡不柔。聲與風翔。澤從雲游。萬物我賴。亦又何求。德㝢天覆。輝烈光燭。狹三
王之趢趗。軼五帝之長驅。踵二皇之遐武。誰謂駕遲而不能屬。東京之懿未罄。值余有犬馬之疾。不能究其精詳。故粗為賓言其梗槩如此。若乃流遁忘反。放心不覺。樂而無節。後離其戚。一言幾于喪國。我未之學也。且夫挈缾之智。守不假器。況纂帝業而輕天位。瞻仰二祖。厥庸孔肆。常翹翹㠯危懼。若乘奔而無轡。白龍魚服。見困豫且。雖萬乘之無懼。猶怵惕于一夫。終日不離其輜重。獨微行其焉如。夫君人者。黈纊塞耳。車中不內顧。珮㠯制容。鑾㠯節塗。行不變玉。駕不亂步。卻走馬㠯糞車。何惜騕䮍與飛兔。方其用財取物。常畏生類之殄也。賦政任役。常畏人力之盡也。取之㠯道。用之㠯時。山無槎枿。畋不䴠胎。草木蕃廡。鳥獸阜滋。民忘其勞。樂輸其財。百姓同于饒衍。上下共其雍熙。洪恩素蓄。民心固結。執誼顧主。夫懷貞節。忿姦慝之干命。怨皇統之見替。玄謀設而陰行。合二九而成譎。登聖皇于天階。章漢祚之有秩。若此故王業可樂焉。今公子苟好勦民㠯媮樂。忘民怨之為仇也。好殫物㠯窮寵。忽下叛而生憂也。夫水所㠯載舟。亦所㠯覆舟。堅冰作于履霜。尋木起于櫱栽。昧旦丕顯後世猶怠。況初制于甚泰。服者焉能改裁。故相如壯上林之觀。揚雄騁羽獵之辭。雖系㠯隤牆填壍。亂㠯收罝解罘。卒無補于風規。祗㠯昭其愆尢。臣濟奓㠯陵君。忘經國之長基。故函谷擊析于東西。朝顛覆而莫持。凡人心是所學。體安所習。鮑肆不知其臰。翫其所㠯先入。咸池不齊度于䵷咬。而眾聽或疑。能不惑者其唯子野乎。客既醉于大道。飽于文義。勸德畏戒。喜懼交爭。罔然若酲。朝罷夕倦。奪氣褫魄之為者。忘其所㠯為談。失其所㠯為夸。良久乃言曰。鄙哉予乎。習非而遂迷也。幸見指南于吾子。若僕所聞。華而不實。先生之言。信而有徵。鄙夫寡識。而今而後。乃知大漢之德馨。咸在于此。昔常恨三墳五典既泯。仰不睹炎帝。帝魁之美。得聞先生之餘論。則大庭氏何㠯尚茲。走雖不敏。庶斯達矣。文選
集／總集／全上古三代秦漢三國六朝文／全後漢文　凡一百六卷　／卷六十四／張奐／與陰氏書(P.823-1)
與陰氏書
篤念既密。文章燦爛。名實相副。奉讀周旋。紙弊墨渝。不離于手。蓺文類聚三十一。御覽五百九十五。
集／總集／全上古三代秦漢三國六朝文／全三國文　凡七十五卷　／魏　凡五十六卷　／卷十四　魏　十四　／陳思王植　二　／車渠椀賦(P.1128-2)
車渠椀賦
惟斯椀之所生。于涼風之峻湄。采金光㠯定色。擬朝陽而發煇。豐玄素之煒曄。帶朱榮之葳蕤。縕絲綸㠯肆采。藻繁布㠯相追。翩飄颻而浮景。若驚鵠之雙飛。隱神璞于西野。彌百葉而莫希。于時乃有明篤神后。廣彼仁聲。夷慕義而重使。獻茲寶于斯庭。命公輸使制匠。窮妍麗之殊形。華色燦爛。文若點成。鬱蓊雲蒸。蜿蜒龍征。光如激電。影若浮星。何神怪之巨偉。信一覽而九驚。雖離朱之聰目。由炫燿而失精。何明麗之可悅。起羣寶而特章。俟君子之閑宴。酌甘醴于斯觴。既娛情而可貴。故求御而不忘。蓺文類聚七十三。御覽八百八。
集／總集／全上古三代秦漢三國六朝文／全晉文　凡一百六十七卷　／卷一百二十一／郭璞　二　／釋天／星(P.2154-2)
釋天
星
茫茫地理。燦爛天文。四靈垂象。萬類羣分。眇觀六沴。咎徵惟君。蓺文類聚一。
集／總集／全上古三代秦漢三國六朝文／全梁文　凡七十四卷　／卷二十／昭明太子統　二　／七契(P.3065-1)
君子曰。實有喬桐。抽葉青葱。結根善地。擢幹華嵩。栖鳳曾山之側。藏龍平陵之東。拂曖曃之高雲。鼓梢殺之雄風。苕亭萬仞。實造天中。乃使匠石運斤。班輸琢錘。製起玄修。形踰綠綺。與金石而鏗鏘。共絲竹而曼靡。托北方之佳人。命高樓之杞氏。閒以巴隴才僮。邯鄲妙妓。騁獸為之輟馳。飛禽為之不徙。加以荊和之飾照耀。柘絲之絃激揚。三聲吐韻。四結流唱。辭高薰奏。響溢芝房。竹來嶰谷。律寫歸昌。再鼓而玄鶴集。九成而儀鳳翔。初音魚踊。餘妙繞梁。何止田文慨慷。劉靖心傷而已哉。中山青曲。若折而和。揚美目以流眄。啟玉齒而安歌。歌曰。陽阿奏兮激楚流。望洛水兮有好仇。縱輕櫂兮汎龍舟。將與逸士。陟彼華堂。憩諸閎館。玉宇明華。文階燦爛。璇
題昭晰。珠簾彪煥。身託瑇瑁之筵。目寓瓊華之玩。止以悅諸和性之樂。豈非綺麗之觀哉。逸士曰。居茲四郭。寍辨五音。靡曼不極。君子弗欽。雖聞贍辭之銳。無會野人之心。
子／醫家／本經疏證／卷七　中品草十五味／瞿麥(P.20-2)..[清道光二十九年(1849)刻本]
凡花色斑斕味苦氣寒者大都爲火化瞿麥花開午月又適得火令之正但用其蕋殼不用其實是宜治火腑之病矣乃其實凡至乾燥則迸出不畱故物之
不當畱者皆能決而去之小腸多血爲泌別水穀之腑其所存畱不過蓄血與宿水耳此本經主治所以首關格諸癃結小便不通而以破胎墮子下閉血爲殿也肉中之刺及癰腫目中之瞖皆非所宜畱者遇此能不奔迫悉去耶至別錄膀胱邪逆霍亂仍是宿水停畱爲害至養腎氣長毛髮兩語則別有意義蓋無宿水攪混則腎水淸靜腎水淸靜則精氣充强古人謂鬚下生屬水眉橫生屬木髮上生屬火瞿麥本從火化而花色燦爛是亦同氣相求之意耳
子／醫家／本經疏證／卷八　中品草六味木十一味／山茱萸(P.39-1)..[清道光二十九年(1849)刻本]
李瀕湖謂山茱萸吳茱萸甚不相類未審何緣同名予則謂惟其同類是以同名耳蓋至九十月之交萬象蕭索惟三種茱萸吳山食纍然朱實燦爛可觀且三物者榮茂最早收成反遲均爲善物朱者丹也臾者善也廣韻云以是得名詎不允協耶且山茱萸於氣交溼令與吳茱萸俱有行所無事之槩惟吳茱萸則旣
開花而於是時不結實山茱萸則旣結實而於是時不長茂竝作遊行跌蕩之態故其主病關中上且在心下者尤爲異曲同工第結實於秋者其性嚴烈故辛竄而峻結實於春者其性醇和故酸潤而温惟其酸潤而溫故氣深穩而力優柔不然則心下旣有邪氣寒熱在外復有寒溼成痹譬如天下之事已至內外雲擾又何可以溫中解之以溫中而能悉解內外雲擾必其秉疏通之智具鎮定之識施練達之才行敦厚之政者也故山茱萸之主心下邪氣寒熱逐寒溼痹也以游行無礙於中土之資入其中而據之乃施其春和發越之令俾出於外則隨汗而能洩俾入
於腸胃則隨下而能通在於中者旣行閉於外者又安得而不動是知所謂邪氣寒熱與寒溼痹者必係肝以虛而失其疏通之職土遂磽瘠不能運邪肌肉應之亦爲寒溼所著而痹阻此本經之旨皆論其困於中者耳若夫別錄則又參出陰虛而火浮於上陽弱而水脫於下兩節夫陰以靜爲職陽以密爲功故生氣通天論曰陰者藏精而起亟也陽者衞外而爲固也陰不起亟則徒火在上而頭風風氣去來鼻塞目黃耳聾面皰陽不衞外則小便多汗出惟得溫和潤澤之物鎮於中更以酸味招而收之斯浮於上者回脫於下者固旣回旣固氣自含蓄於中陰又安得
不强精又安得不固陰强精固五臟又焉得不安九竅又焉得不開闔合節耶總之山茱萸之長在結實於春而備受夏秋冬之氣不吐不茹能常保其酸溫之氣味常布其煦育之淸標在陰則能使陰諧而陽不僭在陽則能使陽秘而陰不耗山茱萸之功力畢於此矣或言山茱萸瀕湖謂五月采實不得竟泥元古之別錄夫自别錄千金翼外臺秘要至圖經均云九月十月采惟圖經載一云五月采與此小異明明别著一說不可爲憑王摩詰山茱萸詩云朱實山下開淸香寒更發幸與叢桂花窗前向秋月則於五月采之說更何如耶
子／醫家／本經疏證／卷八　中品草六味木十一味／紫葳(P.41-2)..[清道光二十九年(1849)刻本]
紫葳附木而生直上顛頂其象爲入肝其花先黃後
赤燦爛彌久其象如血故所主多肝家血分之疾然其治崩中也止治產乳餘疾之崩中其治寒熱羸瘦也又止治癥瘕血閉之寒熱羸瘦且治癥瘕血閉矣則其性似行血之物也乃偏能治崩中又善養胎何也夫紫葳性寒寒則能涼血味鹹鹹則能凝血蓋嘗見宰豕羊雞鶩者必先取器貯水與鹽以承其血攪和而煮之則血凝爲塊旣能涼血復能凝血又何患其不能養胎產乳之餘血氣潰亂剽疾故爲崩中若他崩中則不必血不凝矣寒以涼之鹽以凝之其能止不凝之崩中亦易易耳惟癥瘕爲病有血閉者有血不閉者然皆屬裏與表無與則不必有寒熱癥瘕
血閉而有寒熱且羸瘦則必血與邪熱相攪血欲凝而不得邪欲出而不能因以內結癥瘕外相凌薄氣日耗而肌肉日漸消瘦若用紫葳實一舉兩得焉仲景鼈甲煎𠁽行氣消瘀和中解外各有其物所以必用紫葳正由此也
子／醫家／本經疏證／卷十一　下品草十九味／澤漆(P.29-2)..[清道光二十九年(1849)刻本]
凡物之行水者必能傷陰養陰者未必能行水何則水陰屬也氣不薰身充膚澤毛洩澤骨節屈伸而化爲水則旣已傷矣若又使往而不返能無倍其傷乎養陰者能使陰滋不能使陰若霧露之溉使陰滋者適足助水之瀾決非濬水之源以導其流能變懷山襄陵爲膏壤埴墳者也若旣行水而又妙能使陰氣不至不足者其惟澤漆乎何以言之夫腎主五液入心爲汗入肺爲涕入肝爲淚入脾爲涎自入爲唾四十九難不似澤漆之白汁貫莖徹下徹上一本在下五歧在上歧端各生燦爛之花乎腎者主受五臟六腑之精而藏之故五臟盛乃能寫上古天真論不似澤漆之五
歧原出一莖收花成實已後則精氣原歸於本乎惟其能使方爲大腹水氣四肢面目浮腫之水仍歸於分布五液之腎使腎旣平均方寫其有餘則水消之後又豈致陰氣不足耶夫然則凡病水者胡不皆用此免事後之周章乃古人不常用何哉蓋腎家之水與火同居故惟與火同病之水澤漆能化之能行之否則不能矣何謂與火同病則皮膚熱是也水病者不皆皮膚熱惟皮膚熱之水病則澤漆所專治矣然則大腹水氣四肢面目浮腫且皮膚熱之病婦人亦應有之條中特提丈夫者何夫丈夫之腎以氣爲權衡婦人之腎以血爲權衡澤漆者能化氣不能化血
倘婦人病此而用澤漆水氣旣囘於腎腎家或值血實或值血虛實則水與血混虛則水入血中雖兩者竝仍可治然至水血攸分恐腎氣不能無不足之患也
子／醫家／御定佩文齋廣群芳譜／花譜　卷二十二至卷五十三／卷二十九　荷花一／彚考(P.3-1)..[文淵閣四庫全書本]
［彚考］
〔原〕《詩‧鄭風》隰有荷華　〈陳風〉彼澤之陂有蒲與荷　彼澤之陂有蒲菡蓞　《史記‧龜策傳》龜千嵗乃遊蓮葉之上　《晉書‧藝術傳》石勒召佛圖澄試以智術澄即
取鉢盛水燒香咒之須㬰鉢中生青蓮花光色曜日勒由此信之　《宋書‧符瑞志》文帝元嘉中蓮生建康頟檐湖一莖兩花
〔増〕《宋書‧符瑞志》元嘉十年七月華林天淵池芙蓉異花同蒂　元嘉十七年十月尋陽𢎞農祐㡬湖芙蓉連理　《梁書‧武帝本紀》天監十年五月乙酉嘉蓮一莖三花生樂遊苑
〔原〕《陳書‧孫瑒傳》瑒出鎮郢州乃合十餘船為大舫於中立𠅘池植荷芰每良辰羙景賔僚並集泛長江而置酒亦一時之勝賞焉
〔増〕《魏
書‧釋老志》明帝曽欲壞宫西佛圖外國沙門乃金盤盛水置於殿前以佛舍利投之於水乃有五色光起於是帝嘆曰自非靈異安得爾乎遂徙於道東為作周閣百間佛圖故處鑿為濛氾池種芙蓉於中
〔原〕《南史‧晉安王子懋傳》子懋年七嵗時母阮淑媛𡮢病危篤請僧行道有獻蓮花供佛者衆僧以銅甖盛水漬其莖欲花不萎子懋流涕禮佛曰若使阿姨因此和勝願諸佛令花竟齋不萎七日齋畢花更鮮紅視甖中稍有根鬚當世
稱其孝感
〔増〕《南史‧徐勉傳》勉戒子崧書云瀆中並饒荷䓈湖裏殊富芰蓮　《宋史‧五行志》紹興二十一年民家竈鼎生金色蓮花　萬州䖍州放生池生蓮皆同蒂異蕚　二十三年六月汀州生蓮同蒂異蕚者十有二　〈樂志〉女弟子隊舞六曰採蓮隊衣紅羅生色綽子繫暈裙戴雲鬟髻乘綵船執蓮花　《淮南子》海閭生屈龍屈龍生容華［注］海閭浮草之先也屈龍游龍容華芙蓉草花　《三輔黃圖》漢昭帝琳池中植分枝荷宫人貴之
每遊燕出入必皆含嚼或翦以為衣或折以障日以為戲弄　《洞㝠記》北極𤣥坂去崆峒十七萬里日月不至其地自明有紫河萬里流沫千丈中有寒荷霜下方香茂也　《枕中書》玉京七寶山芝沼中蓮花徑度十丈　《鄱陽記》弋陽嶺上多宻巗宋元嘉中有人見其巖内三鐵鑊鑊各容百斛中生蓮花他人往尋不知所在
〔原〕《闗令尹喜内傳》關令尹喜生時其家陸地生蓮花光色鮮盛　《拾遺記》漢武時海中有人义角面如玉色羙髭
髯腰蔽槲葉乘一葉紅蓮約長丈餘偃卧其中手持一書自東海浮来俄為霧所迷不知所之東方朔曰此太乙星也　漢昭帝遊栁池有芙蓉紫色大如斗花素葉甘香氣襲人其實如珠
〔増〕《拾遺記》周穆王三十六年王東廵大騎之谷指春宵宫集諸方士仙術之要有冰荷者出氷壑之中取此花以覆燈不欲使光明逺也
〔原〕《蓮社髙賢傳》謝靈運一見逺公肅然心服乃即寺築臺翻湼槃經鑿池植白蓮時逺公諸賢同修淨土之業
因號白蓮社　《元嘉起居注》泰始二年八月嘉蓮一雙駢花並實合跗同莖生豫章鱧湖　六年雙蓮一蒂生東宫元圃池
〔増〕《幽明録》晉末黃祖至孝母病篤庭中稽顙俄頃天漢開明有一老翁以兩丸藥賜母服之衆患頓消翁曰汝入三月可泛河而来依期行見門題曰善福門内有水曰湎源池有芙蓉如車輪　《洛陽伽籃記》準財里内有開善寺入其後園見朱荷出池綠萍浮水飛梁跨𣗳層閣出雲咸皆嘖嘖　《三國典畧》齊主還
鄴髙麗新羅並遣使来朝貢先是徐州産蓮花一莖兩蔕占云異木連枝逺人入欵斯其應也　《萬嵗歴》齊太和二年烏程縣閣下生蓮花　《靈異記》貞觀二十年渝州相恩寺側泉内忽出紅蓮花面廣三尺旅遊往来無不歎訝經月不滅
〔原〕《開元天寶遺事》太液池千葉白蓮開帝與妃子共賞指妃謂左右曰何如此解語花
〔増〕《平泉草木記》水物之羙者荷有蘋洲之重臺蓮芙蓉湖之白蓮　《金陵芙蓉池記》金陵城西有白芙蓉素萼
盈尺皎如霜雪江南梅雨麥秋後風景甚清𣻌舟綠潭不覺隆暑與嘉客泛玩終夕忘疲
〔原〕《酉陽雜俎》厯城北二里有蓮子湖周環二十里湖中多蓮花紅緑間眀乍疑濯錦又漁船掩映罟罾疎布逺望之者若蛛網浮杯也　厯城北有使君林魏正始中鄭公慤三伏之際每率賔僚避暑於此取大蓮葉置硯格上盛酒二升以簮刺葉令與柄通屈莖上輪囷如象鼻傳噏之名為碧筒杯厯下學之言酒味雜蓮氣香冷勝於水　霍光園
中鑿大池植五色睡蓮養鴛鴦三十六對望之爛若披錦
〔増〕《慧山寺記》梁大同中有青蓮花育於此山因以古華山精舍為慧山寺　《尚書故實》宣平太傅相國盧公應舉時寄居夀州安豐縣别墅𡮢出遊芍陂見里人負薪者持碧蓮花一朶已傷器刃矣云陂中得之盧公後從事浙西因使淮服話於太尉衞公公令捜訪芍陂則無有矣又徧尋於江渚間亦終不能得乃知向者一朶葢神異焉
〔原〕《北夢瑣言》元和中蘇昌逺居吳中有
女郎素衣紅臉相與狎贈以玉環一日見檻前白蓮花開花蕊中有物乃玉環也折之乃絶
〔増〕《𥟵神録》婺源尉朱慶源罷任方還家在豫章之豐城庭中地甚爽塏忽生蓮一枝其家駭懼多方以禳之蓮生不已乃築堤堰水以沼之遂成大池芡荷甚茂其年慶源授南豐令後三嵗入為大理評事
〔原〕《字説》藕藏於水其自處𤰞無所加焉其所與汙潔白自若中有孔焉不偶不生若此可以偶物矣茄無附枝泥不能汙水不能沒挺出而
立若此可以加物矣蓮既有以自白又會而屬焉若此可以連物矣𧂄菡實若舀隨昬昕闔闢焉蕸假根以立而不如藕之有所偶假莖以出而不如茄之有所加假華以生而不如蓮之有所連菡𧂄之有菡也若此可謂遐矣夫菡物者終必吐連物者終於散偶物者或析之加物亦不可謂常故遐在此不在彼也蔤退藏於無用而可用可見者本焉若此可以密矣合此衆羙則可以荷物可以為芙可以為蕖故曰荷芙蕖也荷以荷物為
義故通於負荷之字　《縉紳脞説》雍熙中張君房寓泊廬山開先寺望黃石崖瀑布水中一大紅葉泛而下令僧行急取之乃紅蓮一葉長三尺餘濶一尺三寸𡮢觀廬山記説沛水出雙劍峯頂有池濶數百尺其深莫測又有清源池生蓮花大如車輪今可信矣君房因分此花葉遺好事者磨湯飲之其蓮香經宿不散
〔増〕《能改齋漫録》政和癸巳大晟樂成蔡元長以次膺薦詔乘驛赴𨶕次膺至都會禁中嘉蓮生遂屬辭以進名並蒂芙
蓉上覽之稱善除大晟府協律郎
〔原〕《避暑録話》歐陽文忠公在揚州作平山堂壮麗為淮南第一堂據蜀岡下臨江南數百里真潤金陵三州𨼆隱若可見公每暑時輙凌晨携客往遊遣人走邵伯取荷花千餘朶以畫盆分插百許盆與客相間遇酒行即遣妓取一花傳客以次摘其葉𥁞處則飲酒徃徃侵夜載月而歸余紹聖初始登第𡮢以六七月之間館於此堂者幾月寺有一僧年八十餘及見公猶能道公時事甚詳邇来幾四十
年念之猶在目今余小池植蓮雖不多来嵗花開當與山中一二客修此故事
〔増〕《彦周詩話》世間花卉無踰蓮花者葢諸花皆藉暄風暖日獨蓮花得意於水月其香清凉雖荷葉無花時亦自香也梁江從簡為採荷調云欲持荷作柱荷弱不勝梁欲持荷作鏡荷暗本無光此語嘲何敬容而波及蓮荷矣　《繼古叢編》韓昌黎古意詩太華峰頭玉井蓮開花十丈藕如船始意退之自為豪偉之辭後見真人闗令尹喜傳老子曰天涯之洲
真人遊時各坐蓮花之上花輒徑十丈有返香生蓮逆水聞三千里又北齊修文御覽有花生香一門專載此事諸家集注韓詩皆遺而不收特表出之　《花經》蓮三品七命　《演繁露》洛陽無白蓮花白樂天自吳中帶種𡚖乃始有之有白蓮池泛舟詩曰白藕新花照水開紅𥦗小舫信風廻誰教一片江南興逐我殷勤萬里来又種白蓮詩曰吳中白藕洛中栽莫戀江南花嬾開萬里㩦歸爾知否紅蕉朱槿不将来　《五色線》河南志寳林
禪院有雲錦二溪溪生雙荷花色香異於常者　《吴興園林記》蓮花莊在月河之西四面咸水荷花盛開時錦雲百頃亦城中之所無也　《乾淳起居注》太上同上至飛来峰看放水簾時荷花盛開太上指池心云此種五花同幹近伯圭自湖州進来前此未見也　《濟南行記》水西𠅘之下湖曰大眀其源出於舜泉其大占府城三之一秋荷方盛紅緑如繡令人𣺌然有吳兒舟渚之想　繡江𤼵源長白山下周圍三四十里府叅佐輩觴予
繡江𠅘𣻌舟荷花中十餘里劇談豪飲抵暮乃罷
〔原〕《談撰》宋召宣用臣卓有幹才元豐間掖庭水殿落成嘉致既偹偶失種蓮宋即購于都城得器缶所植者百餘本連缶沉水底再夕視之則蓮已開盈沼矣其幹辦可謂精敏
〔増〕《真臘風土記》草花甚多且香而艶水中之花更有多品其中正月亦有荷花
〔原〕《輟耕録》至正𢈏子秋七月九日飲松江泗濵夏氏清樾堂上酒半折正開荷花置小金巵于其中命歌姬捧以行酒客就姬取
花左手執枝右手分開花瓣以口就飲其風致過碧筒逺甚余因名為觧語杯
〔増〕《輟耕録》亰師城外萬栁堂亦一宴游處也野雲廉公一日於中置酒招䟽齋盧公松雪趙公同飲時歌兒劉氏名觧語花者左手執荷花右手執杯歌小聖樂云綠葉隂濃徧池𠅘水閣偏趁凉多海榴初綻朶朶蹙紅羅乳燕雛鶯弄語對髙栁鳴蝉相和驟雨過似瓊珠亂撒打遍新荷人生百年有幾念良辰羙景休放虚過富貴前定何用苦張羅命友邀賔
宴賞飲芳醑淺酌低歌且酩酊從教二輪来徃如梭既而行酒趙公喜即席賦詩曰萬栁堂前數畝池平鋪雲錦盖漣漪主人自有滄洲趣遊女仍歌白雪詞手把荷花来勸酒𡵯隨芳草去尋詩誰知咫尺亰城外便有無窮萬里思此詩集中無小聖樂乃小石調曲元遺山先生所製而名姬多歌之俗以為驟雨打新荷者是也　《江郎山記》江郎山在江山縣南五十里山有池産碧蓮　《金陵諸園記》杞園傍一池有金邉白蓮花甚竒　《瓶
史》蓮花以山礬玉簮為婢　《客越志》西湖藕花雲錦燦爛香氣十里　《明月編》蓮花渡青葉田田花髙於葉如紅妝羙人立翠盤中舞　《林水録》肥水東側有一湖三春九夏紅荷覆水　唐城西北隅有湖俗謂之唐池蓮荷被水勝遊多萃其上　《三餘贅筆》曽端伯以荷花為浮友張敏叔以蓮為静客
〔原〕《花史》宋元嘉六年賈道子行荊上見芙蓉方𤼵取還家聞花有聲尋得舍利白如真珠㷔照梁棟　宋太平興國時内出玉津園瑞蓮
一盆示輔臣花與葉悉似合歡而生　宋孝宗於池中種紅白荷花萬柄以瓦盆别種分列水底時易新者以為羙觀　國初金箔張𡮢於臘月索乾石蓮子亂撒池中頃刻花開滿池香艶可愛剪𥿄為舫置水中踏而登焉鼓棹放歌徃来花叢俄失所在　自百里芳至平陽峙一百里皆荷花王羲之自南門登舟賞荷花即此地也　《華山志》韓愈登華山蓮華峰歸謂僧曰峯頂有池菡蓞盛開可愛其中又有破鐡舟焉　《蘇州府志》府城
西華山老子枕中記云此地可度難山半有池曰天池産千葉蓮昔人𡮢服之羽化　正綂戊午吴縣學池中蓮一莖三花眀年縣學施公槃状元及第成化辛夘蘇州府學池中蓮一莖二花眀年吴公𡩖状元及第
〔増〕《湖州府志》芙蓉池在府城東白蘋洲上其中多千葉蓮花
〔原〕《處州府志》仙都山在縉雲縣東二十三里一名縉雲山一名丹峯山道書謂𤣥都洞天上有鼎湖産異蓮　《贑州府志》興國縣放生池上蓮花彌望夹堤皆𡸁
栁羣山環列有浮圖突兀在雲烟紫翠間記稱江山之勝頗似西湖　盤古山在會昌縣東南一百二十里四面皆石壁有池廣一畝産瑞蓮
〔増〕《贑州府志》瑞蓮池在雩都縣治西池産異蓮其葉曰雙捲劍脊其花曰雙頭义髻三蕚二十四葉其實曰覆鍾金鋌移之他處輙類常種俗傳雩山倒影所致
〔原〕《黃州府志》馮茂山在黃梅縣東北三十里即五祖大滿禪師道塲山頂有池生白蓮花又名蓮峯　《雲南志》滇池在雲南府城南周
廣五百餘里産千葉蓮
子／醫家／御定佩文齋廣群芳譜／花譜　卷二十二至卷五十三／卷二十九　荷花一／集藻／表(P.15-1)..[文淵閣四庫全書本]
［集藻］
［表］
〔増〕唐崔融〈為百官賀千葉瑞蓮表〉伏奉恩旨𡸁示臣等千葉瑞蓮觀其綠裏紅葩緗莖素蕚露揺珠㸃霞坼金鬚百星交映羽盖張而一色萬目齊明車輪合而千状謂鸞翔之欲舞若羣鵷之並飛峯形聳而半天石勢蹲而臨海冲氣積其下恵風流其上服之可以登仙採之可以駐夀雖復釋梵天王之國千影離婁善住天子之地雙輝燦爛校之今日未可同年臣等謹按華
嚴經云蓮花世界是廬舍郍佛成道之國一蓮花有百億國無量清淨經云無量清淨佛七寶池中生蓮花上夫蓮花者出塵離染清淨無瑕有以見如来之心有以察如来之法道之行也曽不徒然伏惟天冊寶金輪聖神皇帝現此妙身當兹巨瑞符契㝠合影響不差非常之貺曠古未聞殊特之珍厯代一見手舞足蹈倍百常情無任慶躍之至　權徳輿〈中書門下賀神龍寺渠中瑞蓮表〉今日中書某至奉宣進止示臣等神龍寺殿前
渠中瑞蓮花圖其花一莖兩房者伏惟陛下仁聖感通𢎞被生植宥萬方之暇必順天心於九重之中别開佛刹絪縕降祉菡蓞敷榮瑞兹灼灼之花迥出田田之葉吉祥殿外芳馥殊常功徳池中光華交映扶疎𤼵越並秀相鮮𤣥功嘉應超𠜍圖牒彼芝稱三秀麥有兩岐雖驗休祥豈階妙法觀雙芙之挺茂荷一雨之均霑隂隲生成發輝嚴浄臣等沗居樞近倍萬歡心無任欣忭悦懌之至　張仲素〈賀西内嘉蓮表〉臣伏見今月九日中
書門下宣示百官西内池中嘉蓮圖其蓮一本兩花者臣聞明聖有作天人合應既彰化本必降祥符即事而推昭昭可見伏惟陛下儲精要道憂濟羣方致理大同猶懼不至所以恢𢎞聖教資福生靈𤣥造感通嘉瑞屡降况兹菡蓞儒釋同稱経文但喻乎淤泥詩人特歌於彼澤豈比夫躍銅池煥靈沼傳芳丹禁濯影清流特聳孤莖以表清浄之源一致對敷雙蕚是明内外之教齊興天雖不言假物明意臣仰披圖牒逖覽古先豈無禎
祥莫此昭著望雲就日徒深抃躍之誠舞徳歌功何報恩私之重無任忭賀慶躍之至　栁宗元〈為王京兆賀嘉蓮表〉今日某時中使某奉宣聖㫖出西内神龍寺前水渠内合歡蓮花圖一軸示百僚者祥圖煥開異彩交映賛天地之合徳表神人以同歡臣某誠歡誠慶稽首頓首伏惟皇帝陛下道協重華慶傳種徳調隂陽之粹羙孕造化之精英吉慶每見於天心𤼵祥必自於禁掖是使雙華擢秀蓮蒂𡸁芳香激大王之風影耀天泉之
水煥開宫沼旁映給園靈貺應期天龍䕶聖寶厯羣超於小刼神功允洽于大千臣某獲覩昇平濫居榮𠖥聞瑞應而稱慶仰繢事而増歡無任抃蹈喜躍之至
子／醫家／御定佩文齋廣群芳譜／花譜　卷二十二至卷五十三／卷三十九　杜鵑等／杜鵑／彚考(P.2-1)..[文淵閣四庫全書本]
［彚考］
〔増〕《續仙傳》鶴林寺在潤州有杜鵑花高丈餘毎至春月爛漫僧相傳云貞元中有僧自天台移栽之其後有殷七七字文祥周寶舊識之及移鎮浙西營飾其花院鎻閉時或窺見有二女子共游林下俗傳花神也寶一日謂七七曰鶴林之花天下竒絶𡮢聞能作非時花今重九將近能開此花以副此日乎七七乃前一日往
鶴林焉中夜女子來謂七七曰妾為上帝所命司此花今與道者開之然此花不久歸閬苑矣于是女子瞥然不見及九日爛漫如春寶驚異遊賞累日俄不見其後兵火焚寺樹失根株信歸閬苑矣　《平泉草木記》己未嵗得稽山之四時杜鵑　《容齋隨筆》物以希見者為珍不必異種也潤州鶴林寺杜鵑乃今映山紅又名紅躑躅在江東彌山亘野殆與榛莽相似而鶴林之花至以為外國僧鉢盂中所移上帝命玉女下司之已踰百年
終歸閬苑是不特土俗罕見雖神仙亦不識也王建宮詞云大儀前日暖房來囑向昭陽乞藥栽勑賜一窠紅躑躅謝恩未了奏花開其重如此則宫禁中亦鮮之　《三桞軒雜識》杜鵑為仙客　《花經》杜鵑八品二命躑躅七品三命　《閩部疏》閩中大都氣暖春花皆先時放方二月下旬已見躑躅　《越中雜記》五泄多穠花異草紅白青綠燦爛如錦映山紅有高七八尺者與他山絶異　《草花譜》映山紅若生滿山頂其年豐稔人競採之
《黃山志》雲外峯上有杜鵑花繞峯而生
子／醫家／御定佩文齋廣群芳譜／果譜　卷五十四至卷六十七／卷六十三　荔支四等／荔支四／集藻／七言絶句(P.1-1)..[文淵閣四庫全書本]
欽定四庫全書
御定佩文齋廣羣芳譜卷六十三
果譜
荔支四
〔集藻〕
〔七言絶句〕
〔原〕唐杜甫〈觧悶〉憶過瀘戎摘荔支青楓隠映石逶迤京中舊見無顔色紅顆酸甜只自知　翠瓜碧李沉玉甃赤棃蒲萄寒露成可憐先不異枝蔓此物娟娟長逺生　側生野岸及江蒲不熟丹宫滿玉壺
雲壑布衣駘背死勞生害馬翠眉湏
〔増〕戴叔倫〈荔支〉紅顆珍珠誠可愛白鬚太守亦何癡十年結子知誰在自向中庭種荔支　白居易〈荔支樓對酒〉荔支新熟雞冠色燒酒初開琥珀香欲摘一枝傾一盞西樓無客共誰甞
〔原〕杜牧〈華清宫〉長安回首繡成堆山頂千門次第開一騎紅塵妃子笑無人知是荔支来
〔増〕薛能〈荔支〉顆如松子色如櫻未識蹉跎欲半生嵗杪監州曽見樹時新入座久聞名
〔原〕韓偓〈荔支三首〉遐方不許貢
珍竒宻詔惟教進荔支漢武碧桃争比得枉令方朔號偷兒　封開玉籠雞冠澀葉襯金盤鶴頂鮮想得佳人㣲啓齒翠釵先取一雙懸　巧裁霞片裹神漿崖蜜天然有異香應是仙人金掌露結成氷入蒨羅囊
〔増〕薛濤〈憶荔支〉傳聞象郡隔南荒絳實豐肌不可㤀近有青衣連椘水素漿還得類瓊漿
〔原〕宋王濟〈宫詞〉昨日閩中進荔支君王親受幸龍池先将並蒂盛金盒蜜賜修儀盡不知
〔増〕蔡襄〈七月二十四日食荔支〉絳衣仙子
過中元别葉空枝去不還應是天人知憶念再生朱實慰衰顔　〈和龎公謝子魚荔支〉霜鱗分不登枯肆丹實全應勝木奴欲效野芹羞薦去敢期佳什墜驪珠　〈浄衆院𡮢荔支〉霞𣗳珠林暑後新直疑天意别留春京華百卉争鮮貴誰識芳根著海濵　曽鞏〈荔支四首〉剖見隋珠醉眼開丹砂縁手落塵埃誰能有力如黄犢摘盡繁星始下来　玉潤氷清不受塵仙衣裁翦絳紗新千門萬户誰曽得只有昭陽第一人　絳縠囊收白露團
未曽封植向長安昭陽殿裏才聞得已道佳人不奈寒　金釵雙捧玉纎纎星宿光芒動寳奩觧笑詩人誇博物祗知紅顆味酸甜　韓維〈謝送妃子園荔支〉年年驛使走紅塵貢入驪宫色尚新妃子園名猶未改一籠丹實寄閒人
〔原〕蘓軾〈食荔支〉羅浮山下四時春盧橘楊梅次第新日啖荔支三百顆不辭長作嶺南人
〔増〕蘇轍〈毛君惠荔支〉荔子生紅無奈逺陳家曬白到猶難雖無驛騎紅塵起尚得佳人一笑歡　〈乾荔支〉含露迎風
惜不𡮢故将赤日損容光紅消白瘦香猶在想見當年十八娘　黄庭堅〈謝陳正字送荔支三首〉十年棃棗雪中看想見江城荔子丹贈我甘酸三百顆稍知身作近南官　齋餘睡思生湯餅紅顆分甘惬下茶如夢泊船甘柘雨芭蕉林裏有人家　橄欖灣南逺歸客煩将嘉果送蓬門紅衣襞積蠻煙潤白曬丁香之子孫　〈次韻任道食荔支有感三首〉一錢不值程衛尉萬事稱好司馬公白髮永無懐橘日六年惆悵荔支紅　今年荔子
𤍨南風莫愁留滯太史公五月臨江鴨頭綠六月連山柘枝紅　舞女荔支𤍨雖晚臨江照影自惱公天與蹙羅装寳髻更挼猩血染殷紅　郭祥正〈君儀恵莆田陳紫荔乾即蔡君謨謂之老楊妃者〉莆田乾荔老楊妃誰在開元得見之却憶沉香亭北畔輕紅曽照赭黄衣　〈荔子二首〉暑館風沉睡眼醒荔支新𤍨暗香生玉纎為剥紅綃顆甘露初凝濕水晶　枝條相軋碧雲濃襯出驪珠落照中未説甘香消酷熱且看纎手擘輕紅　范
成大〈涪陵妃子園〉露葉風枝驛騎傳華清天上一嫣然當時若識陳家紫何處蠻村更有園　〈新荔支四絶〉荔浦園林瘴霧中戎州沽酒擘輕紅五年食指無占𠁅何意相逢萬壑東　海北天西兩𩯭蓬閩山猶欠一枝笻鄞船荔子如新摘行脚何湏更雪峰　甘露凝成一顆氷露穠氷厚更芳馨夜凉將到星河下擬共嫦娥鬭月明　趠舶飛来不作難紅塵一騎笑長安孫郎皺玉無消息先破潘郎玳瑁盤　陸游〈荔子絶句〉驛騎星馳亦
快哉筠籠露濕手親開不應相與無平素曽忝戎州刺史来　放翁逰蜀十年回病眼𣴭茫每嬾開怪底酒邉光景别方紅江綠一時来　莆陽〈餉荔子〉江驛山程日夜馳筠籠初拆露猶滋星毬皺玉雖竒品終憶戎州綠荔支　王十朋〈食荔支〉荔支初熟飣金盤手擘輕紅子細看風味由来太竒絶不教容易到長安　妃子園中荔子竒莫因名號起猜疑清時入座非尤物一洗煙塵頼好詩　詩史堂前種㡬時輕紅曽入少陵詩殊方競
續櫻桃獻萬𣗳争先爾獨遲　〈陳紫〉端眀品第首推陳花裏姚黄是等倫郡圃一株稱小紫故家風味自宜珍　〔皺玉〕莆中皺玉價傾城品第吾何敢妄評只恐此非真皺玉果然是玉亦虚名　〈大將軍〉荔支名字太紛紛所見多應不逮聞别有深紅覇羣品郡人呼作大将軍　〈玉堂紅〉天教尤物産閩中名字深竒自不同顧我素稱田舍子如何敢㗖玉堂紅　〈奪先紅〉閩中荔子說莆中闕下竒包又不同正向鈐齋想風味奪先人送奪先
紅　〈七夕紅〉宅堂荔子無名字自我呼為七夕紅記得去冬初到日家人指𣗳語衰翁　〈白蜜〉紛紛蜂采百花歸蜜在枝頭竟不知造物要令甜在後時人莫訝熟何遲　〈戎州荔支〉錦荔戎州第一竒大如雞子壓枝垂金刀翦下三千顆對客從容把酒巵　錦殻中間玉一團樹髙數丈實難攀瀘戎顆顆甜如蜜䕫梓纍纍味薄酸　劉克荘〈荔支〉𨚫貢無因送上天漫山如錦但堪憐羅浮所産真奴隸只為曽逢玉局仙　十顆千錢品㝡真
北人駘背未濡唇若生京洛豪華土買斷丹林肯算緡　輦轂𡮢新索價髙土人棄擲等弁髦不嗔園客工偷竊絶喜天工饗老饕
〔原〕李劉〈題荔支〉絳衣揺曵綻氷肌依約華清出浴時何物鴉兒驅不去前身恐是食酥兒
〔増〕方岳〈食荔支〉風枝露葉走筠籠玉潤氷寒擘縐紅自徃胸中評史記久聞格調略相同　僧恵洪〈初至崖州喫荔支〉口腹平生厭事治上林珍果亦甞之天公見我流涎甚遣向崖州喫荔支　元楊維楨〈宫詞〉薰風
殿閣日初長南貢新来荔子香西邸阿環方病齒金籠分賜雪衣娘　張思亷〈題畫荔支障〉知味何人似蔡襄方紅陳紫與誰甞七閩塵障南来使腸斷薰風十八娘　桞應芳〈荔子曲〉白玉明肌裹絳囊中含仙露壓璚漿城南多少青絲籠競取王家十八娘　眀方孝孺〈謝蜀王賜荔支〉涪州丹荔擅時稱翠篚来庭色尚新獻罷未曽登玉案先敎頒賜與羣臣　翠籠擎出殿門東受賜羣臣喜色同𨚫笑開元恩未廣祇將異味恱深宫　屠
本畯〈荔支紀興〉五月閩天丹荔垂雨餘林日照離離火山松蕾元先熟萬顆新甞玉滿匙　雲張翠幄子欞星側出枝間曉露零城裏萬家相問遺筠籠争買浄江瓶　瓊瓤甘露法門開湛目青蓮大士来帝網琉璃相映澈天台中觀放叅囬　弱歳曽甞荔子丹一池香水濯氷丸如今正是朱明日栗玉先堆瑪瑙盤　星毬鵲卵大扵拳鑛玉金鐘品是仙别有桂林將勝畫小姬一見一嫣然　蜜丸牛膽兩豐腴碧玉為神顆顆殊兒女不
知瓤可啖錯疑耳後大秦珠　自汲清泉洗荔支吳娃如意劈臙脂水晶簾下黄香熟錯落瑶光並玉肌　結綠如榛小更幽齒牙蕭爽恣冥搜怪来肌骨清凉甚六月如從華頂逰　幻出龍牙變態竒晚凉雙髻侍兒持自是拜来新月早非關剖出夜光遲　天柱髙凌月窟孤洞中紅艷裊珊瑚飽餐内熱渾忘却已貯氷心在玉壺　尚榦鄉中錦作堆鳯池超出越王䑓相如渇病今應觧不用金莖露一杯　絳囊公子綠羅嬌白水真人
絳節朝欲向九仙通尺一倘能雲際坐相邀　黑葉人傳自五羊最憐江綠出莆陽唐家妃子如相見不命涪州驛騎將　可惜生来託瘴鄉瓊姿那得近君王大官食品多如許只有乾枝逹尚方　小君初學煎支法乳酪宜浮玉椀看旋瀋荔花蜂釀蜜清香不減蔗漿寒　自起開籠揀荔魁半将白曬半烘焙故鄉朋舊應嘲我不遣紅塵一騎囬　謝杰〈状元紅〉紫金香貯玉玲瓏㸃綴薰風上綠叢一種丹蕤三百品路人先看状元紅
〔勝畫〕仙姬月下分靈丹乳竇香凝白雪寒倦入絳帷知睡去嬌姿絶勝畫中看　〈中觀〉一串摩尼湛錦波玉衣童子曵緋羅炎光髙䕶空中觀添作祗園勝果多　〈金鐘〉白水真人鍊絳砂金鐘鑄就落誰家定應飛入棃園去催出枝頭萬㸃霞　〈滿林香〉素娥嬌弄淡紅妝半幅霞綃照海棠夜合口脂勻玉露曉風吹度滿林香　〈山支〉秋園凉雨洗林空更向青山枝上紅小結丁香隨錦隊櫻桃擎出大明宫　〈蜜丸〉赤虯山人蜂作房柘衣輕
惹蜜丸香波羅小瓮黄金色長貯仙厨白玉漿　〈鵲卵〉紫姑秋夜臨髙䑓瀉下金莖露一杯牛渚橋邉遺鵲卵靈官拾作寳珠廽　蔣奕芳〈荔支〉枝頭裊裊露初乾絳雪擕来好並看為爱風姿誰得似楊妃沉醉倚闌干　紅塵一騎入華清大内遥聞笑語聲倘賜侍臣消渇病不湏承露問金莖　鄧原岳〈荔支曲〉鳯凰山下荔支園擇日開林市子喧一百銅錢分一擔平明奔進合沙門　纔交小暑日頻催一夜驚看錦繡堆早起香風徧城
郭人人都道荔支来　紅如鶴頂大如杯奪取頭籌滿擔回更怕午前日色惡齊将青葉盖頭来　荔支髙樹倒垂簷十丈長竿兩刃尖摘下但憑多少喫飽来還有水晶鹽　梢頭狐䑕㨗如風夜鷰經過樹樹空髙結茅寮敲竹夹曉来添得照山紅　麻繩髙弔小筠籠上下盤旋西復東且喜今年風雨少荔支個個不生蟲　千株傍水各成行不是豪家郭外荘㝡好五更乗露摘噉時猶帶露華香　金杯㶑灧碧波妍一道霞光照眼鮮
何似媫妤初賜浴玉肌三尺浸寒泉　萬樹揺風㸃翠苔不妨對客日千枚城中諸品垂垂盡猶有吳航勝畫来　中秋摘盡荔支殘蜜漬鹽醃更曬乾不分側生能損價可知輸却玉漿寒　陳价夫〈詠荔支色〉千紅萬紫轉葳㽔絳李朱櫻敢並竒繡嶺宫中含笑日承恩不獨為氷肌　〈荔支味〉剖却紅香列蚌珠薦来玉液與醍醐觧酲不用花間露擬物何湏塞上酥　陳薦夫〈駝蹄〉朱實西来驛路長明駝驕蹴滿蹄霜當時也合馳千里不
獨涪州馬足忙　〈山中冠〉衫争暈綠帔争紅散盡春風滿六宫自笑朱顔生較晚只應隨分冠山中　〈金線〉細骨香肌寵幸深華清泉裏玉沉沉絳綃朱袖雖零落一縷難銷舊釧金　〈西紫〉千株萬樹錦成堆獨自西家衣紫囬寄語東君休用妬紅塵元自蜀中来　〈綠核〉揺曵㣲風火滿林驪山一顧主恩深胸中已化萇宏血莫訝香肌少赤心　〈皺玉〉羽騎參差出驛門空持朱實弔香魂阿環墜地今千載猶有斑斑玉上痕　〈一品紅〉千載
瀘戎驛騎飛出山猶著薜蘿衣傳呼野服休朝見勅賜宫中第一緋　〈玳瑁紅〉顆顆明珠貢嶺南還將玳瑁匣輕函助嬌試挿桃花鬢不數平原上客簪　〈洞中紅〉洞中丹實㡬千年愁向長安一騎傳好似紅妝離洞去桃花溪口戀塵緣　〈勝江萍〉佳名久已動明皇不羡江萍逐椘王料得一般甘似蜜令渠北面是濃香　鄭鐸〈新綠荔支〉落花纔見飄空處結子初看出葉時山鳥啄殘俄委地恍如金谷墜樓姿　〈乍丹荔支〉萬㸃青螺未染
塵忽看半帶口脂勻羅衣開𠁅肌如雪但少芬香逺襲人　〈正熟荔支〉朱夏南枝總若霞可憐一顆一丹砂名園百果都難並火棗交棃未足誇　〈摘露荔支〉園林曉望火燒空摘下清香滿市風簾隔羙人梳洗罷纎纎玉指擘輕紅　丘惟直〈詠雙髻〉枝頭連理散甘香紅錦囊包白玉漿貯向氷盤誰得似昭陽姊妹鬬新妝　〈星毬〉離離丹實綴如毬燦爛紅光滿樹頭莫是宣和燈火夕鰲山懸挂不曽收　〈百歩香〉六月閩鄉荔子懸綠雲堆
裏錦雲連幽香一種天然味不數潘妃歩歩蓮　〈七夕紅〉遥望雙星爛碧空一年一度鵲橋中誰知淚落凝成血散作枝頭㸃㸃紅　〈延夀紅〉華清一騎走紅塵中使傳呼笑語頻此物若云延得夀馬嵬山下葬何人　〈桂林〉綠雲堆裏綴紅綃白玉囊中核子焦只此林間堪賦𨼆淮南不待小山招　〈勝畫〉錦雲香露萬枝紅恨不生逢繡嶺宫莫訝崇龜圖未肖千金誰為賂良工　〈火山〉品質殊生節序同偏誇早熟萬叢中只因一動妖妃𥬇
又惹驪山烈炬紅　〈狀元紅〉瓊液丹膚白玉肌御筵香透絳羅衣宫袍首賜何曽綠為染霞光近紫薇　〈十八娘〉棣蕚樓頭風露凉閩娘清曉競紅妝朱唇玉齒桃花臉徧著天孫雲錦裳　〈氷團〉太液池頭暑漸凉紅塵一騎日南方寒漿不待嚴冬結滿坐齊看六月霜　〈綠核〉素質生来與衆殊氷肌玉液潤如酥相逢莫訝心無赤祇恐前身是綠珠　郭天親〈荔支詞〉樹下甞新帶露濃羙人珠翠間釵紅𨚫恨當年勞傳舎不敎移入太真宫
安國賢〈詠氷團荔支〉纍纍初貯水晶盤一啖争禁齒頬寒南土由来饒暑氣誰知六月有氷團　董傳策〈啖荔支〉鐡榦婆娑落子紅方苞剥出水晶籠炎荒正惹長卿渇𨚫為瓊漿半洗空　張爕〈荔支詞〉長生殿上紫煙開妃子紅妝映酒杯小部新聲歌未了嶺南飛騎帶香来　林叔學〈荔支花〉只向閩鄉說荔支荔支花發㡬人知幽香陣陣㣲風裏苞蘂還分雄與雌　徐𤊹〈江家綠〉芳樹離離徧海涯由来香味壓三巴火雲映出玻瓈綠
舊説閩中第一家　〈葡萄穂〉絶艷穠香滿路飛玉膚輕襯紫羅衣若逢漢代乗槎使不帶凉州馬乳歸　〈雙髻〉千年枝上並頭春斜結香雲縷縷新相倚明妝誰得似黄陵廟裏兩夫人　〈真珠〉孕出靈胎箇箇圎林中遥見夜光懸一枝臨水低相向不異鮫人泣月年　〈十八娘〉先朝舊事說閩王公主曽稱十八娘千載芳魂應化碧佳名猶自記紅香　〈將軍〉林外森森翠幄髙軍中不用醉葡萄只今十里雲如錦疑是當年舊戰袍　〈釵頭〉雙
雙珠顆錦如霞斜挿金釵貼鬢鵶一種人間可憐色六宫羞殺歩揺花　〈粉紅〉深紅輕膩壓枝斜貌比桃花更染霞一自承恩天寳後温泉宫裏洗鉛華　〈綠羅袍〉輕盈初試越羅新不染人間紫陌塵百萬紅妝争結綺隔墻遥看綠衣人　〈勝畫〉紫膜紅繒白玉膚争誇絳雪出仙都生来自有天然色却𥬇崇龜浪寫圖　〈白蜜〉誰遣餘香沁齒牙羙人纎手剖輕霞天生甘味如萍實不待逰蜂釀百花　〈桂林〉樹色蕭森比桂叢青枝綠葉自芃
芃月光夜照花如霰疑是天香落鏡中　〈滿林香〉十里重林錦繡堆更無驛使惹塵埃微風暗度幽香異韓夀才過賈女来　〈狀元紅〉素質朱顔太絶倫風流先占曲江春只因賜得宫中錦争看瓊林第一人　〈星毬〉不待宫娃羯鼓催半空誰滚火星来山禽誤踏雲中墜豈是三郎蹴踘囬　〈七夕紅〉滿樹渾疑大火流尚餘丹實報新秋繁星遥與雙星映半在佳人乞巧樓　〈雞引子〉曽食淮南九轉丹幻成仙果赤團團寄言山鳥休輕啄留
取猩紅頂上冠　〈金鐘〉不見蒲牢伏上林紅爐烈火鑄黄金南風吹入蕭蕭葉如聼鈞天大吕音　〈江陳〉紫說陳家綠説江佳名千載本無雙於今别有酣紅色𪔂足三分未肯降　〈天柱〉天柱巍巍出半空折来猶自綠成叢南風吹動枝頭火還似當年戰祝融　〈大小江綠〉風捲香塵滿路飛絳綃新裼綠羅衣天生麗質誰堪並婉孌江濵大小妃　〈宋家香〉綠𩯭如雲面似霞氷肌何用鬭鉛華隔墻一道薰風暖吹得餘香過宋家　〈進貢子〉
丹荔何年貢七閩宣和中使徃来頻玉環只識涪江種空走驪山一騎塵　〈延夀紅〉九轉丹砂貯絳囊剖開甘液勝瓊漿由来此物從延夀恨殺唐𦍑誤漢皇　〈百歩香〉紫翠隂森映夕陽遥看一片錦雲鄉羙人羅襪凌波過踏碎紅塵滿路香　〈綠紗〉苧蘿溪水綠如油浣出輕紗翠欲流何代羙人工翦綵結成佳果綴枝頭　〈麝囊紅〉纍纍丹實似星懸萬綠隂中赤欲然日午餘芬生鼻觀不縁林下麝香眠　〈中秋緑〉金風玉露仲秋時碩果
枝頭落較遲明月一輪流翠影青銅髙照碧琉璃　〈松紅〉莫以松枝比荔支翠濤聲裏露臙脂忽看琥珀生連理不待千年長兎絲　〈丁香〉紅粉佳人獨倚樓雨中丹實滿枝頭荔香元與丁香異只結團圓不結愁　〈郎官紅〉甘液濃香似醁醽傳来佳種近楓亭誰将天上郎官宿散作林中萬㸃星　〈紅繡鞋〉一片紅香落翠苔羙人林下蹋青回當年若使潘妃見貼地蓮花不敢開　〈綠珠〉山禽偷取蹋枝翻錯落珍珠綠滿園卧地殘香吹不
起月明如照墜樓魂　〈洞中紅〉烏石山前暮雨凉㡬畨風起散餘香洞中六月紅如錦不但桃花誤阮郎　〈氷團〉六月閩天見鬱蒸忽驚寒氣座間凝水晶盤貯深紅色白玉壺中映絳氷　〈何家紅〉炎夏深林雨氣收臙脂片片落梢頭何郎粉向朱衣拭滿面桃花汗欲流　〈鵲卵〉月明銀漢鵲驚枝風動寒巢欲半欹吹落人間完似卵氷盤髙累不愁危　〈勝江萍〉纍纍枝上火雲燒甘液真同絳雪消一片紅光如日赤兒童空有椘江謡　〈綠
核〉滿林丹實夏煌煌一道炎風列燧光壯士緋袍都觧却碧苔齊卧綠沉槍　〈火山〉廽望蒼梧是故鄉紫綃輕颺麥風凉生来自信紅顔薄强向朱明鬭艷妝
〔原〕王象晉〈題荔支〉絳袖氷肌畫本難駢肩含𥬇倚闌干清霜且莫来相妬聞道佳人不耐寒
