史／編年／朝鮮王朝實錄／世宗實錄／六年（1424）　卷二十三至二十六／卷二十三　正月至三月／三月／12日(P.30-1)
○戊子/兵曹及鎭撫所聚入直軍士于闕東門內，始習射，賜宣醞十五甁。
○成均館生員申處中等一百一人詣闕上書曰：
臣等竊觀，《易》繫之辭曰：“有天地，然後有萬物，有萬物，然後有男女，有男女，然後有夫婦，有夫婦，然後有君臣，有君臣，然後有上下，有上下，然後禮義有所措。”此天下之達道，古今之常經，而不可須臾離者也。苟或廢之，亂莫大焉。彼佛何人，以世嫡而反其父，以匹夫而抗天子，絶父子之倫，滅君臣之義。以男女居室爲不義，以男耕女織爲何事，絶生生之本，塞衣食之源。口不言先王之正道，身不服先王之法服，僞啓三途，虛張六道，塗生民之耳目，毁本心之綱常，欲以其道，思以易天下。信如此則百歲之後，雖享百歲者，殆亦盡矣。天之所覆，地之所載，其所以生育於其間者，惟草木禽獸之類耳。三綱五常之道，竟何寓於其間哉？
蓋死生有命，禍福由己，固不可以幸而致，亦不可以幸而免。愚僧妄謂，死生禍福，皆由於佛，竊
人主之權、擅造化之力，底天下於陸沈，醉生民於夢死。是以，資之仁厚者，惑於慈悲之說；性之高潔者，樂其空寂之說，築宮殿以事之，飾形像以奉之。金碧其居，侈於王宮；飽暖其身，富於世俗。其布帛之散、菽粟之糜，固非天降地湧也，亦非鬼輸神運也。《傳》曰：“一夫不耕，或受其飢；一婦不蠶，或受其寒。”彼僧之徒，不耕而食，不蠶而衣。戶口之數，職此而減；軍國之需，由玆以竭，此豈裕國足民之道哉？
且人受天地之氣以生，故及其死也，魂升魄降。但陰陽之氣，而無形聲之可接，雖挫燒舂磨，受諸苦楚，不可得已。天堂地獄之說，果何據耶？惟彼僧也，不此之慮，妄作誑誘之言，謬起修七之說，陽爲薦往之道，陰欲切己之利，誘以天堂之樂，脅以地獄之威，詭謀萬端，利害紛紜。是以，世稱儒者，亦屈身歸命，而不知識者之譏矣，矧世俗之愚者乎？況死喪之際，人道之大變，爲人子者不能爲心之時也。於哀痛迫切之情，安知誕妄之無益，何慮財産之糜費乎？由是，傾財破産，飯佛齋僧，徒知有今，而不知罔後者，擧世皆然。爲人心世道計者，寧不惕然有動於心乎？嗚呼！其亦幸而出於三代之後，不見黜於禹、湯、文、武、周公、孔子也，其亦不幸而不出於三代之前，不見正於禹、湯、文、武、周公、孔子也。
若稽古昔，上自三皇，下及五帝，迄于三代，世底
雍熙，俗躋仁壽，致治之美、歷年之久，光暎簡策，垂耀千古。當是時也，中國未有佛也，豈因事佛而致然歟？降及於漢，佛氏之敎，始入中國，浸淫於魏、宋之間，爛熳於蕭梁之代，歸心景仰，委身事之，而未免禍亂之相仍，反致年代之尤促。由玆以觀，佛不足信，斷可知矣。
惟我大東新羅之季，崇信浮屠，營立塔廟，國君信之則號爲裨補，卿大夫信之則稱爲願刹。一雄唱、百雌和，擧世靡然悅而從之。習於耳目，浹於骨髓，未可以義理曉也，亦未可以口舌爭也。因循之弊，至於前朝，事佛益勤，而營菴立塔，無歲不興。至以國君之尊，親擧玉趾，屢幸桑門，恭行弟子之禮，以倡無父無君之敎，以成不忠不孝之俗，毁人心、滅天理，降衷之性安在？修道之敎未聞。其所以傷風敗俗，迷國誤朝者，良有以也。
恭惟我太祖應天革命，肇造丕基，一灑前朝之弊，勒成一代之典，減革寺社，而私度僧尼之禁，著在令甲。惟我太宗以天縱之聖，嗣承大統，漸次除治，減其土田，收其臧獲，其視昔日，不啻過半矣。今我主上殿下以上聖之資，撫盈成之運，道繼千聖之統，政隆三代之治，從諫弗咈，去邪勿疑。卽政之初，旣減寺社臧獲，又革法孫蒼赤，其所以斥異端、明斯道者，自有東方之以來之罕見也。是則吾道之明，日升月恒，而異端之說，雲消風
止矣，安有孼芽之復萌乎？
然而去莨莠者無恕心，絶虺蜥者無難色。除惡務本，古人之深戒，豈曰姑少待之，以俟其自滅乎？且佛氏之敎，以淸淨寡慾爲宗，則不宜於名利之途；以戒定慧爲本，則不合於閭閻之陋。今之僧徒，其於淸淨寡慾、戒定慧，閴然無聞，而等蒙爵命之寵，乘肥衣輕，酒色之欲，公然恣行。曩者道澄、雪然之爲師弟者，可以鑑矣。不寧惟是，近者背君父，適他國做官，曾犯不韙者，多出於僧徒，豈非無父無君之敎有以啓之也？
噫！彼雖飮風吸露，巢居野處，爲斯道計者，所當斥者也。況坐華屋、食精饌，忘君父、棄忠孝者，其可容於天地之間乎？伏惟殿下，法唐、虞、三代之所以興，鑑齊、梁、陳、隋之所以亡，上繼祖宗之遺意，下副吾儒之所望，使彼僧徒勒還鄕里，人其人以充兵部，廬其居以增戶口，焚其書永絶根株。所屬之田屬軍資，以贍軍餼，所役之奴屬都官，以分各司，銅像鍾磬屬司贍，以鑄錢幣；所用器皿屬禮賓，以備官用，所刻經板，聚之州府，改刊儒書，其髡首之六十以上老而無用者，各還親戚，以資餘生。京城之內各宗寺刹，分爲各司之無廨宇者；外方寺刹悉皆破毁，以營州縣站驛與其鄕學屋舍。其喪葬之際，一依《家禮》之法，犯者嚴加科罪，以警其餘，然後使舊染之俗，敎之以禮義，養之以道德，則
不數年間，人心正而天理明，戶口增而軍額充。昔焉背君背父者，今知忠孝之當盡；向之游手游食者，今知稼穡之當務矣。安有一夫之不變，而自放於禮法之外者哉？此更新聖化之機也。
臣等螢雪微蹤，幸際明時，蒙被大烹之養。伊志顔學，非曰能之，致君澤民，孰無此心？臣等每念異端之有累於盛治，如蝃蝀之於泰和也。臣等不與草木同生，故敢干斧鉞，冒進一言，伏惟萬機之暇，特留宸念。
○議(忌晨)〔忌辰〕齋疏式。前例，始面稱菩薩戒弟子，季後稱弟子無任虔禱之至。大提學卞季良議云：“佛法未革則依舊何如？”吏曹判書許稠云：“非弟子而稱弟子未便。始面稱朝鮮國王，季後只稱無任虔禱之至何如？”命仍舊。
○兵曹啓：“武經習讀官取才，請將武經七書，各書于栍，合置一筒，令取才者自抽一栍，曹與武學提調一同考講，能通者上薦。”從之。
史／編年／朝鮮王朝實錄／世宗實錄／二十三年（1441）　卷九十二至九十四／卷九十四　十月至十二月／十二月／9日(P.41-2)
○辛丑/知中樞院事鄭麟趾等上疏曰：
臣等近日伏聞殿下欲慶讃興天寺浮屠，措辦諸事，臣等謹陳其不可，未蒙兪允，臣等寢食輾轉，謹以所懷條列于後，伏望殿下一一採納，更留三思，以副一國臣民之望。
一，殿下自在潛邸時，留心聖學，名譽日隆，及至儲位廢立之際，太宗以殿下好學不倦，具奏朝廷，遂登寶位。當時太宗之意與一國臣民之望，無他，以殿下將丕闡聖學，扶持世道，以爲朝鮮億萬世無疆之福，而殿下卽位之後，日開經筵，講明聖學，政敎修明，大小臣僚軍民父老，咸以爲我太宗眞得付托之重，何意今日信於浮屠之說，爲無益之擧，上違太宗之意，下失臣民之望哉？《傳》曰：“君擧必書，書而不法，後嗣何觀？”且人主愛一嚬一笑。招迎無行之群僧，施衣鉢振螺鼓，降香疏聳觀聽，此爲何等事歟？有識臣民，寧不愧乎？此臣等所以缺望者也。
一，興天寺，我太祖爲貞陵而創。後國家議以爲陵在城中，不合古制，遷之於外，而興天石塔，以待自夷之日。往年殿下以爲祖宗舊物，特留宸念，增新舊制，諫說懇至，皆不之從。殿下雖曰修祖宗之舊，臣等以爲實是尊崇之漸也。我太宗嘗謂近臣曰：“仙佛二家，惑世誣民莫甚焉。若去之猝急，駭民觀聽，宜當
漸次除治。”乃收田民，減寺額，革法席，省齋饌。至於元敬王后葬獻陵之日，太宗令近臣就問政府以起寺與否，領議政李廷顯對曰：“臣父母妻子皆亡，自祈禱至於追薦，盡誠事佛，無毫髮之益。然小臣，匹夫耳，我殿下於太祖違豫之日，至誠動天，亦不蒙益。夫佛之欺誣世俗，流轉已久，時君世主，莫有知其非者。我殿下千載一時，禁斷根本，昭示後世，正在今日，獻陵起寺，斷不可爲。”殿下時方在疚，請起寺宇，以慰母后寂寥之悲。太宗傳旨近臣以爲：“主上孝思至矣，予今聞之，不覺下淚。”乃曰：“主上之言，然則然矣。然獻陵，吾所歸處，無賴僧徒常事凶穢，不可在吾枕頭，廷顯之言可謂痛快矣。此老叟憤激肝膽，故發此言。”仍謂兵曹判書趙末生曰：“予平生處佛之意，卿所知悉。予之自處，不可不正。”遂不起寺。太宗丁寧之語，今猶在耳，抑殿下亦必聞之矣，何意殿下不念聖考昭昭之訓，乃托太祖草昧之日，因循流俗之擧，以爲子孫萬世藉口無窮之弊哉？此臣等所以痛切者也。殿下窮五經性理之奧，閱百代興亡之跡，其於天地萬物之理、得失邪正之道，靡不通貫，而近年臣民讙譁以謂：“宮中事佛事神，崇信日篤。”竊意非殿下本意，必有以邪說嘗殿下之意，而殿下偶一然諾，歲月浸淫，
而遂至於今日，排群議斷然以爲是。以殿下平日學問，何不篤信聖賢之言如彼，而疑惑異端之言如此哉！此臣等之所以觖望也。
一，臣等竊聞比丘尼姓丘者慧黠巧舌，緣飾文字，聘妖機幻，媚惑婦女，此是妖物，所當黜遠者也。近年因緣宮禁，誑誘百端，懿嬪剃髮披緇，非所以爲萬世宮壼之軌範也。太宗在天之靈，亦必驚駭慙愧矣。殿下何不禁止，以爲太宗之羞乎？從此宮禁繼有則效而爭願落髮者，殿下寧能堅禁之乎？夫臣民婦女，或有恐爲人奪志者，容有斷髮爲尼，以全其節，則猶之可也，至於宮禁，何所爲之，而爲之乎？此臣等所以缺望也。伏望殿下亟黜尼丘，放之於外，以絶根本，亦使懿嬪還復舊儀，以正宮〔禁〕，則不勝幸甚。
一，凡祀有正有邪，天地日月星辰山川社稷宗廟先聖先師，此祀之正也，佛老巫覡，此祀之邪也。王者當居正位行正道立皇極，以正萬民，民猶有趨於邪者，況導之以邪乎？善乎！古人之言曰：“修正尙未蒙福，爲邪欲以何望？”且佛者，大抵以淸淨寂滅爲宗，人倫都盡，已非王者所當崇奉。其因緣果報地獄天堂之說，皆鋪張近理之事，以爲誑誘愚民之術，雖捨身殫財，歸依誠切，絶無毫髮之益，何意殿下反爲愚民之所爲哉？昔漢文帝詔曰：“吾聞祠官祝釐，皆歸福於朕躬，不爲百
姓，朕甚愧焉。其令祠官致敬，無有所祈。”殿下亦必不爲己求福也。《詩》云：“顯顯令德，宜民宜人。受祿于天，子孫千億。”殿下亦必不爲子孫求福於佛也。古人有言曰：“明王積善以致福，不費財以求福；修德以消禍，不勞人以禳禍。”殿下亦必不爲百姓求福也。臣等仰而思，俯而思，殊不知殿下之所爲也。此臣等之所以痛切者也。
一，臣等竊聞高麗自太祖以來，事佛漸盛，五百年間，世無善政，至于末葉，風俗大毁，大小婦女絡繹寺刹，無賴僧徒混雜閭閻，淫風大行，政敎衰微，遂至亂亡。太宗目擊其事，立度牒之法，嚴上寺之令，絶棟樑之僧，禁新創之寺，數十年間，風俗歸正，實爲社稷鞏固之基。今殿下復開其源，末流安可塞哉？此臣等之所以痛切者也。
一，《書》云：“無怠無荒，四夷來王。”《詩》曰：“靡不有初，鮮克有終。”殿下卽位以來，宵旰圖治，中外晏然，一國臣民，咸被聖化，皆以爲唐、虞復出也。近年以來，神佛之事漸盛，臣民以此窺殿下之心，況今野人連寇邊鄙，城堡之役、遷徙之勞，遠近搖動，此誠殿下憂勤之日，而殿下必欲爲之，此臣等之所未諭也。
一，殿下以爲：“自古帝王，莫不歸佛。且以天下歸佛，而我國小如蓼葉，安得獨廢哉？”然臣等以爲漢、唐以後歷代帝王，間有事佛，無大禍敗者，皆非所以可法也。
唐高祖沙汰僧尼，太宗末年多愛，復立浮屠，以累貞觀之治，崩未數十年，唐室之禍慘矣。佛力果安在哉？天地之氣，自有盛衰，秦、漢以後，世無善治，異端日熾。僧尼道士，雖不得遽絶，然君上處之之道，不可謂未能遽絶而姑崇信之也。譬如養嘉穀者，不可以稂莠爲不可遽除，從而培壅之也。且以蓼葉之國，爲僧者日衆，遊手坐食，以爲逋逃之藪，此亦國家之所當痛禁者也。
一，唐、虞三代之盛，人主享國久長，民庶俱躋壽域，天下熙熙。當是之時，佛法未入中國，此豈事佛之致然？以此觀之，人物死生之故、貴賤榮辱之分，其非爲佛氏操縱明矣。佛氏自以謂過去未來見在三世之事，悉皆窮通，然於五行之理，已不得其詳，故天地人物之始終、日月星辰之陵食、醫藥律呂之條理，皆無其說。以此觀之，其不知死生之故明矣。佛氏處西域，去中國才數萬里，尙不能言見在唐、虞三代帝王之事，其言過去未來事，誕妄不足爲信明矣。天地造化，往者過，來者續，生生無窮，皆自然之理，有不易之數。佛氏何人，獨擅造化之權哉？若善者得福，惡者得禍，則不必歸依於佛然後得也。若誠心歸佛，淸淨空寂，無爲自守而已。造佛造塔，奔走事佛，皆乖戾其道，其無功德報應也必矣。此皆殿下素所講明者也，不必一一贅陳，伏惟殿下
反覆潛思焉。
一，前朝佛法爛熳之餘，人皆歸佛，世道靡然。太宗，與一相河崙謀議，痛加排闢，十去七八，吾道以明，風俗復正，至於今日，一國臣民皆知佛氏之非正，闢異端歸正道，事半功倍之秋也。殿下乃反獨斷排群議而起之，尊而事之，此臣等之所以缺望者也。
一，臣等竊念大抵田獵酒色遊戲玩好，固皆帝王之失德，然禍患止於一身一時而已，至如歸佛之弊，其終必至於擧世沈淪，貽萬世無窮之患，此臣等之所痛切者也。
一，爲山九仞，功虧一簣。殿下於人倫，語父子而無一毫之愧，語君臣而無一事之失，語兄弟而盡友愛之情，語宮庭而有肅雍之和，以至庶政萬事，無不一歸於正，獨此奉佛一事，爲聖明之大累，豈非爲一簣之虧哉？此臣等之所以觖望者也。
一，正心以正朝廷，正朝廷以正百官，正百官以正萬民，此超絶古今之格言也。近年，宗室諸君奉佛，宮禁亦然，至於今日，殿下亦然。夫上有好者，下必有甚焉，此臣等之所以觖望者也。
一，殿下今日之擧，有二失焉。蓋事佛求福之非，前輩論之詳矣，萬萬無此理。殿下惑於其說，尊崇事佛，此一失也。政府臺省及諸文臣學生再三切陳，殿下堅拒不納，此二失也。夫君子之過，如日月之蝕，過也，人皆見之，更也，人皆仰之。若殿下翻然一賜兪音，
則改過不吝，邁﻿成湯之德；舍己從人，追堯、舜之聖，豈惟臣民之幸？實爲萬世無疆之休。
上曰：“予以此事受封章多矣，予則已爲梁武帝矣。命停此事，固非難矣。然予不能人其人火其書，故未敢從之。且使丘尼出入宮禁，使宮主削髮，不能禁止，予之過也。大抵羅織君上之過，皆小儒所作。厥父母在家，念佛誦經，其子不能諫止，而立於朝，因人上疏，文君之過可乎？”麟趾曰：“人臣進諫之言苟善，則但取其善可也。在家之事，何足論耶？”上終不允。
○遣日城君鄭孝全于平壤，宣慰使臣。
史／編年／朝鮮王朝實錄／文宗實錄／二年（1452）　卷十一至十三／卷十二　二月至三月／二月／20日(P.16-2)
○甲申/霧四塞。
○視事，輪對，御經筵。
○知韓山郡事權雍辭，上引見曰：“近來國家事多，常貢外斂民最多，以不得已之意，曉諭於民，務盡字恤，以副予意。”
○立英陵碑，判書鄭麟趾撰碑文，安平大君瑢，篆額書丹。
○以金聽知中樞院事，鄭昌孫藝文提學，李邊兵曹參判，朴仲林工曹參判，成奉祖司憲府大司憲，李先齊慶昌府尹，崔善敏刑曹都官佐郞。善敏，士威之孫，肇之子也。善敏之母，居果川縣，貌美而不順於夫，夫不與同居。僉知中樞院事成扱，嘗守仁川，往來其家，頗有醜聲。肇容貌麤率，行止齟齬，妻常謂人曰：“吾於族會日，若見吾夫，則愧不若人，赧赧然不能正視。”後欲嫁他人，有人言曰：“背夫當斬。”遂止。善敏賴妻父成奉祖蔭，屢拜華秩。
○監春秋館事金宗瑞等，將新撰《高麗史節要》，
以進箋曰：
臣金宗瑞等，誠惶誠恐，稽首稽首。竊謂，編年本於左氏，紀傳創於遷史，自班固以後，爲史者皆祖述遷史，而莫之違者，以規模宏博，而著述得以該備也。然不免冗長，難究之患，此史家之互有長短，而不可以偏廢也。粤維高麗起於唐季，以雄武而剗群兇，以寬大而得衆心，遂建大業，以裕後昆。迨夫立郊社、定章程、興學校、設科擧、置中書，摠機務，而體統有所繫，遣廉使，察州郡，而貪汙不敢肆，府衛之制，得寓兵於農之法，田柴之科，有仕者世祿之意，刑政擧品式備，中外寧謐，民物殷阜，太平之治，可謂盛矣。中葉以降，不克負荷，內爲嬖幸之所感，外爲權姦之所制，强敵交侵，干戈爛熳陵夷，至於假姓竊位，而王氏之祀，已不血食，恭讓反正，竟以昏懦，自底於亡。蓋天生眞主，以靖夷我民，固非人力之所爲也。太祖康獻大王，首命輔臣，纂修《麗史》，太宗恭定大王，又命讎正謬誤，而竟未就緖。世宗莊憲大王，以神聖之資，闡文明之化，命臣等，選辟僚屬開局，編摩先修全史，次及編年，臣等袛慄奉承，不敢少懈，不幸書未進御，
而奄棄群臣。主上殿下，恭承先志，今臣等竣事，顧嘗受命於先王，不敢以荒陋固辭。越辛未秋，書乃克成，於是又裒集，事迹之關於世敎者，制度之可爲矜式者，刪煩就簡，表年敍事，以便考閱，然後四百七十五年、三十二王之事，包括無遺，詳略畢擧，而史家之體，始若粗備。雖文辭鄙俚，紀次不精，而於善惡勸懲，小有補乎治道。淸讌之暇，時賜省覽，懋稽古之盛德，恢經世之大猷，使斯民咸受其賜，不勝幸甚。所撰《高麗史節要》三十五卷，謹隨箋以聞。
宗瑞啓曰：“他國之史，尙且求見，況我國之史乎？大臣頗有求觀者，宜速印之，頒諸中外。且本史，雖未悉事迹，然捨此則他無可考之文。倘不速印，則恐至蠱損，亦宜速印藏諸史庫。”上曰：“史者，欲示後世，以爲勸懲，不可隱諱，當印而頒之。”初太祖開國，命鄭道傳，撰《高麗史》，道傳以所掌事多，委之僚屬，由是脫漏甚多。太宗命河崙讎校，世宗命尹淮改撰，比鄭草稍詳。同知春秋館事金孝貞以爲：“尹淮所撰，又失於脫略，不可傳示後世。”乃命權踶撰之。踶與安止、南秀文，撰錄裒集，詳於
二家，然任其好惡，筆削不公。事發，命金宗瑞與鄭麟趾等撰之。宗瑞等以爲，編年難以詳備，乃從紀傳之法，分科責成，令崔恒、朴彭年、申叔舟、柳誠源、李克堪等，撰列傳，盧叔仝、李石亨、金禮蒙、李芮、尹起畎、尹子雲等，分撰紀、志、年表，宗瑞與麟趾、許詡、金銚、李先齊、鄭昌孫、辛碩祖等，刪潤之。時踶、止、秀文，新得重罪，史官皆局促，不得刪削，頗有煩亂冗長處。然史家體例始備，至是集其功而要者，撰史略以進。
史／編年／朝鮮王朝實錄／世祖實錄／七年（1461）　卷二十三至二十六／卷二十六　十月至十二月／十一月／22日(P.18-2)
○戊午/命召議政府，示平安道事變。
○兼成均司成金禮蒙等上箋謝賜酒：
望如日就如雲，景仰天表，醉以酒飽以德。優蒙睿恩，感激難勝，兢惶罔措。伏念臣等斗筲淺器，螢雪寒蹤，窮探聖經，顧乏桓榮之稽古，濫居皐比，敢裨周王之作人，常懷尸素之譏，詎希殊尤之寵？嘉殽爛熳，味分八珍之羞，仙液氤氳，香溢九天之澤，生師胥悅，今昔所稀。玆蓋伏遇興化右文，尊賢樂道，乾坤洪造，雖不遺於纖毫，雨露深仁，乃獨厚於狂斐，事光簡策，喜溢儒林。臣等謹當誓與靑衿，益殫素節，永沐鳶魚之化育，仰若天地之生成。
史／編年／朝鮮王朝實錄／成宗實錄／七年（1476）　卷六十三至七十四／卷七十二　十月／21日(P.7-1)
○辛卯/御經筵。
○日本國上松甫能登大守賴永、一岐州守護代官兵部少輔源武、肥前州山城千葉介元胤、關西路肥、筑通守重朝、對馬州太守宗貞國、出羽守宗貞秀、越中守宗盛弘遣人來獻土宜，倭護軍道安子四郞來朝。
○宗貞國特送盛種等六人、倭中樞(平茂績)〔平茂續〕等三人辭，命承旨任士洪饋送。禮曹答書曰：
專使書問，得諳氣味淸勝開慰。所獻禮物，謹啓收訖。將土宜正布二十
七匹、綿(西)〔布〕一十三匹及今丙申年例賜糙米、黃豆各一百碩，就付回使，惟照納。
○御晝講。
○御夕講。講《名臣言行錄》，至《張詠傳》，上曰：“詠之殺人，當歟？”承旨任士洪曰：“在聖人則不然，其餘則須用嚴威。否則難以鎭服。所爲之事，雖非盡善，宋朝名臣，惟張詠、范仲淹而已。”侍讀官丘達孫曰：“刑亂國，用重典。當是時也，蜀亂，故以嚴治之耳。張詠之後，不能撫綏，而蜀人復亂，故再使張詠治之，蜀乃平。”
○都承旨玄碩圭等啓曰：“大小人員雖在職，或移病或告暇，則不得受祿。知中樞府事金良璥，以足疾在家，雖帶職，未得受祿。臣等聞良璥疾證彌留，計活淸貧。”傳曰：“自有其法，何取稟乎？”對曰：“良璥，老臣也，今疾證彌留，故敢告。”命給之，遣中官視疾，又遣內醫治療。
○下書平安道行臺監察李箴曰：
去乙未年正月，洪德海等數十名爲野人所擄，而匿不以聞，推鞫時亦且隱諱，其推鞫以啓，且其他被擄人有無及輒入人等因某事出城，被擄根由，竝鞫之。
○先是命採明君、先明後暗君、賢妃事跡，畫爲三屛，令文臣分題作詩，又命掌令朴孝元、
應校柳洵、進士成聃壽書事跡與詩于其上，至是孝元等書進，賜御衣各一領，仍饋宣醞。
其明君屛。
《神農圖》：神農知天地之道，明於人之性，以有天下。古者民茹草飮水，采樹木之實，食蠃蚌之肉。神農以謂人民衆多，難以久養。敎民種五穀，爲耒耜鉏鎒以墾草莽，然後五穀興。令曰：‘丈夫壯而不耕，天下有受其飢者，婦人豐盈而不織，天下有受其寒者。’故神農親耕，后親織，以爲天下先。詩曰：
“炎帝當年撫域中，却將神敎立神功。生民飢飽關農務，天下寒溫在女工。雨玉雨珠非世用，親耕親織與民同。千年幸覩三推禮，願取神農保始終。”玄碩圭。
《帝堯圖》：帝堯黃收純衣，彤車白馬，茅茨不剪，土階三等勤於君道，作布政之宮曰衢室，立誹謗之木，使天下得盡其言，建進善之旌，使天下得盡其才，置諫鼓於朝，使天下得攻其過。一民飢，曰我飢之也，一民寒，曰我寒之也。由是百姓戴之如日月，親之如父母。有老人擊壤而歌曰：“日出而作兮，日入而息兮。耕田而食兮，汲井而飮兮，帝何力於我哉？”詩曰：
“日日昏花史傳親，聖中無若帝堯仁。土階還有
第茨儉，謗木仍兼諫皷陳。允協萬邦臻至理，曰吁四岳動咨詢。巍巍蕩蕩天爲大，遐邇歸心無異人。”洪應。
《帝舜圖》：帝舜畏天而愛人，恤遠而親近，好問而好察邇言，隱惡而揚善，執其兩端，用其中於民。時日月光華，卿雲叢聚。舜彈五絃之琴，詠《南風》之詩曰：‘南風之薰兮，可以解吾民之慍兮。南風之時兮，可以阜吾民之財兮。’詩曰：
“海內謳歌曆數歸，重華千載仰巍巍。卿雲藹藹垂天仗，瑞日輝輝照袗衣。庶績凝時端冕儼，五絃和處惠風微。南薰一曲舒民慍，皞皞熙熙遍九圍。”洪貴達。
《大禹圖》：禹以五音聽治，懸鐘、皷、磬、鐸、鞀以待四方之士，爲銘於簨虡曰：‘敎寡人以道者擊鼓，論以義者擊鐘，告以事者振鐸，語以憂者擊磬，有獄訟者搖鞀。’一饋十起，一沐三握，以勞天下之民。出見罪人，下車問而泣之，左右曰：‘罪人不順道，君王何爲痛之？’禹曰：‘堯、舜之人，皆以堯、舜之心爲心，寡人爲君，百姓各自以其心爲心，是以痛之？’詩曰：
“當年足跡遍寰瀛，辛苦腁胝績用成。擊皷撞鐘聞理道，搖鞀振鐸達民情。哀矜問罪存深愛，吐握迎人見至誠。恥俗不如堯、舜世，
至今功化妙難名。”洪貴達。
《成湯圖》：湯適野，見野人張網四面，祝曰：‘自天下四方，皆入吾網。’湯乃去其三面，祝曰：‘欲左，左，欲右，右，不用命者，乃入吾網。’諸侯聞之曰：‘湯德至矣。’歸者四十餘國。時大旱七年，太史占之曰：‘當以人禱。’湯曰：‘吾所爲請雨者，民也，若以人禱，吾請自當。’遂齋戒剪爪斷髮，素車白馬，身嬰白茅，以身爲犧，禱于桑林之野，以六事自責曰：‘政不節歟，民失職歟，宮室崇歟，女謁盛歟，苞苴行歟，讒夫昌歟？’言未已，大雨方數千里。詩曰：
“夏德將衰日欲亡，人心天命屬﻿成湯。七年荒旱憂民切，六事兢皇責己詳。一念至誠通肸蠁，四郊甘雨澍汪洋。自從祝網仁心大，便做商家奕葉長。”玄碩圭。
《商高宗圖》：高宗卽位，思復興殷，而未得其佐，〔三〕年不言政事，決於冢宰，以觀國風。高宗夜夢得聖人，名曰說。以夢所見視群臣百吏，皆非也，於是審厥象，俾以形使百工營求之野，得說於傅巖中，與之語，果聖人也。擧以爲相，殷國大治。詩曰：
“湯德巍巍不可肩，高宗燁燁亦光前。三年不語心治道，一夜無端夢大賢。忽作鹽梅調巨鼎，便爲舟楫濟洪川。若
敎胥靡終巖穴，殷社焉能六百年！”洪貴達。
《周文王圖》：文王時有呂尙者，年已八十餘，釣於渭上。文王將獵卜之，卜人曰：“所獵非龍，非彲，非虎，非熊，而王者之輔也。”遂出畋，至磻溪，果遇呂尙，同車而歸，立爲師。嘗鑿沼得朽骨，命葬之。左右曰：“此無主矣？”文王曰：“天子主天下，諸侯主一國，寡人固骨之主矣？”遂葬之。天下聞之，曰：“西伯仁及朽骨，況生者乎？”詩曰：
“造周基業至文隆，天下三分有一中。德感歧陽鳴有鳳，祥凝渭涘獵非熊。皇風時向靈臺播，易象曾從羑里窮。莫問生民游聖澤，九原枯骨尙恩蒙。”金紐。
《武王圖》：武王代紂，陳于商郊，俟天休命，紂率其旅若林，會于牧野，罔有敵于我師。前徒(例)〔倒〕戈，攻于後以北，血流漂杵，一戎衣天下大定。乃反商政，政由舊，釋箕子囚封比干墓，散鹿臺之財，發鉅橋之粟，大賚于四海，而萬姓悅服。詩曰：
“應順天人問獨夫，倒戈攻北是前徒。壤泉毅魄應銷恨，縲絏忠臣得脫軀。已放馬牛歸野牧，更分財粟及民孤。若非訪道傳《洪範》，未識彝倫敍得無。”李克培。
《漢文帝圖》：文帝初封代王，守薄于代。周勃等旣誅諸呂，迎王立
之，王命(宋旦)〔宋昌〕驂乘，張武等六人乘傳，從詣長安，至代邸，遂卽天子位。卽夕入未央宮，夜拜宋昌爲衛將軍，鎭撫南北軍，還坐前殿，下詔書赦天下。元年有獻千里馬者，帝曰：“鑾輿在前，屬車在後，吉行日五十里，師行三十里，朕乘千里馬，獨先安之？”於是還其馬與道里費，而下詔曰：“朕不受獻也。其令四方毋獻。”帝每朝郞從官上書疏，未嘗不止輦受其言，言不可用置之，言可用採之，未嘗不稱善。詩曰：
“由來恭儉足爲臨，況復驕奢不受侵。異物未能售喪志，善言方得沃虛心。翠葉停處皆休命，丹詔飛時盡德音。坐致提封開富庶，始知淸淨化民深。”崔淑精。
《唐太宗圖》：太宗時，畿內有蝗。上入苑中見蝗，掇數枝，祝之曰：“民以穀爲命，而汝食之，寧食吾之肺腸。”擧手欲呑之，左右諫曰：“惡物或成疾。”上曰：“朕爲民受災，何疾之避？”遂呑之，是歲蝗不爲災。上以宮女衆多幽閟可憫：“灑掃之餘，亦何所用”，於是遣官於掖庭西門簡出之，前後所出三千餘人。林邑獻五色鸚鵡，新羅獻美女二人，上曰：“林邑鸚鵡，猶能自言苦寒，思歸其國，況二女遠別親戚乎？”幷鸚
鵡各付使者而歸之。詩曰：
“鄴城宮殿已斜陽，晋邸風雲滿八荒。十萬義兵隨日表，三千宮女出椒房。放回思土籠中鳥，(含)〔呑〕却傷農口裏蝗。最是力行仁義效，致令貞觀比虞唐。”任元濬。
先明後暗君屛。
《吳夫差圖》：吳王闔廬伐越，越王句踐迎擊大敗之，靈姑浮以戈擊闔廬，闔廬病傷且死，告其子夫差曰：“必毋忘越。”夫差旣立，使人立於庭，苟出入必謂己曰：“夫差！而忘越王之殺而父乎？”則對曰：“唯。不敢忘。”常以報越爲志，乃悉精兵，以伐越，敗之夫椒。越王乃以甲兵五千，棲於會稽，進西施請退軍，吳王乃許行成。先明詩曰：
“吳曾呑越越呑吳，勝敗輸贏一局圖。兩地山河兵爛熳，先君髑髏血糢糊。讎如未復心寧忍，動必相箴誓不渝。直向夫椒能一雪，會稽當日目中無。”徐居正。
夫差旣得西施，築姑蘇臺高三百丈 遊宴其上，子胥諫曰：“臣恐不久爲麋鹿之遊。”王不聽，賜屬鏤之劍以死，將死曰：“樹吾墓上以檟，令可爲器，抉吾眼置之吳東門，以觀越之滅吳也。”王慍曰：“孤不使大夫得有見也。”乃取子胥之尸，盛以鴟夷，而投之於江，吳終爲越所滅。後暗詩曰：
“血戰夫
椒得意歸，旋携春色上高臺。飄飄舞袖凌雲去，杳杳歌聲雜雁來。當日舘娃殊寂莫，至今江月獨俳徊。可憐千載東門目，猶作驚潮擊岸回。”柳洵。
《漢武帝圖》：帝初卽位，擧賢良方正直言極諫之士，親策問之，詔申、韓、蘇、張之言者皆罷之。上雅尙儒術，趙綰薦其師申公，上使使者奉安車蒲輪，束帛加璧迎之。先明詩曰：
“至言當訪衆論聞，發策賢良闢四門。屛黜蘇張排異術，表章周孔右斯文。賑窮下詔仁恩洽，束帛徵賢禮意勤。若使力行爲治本，隆功何止漢明君！”任士洪。
帝用方士公孫卿言，令長安、甘泉作蜚廉桂觀、通天臺，使卿持節設具而候神人，益廣諸宮室，起栢梁臺，作承露盤，高二十丈，大七圍，以銅爲之。上有仙人掌以承露，和玉屑飮之，云可以長生。帝如候氏，禮祭中岳太室，從官在山下聞若有言萬歲者三。詔加增太室祠，遂東巡海上求神仙，封泰山，禪肅然。復東北至碣石而還。後暗詩曰：
“百尺銅臺入紫烟，侍臣長奉《栢梁篇》。已娛神馬傳音譜，更恨匈奴賁戍邊。祠罷甘泉還灑淚，藥無蓬島可求仙？誰知簫鼓橫汾樂，今日重尋事已遷！”月山
大君。
《晉武帝圖》：帝初卽位，承魏氏刻迫奢侈之後，欲矯以仁儉。有司言：“御牛靑絲靷斷”，詔：“以靑麻代之。”大醫司馬程據獻雉頭裘，帝命焚之於殿前，勅內外，敢有獻異技異服者罪之。先明詩曰：
“銅雀臺傾王氣衰，晋王開創勵精時。奢華欲矯前朝弊，仁儉還應四海知。已用雉裘投烈熖，更將牛靷替靑絲。石頭一片降幡竪，莫遣功成意氣。”金訢。
武帝旣平吳，頗事遊宴，怠於政事。詔選孫皓宮人五千入宮，掖庭殆將萬人。常乘羊車，恣其所之至便宴寢，宮人競以竹葉揷戶，鹽汁灑地，以引帝車。後暗詩曰：
“一破金陵氣轉驕，色荒無乃倦臨朝。五千歌舞吳宮選，十二樓臺晋殿高。鴆宴向來貪愒日，羊車隨處幾經霄。流連不是苞桑計，五馬蕭墻禍不銷。”徐居正。
《唐玄宗圖》：玄宗初卽位，以風俗侈靡，制乘輿服御金銀器玩，令有司燒毁，以供軍國之用，其珠玉錦繡，焚於殿前。又禁採珠玉及爲刻鏤器玩，復廢織錦坊。帝於苑中種麥，率皇子以下，躬自收穫，謂曰：“此將薦宗廟。是以親之，亦令爾等知稼穡之艱難也。”因分賜侍臣等曰：“比歲令人巡檢苗稼，所對多
不以實，故自種植以觀其成。且《春秋》書無麥禾，豈非古人所重也？”先明詩曰：
“初臨九五志昇平，端冕垂衣更勵精。庭下焚珠昭儉德，苑中種麥供粢盛。百年流俗終歸化，當日皇孫亦解耕。畢竟操存能窒慾，未塵心鑑自昭明。”李克基。
玄宗在位歲久，漸肆奢慾，怠於政事，納壽王妃楊氏爲貴妃，專以聲色自娛。每酺宴先設太常雅樂坐部立部，繼以皷吹胡樂敎坊府縣散樂雜戲。又以山車‧陸船載樂往來，又出宮人舞霓裳羽衣。又敎舞馬百匹銜盃上壽，又引犀象入場或拜或舞，安祿山見而悅之。祿山叛於范陽，上召宰相謀之，楊國忠首唱幸蜀之策。上然之，獨與貴妃姊妹、皇子妃、主皇孫及親近宦官、宮人，出迎秋門。至馬嵬驛，將士飢疲，皆憤怒，陳玄禮等以禍由楊國忠，殺之。上聞喧嘩，出門慰勞，令收隊，軍士不應。上使高力士問之，玄禮對曰：“國忠謀叛，貴妃不宜供奉。願陛下割恩正法。”上曰：“朕當自取之。”高力士進曰：“將士已殺國忠，而貴妃在陛下左右，豈敢自安？將士安，則陛下安矣。”上乃命縊殺於佛堂，輿尸置驛庭，召玄禮等入視之，軍
士皆呼萬歲，始整部伍爲行計。後暗詩曰：
“一自楊妃入禁圍，鴛央金殿鎖羅幃。胡兒浴後聲多醜，戚里驕來事已違。鼙鼓忽從燕塞動，龍輿驚向錦城飛。可憐耽玩霓裳日，那料間關萬里歸！”李崇元。
《唐德宗圖》：德宗在諒闇中，動遵禮法。先是諸國屢獻馴象，上曰：“象費豢養，而違物性，將安用之？”命縱於荊山之陽。及豹貀鬪鷄鷹犬之類，悉縱之，又出宮女數百人，中外皆悅。淄、靑將士投兵相顧曰：“明主出矣！吾屬猶反乎？”又詔曰：“引朝集使二人，訪遠人疾苦。”先明詩曰：
“奇獸魁然性自馴，遐方重譯獻楓宸。尙嫌異物來千里，幷出宮娥過百人。朝野爭歡稱聖主，淄靑相顧感深仁。爲迎朝集垂淸問，四海窮民恐未伸。”任士洪。
德宗初年，崔祐甫爲相，務崇寬大。故當時政聲蕩然，以爲有貞觀之風。及盧杞爲相，以疑似離間群臣，勸上以嚴刻御下，中外失望。時兩河用兵，月費百餘萬緡，府庫不支。括富商錢出萬緡者，借其餘以供軍，大索長安商賈所有貨，意其不實，輒加榜棰，人不勝苦。百姓爲之罷市，相率遮宰相馬自訴，盧杞始慰諭之，勢不可遏，疾馳得免。
涇原兵作亂，上幸奉天，於行宮廡下，貯諸道貢獻之物，榜曰瓊林大盈庫。宮中市外間物，以宦官爲使，謂之宮市，抑買人物，以紅紫染故衣敗繒，尺寸裂而給之，仍索進奉門戶及脚價錢。嘗有農夫以驢負柴，宦者稱宮市取之，又就索門戶。農夫曰：“我有父母妻子，待此然後食，今以柴與汝，不取直而歸，汝尙不肯，我有死而已。”遂毆宦者。後暗詩曰：
“年來秕政比初加，志大才疎性忌何？黃屋蒙塵非細事，瓊林揭榜爲誰誇？商錢取括寬恩少，宮市開張斂怨多。最識此心愚暗處，不知盧杞是奸邪。”徐居正。
賢妃屛。
《周文王后妃圖》：周文王生有聖德，又得聖女姒氏以爲之妃。《葛覃》之詩，后妃所自作也。其詩曰：“葛之覃兮，施于中谷，維葉萋萋。黃鳥于飛，集于灌木，其鳴喈喈。葛之覃兮，施于中谷，維葉莫莫。是刈是穫，爲絺爲綌，服之無斁。言告師氏，言告言歸，薄汚我私，薄澣我衣。害澣害否，歸寧父母。”詩曰：
“周家厚德在民心，八百年基自二南。要識文王新景命，須看太姒嗣徽音。儉昭絺綌輝千古，慶篤螽斯則百男。聖母也能生聖子，丕承武烈照來今。”李承召。
《周宣王
姜后圖》：姜后賢而有德。宣王嘗早臥晏起，姜后脫簪珥待罪於永巷，使其傅母通言於王曰：“妾之不才，至使君王失禮而晏朝，以見君王樂色而忘德也。夫苟悅色，必好奢窮慾。亂之所興也，原亂之興，從婢子起，敢請婢子之罪。”王曰：“寡人不德，寔自生過，非夫人之罪也。”遂復姜后而勤於政事，早朝晏退，遂成中興之名。詩曰：
“濟濟群臣會且歸，數竿朝日上彤闈。由來樂色爲治累，斗覺懷安是禍機。直以此身當罪責，庶敎君子免愆違。須知赫赫中興業，正在賢妃一格非。”朴孝元。
《齊孝公夫人圖》：夫人孟姬，好禮貞一。公遊於琅琊孟姬從，車奔，姬墮車碎。孝公使駟馬立車載姬以歸，姬使侍御者舒帷以自障蔽，而使傅母應使者曰：“妾聞妃后踰閾必乘安車輜輧，下堂必從傅母阿保，進退則鳴玉環佩，內飾則結紐綢繆，野處則帷裳擁蔽，所以正心一意，自斂制也。今立車無輧，非所敢受命者也，野處無帷，非所敢久居也。二者失禮多矣，無禮而生，不若早死。”使者馳以告，公更取安車，比其反也，則自經矣。傅母救之，不絶。傅母曰：“使者至，輜輧已具。”姬
氏蘇，然後乘而歸。詩曰：
“當日君王自在閑，故携妃嬪恣遊觀。尋常每守操存地，顚沛那踰禮義關？早識此身輕似葉，由來大節重於山。淸風澟澟長如昨，驚起人間萬代頑。”李坡。
《楚樊姬圖》：樊姬，莊王之夫人也。莊王卽位好狩獵，樊姬諫，不止。乃不食禽獸之肉，王改過，勤於政事。王嘗聽朝罷晏，姬下庭迎(日)〔曰〕，‘何罷晏也？得無飢倦乎？’王曰：“與賢者語，不知飢倦也。”姬曰：“王之所謂賢，何也？”曰：“虞丘子也。”姬掩口而笑。王曰：“姬之所笑，何也？”曰：“虞丘子，賢則賢矣，未忠也。今虞丘子相楚十餘年，所薦非子弟則族昆弟，未聞進賢退不肖，是蔽君而塞賢路。知賢不進，是不忠，不知其賢，是不智也，妾之所笑，不亦可乎？”王悅以告虞丘子，虞丘子避席不知所對。於是避舍，使人迎孫叔敖而進之，王以爲令尹，治楚三年，莊王以覇。史書曰：“楚王之覇，樊姬之力也。”詩曰：
“莊王虎視覇圖雄，爲有樊姬密贊功。獸肉不曾嘗一臠，禽荒深欲戒三風。笑他丘子防賢路，敢恃君恩擅後宮？迎得叔敖爲令尹，使君榮顯耀無窮。”李承召。
《漢元帝馮昭儀圖》：昭儀以選入宮。帝嘗幸虎圈鬪獸，後宮
(皆從)〔皆坐〕。熊逸出圈，攀檻欲上殿，左右貴人皆驚走，而馮婕妤直當熊而立，左右擊殺熊。帝問婕妤：“人情皆驚懼，何故當熊？”對曰：“妾聞猛獸得人而止。妾恐至御座，故以身當之。”帝嗟嘆，以此敬重焉。詩曰：
“上苑遊觀勝事重，三千粉黛藹雲從。圈熊忽逸來(樊)〔攀〕檻，宮女皆驚走失容。萬死獨能當獸立，一身都是愛君忠。區區傅輩顔堪厚，天子咨嗟只屬馮。朴孝元。
《漢成帝班婕妤圖》：婕妤賢才通辨。始選入後宮爲小使，俄而大幸爲婕妤。帝遊於後庭，嘗欲與婕妤同輦，辭曰：“觀古圖畫，賢聖之君，皆有名臣在側，三代之下末主，乃有女嬖，今欲同輦，得無似之乎？”帝善其言而止。太后聞而喜曰：“古有樊姬，今有班婕妤。”趙飛燕姊妹有寵，驕妬譖訴婕妤云：“挾邪詛祝。”上顧問，婕妤對曰：“妾聞死生有命，富貴在天。修正尙未蒙福，爲邪欲以何望？且使鬼神有知，不受不臣之訴，如其無知，訴之何益？故不爲也。”上善其對而憐之，賜黃金百斤。詩曰：
“辭輦當時帝眷隆，漢家妃嬪慕高風。蒼蠅一點生昭質，妖燕雙飛入後宮。早斷死生緣賦命，敢將禍福訴天公？黃金不用
施虛賞，長信年年武帳空。”姜希孟。
《漢明帝明德馬皇后圖》：皇后旣正位宮闈，愈自謙肅，常衣大練，裙不加緣。朔望諸姬主朝請，望見后袍，疎麤以爲綺縠，(執)〔就〕乃笑。后辭曰：“此繒特宜染色，故用之耳。”六宮莫不嘆息。后置織室蠶於濯龍中，數往觀視，以爲娛樂。詩曰：
“從容閨範自柔貞，坤極居尊戒滿盈。衣斥奢華便大練，獄因冤濫感皇情。每將儉德先閨閫，肯爲私親借勢榮。自是平生重蠶織，魚軒時向濯龍行。”盧公弼。
《唐太宗文德長孫皇后圖》：皇后性仁孝儉素好讀書。嘗與帝從容商略古事，而獻替裨益弘多。上或以非罪譴怒宮人，后亦陽怒，請自推鞫，因命囚繫，俟上怒息，徐爲申理，由是宮閫之中，刑無枉濫。上嘗朝怒曰：“會須殺此田舍翁。”后問爲誰，上曰：“魏徵每廷辱我。”后退具朝服立于庭上，上驚問其故。后曰：“妾聞主明臣直，今魏徵直，由陛下之明故也，妾敢不賀？”上乃悅。詩曰：
“文德謙恭稟性溫，含洪光大合坤元。從容啓沃雷霆霽，好讀《詩》《書》道義存。賢相見遺臨訣薦，宮人當譴請囚原。若非太后扶持力，殺諫之名誤至尊。”孫舜孝。
《宋仁宗光
獻曺皇后圖》：皇后性慈儉，重稼穡，嘗於禁苑種穀親蠶。慶曆中衛卒數人夜作亂，越屋叩寢殿。后方侍帝，聞變遽起，帝欲出，后閉閤擁持，趣呼都知王守忠，使引兵入。后度賊必縱火，陰遣人挈水踵其後，賊果〔擧〕炬焚簾，水隨滅之。詩曰：
“至仁純儉實天資，民事艱難只自知。禁苑春深分麥隴，公桑葉盡長蠶絲。諫燈已覺能回聽，應變方驚喜出奇。千載遺蹤新樣畫，令人指點重嗟咨。”朴孝元。
《宋英宗宣仁高皇后圖》：皇后生神宗，神宗立，尊爲皇太后，哲宗嗣位，尊爲大皇太后，權同聽政。廷試擧人，有司請循天聖故事，帝后皆御殿，后止之。又請受冊寶於文德，后曰：“母后當陽，非國家美事。況天子正衙，豈所當御？就崇政足矣。”力行故事，抑絶外家私恩。文思院奉上之物，無問巨細，終身不取其一，人以爲女中堯、舜。詩曰：
“天聖風流不是多，宣仁謙抑更無加。垂簾尙愧臨便殿，受冊何心就正衙！恩數未曾推外戚，勳勞應已在王家。年來新法除還盡，堯舜稱名豈謾誇！”盧公弼。
史臣曰：“聃壽性恬淡，於物無所求。父母早沒，家産盡推與弟。家甚貧窶，處之晏如
也。幼孤三弟養育婚嫁，撫愛不啻如父母，人多稱之。”
史／編年／朝鮮王朝實錄／燕山君日記／十二年（1506）　卷六十一至六十三／卷六十一　正月至三月／三月／17日(P.23-1)
○丁(未)〔酉〕/虎入靑坡驛里，命宣傳官，衝鐵衛、調隼坊軍人捕之。
○王微行至景福宮，進宴于大妃，命饋宰相、諸將等。
○傳曰：“禽、獸、花、木，凡物之異常者，令各道隨所得封進。《書》曰：‘不寶遠物。’此雖至訓，若非異土之産，遠方之物，則無以爲玩。”
○傳曰：“弘濟院移構川邊，四面設花階，導川水，注入院內。”
○傳曰：“虎網載持馬，若不足，令五部及宰相家索給。”尋傳曰：“前日兵曹，點考東、西班官員等卜馬，竝載送。”
○傳曰：“白狐、黑狐皮，白獐、白鹿皮，已令各道封進，如禽、獸、草木，凡物之異於常類者，竝令封進。且犬馬非其土性，不畜。‘不寶遠物。’此《旅獒》之訓也。然若非異土之産，遠方之物，則隨所得以獻，臣職當然，竝諭各道。”
○傳曰：“諸種禽獸，不謹看守，致令故失，則內官及
守直人決罪。”
○慶會樓池邊，起萬歲山，山上造月宮，剪綵爲花，百花爛熳山中，其間奇怪萬狀。且造龍(丹)〔舟〕，泛池上，以綵帛爲芙蕖，且爲珊瑚樹，聳植池中。樓下設紅錦帳幕，會興淸、運平三千餘人，笙歌沸騰。
史／編年／朝鮮王朝實錄／中宗實錄／三十五年（1540）　卷九十二至九十四／卷九十三　三月至九月／三月／10日(P.1-2)
○壬寅/後苑遊覽宗宰等，奉箋陳謝曰：
乾龍御天，屬萬物之欣覩；需雲霈澤，承九重之隆恩。事出非常，懷增感激，伏念臣等，俱以凡劣，濫叨遭逢。葵藿誠深，顧未效涓埃之補；覆載德厚，徒共荷生成之偏。方揆涯分而兢惶，更竊寵眷之殊異。猥忝華樓之陪侍，已云知榮；特許禁苑之遊覽，曾是不意。中官道引，聖諭丁寧，觸景物而生歡，隨步武而有設。天葩爛熳，恣翫長春之韶光；仙液芬香，霑醉上淸之珍醞。蒙渥至此，圖報何由？玆蓋伏遇主上殿下，仁惟體臣，寬以御衆。《書典》賡載，竝美虞朝之明良；《詩雅》遊
歌，允邁周王之(第)〔苐〕祿。遂令庸質，獲被鴻私，臣等謹當同寅協恭，益殫力於犬馬；拜手稽首，同獻祝於崗陵。金安國所製。
答曰：“予聞祖宗朝，接待大臣，恩寵優渥。君待臣以誠，臣事君以忠，上下相歡，情意交孚，致國家盤石之安。近來上下之間，拘於禮文，雖似阻隔，君臣之情，豈異於古哉？義雖君臣，情則父子也。君臣相得，如魚水之相歡，爲君之道，當與民同樂。況股肱侍從之臣乎？講習陣法者，安不忘危也。特命遊苑者，無間內外也。此予待卿等之意也，豈至於進箋稱謝乎？勿謝。”仍命賜酒。
○金安國旣謝恩，退于春秋館，私自語曰：“退居荒野二十餘年，常以爲若望見天顔而死，則九泉之下，庶無憾矣，不圖今日，復見天顔，而又蒙如此之恩也”，涕泣漣如，嗚咽不能語曰：“自復敍以來，每入經筵，常仰天顔，屢與重瞳相接，實爲惶恐，然犬馬私情，不能自已”云。其向國之誠，如此懇到也。是時謄寫《實錄》，故館閣堂上，常仕于春秩館。
史／編年／朝鮮王朝實錄／中宗實錄／三十六年（1541）　卷九十四至九十七／卷九十五　四月至七月／七月／26日(P.76-2)
○庚戌/諫院啓曰：“內資寺正李培根，前爲洪州牧使時，多有誤事，年又衰耗，決不能摠治一司。請改正。”答曰：“如啓。”
○憲府啓曰：“近來人心淆薄，彝敎大毁，喪紀泯滅，雖在有識士類，不謹禮制，縱恣無恥者，比比有之，士林莫不憤憾。知中樞府事
曺潤孫，年過七十，在母喪，雖不得一從禮文，公處廣衆之中，在家對客之時，公然食肉，至於爛熳，略無忌憚，其爲無識甚矣。一道奉命之人，或有相對共啗，而不覺其非，其士習不正，從可知矣。潤孫以秩高宰相，所行如此，遐方僻村，有關觀瞻，不可復齒朝列。請削去仕版，以勵風敎。成均館直講金泂，所行邪鄙，不可爲師表之任，請遞。刑曹佐郞韓鉤，四祖有痕咎，不可爲六曹郞官，該曹不詳察注擬，亦爲非矣。韓鉤請速遞。寧越郡守，七朔之內，三員相繼身死，官事板蕩，且値凶荒尤甚。當此擇差之時，非有斡能之人，蘇復無由。郡守金希聖，系出賤賈，而人物庸劣，決不能堪任，請遞。”答曰：“曺閏孫，全不知有此咎，故猶有特命參贊，而呈辭時，或下諭給食物調理，此乃優待老宰之意也。觀此咎，甚爲關重，依所啓爲當。金泂則非如他職，師表之職重矣。依允。韓鉤、金希聖竝允。”
史／編年／朝鮮王朝實錄／明宗實錄／元年（1546）　卷三至四／卷四　七月至十二月／九月／8日(P.52-1)
○壬戌/弘文館上箚曰：
國家危亡，關於宗社，兄弟私恩，在於一身。岏爲逆賊所歸嚮，謀兇情慘，事已彰著，而殿下謂骨肉相殘，何忍爲之？是徒知天倫之爲重，而不念宗社之大計也。伏願亟斷大義。
不允。
○弘文館再上箚曰：
昔三叔始之以流言，終則懼而叛焉。術敗而情露，事逼而嫌起，其所以懼而叛焉者，勢使然耳。雖欲處之以常，其可得乎？今岏，一上奸口，便爲亂本，殿下旣失輕重之權，曲貸姑息之命，而邪議更騰，公論重激。岏
也獨無三監之懼乎？禍之根若在，則他日之邪議，他日之公論，亦無異於去秋與今日矣。岏之懼尤深，而岏之罪愈盈，萬無終保之理。岏已自絶于天倫，獲罪於宗社，殿下之小不忍者，適足以長其惡窮其兇耳。伏願殿下，斷之於早，以靖人心。
不允。
○兩司三啓岏及尹汝弼事，不允。
○兩司上箚曰：
頃者兇逆之徒，屬望於岏，陰圖不軌，倡爲擇賢之說，爲岏而發。岏實逆類之所藉，禍根之所在，岏之罪，覆載所不容，王法所必誅。天倫恩愛，斷不可容議於其間也。況岏旣長成，非蒙稚無知之類，而其母嬪洪氏推卜之事，誠不可忍道。僭偪迹露，今將罪著，此一國臣民不共戴天，臣等所以累日伏閤而不已者也。殿下一身，負荷甚重。若以區區小恩，掩廢大義，則祖宗付托之義安在？亂臣賊子，將何所歸乎？伏願殿下割其私恩，以正王法。尹汝弼亦亟命竄外。
皆不允。
○弘文館又上箚曰：
臣等忝在侍從之列，凡殿下過擧，所當力爭，庶不納殿下於有過之地，況以殺戮導之乎？殺戮，人猶不可導之，況天顯之倫，骨肉之親，一氣
而分者乎？臣等非不知殿下之有所不忍也。第以兄弟之恩雖大，孰如君臣之分，骨肉之情雖切，孰與宗社之重？岏旣爲逆賊之歸心，而不逞之徒，更稔兇謀，則不測之變，不朝則(名)〔夕〕也明矣。岏不軌之心，旣著於推卜之日，無忌之狀，又發於通簡之時，則其無君之罪，可勝言哉？其他日之變，安保其必無乎？請亟斷大義。
不允。
○午時，太白見於巳地。
○咸鏡道咸興、定平、甲山、三水，薔薇發花。先是，高原客館西軒庭梨樹一株，春節花發結實，竟不成熟，盡數零落，其葉黃殞。自七月望後，葉滋花開，爛熳如春。至是，咸興七寶亭池邊梨木小株，發花滿枝，客舍東軒薔薇三叢，亦爛熳如春。永興觀德樓庭中薔薇一叢，自八月望後，十餘朶發花。甲山、三水、富寧、鍾城，霜雪已降，而梨樹薔薇，發花甚繁。按宋之宣仁太后臨朝，招還群賢，一革弊政，而災異疊見，稽諸史可見。況今群兇外戚，表裏爲孽，一以擇賢之說，嫁禍於士林，圖報其平日讐怨之人，魚肉日甚。此等花發，蓋陰盛陽微之應。
史／編年／朝鮮王朝實錄／明宗實錄／十七年（1562）　卷二十八／九月／29日(P.39-2)
○庚戌/命遞禪宗判事普雨。移病遞之。
史臣曰：“普雨，一妖僧耳。蠱君之心，蠧國之財，爲日已久，波漫火熾，不可紀極。交通婦寺，書問不絶，恩賚稠疊，車馬聯絡。罪盈惡極，自知其無所容，又潛入都下，宣淫於人家，喧語騰播，以此尤不自安。其托病移報，有由然矣，而引以自高，益爲深根固蔕之計。原其本心，雖誅磔于市，亦未爲快，而拜之遞之，有如簪紳之列者，何哉？”
○全羅道益山人家，桃花爛(熳)〔漫〕。
史／編年／朝鮮王朝實錄／宣祖實錄／三十四年（1601）　卷一百三十三至一百四十四／卷一百四十　八月／28日(P.20-1)
○癸巳/有政。
○卯正，上御別殿，講《周易》。參贊官吳億齡，自《復卦》六四中行，止皆反道而凶也。上讀億齡進講處訖，億齡曰：“《復卦》之義，或以動靜言，或以善惡言。動靜，謂天道也，善惡，謂人道也。天道則一陰一
陽，互爲升降，循環往來矣，人事則若篤於善，而不間斷，則非如陰陽之往來，終必純善無惡矣。此則人事之功夫也。天下之事，有消長賓主之勢。《姤卦》，一陰在下，五陽在上，而其勢一陰當盛，故不能遏《復卦》，五陰在上，而一陽在下，故亦不能遏。陽道之長盛，此不可不察。今以國事言之，阽於危亡之域而中興，如一陽之初復也。以朝廷言之，紛挐攻擊之餘，近稍少安，亦如一陽之初長也，當於此時，陰陽消長、賢邪進退之機，破去朋黨，進用善人，扶陽抑陰，使善類布滿，幸甚。”講畢，大司諫黃愼進曰：“關王廟造成官員，非徒無功勞，當此蕩竭之時，不惜財力，三年興役，淹延時月，甚者至於軍人調發，財料處置之際，亦多有失，外議狼藉。前者限年施罰，至今以爲非，今復加賞，物情莫不憤鬱。請從速還收成命。”掌令李軫賓曰：“關王廟，官員泛濫之事極多。當初論啓之時，以辛丑以後，不至如庚子以前，故不爲幷論，非謂無罪也。今不加罰，而反施賞，不得不還收成命，請早快從。”上曰：“論賞，未爲不可，似難改之。”黃愼曰：“亂後學校之政不修，敎訓之道不明，此由於書冊蕩失，師表無人，且國家亦多事，未遑而然。今則稍安，而如此棄置，此大可憂。儲養人才，急先之務。必須擇師儒，使之勸課，如《小學》等書，蒙士不可不知。古
人以灑掃應對，爲第一科程。出以事公卿，入以事父兄，皆由於此。此書卷秩不多，或開刊京中，或開刊外方，使之優數印出，廣布中外，如館學等處，必以能通此書以上之人，許令赴試，各別申明行之爲當。”領事金命元曰：“此最切急之言，外議亦皆以此爲憂。曾聞外方，有開刊處，今已多數印出矣。”上曰：“近日內官，自嶺南試才而來，得聞其處之事，言書冊絶無，士子之欲爲學者，或相傳誦而讀，或相謄書而讀云。此極可慮。有冊然後，能勤讀。無冊則豈可爲乎？”軫賓曰：“小臣曾遞守令，流落鄕村，聞見監司之所爲。守令賢否，監司未嘗不知，而守令或有父兄之勢，或爲監司所曾識，則雖有不治之甚者，亦不用於殿最。必須別遣暗行御史，摘發重治。若監司，不以啓聞，而見發於御史，則其道監司，爲先罷職，然後可革此弊矣。但近來御史，多不擇人，雖稱暗行，而出入官家，酒肉爛熳，縱其下人，受賂狼藉。如此則雖遣亦無益矣億齡曰：“民生休戚，係於守令。守令賢否，必名實綜覈，然後可知。近來守令，以治名者，官家凡事，專不留意，上司差役，必皆圖免，百姓之有無、倉庫之虛實、軍器之措置，一應切務，棄置不顧，務要虛譽於民間而已。爲御史監司者，亦不過以民間道聽道說之言，聞見狀啓，是以，虛僞之事益多。
今若遣御史，則必先聞民間之言，次聽公論，又必須査覈官家所爲之事，盡皆修治，然後狀啓，則似無此弊矣。”黃愼曰：“近日守令除拜，自上特命，懸錄薦擧者之姓名，蓋出於愼擇之意，而竊聞銓曹守令薦，只有庚子、辛丑兩年置簿，而己亥以前，則皆無存者。近日守令有闕，例以此兩年被薦者擬望，其他則曾經守令有聲績者，亦不得擬望，以此可擬者乏少。當初愼擇之意，反爲苟充之弊，不可不速爲變通。且前日守令薦，皆是循例，泛然薦擧，今須申明薦擧之法，使知幷罪擧主之意，更使各薦所知，着實擧行，則薦擧必(措)〔操〕心，而不敢妄爲矣。”命元曰：“此言極是。所謂守令薦者，例是新出之人。若曾經有治績者，雖前有薦，而今則無有，故反不得參，此極可慮。”上曰：“平時則有禁軍內三廳。兵曹何不復設如平時之整齊？所以取才者，各有規式，申明此法可也。”知事韓應寅曰：“平時則內三廳，皆有取才十四矢，〔入〕格者，則卽爲口傳，十二矢，則濟州入防，然後爲之。亂後，今始復設內禁衛，而出身實多，實、預差，皆以出身充數。羽林衛，則時無自願取才者矣。”命元曰：“羽林衛，則庶孽爲之，而亂後則皆爲許通，故無取才之人矣。”應寅曰：“許頊頃於筵中，言江邊出身之苦。政院曾已取稟，量減徭役事，言于該曹，故已爲移文于本
道矣。亂後出身者多，自軍士，稍解操弓者，皆出身也。渠等家業，豈有完富者乎？兩南，則本處入防，忠淸、江原道，則赴防舟師，京畿、黃海道，則遠赴北道。渠等從軍戍邊，而本官侵虐自如，罷戍而歸，妻子饑餓，閭里蕭然，或有結項而死者，或有掛紅牌於官門，而逃者云。其怨苦之狀，極矣。請自今下諭各道，戶內雜役，量爲蠲減，使之優恤可也。”上謂命元曰：“昨見備邊司啓辭，以京畿兵使差出，爲當云。然事必慮終，或有非便，則後必難處。姑以防禦使，兼水原府使，試行兵使模樣，以爲差出之權輿如何？”命元曰：“昨日臣亦參此議，群意以爲：‘雖出兵使，無軍可給云。’權宜之道言之，則上敎允當。”應寅曰：“備邊司將議出京畿兵使，欲處置所屬軍兵之事，要臣會議，臣謂大臣曰：‘凡事慮始，然後能久遠無弊。今以一人之言，遽爲設立，沿革極爲關大。且欲以花梁、月串水軍之在陸者，及本府上番之軍，專屬兵使，此事極難處。各道上番之軍，多至之月，僅九百餘名，而京中用軍之處極多，如闕內及左右伏兵，各處分送之際，每患不足。水原正軍，盡屬兵使，則其代上番之軍，別樣處置後，可無相礙之事矣。”上曰：“亂後新良人極多，兵曹何不爲處置乎？”應寅曰：“此類已爲處置。正軍有闕處，或以此人充差，或以爲選上，價布徵納矣。頃
見李德馨狀啓，則亦以爲砲殺率丁，宜以此人充定云矣。”上曰：“予嘗聞之，祖宗朝，金宗直以生員，仍爲軍保云，而今則率多謀免，此弊不可不防。前朝鄭世雲，討紅巾時，曾率二十萬軍。我國雖在平時，豈能辦此乎？非今日人數，不如前朝，想不入軍保而然也。且都監之軍募入，今已十年，老者物故，壯者已老，而今若不添補，則不久此軍將盡矣。必須更爲簡閱，汰去老殘，選入丁壯可也。但人皆厭避，必無應募者云云，若爲國事，則人言不可顧。大槪以渠厭憚，而不爲抄入，則終不成事。且渠之厭避，亦必有故，須使樂從，而有興起之心可也。”應寅曰：“此軍設立，在於甲午。其時凶荒，民皆餓死，而此軍給料厚撫，故人皆樂入。其後別無加厚之事，而南北防戍，爲先調遣，使其妻子，有不暇顧，豈肯樂從哉？給保不可不爲，而令渠自望閑丁，則騷擾而難成。頃日鄭賜湖入侍時，言以田結出綿布以給，則爲當云，而昨日戶曹判書，親來備邊司，打算計之，則三十結出一匹，可以贍給云。前日所無之役，今始設行，民豈樂乎？其時座上諸臣以爲：‘當此之時，豈可加賦乎？’無不致疑也。”上曰：“我國，訓鍊都監之給保，亦不能爲，豈能禦百萬倭子乎？田結收布，古無此規，亦未知其可也。軍士給保，理之當然，而不能給此千餘之軍，乃爲
此擧，則史官若書之於冊，後世其謂如何？事體極未穩矣。”億齡曰：“頃以賊使來到，至於奏聞天朝，且爲修答其書以送矣。此則不過權宜之事，賊情難測，防備不可不僅。在我之道，宜常若敵來之時，如選將鍊兵，措置軍器糧餉等事，不可不着實擧行，請令大臣商議可也。古人云：‘不恃敵之不來，恃吾有以待之。’我國兵非不足，敎養之不預也。高麗定宗時，置光軍三十萬，其後姜邯賛，禦契丹，尹瓘攻女眞之時，其軍皆不下二十萬。今日戶口，豈下於彼哉？不過抄出不謹，而使精壯多漏故也。大槪兵農，不可不分。若以戶籍抄出，則不可易爲矣。若簡閱精銳，大邑則數百，小邑則百餘，被選之人，則一應徭役，着實蠲減，使之專意鍊習，則豈有不成之理乎？”檢討官崔尙重曰：“我國或謂無兵之國，或謂無糧之國，或謂無將之國。以臣觀之，壬辰李洸龍仁之戰，戰士幾至八萬。其後飢餓、賊鋒死者雖多，餘存尙不下二分之一，則猶爲三萬名也。至於兩南士族之家，奴子小不下十餘人。當此國事危急之時，雖未盡出，若令各出二三人，則亦不下五六萬矣。如此則軍數不患不足。以無糧言之，頃日三提督之來，亦能支過。善爲措置，則糧亦有裕矣。但將帥未得，此極可憂。今之爲將者，率軍一萬，而與賊戰，雖殺己軍之半，勝之
則可以爲矣，而變初，李鎰、申砬所率之軍，非不多也，軍律弊弛，故一人中丸，全軍奔北，以致僨事。此由於軍律之不明也。臣爲都元帥權慄從事官三年。其從戰島山也，經理令我軍進攻。其時出令，在後者斬云。有一守令少退，李時言手斬以徇，衆議皆以爲，不成事而枉殺人，時言以此幾獲罪。權慄極以爲恨曰：‘我國事事如此，何能用兵乎？’大槪將帥次次檢勑，使守行伍，堅定不移，小違則立斬，豈不能爲一戰乎？臣在軍中，每見下諭，以嚴明軍律爲敎，而將帥不能着實擧行，苟玩度日。當此之時，愛養民力，輕徭薄賦，乃是急務，然南北之寇，朝夕可虞，而人無固志，敵來則皆思退走。豈以千乘之國，不能一戰，而長被侮於敵哉？必須申明軍律，若遇賊而退者，必死不免爲規，則庶有畏懼之心，不至如前日之潰散矣。幸以此意，下諭于各道諸將，申勑可也。”巳時，罷黜。
○諫院啓曰：“關王廟論賞承傳，幷勿擧行。”答曰：“已諭不允。勿煩似當。”
○憲府啓曰：“關王廟論賞，請還收成命。”答曰：“不可還收。”
○李軸小無名望，徒以平難之功，得至宰列，殊無可稱之才德。爲判中樞府事，張晩爲戶曹參判，金尙容爲成，均館大司成，李綏祿爲弘文館應敎，尹義立爲弘文館副應敎，閔有慶、洪命元爲弘文館校理，趙正立性有執，但過於戇。爲侍講院弼善，李
忔爲侍講院文學，朴孝誠爲兵曹佐郞，柳穡爲侍講院司書，洪遵爲弘文館副修撰，蘇光震爲承政院注書，姜紳爲永興府使，趙存性爲江華府使。
史／編年／朝鮮王朝實錄／仁祖實錄／二年（1624）　卷四至七／卷五　三月至四月／三月／17日(P.18-2)
○辛未/延平府院君李貴，復上箚辭職。略曰：“臣徒知忘身徇國，未嘗屈意從衆，每與大臣臺諫，爭辨於榻前，至使法筵都兪之地，爲一紛爭之地，殊失國家體面，數矣。百爾思之，乞退之外，更無他策。”答曰：“卿乃義同休戚，功在社稷之重臣也。國家危亡，安忍坐視不救乎？卿須斯速出仕，以濟時艱。”仍遣禮曹郞官敦諭，俾卽入來。
○執義張顯光有眼病，上命遣內醫看病。
○三道督餉御史韓仁及，收聚公私米穀一萬五千餘碩，馳啓以聞。去邠之日，發遣督餉御史者，只爲督運官穀也，非令奪民財也。仁及搜括私穀，誇張馳啓，自以爲能事，公議鄙之。
○兩司合啓曰：“罪人奇俊格，曾以其父自獻廢論立異之故，曲貸其死。今自獻
旣伏王法，俊格罪犯，萬無可活之理。及聞賊适稱兵之說，托以畋獵，越境橫行，其心所在，有不可測。林茳、奇允獻兇謀逆狀，狼藉於有林之獄，所當與黃玹等一體正刑，而只以後來之故，得免王誅，物情之憤鬱久矣。厥後，李時言佯爲告變，以亂其迹之狀，現出於李佑等之招，前後逆獄，爛熳同歸，決不可容息於覆載之間。請奇俊格、林茳、奇允獻，竝命拿鞫，按律處斷。”答曰：“俊格等，已爲定罪，今又更論，無乃已甚？聞變畋獵之說，亦不近理，雖極悖惡，豈有聞父死而畋獵之人乎？”厥後踰月固爭，乃從之。茳、允獻不服，死於杖下，俊格承服正刑。又啓曰：“人臣不道之罪，莫大於附賊，附賊之輩，不可容息於覆載之間，而武夫下流，固當置而不問，與之維新。至於宗室、朝官之附賊者，決不可容貸。湖安都正澳、湖城正洛、前典籍姜就武、及第李慶益、前縣監閔汝賢‧張昕、前縣令朴熺、前判官陳善、前監察尹起三等，請竝拿鞫定罪。”答曰：“附賊之事，甚是難明，風聞未必盡信。莫重之罪，何可容易論之？竝勿煩論。”累啓，乃從之。鞫問諸人，竄黜有差。
○諫院啓曰：“爵賞係國家重事，爲有司者，所當十分詳覈，俾無未盡之事，而今此扈從賞加中，或有當參而不得參者，或有不當參而得參者，物議藉藉。請該曹堂上郞廳竝推考，一依壬辰扈聖功臣例，雖以公故，一日落後，或先往者，
一一査汰，俾無冒濫之弊。”從之。又啓曰：“旌義縣監黃善男，常時不能檢飭，罪人聞變之後，至與罪人，恣行畋獵，請削去仕版。”上初不允，三啓乃從。
○都下夜驚。是日都下人民，訛言將有大變，互相驚動，達夜洶洶。蓋都民多有應募賊适，偸竊帑藏者，朝家雖置而不問，不無疑懼之心，朝士之中，亦有附賊而被繫者，或有云云而未發者，此輩皆思亂幸禍，浮言胥動，以致都下夜驚。
○命加黃瀷、李元老、李克經、安玏、安澈、南守一、朴瑛等資。瀷等以鞍峴力戰人，未參正勳，故有是命。
○奏聞使李慶全等先來譯官、軍官等，竝命加資。
史／編年／朝鮮王朝實錄／仁祖實錄／二十二年（1644）　卷四十五／九月／1日(P.46-1)
▣二十二年 九月
○朔丙戌/設庭試，取文科李慶億等七人，取武科李枝馨等一百人。
○行大司成金堉上疏，請還收新授加資及其子佑明賜馬之命，且請用車運糧、設店、用錢、出京衙門所儲，以補關西雇馬之價，其略曰：
西路以夫、馬供億之弊，有朝夕土崩之患。西路一潰，則是國無西門也。國無西門，則畿甸、三南，幷受其弊，脣亡齒寒，此必至之勢也。臣聞，義州城中土民甚少，有馬圖利之輩，來聚於此，往來瀋陽，唯仰雇稅，而官不給價者，已至三百八十餘同。今則北京之路，遠倍於瀋陽，臣來過之時，馬戶數十，旣已逃去，此後逃散者，又不知幾許也。朝廷初欲以餉銀二萬兩，充給其價，而餉臣以爲：“所儲之銀，元數三萬二千兩，而
近來所用，已至八九千兩，餘者只二萬餘兩。若以此給雇，則餉儲盡矣。米、布或可收歛於民間，而銀則非卒辦之物，決不可用也。”此言誠爲有理。臣竊以爲，銀、布皆國用之物，而內外無彼此之殊，若以京衙門所儲之布，除出三四百同，以給雇價，則旣逃者還來，將逃者不亡，而二萬兩之銀，在外猶在內也。且夫馬之往北京者，將相續而發，臣竊以爲，依中原用車之制，則此亦非小補也。或以爲：“我國路險，不與中原同，決不可用車。”臣亦嘗行中原之路，中原豈盡平坦哉？自義州至遼東，會寧、靑石兩嶺，皆我國西路所無之險也。猶且車載以踰，我國豈有不可用之理哉？且令沿路各官，設店、用錢，奉命使臣之外，其餘醫、譯、禁軍，持草料而往來者，竝令就食於店中，官給錢以償店主，而又令民米、布、柴草納官之物，或代以錢，則民必買之於諸店，而公行如此，則私者必效之矣。我國曾欲用錢，而不得行者，以其欲盡用於國中，故深僻之地，或不知其爲便，且鑄錢不易，不得行也。今若只行於兩西一路行旅絡繹之地，則必可行矣。臣竊聞，戶曹尙多所鑄之錢。請罄其所儲，分送兩西，而令餉臣，以銀買錢於北京而繼之，則千百萬貫之錢，可以立致於西路矣。松京則方用錢如中國，若使海西效之，關西又效之，則豈有難行之理哉？行旅便其不齎糧，店主喜其多得錢，農民樂其
不費米，計莫善於此也。且西路使臣，朝廷禁其乘轎，乘轎信有弊矣。北京之路，不可乘馬而行，但許其乘轎，則兩馬不足以相替，必用四馬，四馬又不足，必用六馬，輜重帳幕之馬，又不下七八匹。一人之行而馬過十餘匹，從者又數十人，其糧料供億之費，又何如哉？臣竊以爲，奉使之臣，王子、大臣之外，皆令乘有屋安車，則平坦之路，匹馬單驢，亦能輓之，露宿之處，不用帳幕，宿於車中，亦甚便好。且備一二空馬，嶺路險處則亦可舍車而騎也。夫驛馬者，所以傳命於國中也。今者三南驛馬，皆用於北京之行，則驛馬將盡斃，而命令不得傳矣。若用乘車之制，則驛馬不必用，尋常健步之馬，亦可用也。臣悶其弊而思其救，遍問於諸人，則與臣同者，喜而記之於心。用車之便，平安監司臣金世濂言之；用錢之便，肅川府使臣洪孝孫言之；設店之便，鳳山縣監臣洪柱一言之；乘車之便，臣之所思，而成川府使臣盧恊，亦極以爲善。以非臣一人之言，實諸人之所共思也。令兩道監司，以此等守令爲差員董成，則朝廷不過許其爲，試其可而已，更無煩號令之事也。請令廟堂，商議以定。
上答曰：“省疏，具悉卿懇。元孫賴卿保護，無病往還，卿之勤勞，可謂多矣。軍官賜馬，乃是前例，竝勿控辭。所陳救弊之策，不無所見，當令廟堂議處。”備局回啓曰：“金堉陪奉元孫，往來灣、瀋，目見西路
難支之狀，有此縷縷陳疏，其爲國深憂惓惓之誠，有足可尙。西路雇馬未償之價，臣等與本兵、度支，方爲料理。行車之制、用錢之規，從前言者甚衆，而尙未能行者，必未得其要而然也。試令兩西監司，沿路設站，行車、用錢便否料理，馳啓擧行。王子、大臣外，其以下使臣，皆令乘行有屋安車，則省減馬匹無過於此。前項數件之事，臣等未知其必行與否，而金堉旣與監司、守令，爛熳相議，有此陳疏，亦令兩西監司，量度便否，啓聞擧行爲當。”上從之。
史／編年／朝鮮王朝實錄／顯宗實錄／即位年（1659）　卷一／六月／19日(P.23-2)
○戊申/摠護使左議政沈之源、禮曹判書尹絳、觀象監提調吳竣、山陵都監提調鄭致和、護軍李元鎭等再看水原山，還奏書啓，倂進延曙、漢江北徃十里三處山圖。上命招領議政鄭太和、判中樞宋時烈、大司憲宋浚吉、僉知尹善道、護軍李元鎭，引見于養志堂，上問之源曰：“再審水原山，於卿意何如。”對曰：“形勢甚偉，環抱無缺，雖臣凡眼，亦知其好。三處山，則皆有所欠，不合國用矣。但水原正穴，尹善道、李元鎭所占處不同，似難斷定。”上曰：“尹承旨、李元鎭，各陳所見可也。”善道曾爲先王師傅，故上不名。善道以元鎭所定處爲峽落，元鎭以善道所譽處爲護砂，爭論不已，善道又曰：“無論事勢之難易，道里之遠近，只論山之優劣，則弘濟洞當爲第一，水原次之，而水原亦自爲大地，誠用此山，幸莫甚矣。”又曰：“弘濟洞，非但地官輩同辭稱美，自古以爲大地，而尹絳獨以爲有欠，未可知也。絳曰：“臣有何所見，而李元鎭亦以爲：’玄武觜之怪
穴，安有怪穴，而可合國用乎？’善道雖盛贊弘濟洞，臣意英陵爲專氣，則此乃枝葉間結穴。善道之以爲第一者，臣亦未曉也。”之源曰：“弘濟洞、水原外，絶無可合處，勢將擇於斯二者也。”上曰：“水原便近，且無凶害，定用可也。”太和曰：“然則山陵事，已牢定矣。”上曰：“水原予猶以爲遠，而他無可合處，故定于此爾。”仍問撤移家戶與廢耕田，都計幾許。領相以所書別紙進曰：“家戶五百餘，而田七百餘結矣。”上曰：“卿等商議好爲之，俾無民怨也。邑居則欲移於何處耶？”之源對曰：“當遷於本府北高等村矣。”上又曰：“判中樞、大司憲，亦各陳所見可也。”時烈對曰：“臣之愚見，旣陳於前，而今日之事，終有所未安，不得不更達矣。弘濟洞非但卽今地官之稱譽，自古盛稱之地，何可以尹絳之言，而棄之？絳之地術，勝於前後地師，臣不敢知，而 上意旣在水原，故群臣皆將順無異辭。上意如在弘濟洞，諸臣詢謀，亦必爛熳同歸矣。”浚吉曰：“若知弘濟洞之爲㝡吉，則用之便當，而尹絳之短之，諸議之稱美，臣不能的知，故不得極力爭辨矣。”時烈曰：“水原若決知爲吉地，則關防之重，有不暇言，而如非十分眞的，何可舍㝡吉之弘濟洞，而必用其次之水原也。且其地勢，萬歲之後，恐不免五患，願聖明之深思也。”之源曰：“若以萬世後爲慮，則安知何處無此患乎？弘濟洞亦一殘山，不無
後慮矣。”太和曰：“時烈將順之言，極爲未安矣。臣初亦以弘濟洞爲可用，而及承先王以英陵爲遠之敎，此外可用，只有水原，故臣非不知其難便，而不敢有所陳達矣。群議如此，此爲可悶。”上曰：“先王臨御之日，欲預定山陵，而以弘濟洞爲太遠，其在子孫之道，恐難用也。”時烈又以健元陵諸岡中必有可用之處縷陳，上謂左相曰：“卿不遍看諸岡乎？”對曰：“臣旣遍看，而未有合用者矣。”旣罷黜，禮曹請以明日，發送本曹堂上及山陵都監觀象監等提調于水原，裁穴而來，從之。
○上於引見時，謂宋時烈曰：“卿於向日，以祭用素膳爲言，予意欲以肉膳參半，如何？”時烈曰：“敬慕殿祭物，自外備素膳，自內備肉膳，臣固以內外異膳，爲未安矣。”左議政沈之源曰：“祖宗朝所講定，必有深意，一朝變革，恐未穩當。”上曰：“祭用素膳，創於何朝，而何人所建白耶？”之源曰：“世宗朝名相黃喜，廷請定制，以爲國祚可延三百年云矣。各陵四時祭，皆用素膳，蓋慮國家傳代無窮，國力不支也。今若改其定制，豈獨用肉膳於三年之祭？必將竝用於各陵之祭，此甚難處也。”上曰：“宗廟用肉膳乎？”領相鄭太和曰：“國家祀典，只於宗廟用肉，蓋取血食之義也。”宋浚吉曰：“時烈以卽今內外異膳爲未安，欲爲之變通，而臣意以返虞後，仍用素膳爲未安，三年內，參用
肉膳，似無妨也。”之源曰：“仁祖大王三年內，亦不用肉膳，豈先王誠孝，有所未盡而然也？”時烈曰：“旣謂之祭享，具何可諉以物力之不逮，而不用肉也？”太和曰：“臣聞三年之內，魂殿封進雉獐，仍不革罷。以此觀之，其非純用素膳，可知也。”上曰：“令該曹考啓可也。”其後禮曹啓：“以己丑年謄錄中，虞、卒哭、朔、望、練、祥、禫等祭及四時大享、臘享祭外，皆用素膳，向亦依此磨鍊啓下，《五禮儀》圖式，亦與此同。至於生獐雉鮮，進排于魂殿事，旣已自本曹移文廚院，待其報來，當成事目啓下耳。”上曰：“唯唯。
○執義李惟泰陳疏懇乞遞職，宋浚吉亦以爲請，答曰：“今姑遞職，置之閑官，爾亦體予至意，輔予不逮。”
○平安道安州、肅川、永柔等邑大水，人畜爲沙崩雷震致斃者甚多。
史／編年／朝鮮王朝實錄／顯宗實錄／十二年（1671）　卷十九至二十／卷十九　正月至十月／九月／8日(P.42-2)
○丙辰/城中閭家，杏樹有華繁英，爛熳如春。
史／編年／朝鮮王朝實錄／顯宗實錄／十二年（1671）　卷十九至二十／卷二十　十一月至十二月／十一月／6日(P.1-1)
○癸丑/全羅道沃溝縣杏樹冬華，爛熳如春。
史／編年／朝鮮王朝實錄／肅宗實錄／二十五年（1699）　卷三十三／十二月／22日(P.53-1)
○丙戌/同義禁申厚命上疏，極論
李聖輝、宋晟等獄事曰：
晟之疑端，在於三露呈卷與否，聖輝之疑端，在於表製而賦中。此一款實爲肯綮，而試券之筆跡、印迹，俱無可疑，臣竊訝焉。仍念奸人行奸，無所不至，若謂此兩人，元無奸狀則已，旣曰有之，則換封盜科，卽奸人之尤者也。場屋猶能行奸，則私室復誰憚也？其計愈密，其事愈巧，且無立隻作證之人，昔之目覩者，今曰不覩，前之傳說者，後乃諱之，則臣恐此獄，終無究竟之日也。抑臣有所未曉者，殺獄事干，雖無自犯之罪，例加三次之刑，蓋所以重獄體也。此獄所關係，旣非殺獄之比，而下吏之中間弄奸，非如事干之無犯，則差備官、下人，安得晏然？勿論罪之有無，一倂囚治，烏可已也？
答以量處。
○持平李世瑾，發增廣文科罷榜之啓曰：“發露二人，今方囚覈，則猶可以少解衆怒，而喧騰之國言彌增，拂鬱之輿情益熾。人皆曰：‘此榜不罷，國不爲國，苟且仍存，將焉用之？’終莫如劃卽罷榜，以正國體。”又論：“諫官之啓、憲臣之疏，似不止在囚二人，則其在嚴科場杜後弊之道，所當一倂査治。請收券官、封彌官、謄錄官、枝‧査同官及易書書吏、軍卒輩，竝令嚴覈得情。”又論：“前弼善李光著在臺之日，獨停差備官請拿之啓，前正言朴見善，於其避辭，揷入剩語，有若諫臣之啓，專由僞札而發者然，顯有撓撼臺議，疑亂聖聰之態，竝請罷職。”又論：“吏曹判書申琓，隨時
苟容，持論數變。始托士類，自任淸議，終附戚畹，反擠舊朋。前後處事，判若二人，回互之迹，爲世所賤。惟此一着，已不可冒居於人物權衡之地，而及其受任以來，罔念爲官擇人之道，惟懷循私樹黨之計，通塞、用舍，一任愛惡，大小注擬，皆拂公議，馴致倖門大開，名器漸混，請托肆行，簠簋不飾，輿情齊憤，國言未已。今番大政，決不可仍畀此人，請遞差。慶安察訪許𤊟，賦性愚騃，行己賤汙，徒以銓長之密交，猥通仕籍。況其憑依銓長之勢，恣行奸濫之事，賣權市賂，不一其端，請削去仕版。”又論：“李世奭疏中，以權大運致祭事，論斥廷臣之不爲駁正，而兩司多官不爲引避，大違臺體。請被斥多官，竝遞差。李世奭之疏，言議峻正，義理明快，出仕之後，宜卽論啓，而累日行公，終不更論，請遞差。”啓辭纔入，上命世瑾引見。世瑾入對，口達文科罷榜事，上曰：“罪在擧子則罪擧子，罪在試官則罪試官，而勿許罷榜者，矯弊之意也。今科雖有一二人無狀者，全榜不必皆然。窮査得情，則可以定罪，至於罷榜，則未知其可也。”差備官及軍卒等事允之，李光著、朴見善事，竝不允，至申琓事，上曰：“今玆引見，蓋欲問吏判事也。所謂反擠舊朋者何事，不叶公議者何事？”世瑾曰：“琓庚申後，頗持淸議，及甲戌再入，排擯舊儕，前後所爲，極其回互，爲一世所賤汙。此乃輿誦，非一臺官之言也。秉銓
以來，大小差除，皆拂公議。如許𤊟者，遽通仕路，李守大卽非文非武之人，而遽除齋郞，此所以不叶公議也。”上曰：“雖微官彈劾，必明其罪狀然後，可以服罪，而今之論吏判，是人臣之極罪。果如是則削奪流竄，未爲不可，而只請遞差，其假托構捏之狀，昭著難掩。予任使琓已久，習知其爲人。持論和平，務主調劑，只以不叶時議之故，構以極罪，必欲擊去而後已？黨論雖好，至於亡國之後，則更爲黨論於何處耶？如有一分嚴畏之心，安敢乃爾？殊極駭然也。至於臺官竝遞之啓，一筆掃斥，面目不好，與頃年崔錫恒、尹世喜等，駁去故吏判李翊手段，一樣矣。”世瑾遂引嫌曰：“目見銓選不公，公議憤激，敢有論列。此非臣一人之言，實輿人之公誦也。豈敢一臺欺誣，自陷於黨私之罪哉？”上曰：“避辭亦未曉本意矣。構罪極重而勘律太輕，此出於假托構捏之意。予非以申琓爲有罪而律輕也。琓若峻論交遊，則必無此事，而只以和平之故，遭此狼狽，誠不祥矣。”世瑾曰：“聖敎至此，敢不畢陳？如李彦經之無罪而不擬淸望，韓配夏之通淸累年而一不首擬，兪命凝、李世維，亦非大罪，而一斥之後，久不內遷，此非循私樹黨之甚者乎？李光著於甲戌年間，疏請究覈言官，外補見塞，及復舊踐，又停重論，而卽除弼善，有若酬功報勞者然，亦可寒心矣。大抵不悅於己者則斥逐之，阿好者
則不恤公議而收用之，玆豈非循私樹黨乎？”上曰：“臺諫雖任人主之耳目，如此黨論之人，不可仍置。持平李世瑾遞差。”世瑾卽起趨出。上厲聲曰：“極爲放恣。如此黨論之人，可以梟示矣。”仍命陰城縣監除授。承旨南致熏曰：“世瑾誠過矣，至於梟示之敎，誠極未安矣。”上曰：“循私樹黨，乃是極罪，而初以一時微罰，假托構捏，終以某某人斥出之事，肆然陳達，予豈不憤惋乎？告君之言，如是假飾，玆豈非輕易君父耶？當此大政迫近之日，汲汲擊去，如有畏憚之心，安敢乃爾？”上聲色轉加，致熏起而且拜，欲有所言，而色變心動，語不成聲，略以處分大過之意陳達，上曰：“末端所敎，率爾而發，予亦知其過激，而一申琓之銓曹去就，元非大事，世道至此，豈可爲國乎？陰城乃湖西近邑，此乃十分末減之罰也。”及罷黜，夜已二更矣。上又下許𤊟以下三件事不允之批於政院。政院、玉堂竝請還收世瑾補外之命，皆不從。
補闕正誤：○十二月丙戌/持平李世瑾發增廣文科罷榜之啓，末又論吏曹判書申琓回互貪濁狀，仍請遞差，上引見切責，斥補陰城縣。原啓、筵敎見上。己卯科，實國家莫大之變。科賊之弄奸，試官之行私，固已爛熳現露，次第抵法，而至於臺監之率入奸吏，致有妖變，已不無符同之跡。況騰結字號之說，軍士代立之狀，易書相約之言，俱涉黯黮，終未能明白査出，則不可以若干姦魁之抵罪，便爲已了之案。朝家之罷其全榜，不以宿儒之參錯其中，而有所假借者，諴爲得體，惜乎榜中一二黨人，稍有勢力，結權貴而資吹噓，嗾怪鬼而皷唇吻，終令已罷之科，無端追復。國勢之顚倒，科名之不正，莫過於此，識者痛之。
史／編年／朝鮮王朝實錄／肅宗實錄／二十七年（1701）　卷三十五／卷三十五下　十一月至十二月／十一月／10日(P.12-2)
○癸巳/召對玉堂官。
○持平李東彦、金相稷啓曰：“臣等伏見備忘記，有罪人杭斂需題給之敎，又有勿爲籍沒之命。竊不勝訝惑焉。杭惡逆已極，情節昭著，特令自盡，已是失刑，而至於籍沒之勿爲擧行，斂具之參酌題給，尤是常典之外。論以王法，斷無是理，請籍沒等事，照例擧行，斂需題給之命，亟令還寢。臣等伏見備忘記，有杭子炤勿爲緣坐之敎。夫逆獄隨坐，邦有常典，則今此特敎，雖出於聖上敦親之至意，而決不當仍置輦轂之下，請杭子炤兄弟，絶島定配。”答曰：“不允。”
○鞫廳罪人閔彦良更招曰：“國恤後十六七日間，身往見權重經，重經之妹夫李徵來見主人。重經先問曰：‘李左尹上疏後，禮曹
堂上對擧疏見之乎？’徵曰：‘暫見過去疏本矣。’重經曰：‘語意何如？’徵曰：‘其疏可謂抱而臥矣’云云。其相見之時，非九月初二三間，據此可知。且權珪之喪子婦，在於夏間，九月以前，身累度往問，則九月初二三間，始爲往慰之說，全是虛言。李徵起去之後，重經問於身曰：‘卽今大行王妃昇遐之後，則禧嬪之陞爲中宮，事理當然，而或有意外之事，則世子似難保全。所關極重，請復上疏，不可不急爲之，而儕輩中或有緩峻於此論者。然上疏或成，則爛熳同歸，不足慮也云云。’且於話次間，重經又曰：‘睦林一等三人，聚會依幕時，亦有此論’云，而其來傳之人，則彼不發說，身亦未問，則身往見重經之日，則不過八月卄九晦日間，李鳳徵之被罪，則在於九月初五六日間，被罪與否，身非所可問，彼亦豈逆知而發說乎？其爲虛罔，據此可知。且吳道一云云之事，西人之於南人，必有情分而後，可聞彼此消息，則豈有言語相聞之事乎？重經所謂無一面之分，不得相聞云者，殆不成說。李宇謙招內云云事，宇謙自露梁入來本家，身果於戊辰臘月晦間，往訪於明禮洞渠家，則宇謙以爲：‘汝明之事，君其知之乎？’身其時之事，雖無所不知，而故對以不及聞知，以觀其所答，則宇謙曰：‘吾兩家雖知，何妨？柳家兄弟不實，恐或日後惡名，全歸於一人之家，故吾嘗以此，戒飭汝明’云云。以此觀
之，其所與知，明若觀火。宇謙之立身前後，奴顔婢膝於章道之狀，擧世皆知。他人則雖以章道謂之雜流，宇謙何敢以雜流發諸口乎？宇謙之來訪，身雖似偶然，渠若與章道、希載，初不約會，則三人何以一時來會乎？卽今章道、希載已死，身一縷將絶。若無嚴問之事，則似難得其情勢。己巳正月念晦間，章道來言身曰：‘匪久似當換局。兩局大將中，露梁李叅判當爲之，如或在遠而有承牌之擧，則急時入來未易，君須出往露梁，言及此意’云，身果爲出往，則宇鼎兄弟，問何事而來乎，身曰：‘章道從叔，急急送我。蓋於初頭，必以台有拜將之擧，故爲此來耳。’宇鼎曰：‘人器不合，實難承當。吾雖在此，去城中不遠，何必入往京第？’宇謙曰：‘吾兄弟有何將才，而得此重任耶？’云云，仍與宇謙及道聞同宿矣。二月初，朝著猝變，而宇鼎無拜將之事。宇謙招內換局後始爲往見云者，尤不成說。當初則以其將拜重任之故，果爲出往，而旣已換局之後，則宇鼎不是係國家安危之人，而身豈若是多事，爲渠陪行而出往於十里江外乎？其所云云，殊甚奸惡。趙時炅招問事，身丁寧言及於時華，則不爲推問於時華，而必以身謂之招問於時炅，實爲冤痛。”罪人安汝益刑問三次，罪人者斤阿只刑問六次，各訊杖三十度，竝前招內無加減。鞫廳啓曰：“罪人者斤阿只、安汝益，加刑嚴問，已至累次，一
向忍杖不服，情狀尤極可痛。請竝加刑。罪人閔彦良，以權重經、李宇謙所供及趙時炅更招辭緣相左之由，更爲反覆推問，則一如前招所供，與權重經等所言，又復節節相反，每每推問，歸一未易，請權重經、李宇謙、趙時炅等，竝與閔彦良一處面質。”答曰：“依啓。”傳曰：“推鞫姑罷。”
○禮曹啓曰：“昨於稟啓義昌君奉祀，歸于樂善君家事，判下矣。今當成給立案，而樂善君旣已身歿，則不當以其名成案。以本曹前後啓辭及判下辭緣，冠諸頭辭，而以臨陽君名，成給立案，似爲得宜。立案措辭，別單書入，以竢上裁，前日崇善君家成給立案，則還收燒火之意敢啓。”傳曰：“依爲之。”
史／編年／朝鮮王朝實錄／肅宗實錄／二十七年（1701）　卷三十五／卷三十五下　十一月至十二月／十一月／11日(P.14-1)
○甲午/以申懹爲大司成，兪命弘爲弼善，宋宅相爲司書，兪彦明爲正言，金昌協爲副提學，元德徽爲統制使。
○國葬都監啓曰：諡冊文、哀冊文，當今女官進讀，故依前例眞、諺竝書以入之意敢啓。”答曰：“知道。”哀冊文曰：
維歲次辛巳八月十四日己巳，大行王妃薨于昌慶宮之景春殿，是年冬十二月初八日庚申，遷座于祖，初九日辛酉，永遷于明陵，禮也。龍攅撤帷，翟輅臨逵。三光黯以悽惻，百靈護而奔馳。簫輓疑於淸蹕，吉仗宛其常儀。惟我主上殿下，臨椒掖而撫迹，緬組旋而疚心。悲永潛於厚隧，痛莫聆於良箴。式稽彝典，俾頌徽音。其詞曰：“仰觀古治，必資賢壼。修齊以成，福祚以遠。於赫熙朝，閨闥
㝡正。任、姒代繼，儷德凝命。天眷休運，聿俾內贊。驪興毓祉，聖女載誕。夢月祥著，崩沙慶驗。內外法家，動有擩染。懿質夙睿，循蹈典訓。柔嘉婉順，允矣淑問。文定厥祥，配我宸極。樂洽鍾皷，禮虔晨夕。祗事兩殿，愉色承歡。深荷眷愛，孝敬彌殫。隨事密裨，邁古良佐。益光乾德，旁達美化。陳詩顧史，博觀女則。含和履正，珩佩靚穆。紘綖敎成，《樛木》恩覃。頌騰六宮，詠播《二南》。躬秉儉素，志在沖抑。屛斥華飾，杜絶私澤。中遘艱屯，玉度無缺。謹畏貶損，六年一日。至德愈彰，寶命遂申。六騩重尊，慶洽神人。撫育元良，恩踰明德。宮庭慈孝，藹然深篤。中闈肅雍，統序咸整。廟見始行，禮斯爲盛。芳齡政茂，美疹遽纏。兪、扁技窮，閱朞沈綿。馮相告祲，軒曜淪精。地維宸騫，飆馭眇冥。慟遍窮谷，哀徹高穹。綿區失於慈覆，大化缺其陰功。嗚呼哀哉！仁壽無徵，神祐罔終。胡不少延，叶相王道？蘭宮虛以曉月，繭館閴其秋草。褘褕輟而靈衣，寶座改而繐幄。苑樹摵摵而霜冷，殿簾曖曖而風肅。躡銀渚兮路迢忽，訪瑤池兮雲杳邈。嗚呼哀哉！吉岡旣卜，廞衛式陳。鸞旐旖旎，蜃衛殷轔。違丹禁之邃嚴，指玄堂之幽昧。百僚攀慕而雨泣，千乘哀臨乎宵載。嗚呼哀哉！鶯峰之麓，鳳騫龍騰。神護萬年，地聯三陵。瞻象設兮若臨，儼靈閣兮斯煌。仰眞遊兮日以遠，耿至澤兮不可忘。嗚呼哀哉！化機推敓，脩短孰尸。衆生同
盡，令名無涯。塗、辛喆軌，彤史流聲，齊雞周弭，庶紹其馨。極崇美於仁顯，超往則而輝炳。紀貞珉而載烈，際高厚而垂永。嗚呼哀哉！”禮曹判書徐宗泰製進
○魂殿都監提調金鎭龜請對，上引見。鎭龜以慶德宮魂殿奉安處庫間及房舍營造等事陳稟，上可之。
○鞫廳罪人閔彦良，與權重經一處面質，則彦良向重經曰：“李左尹上疏二三日後，吾往汝家，則汝問禮曹官對擧上疏於李徵，徵不曰抱而臥云乎？”重經向彦良曰：“其日李徵果來，而吾豈不曰李台爲無益之疏，至於被罪云乎？”彦良曰：“李鳳徵門黜，在於九月初五六日間，與汝相見之日，豈非鳳徵被罪之前乎？李徵起(居)〔去〕之後，汝不曰大行王妃昇遐，壼位必不虛。以事理言之，禧嬪誕生世子，母臨六年，陞位無疑，而中間若有支節，則不知至於何如境也？吾曰：‘吾意亦如君意。’汝曰：‘凡事或可順成，而亦難必其順成。若不順成，則國事無涯。卽今請復之疏，議者或緩或峻，而畢(境)〔竟〕疏成，則初雖有緩論者，終則爛熳同歸矣。服制事，亦不詳知，君其知之乎？’云，故其後招問服制事於趙時華之時，言及疏事。此其有所從來矣。汝又不曰吳道一或逢南人及少論，則以爲吳始復、沈檀、睦林一等，聚會哭班依幕時，有請復之議云乎？汝不曰事若順成，則世子平安，固無慮矣，而若不順成，則禧嬪不安，世子不安，在臣子之道，不可不
請復，而卽今所以趑趄者，意其或得順成也云乎？”重經曰：“九月初二三日間，與汝相見時，李鳳徵疏事，不爲言說乎？”彦良曰：“其日卽李徵來到之日也。”重經曰：“吾以爲鳳徵爲無於禮之疏，殊涉率爾。此豈吾輩上疏之時乎？名位不卑微者，誠爲可惜云爾，則汝不曰然乎？”彦良曰：“吾不聞汝之此言矣。”重經曰：“儕輩中皆以此疏爲不切，汝亦不以爲然乎？”彦良曰：“以其疏爲不切云者，只是陽川金政丞、安山柳判書，而此外不聞他人有謂不切者矣。汝若知其不切，則當初鳳徵送疏草於汝之時，汝何不以爲不切耶？此言則吾聞之於成任矣。”重經曰：“鳳徵之疏，其子之居異室者，亦不及聞知云，汝之此言，千萬無據矣。汝曰睦林一等三人，聚會依幕，有請復之議云，而汝言之大不近似者，吾當辨破矣。設令大行王妃昇遐之後，宜爲此疏，決非哭班時所可議者。況其紛擾耳目煩多之處，何以發此言也？又有一言之可以打破者。睦林一，誰之子也？甲戌以後，罪名至重，本情未得暴白，父子晝夜抑菀，恐懼以過。大行王妃昇遐之初，設令復位之疏，爲不可已之事，在林一，有雪上加霜之嫌。林一雖極迷頑，必不爲此。設令林一爲之，他人必不與之共此疏矣，此豈近似之言乎？”彦良曰：“吾言非謂林一獨發此言，蓋謂林一等聚會時，有此議也。”重經曰：“所謂請復上疏，則本無此議，
吾何以創出所無之言，發言於汝乎？”彦良曰：“吾始聞於汝矣。”重經曰：“吳始復等三人，主此疏，則便是儕輩中一大議論。儕輩中若有此議，無論老少，宜無不知。吾之儕輩，亦汝儕輩，吾若聞之，則豈有汝獨不聞之理乎。”彦良曰：“其時可以上疏，而今則時事大異，汝之變辭宜矣。”重經曰：“吾之所聞，汝不當獨爲不聞。況吾雖以衰麻之人，往來哭班，而蹤迹豈及於親舊依幕乎？汝若初聞，則其時何不問其所聞處乎？”彦良曰：“汝常時主論之人，凡有論議，無不參涉，獨於此事，豈有不知之理乎？”重經曰：“汝所云酬酢說話，皆非吾口之所出，而又有不攻自破之言。禧嬪不安，世子不安云者，乃甲戊年南九萬請貸死希載時措語也。希載死，則禧嬪不安，禧嬪不安，則世子不安。其時措語，固然矣，此豈可移用於今日陞位事乎？以不得陞位，謂之世子不安，則設令大行王妃，終若無恙，禧嬪必無陞位之事。然則世子亦不安乎？此眞所謂膝甲盜賊。吾豈爲如此無形語乎？且趙時炅所告之事，汝豈承服，而結殺無策，乃欲移禍於吾，有若以吾之探問樣問於時炅？至以上疏之說，欲實其言，倉卒粧撰，故其言觸處破綻。睦林一陳疏事及世子不安等說，豈非破綻之一端乎？若或大行王妃終始平安，則禧嬪安否，非所可論，變故未出之前，何以預知其不安乎？吾或逢見儕輩則曰：‘世道
不古，雖無挾雜之心，易致疑謗。卽今道理，唯默無一言，以俟自上處分。’李鳳微上疏翌日始聞之，心竊驚怪，求見疏草於鳳徵，則鳳徵以爲送于厥弟而不送，故最晩始得見之矣。至於吳道一激成吳始復疏事之說，汝言尤極無形矣。吳始復非三歲兒，豈被道一之激成而爲之乎？”彦良曰：“汝當初所傳，與目見者無異矣，汝今變辭，吾何辨破乎？汝豈不曰少論失時，方爲觀變。道一此言，豈非出於激成吳始復輩之計云乎？”重經曰：“汝之此言，不出於初招，今此面質之時，初則不言，猝然突出，豈非胡亂之甚，而前後大叚逕庭，此非違端乎？”彦良曰：“吾於垂死之中，汝所不言之言，猝然做出，有何所益於吾乎？”閔彦良與李宇謙一處面質，則彦良向宇謙曰：“吾八月下去牙山，全然不知換局之事，而十月還京，始得聞之，訪汝於明禮洞汝家，則汝曰：‘汝知汝明事乎？’吾佯若不知而答曰：‘不知汝明之事’云，則汝微笑曰：‘何其聾也？’汝又不曰汝輩所爲之事，吾何知之乎？”宇謙曰：“汝初謂逢着吾云，汝逢着於路上耶？逢着於儕友家耶？今則曰訪我於明禮洞，何其前後相反耶？閔章道未結緍之前，不相識之狀，汝亦知之矣。丁卯十二月結緍之後，始爲相知。汝之四寸大父，挈家下往交河，其間相見之數，歷歷可知矣。章道與汝父爲從兄弟之間，豈有不言於一家，先言於新結婚之人
乎？”彦良曰：“汝豈不曰章道於交河往來時，路過露梁，訪汝而言及，故略知云乎？”宇謙曰：“所謂略知者何事耶？”彦良曰：“吾旣知之而佯若不知，汝亦知之而佯若不知矣。”宇謙曰：“汝初則曰汝佯若不知，今則曰吾佯若不知，此豈成說乎？”彦良曰：“吾强問曰：‘章道旣曰累言，而汝何謂之不聞乎？’云，則汝終不曰聞之云乎？”宇謙曰：“汝初則曰吾聞於汝，今則曰汝問於吾，何其相反也？”彦良曰：“汝其時不曰吾聞之已久，君何聾耶云乎？”宇謙曰：“初無發口之事矣。”彦良曰：“吾下鄕纔還，吾之不聞，無足怪也云，則汝豈不曰汝明之事，有續續聞而言之者，而安山柳家，本來不實，與人同事，必推諉於人矣。聞章道與之同事云，吾恐日後惡名，歸於一處云乎？”宇謙曰：“汝白地構誣。初則汝謂問於我而知之，後則汝自鄕上來後自知之云，初招所無之說，何出於面質乎？”彦良曰：“出於再招矣。”宇謙曰：“汝無往來吾家之事，吾則以翰薦有往汝家之事。汝則不知吾之率妻子所處之家，必不辨其草家與瓦家，汝之來見之說虛矣。汝每言明禮洞家者，卽吾同生家矣。”彦良曰：“汝亦不知吾率妻子所在之家矣。吾只見汝矣，汝之妻子在否，不須論也。”宇謙曰：“吾與汝俱在儒生時，不相過從，出身以後，三年不相尋訪，汝何謂知吾家乎？”彦良曰：“相訪豈必於妻子所在之家乎？正月初日不記，汝來訪吾坐于
吾家隅房時，奴輩傳言客至，吾出見則章道放小便，有人在其後，卽希載也。汝見其入來，卽曰可怕可怕，吾曰：‘汝旣知之，何怕之有？’章道果不爲仍挽汝手而坐乎？希載曰：‘彼是明禮洞李進士乎？’章道低聲曰：‘是矣。’希載曰：‘久宜相見而不相見矣。’汝不曰今始見之，誠多幸云乎？燃燈後飮酒談話，夜深乃罷矣。”字謙曰：“旣無相過從之事，隅房與上房，吾何以知之？汝何做出如此白地之言乎？雖己巳以後，希載位尊之後，無來訪吾家之事，張家一族，老少無一識面者，汝何忍謂吾向希載爲寒暄乎？汝於初招，則謂因章道語及換局事於希載云矣，今則曰只爲寒暄云，殊極無據也。又有一言可辨者，汝亦思之矣。吾初不識希載爲何狀人矣。吾則爲預備翰林，汝則爲上番，而吾久不入侍矣，一日晝講入侍時，始見希載顔面。罷黜後，見汝於上番房，謂曰：‘吾始見汝家之希載，尙未免賈堅子態矣。’汝豈不徵笑而應曰然矣乎？不須多言，有可辨破者。辛未年月日不記，汝之四寸大父，欲以希載爲摠戎使，陳達榻前，令四大將各薦三人矣。其時汝父爲兵判，吾兄爲守禦使。汝父薦希載，吾兄則非不知汝父之意，必欲以希載爲薦，而若以希載應薦，則豈士夫之事乎？以此吾兄果不薦擧，則備局至有請推之擧，而使之更薦，汝父及黯，貽書於吾兄，勸薦希載，則吾兄見其書，投其書
于吾前曰：‘何如？’吾曰：‘士夫若薦希載，則不可立於天地間。’吾兄然吾言，只薦金天翊、尹天賚兩人矣。”彦良曰：“汝非但謂不識希載，今欲爲淸潔之士矣。”宇謙曰：“吾若於汝家，逢見希載，則己巳以後，希載豈無往來吾家之事，而吾果與希載有所爲之事，則吾豈於吾兄薦將時，勸之勿與耶？且汝無狀矣。當希載父賜諡之時，自上有使卿宰進去之敎，此則君命也，進去宜矣。希載母送書卿宰之妻，而汝家婦人及黯家婦人，皆進參，而吾家則豈有婦人進去之事乎？”彦良曰：汝之來訪吾家時，與希載言及換局之事，諸人相與笑罷。其後正月日不記，從叔章道忽然來到曰：‘非久似當換局。兩局大將中，露梁李叅判當爲之，如或在遠而有承牌之事，則急時入來未易，君須出往露梁，言及此意。’云，故吾於夕食後，出往露梁，則汝兄弟問何事而來乎，吾一如章道之言，而言於汝兄弟，則宇鼎卽曰：‘雖在此，何難承牌而入去乎？’汝則曰：‘吾兄有何將才而得此重任耶？’仍與酬酢，留宿而歸矣。章道、希載若在，則汝必不能如是發明矣。汝之死生，何益於我，而故爲誣陷耶？”宇謙曰：“吾則晝講時，見希載之面，希載必不識吾面。希載若在，則雖使相對，必不知之矣。”彦良曰：“汝與希載同朝六七年，豈有彼此不知面之理耶？”宇謙曰：“汝之正月出往露梁事，尤爲無據矣。其年二月初二日，乃朝
廷換變之時也。汝以汝父之言，來請吾兄曰：‘朝廷草創，須速入來。且聞朝議，將以台擬御將，不必久在江外。’不過如斯而止。露梁乃果川地，元無召牌渡江之規，汝之承牌之說，豈非違端乎？”彦良曰：“吾亦知召牌無渡江之規矣。吾之出往露梁，在於正月念後晦前，備陳事狀，請其入來矣。若果在江外而拜將，則政院豈不稟啓變通乎？汝所謂以矣父之言，往傳之說，豈不無據乎？其時章道在，則當自往，章道已往安山之故，吾出往矣。果是換局之後，則汝兄不是高士，吾何以親往勸起乎，吾父亦豈不貽書，而必使吾往請耶？”宇謙曰：“果如汝言，吾家與章道相親，則章道往安山時，路過吾家門前，何不歷言，而必使汝來言乎？”彦良曰：“楊花渡亦非安山去路耶？”宇謙曰：“其時起廢人，在近畿者，無不趁時入來，而吾兄則都承旨特拜之後，以爲十年廢蟄之餘，不可猝入，自 縣道陳疏，而伊時不但汝父勸起，諸人亦多勸起者，承批後四五日，始乃入謝。此則非吾猝辦之言，詳載於《政院日記》矣。己巳以後，與汝家崖異於大小論議者，(唯)〔非〕獨吾家之狀，世皆知之矣。”罪人趙時炅，與閔彦良一處面質，則時炅向彦良曰：“國恤成服後，進賜豈不送奴招我，而禧嬪服喪與否，使我探問乎？”彦良向時炅曰：“吾到此地頭，雖曰言於汝兄，有何所益於吾，而相親之間，必欲使汝兄弟，皆入此地乎？其
時吾言於汝兄，不言於汝耳。九月初，有所求事，招時華，而吾適在妹夫李書房家，時華自吾家來訪於其處。吾謂汝兄曰：‘禧嬪服喪與否，汝知之乎？’汝兄答曰：‘未能詳知’云，我使之更探以來，蓋與權重經酬酢之後，故吾果以有疏議之說，言及於汝兄矣。汝謂之吾言於汝者無據矣。”時炅曰：“進賜之高姓奴子，分明招我而去。進賜不於軍官廳見吾而問之乎？”彦良曰：“此則非面質之事，若問於時華則可知矣。”罪人安汝益刑問四次，罪人者斤阿只刑問七次，各訊杖三十度，竝前招內無加減。鞫廳啓曰：“罪人者斤可只一向忍杖不服，請加刑。罪人閔彦良與權重經、李宇謙一處面質，則彼此許多所言，雖未明白歸一，而彦良前後之言，不無牴牾錯亂之端。且章道、希載謀議之事，渠旣曰無所不知，其共謀則無疑，而若其經營節次，則猶不直告。至於服制探問之事，勿論時華、時炅，旣已招問云，而使之往探於某人處辭緣，亦不吐實。請以此更推。罪人權重經、李宇謙請姑仍囚，以待彦良更推後稟處。罪人趙時炅，與彦良面質之時，顯有見屈之色，其間似有隱情，請更爲加刑。罪人安汝益，當初停刑之後，因彦良招辭，更請加刑矣，已至四次嚴訊，終不承款。更以其所謂紹介曲折，彦良更推時，添入究問然後處之，似合於審愼之道。今姑停刑乎？敢稟。”答曰：“依啓。”
史／編年／朝鮮王朝實錄／肅宗實錄／三十年（1704）　卷三十九至四十／卷三十九　正月至七月／四月／10日(P.26-2)
○己卯/以朴熙晋爲持平。
○備忘記：
嗚呼！光陰易逝，涒灘重回。天崩地拆，卽此歲也。壽亭之事，追思掩泣。不有親祀，于何寓哀？肆予義起，斷然行之，蓋所以明天理植民彝也。嗚呼！神宗皇帝再造藩邦之恩，天地同大，河海莫量，實吾東方沒世不忘者也。今於建廟之事，孰有異議於其間，而第或以禮節爲拘，或以宣洩爲慮，此則有不然者。所謂禮節，爛熳商確，務歸得當，則自無難便之端；所謂宣洩，只在象胥，
申以重律，嚴加操切，則豈有宣洩之患耶？嗚呼！尙忍言哉？海內神州，滿目腥塵，遙望天壽，孰薦明祀？噫嘻！由是論之，則今日建廟，不特予崇報之誠，亶在於此，神皇在天之靈，亦安知不戀玆東土耶？尊周之義，皎如日星，予志之定，堅如金石，斷不可已也。嗚呼！追聖祖之志事，予所勉勉，而此而持疑，猶且不行，則何以有辭於天下後世乎？其令禮官，斯速稟處。頃者儒疏中華陽洞之說，反復思惟，終涉不便，亦在該曹之商量也。
禮曹啓曰：“伏見下政院之敎，十行天札，反復乎尊周之大義，眞可以貫日星而感鬼神，奉玩欽誦，不覺涕淚之橫流也。此是前古所無之禮，且有節節難便之端，不可不十分商量，務歸得中。請問議于大臣。”允之。判府事尹趾善議：“以藩邦祭天子，旣無古禮可據之文，其間儀節，雖使博通者制定，必不無窒礙難行之端，至於宣洩之慮，終亦不可不念。若以爲雖洩而不足恤則已，若欲以法禁之，則恐非愼重之道，而又有傷於國體也。”判府事徐文重，辭以病不對，領議政申琓、左議政李畬以爲：“事體重大，不可以草草文字，仰對，俟聖候平復入奏”云。
史／編年／朝鮮王朝實錄／肅宗實錄／三十二年（1706）　卷四十三至四十四／卷四十三　正月至七月／四月／2日(P.14-2)
○己丑/以李壄、沈極爲承旨，李大成爲司書，崔昌大爲副應敎。
○判府事徐文重，引年乞骸。以其從子，同登台輔，深懷盛滿之懼也。上慰諭不許。
○修撰趙泰一上疏曰：
嗚呼！黨禍之爲今日亡國之兆，有識寒心，固已久矣。不料排軋之習難醫，忌克之心益痼，搢紳、章甫之投疏惎間者，接踵而起，必欲沮敗國事。顧其團辭命意，決非藉名投疏者所能辦者，咸歸之金鎭圭、春澤叔姪。夫鎭圭，出自大家，早歲發軔，論其技能，則文藝足用，語其聲譽，則廉素見稱，往往言議，亦不至全無可觀，第其狠戾成性，猜忮根心，國事朝議，有纖毫不如意者，必連章累牘，力戰不已，意欲所存，非竊權假威，驅制一世則不厭也。其姪春澤，締結雜流，蹤跡幽奧，屢入大獄，不容人類。在鎭圭之道，惟宜引分自靖，據義鐫責，而乃反深懷忿懟之私，輒逞毒螫之手，卒與春澤，爛熳同歸，一家之內，凶德萃會，凡所以傷人害物，無不協心而力圖之，日夜經營，詭秘莫測，朝士之頑鄙，鄕生之飢困
者，誘脅豢養而驅使之。從前章奏之致疑鎭圭輩者，固不可勝數，而頃年代撰泮疏，借名僞札之事，彰露無餘。金萬謹之疏，意東言西，辭旨深巧，人皆謂鎭圭叔姪指揮勸成，萬謹被罪自言：“爲一家所誤，至登臺章。”雖以鎭圭之勇於鬪鬨，亦不敢自明矣。任埅之疏，隱然有嫁禍同朝之意，閃弄機關，與萬謹疏，如印一鋟。今春成揆憲疏未出之前，已有春澤送馬邀致之說，而疏意、文體，顯有所自。古所謂何其似(卻正)〔郤正〕之言者，亦類是矣。至於宋婺源，卽春澤之妹壻也，疏中姓金而名澤者，皆鎭圭之子姪也。又聚姻婭、知舊數三家子弟，張其數，其餘皆下庠生也。此全出於鎭圭叔姪所主張，十手所指，萬口同辭，可謂大放肆無忌憚矣。古之名賢碩儒，爲人草疏，或議禮典，或論時務者，間亦有之，而此輩則不然，句引他事，潛囑他人，惟以探試構誣，爲能事，前後所論，皆是假借爲說，專出黨伐之私。春澤固無足言，獨怪夫鎭圭，身居宰列，而潛相指授，陰中暗吹，必欲售其疑亂熒惑之計，甘自陷於讒賊之科，而不自恤，抑何心腸也？長是以往，將無所不至。凡今朝臣，孰不憂憤，而或牽於平素之誼分，或怵於毒手之中傷，相顧媕婀，莫敢誰何。若不早爲之所，以折其盤據揣摩之謀，則臣恐欒書之賢，終無救於黶、盈，子文之後，亦難保於克黃，我殿下全安勳戚之德，不能有其終始
也。投之四裔，不與同中國，政指此屬而言，倘殿下，追念舊恩，且以其親老，不忍遠斥，則竝令編管內地，俾得以頻通私訊，不至隔絶，而稍遠京洛，毋與交涉朝議，豈非恩威竝施之道乎？
答曰：“金鎭圭、春澤事，言人所難言於擧世媕婀之日，語甚激切，欲使朝著寧靖，勳戚全安，予用嘉之，纔於前席，已有處分矣。”是日關東監賑御(吏)〔史〕吳命峻請對，上曰：“金鎭圭賦性乖戾，論議之間，不合其意，則再三陳疏，力戰不已。況身居戚畹，所當謹飭，而專立黨伐之論，故心常未安矣。今趙泰一，疏論鎭圭叔姪，而語多激切，擧世媕婀之中，獨能言之，誠不易矣。此而置之，將無所不至，誠有如儒臣疏論者。不可不早爲之所，以爲保全之地。所當施以屛裔之典，而以府夫人之故，特爲參酌，中途付處，春澤極邊定配。”命峻請蕩減大同布，及自戊寅至辛巳身布，退捧春川、鐵原田稅，白給耗穀等事，竝許之，又請點視軍器，亦許之。
史臣曰：“命峻受任監賑，辭(陞)〔陛〕遠出，則設有賑事之稟裁者，狀聞疏請，俱無不可。況其所建白，亦不過數條蠲減等事，則此何至於不計嶺路之遠，馳進請對耶？至於軍器點視，尤非監賑官兼行之事，而諉以海防踈虞，必欲越俎代庖，其衒鬻謟侫之態，有不忍正視也。”點視軍器事，後崔錫鼎、閔鎭厚陳達請褒，從之。
補闕正誤：○四月己丑/修撰趙泰一疏論金鎭圭、春澤病國狀。略曰：
數年來陰主密囑之狀，不啻若泥中之鬪獸，而殿下深居九重，猶有未能照察者，則胡不引泮疏及萬謹事而反之乎？況其前後所論，皆是假借爲說善乎？先儒之言曰：“無所爲而爲者，義也，有所爲而爲者，利也。”苟其有所爲而爲，則其事雖善，其言雖是，其心則非也。道莫善於仁義，而五伯假之，君子猶深斥之。況今所假借者，率皆骫骳不正，其言與事，固已不善，而其心專在於黨伐傾奪之私，其罪又豈可勝言耶？年前聖上答金萬謹之批，有假托大義之敎。大哉王言！其所陷人之窠窟，輒在假托二字，而天日之明燭，破及此，誠可謂萬世不刊之典也。春澤固無足言，獨怪夫鎭圭，身居宰列，職在高華，而潛相指授，陰中暗吹，改頭換面，迭出交起，必欲售其疑亂熒惑之計，甘自歸於讒賊之科，而不自恤，抑何心腸也？長是以往，終不懲戢，恣行胸臆，無所不至，豈非國家腹心之疾也？殿下若不早爲之所，以折其盤據輦下，隨事揣摩之謀，則朝著無寧靖之日，搢紳無和協之望，而其卒也必至於凶國害家而後已。臣恐欒書之賢，終無救於黶、盈，子文之後亦難保於克黃，而我殿下全安勳戚之盛德，不能有其終始也。前史譏漢宣帝不能抑損霍氏，馴致其自底顚覆，此豈非今日之殷鑑也？投之四裔，不與同中國，政指此屬而言。倘殿下，追念舊恩，且以其親老，有所惻然而不忍其遠斥荒遐，則竝令編管內地，俾得以頻通私訊，不至隔絶，而稍近京洛，無復交涉於朝議，豈不有得於恩威竝施、公私兩盡之道乎？願聖明不以人微而遽忽先事之戒，無使臣只作他日曲堗徙薪之人。
上賜批嘉奬，罪鎭圭、春澤。原疏批旨見上。春澤，交結無賴，屢入鞫獄，陰秘之跡，國人皆指。時，新自謫中放還，而怪鬼接踵，朝著不靖，人咸謂春澤所指使，莫不爲世道隱憂，而以其枝黨盤據，聲勢鴟張，莫敢有明言顯攻者，及有泰一疏，世皆服其敢言。至於鎭圭，賦性剛戾，持論乖激，世固病之，而若其廉操直聲，實有過人者。泰一之疏，公議或嫌其太過，及至壬辰科査，鎭圭實陰主之，淫刑取承，鍜鍊成案，陰奰樂禍之狀，畢露無餘，世始知泰一之言，初非過論。逮夫壬寅獄起，主張逆節者，皆是春澤至親，伏尸都市，流竄海島，宗祏之得免顚覆，殆天所祚，而金氏之門，亦幾勦滅無遺矣。泰一所謂凶國害家者，若合符契。曲堗徙薪之策，恨不早用，而茂陵先見，人皆歎服。
史／編年／朝鮮王朝實錄／肅宗實錄／三十二年（1706）　卷四十三至四十四／卷四十四　八月至十二月／九月／17日(P.16-2)
○壬申/凶人李潜上疏曰：
伏以，往在戊辰，元良誕降，遵《春秋》立長之義，禮擧諭敎，宜無不盡，而宋時烈之以儒自名者，動引《春秋》之義，而猶於此，乃有姑徐之言，何哉？其或好權之心，故見賣於人，而自不覺其同歸於爛熳耶？及壼位有變，當事之臣，擧以不學之人，卒當處變之際，患失之心，畏威之膽，自相顚倒於方寸之中，終不能多方陳善，遵道回天，
遂使堂堂聖明之朝，乃有急遽過當之擧，其身不免於戮，其禍尙延于國，可勝言哉？逮夫坤儀旣復之後，則國無二辭，咸仰不吝之聖，而乃有一春澤者，敢自以爲功，公肆玷汚於日月之更，國人皆曰可殺，而春澤曾不少懲。希載妻爵忝命婦，年及醜老，則春澤之奸淫往來綢繆者，爲其色妖艶而然耶？及順命等究治之際，不啻狼藉難掩，而其黨東彦，不敢全沒，至於論配，則殿下亦豈嘗不燭耶？希載諺書，雖未知何等臣子所不敢聞者，而窮凶不道，路人所知，則在廷諸臣，無一人論及，殿下之國，可謂有忠臣乎？自此以後，假名義之說，以爲諸宰之罪者，踵起而爭功，其亦有一分顧藉於春宮乎？張氏賜盡，諸張(繼)〔斷〕族，而猶曰名義，其心將欲置限於何地耶？臣請爲殿下，略陳名義之說。君、父、夫，綱也，臣、子、婦，紀也，上可以制下，下不敢慢上，是名義也。國家大事，殿下自主經權，甲戌復位，名義已定，以時務言之，保護春宮，亦豈非今日之名義乎？今春澤之黨，隱然與儲君角立，市恩邀福等語出，而悖逆極矣，則亦可謂之名義乎？人臣事君，不可以市邀爲心，而苟有市邀之心，則不於吾君之子，而將於何求之哉？不猶愈於危殿下之子，而市邀於亂賊〔者〕乎？其曰爲春宮願死云者，未必皆出於周公之忠，其曰假名義而不顧春宮云者，亦未必皆出於高、斯之兇，而惟其
所遭者異議，所與者異道，不無矢人函人之分。矢人之惟恐不傷人，函人之惟恐傷人者，豈其德有高下而然也？利之所在，自不得不爾。其中一二姦兇，自作難赦之孽，轉成騎虎之勢，而以其世據公卿，秉權用事之故，爲其門生、故舊者，慫慂而取其利祿，恃殿下包容之恩，恣行狐假之威，上以恐動君上，下以迫脅群下，必將覆人國家而後已，吁亦痛矣。去歲之秋，金鎭圭疏論進宴之非，其 言似出於公心，而一時輿情，不以爲是者，豈無以哉？一自辛巳之後，兇徒藉口，流言煽動，春宮之所恃者，惟殿下一心，臣民憂愛之誠，宜無不至，至於稱慶之日，仍行上壽之擧者，揆以人情，旣不甚害義，而君臣、父子，慶會一堂，怡怡融融，和氣可想，則臣民之必望其玉成者，豈徒爾哉？誠以春宮，經罔極之變，處畏約之地，適當千載之會，親揚萬壽之慶，則臣民之疑懼可釋，亂賊之機謀可沮，君子之論，亦未必不與也。動一國之民力，罄三營之軍儲，只改數十步不毁之城，而鎭圭以其私黨之所謀，爲曾不以凶年之費，爭之，獨於春宮之進宴，必賈勇務勝，不顧分義，可謂之公議乎？大風之變，成王遇之，而能釋流言之惑。殿下獨不察夫流言之影，而以爲鎭圭停宴之警乎？及夫前冬，有傳位之命，擧國臣民，莫知聖意所在。所謂傳位，雖曰國朝故事，禮無其文。有行則守，有守則從，
從曰撫軍，守曰監國，古之制也。親膳之暇，參決庶務，以佐宵旰之勞，固不違於禮意，而必有益於調攝，竝行不悖，莫此若也。意謂在廷諸臣，從容獻議，務歸至當之地矣，及當伏閣之日，軍門之傳令，京兆之甘結，八路之行會，連夜紛攘，有若燃眉之急，迫在瞬息之頃者，軍校民庶，充滿於嚴密之地，恰似古所謂兵諫者。向使殿下，不反汗旬日之間，則離合之機，當從何起，而果如頣命等所云云耶？鎭圭猶當大義滅親，法王導保家之美，而乃反挺身衝撞，不知笑罵，可哀而不可怒也。如頣命，當思蓋前愆，報答聖恩，而與匪人結爲心腹，敢以離合等說，隱然恐動，惑亂民志，尙可謂殿下之臣乎？自甲戌年來，殿下累下責己之敎，以慰其死者，不惜任賢之爵，以寵其生者，而此輩日以不忠於上爲心，敞、奎瑞之疏，又復闖發，乃假明大義討大逆，爲欛柄，意欲奈何於春宮者，而春澤之黨，掩護周遮之不暇，獨使姜世龜之忠，抱冤於窮荒者，誰也？護春宮者，竄黜之，黨春澤者，爵賞之，豈殿下，愛春宮不若愛亂賊而然哉？權戚之弄事也。借殿下之威福，脅殿下之臣庶，而莫之違，大小符同而然也。其陰謀、秘計，終有所不可掩者。或流言駭惑，動中外之心，或凶疏互試，亂名義之實，或案削罪人之招，或書詬相臣之先，至於兩台竝遷，三箚久屈，骨鯁孤忠，竄死炎徼，冥鴻
高蹈，亦罹魚網。有執其機，有助其聲，有主其謀，無非構煽危亂之計，而要其歸則左右前後，莫不向刃於春宮，而殿下猶未之覺耶？群下能言殿下之過，動至連章，而不敢言春澤之罪者，是畏殿下之威乎？畏春澤之威乎？事或涉 於春澤者，則其黨又從而中之，臣恐免禍求福之路，不在殿下而在春澤也。父子之間，人所難言，勢逼之地，易以疑惑，則導群臣使言，猶懼不至，何況自撤赤子之衣被，用利虎狼之爪牙者乎？乃者林溥之疏，實出宗社大計，語甚明正，而至如趙泰采之義同休戚者，從前逆擊，閔鎭厚之戚連肺腑者，繼後請罪，此皆蔽於私意，而自棄其身者也。林溥被拿，而當時主獄諸臣，終無請拿之擧，擅削鞫案之罪，一問事足以了當，則國家設官之意，果安在哉？春澤陰凶之謀，旣出於順命之口，則昌集之箚，必重之招，雖少有豈好謀害之殊，而究其大意，固無異同。再度取招，初非將死之亂語，削不上案，亦豈一郞之所辦，則奸淫造言之迹，覆匿欺蔽之狀，昭不可掩。希載妻一夕猝斃，亦甚可疑，而春澤謀危之罪，不待更問，可以直勘，陳疏之人，更無可問，而執筆之臣，旣有其人，則次第審問，明正典刑，在所不已，而捨其大意，鉤摘文字，三朔設鞫，一任避事，晩始議讞，草草彌縫，進言者以護春宮，酷刑流島，問事者以傳播掩匿之招，未免徑配，按獄
者以歸罪色郞，坐罷，敞、奎瑞，以凶疏和應，置而不問，春澤以謀危世子，緩緩請拿。旣曰無可憑問，則亦豈有發明之道，而遽憑自解之招，許其白脫？雖使春澤自爲之，不若是快活也。林溥所謂誕降之初，不利云者，當時在廷臣僚，被瞞於凶徒，妄議建儲之際者，非止一二，敢有强臣、凶孽，動撓國本者，論以逆律者，是乃殿下甲戌備忘，則豈可以此，遽刑進言之士乎？師命之弟頣命，旣於伏閤之際，敢用離合之說，熒惑天聰，罪不容誅，而又當設鞫之日，唐突請盡拿林溥疏下，是欲一倂屠戮，甘心私讎者〔非〕耶？昌集之自疏，猶有嚴畏之意，是可恕也，至如頣命，愈往愈甚，死不知悔，豈非所謂怙終者乎？春澤旣能威制一世，而頣命實左右之，臣愚竊以爲春澤不誅，頣命不竄，則國之不亡，未可知也。伏願殿下，克體乾剛，兼存哀矜，殲厥渠魁，餘悉勿問，滌其舊愆，使得自新，則宗社幸甚。
政院啓曰：“卽者京居幼學李潜，來呈一疏，觀其措辭，擧一國過半之人，驅入罔測之科，向刃春宮等語，肆然筆之於疏中，其言之驚怖重大，爲如何哉？若不一經睿覽，明降處分，則將無以解中外之惑，不得不捧入矣。”上下備忘曰：
今觀李潜之疏，盡歸在廷諸臣於惡逆之科，造意陰凶，遣辭叵測，決非一人之所自爲也。此而若不嚴鞫得情，快正典刑，則其流之弊，終必亡人國而後已。李潜卽
爲親鞫。
以親鞫，遞在外承旨，以兪命雄、李晩成爲之。
補闕正誤：○九月壬申/李潜疏略曰：
林溥所謂誕生之初，不利云者，是皆殿下之所已處分，臣庶之所共見聞，有非林溥泛聞輿人之誦者，所可詳知，豈可以此，遽刑進言之士？彼春澤，眇然一匹夫也。自知罪盈難赦，敢與春宮作讎。諺書不忍聞之語，忽出於所奸之淫女，而前此順命等招，自已符合，嗣後敞、奎瑞之疏，與之表裏，凶如春澤，而一日容息於覆載之間，則失刑之大，孰有大於此也？世道日喪，人心陷溺，搢紳之家，專以死黨爲高節，不知有忠孝，豈其心誠以爲宗社不可扶，亂賊不可誅耶？只以戚里作威，生殺在其掌握，在位者自視見遇之淺，不可以言深，蹉足之頃，禍網已及，故昔之忠良，忽化爲侫臣，今日國勢，可謂殆哉！殿下誠以此時，反省正心，正朝廷之要，皇建有極，明其好惡，則猶可爲也，若今日因循，不思善後，則禍亂之興，恐不可言。夫犯上干紀之罪，人得以誅之。殿下旣知其罪，屛諸遐裔，又復然疑，則彼必誅之賊，日夜揣摩，其將甘就刑死乎？春宮之於春澤，必無兩全之理。殿下若猶豫而不早爲之地，春澤等視殿下，亦何有哉？其將以爲薄於子而厚於人耶？原疏見上。
○是夜，上出御仁政門殿坐，參鞫諸臣，以次入侍。上敎曰：“人心、世道，日益壞亂，怪駭之疏，前後相繼。林溥纔已參酌定配，曾未幾何，又有此李潜之疏，至以左右前後，向刃春宮等語，肆然筆之於疏中，過半朝廷之人，一倂驅入於罔測之科，有同變書，豈不痛哉？孝廟朝有徐忭者，投進罔測之疏，孝廟震怒，亦嘗親鞫處斷。予於此輩，若不明覈痛治，則將至於國不爲國，朝廷不爲朝廷，故予方親鞫矣。”領議政崔錫鼎曰：“臣未及見李潜疏，故不知其語意之如何矣，今承上敎，豈料人心、世道之至於此極耶？請下原疏，以爲招出問目之地何如？”上出給原疏，命金吾堂上，相議出問目。潜納供之際，言辭悖慢，上曰：“罪人極爲放恣。在予前尙如此，何所不爲？如許之漢，予實初見矣。各別嚴刑。”仍下敎曰：“兩相本心，予非不知，而誤之大者罪大，誤之小者罪小。辛巳變起之後，兩司追論兩臣，至於付處，實出參酌。其時論啓之人，元不係於向刃春宮，何可以此爲言？予之在時，邪論猶尙如此，日後之禍，何可勝言？若予不在之後，則如濟州罪人柳沅之徒，接迹而起，必欲伸救逆張而後已，辛巳之獄，未知歸諸何地，而他日必爲禍根矣。如此之人，必誅罔赦。今玆親鞫，爲防後患。且其疏中，以按鞫大臣，不爲請拿爲言。大
臣非逆，則不可鞫問，而必欲驅入於罔測之地，是誠何心？迹其所爲，萬萬凶慘。予之在時，豈敢以如此等語，肆然仰達乎？”訊問時，上曰：“纔下罪人，各別嚴刑之命，而執杖羅將，訊杖之際，顯有從輕之狀，極爲痛駭。令攸司，囚禁科罪。”潜受一次刑不服，命姑罷親鞫。
史／編年／朝鮮王朝實錄／肅宗實錄／三十三年（1707）　卷四十五／十一月／9日(P.61-2)
○丁巳/御晝講。檢討官宋正明請申嚴薦法，如有被薦爲守宰，而身犯贓汚者，罪其薦主，以爲懲礪之地，上允之。
○以李善溥爲承旨，權尙夏爲大司憲。
○持平李大成上疏曰：
廼者上天疾威，菑害荐臻，上下
憂惶，莫知所出。伏見日昨備忘，丁寧懇惻，有足以感回天怒，莊誦感歎，尤覺有激于中。伏讀聖敎，特拈朋黨及節用兩條，爲第一義，則今日之所可言者，亦豈舍此而他求也？噫！今之朋黨，門分戶割，倐忽翻覆，使新舊易位，朝著改局者，豈徒出於黨論者所能自辦？聖明將用一番人，先斥一番人，自下注擬，或不敢顯然取舍，銓地、三司之望，不無參錯者，則天點所下，先加類分，必使淸路要津，一色無雜而後已。或有排一異己，略試提掇，則酬答如響，加以嚴峻，舊愆宿過，一齊暴揚，遂使衆論繼起，牽累句引，雖其位致隆顯，曾所倚重者，斥逐無難，古所謂揚湯止沸，抱薪救火者，不幸近之。跡此觀之，殿下之心，雖曰惡之，殿下非徒不能遏絶，乃反有以助成也，烏在其深惡痛嫉也？若此，則雖日日而敎戒，人人而告諭，徒見其潰裂而不見其消融也。殿下若能先使在我之衡鑑，益盡其公明，虛心曠懷，一裁以中正，則黨習安得以不革，朝論安得以不協哉？今日廷臣，亦豈無思欲打破者，而只爲萬馬竝逐，中難駐足，終至於爛熳同歸而已。故在下者雖有血誠至公，麤拳大踢，決知其無所施也。苟殿下，以至誠求之，凡諸去朋黨之道，靡不細究，發諸施措者，譬如一摑一掌血一捧一條痕，必期於剗削掃除，則賢者樂於奉承，得盡其公正之道，不肖者怵於罪罰，不敢肆
朋比之習。如是而持以悠久，積以歲月，則不待十年，蕩平之福，自可致矣。噫！在昔黨論初分，士類中裂，鬪鬩日甚，至於光海朝而極矣。三聖相承，痛加懲毖，用舍擧措之間，絶去偏係，一以蕩平公正爲心，故士夫之風習大變，朝廷之上，終無敢以黨色爲言者，群僚和協，朝著寧謐，使國家享有和平之福，殆五十年所矣。不幸近年以來，習俗汚下，轉益乖激，以至於此，則殿下之所以導率群下者，有歉于建極之道。殿下於用舍之間，率多偏係，朴鳳齡、崔啓翁、柳泰明等，初無可罪之端，天點靳下，今已數年，此皆出入臺閣，屢言得失者也。鳳齡則以非斥李裕民疏觀之，其愛君之忱，宜加奬詡，而以言棄斥，終非聖世之美事。況啓翁頃日之疏，自附樸直之義，其言旣曰無實，則置之而已，臺章彈論，已極駭然，而因此一事，久作淸朝之棄物，在聖上恢張言路，愛惜人才之道，豈不有歉乎？戶、兵曹積儲，罔非殿下之府庫，當用而用，固無不可，所當關由政院，以示宮府一體之義，而伏聞內入之物，率以寸紙降下掖庭，所需之數，動至夥然，殊無節約之意。惠局歲用之米，自有定式，而伏聞近日，引用年條，已犯數年之科。若此不已，則更過數年，未知又將引幾年條也。尙方歲供貂鼠、狐貉之屬，數外追獻，不啻倍蓰，許多匠手，一入內役，動經數月，綺羅、綃素之類，不時需入，殆
無虛日，直徵於市廛，受價於地部者，計以歲年，動費千百。各司供上之際，掖庭人之刁蹬，日以益加，賄賂公行，低昻立判，聽聞所及，莫不駭歎。伏願益加猛省，必以節用二字，存諸方寸，毋或有濫觴之患，不勝幸甚。目昨糴穀之分等退捧，可見憫恤之聖心，飢民當有更(蘚)〔蘇〕之喜。第念關北、兩西，雖有海峽差殊之別，均之爲大殺，歲抄姑許停止，以待來歲。若其各閫需用之費，則申飭帥臣，十分節損，推移充用，則庶使垂死之民，得以專意於自活，而三路人心，亦無偏枯之怨矣。
答曰：“縷縷陳戒，亶出忠愛，予甚嘉尙。可不留心焉？關北、兩西歲抄停止事，令廟堂，從速稟處。”廟堂覆啓，請依施，從之。
史／編年／朝鮮王朝實錄／肅宗實錄／三十五年（1709）　卷四十七／二月／9日(P.10-2)
○庚戌/左議政李頣命呈病乞免三度，竝賜不允批答。
○吏曹判書趙相愚、參判李墪，因情病，連日違牌，上命入參議前望單子，除趙泰老爲參議，仍卽開政，以權尙夏爲大司憲，趙泰億爲副應敎，林象德爲正言，李晩堅爲執義，李正臣爲司諫。
○李基夏、趙泰耉，自江都還，上引見，俾陳形便。基夏展圖紙，以手指陳，仍曰：“包築南山，雖有闊大之慮，而捨此則不成城子模樣矣。第統言一島利害，有三可慮焉。甲串氷澌，冬不通船，此一也，海泥沮洳，今皆堅實，無非船泊之所，且各墩相距稍遠，矢石不相及，此二也，若失外勢，只守內城，則樵採不通，炊釁無路，此三也。城池大計，所關至重，更宜廣詢廟堂，爛熳商確。”泰耉亦言：“南山不可不包築，而第卽今春耕已迫，恐非古人不奪農時，冬月城郞之意也？”上許令大臣，更往看審，而仍以來冬明春擧行。
史／編年／朝鮮王朝實錄／肅宗實錄／三十八年（1712）　卷五十一至五十二／卷五十一　正月至七月／七月／3日(P.38-1)
○甲申/弑主罪人先男，三省推鞫，承款伏法。
○刑曹因權尙游疏，推問外製事於權致大，致大以爲：“出來避雨於闕門，而少無閉門之事。”又以爲：“逢着家庭構，出坐門外，親書呈納。”判書黃欽、參判兪集一、參議金弘禎，啓請照律。翌日弘禎上疏，自引溺職之罪，
更請推問於致大曰：“致大變辭，多有可問者。渠旣曰少無閉門之事，則不閉者是何門？”又曰：“逢着宿構，則宿構冊現納後，可驗科題有無，書迹新舊。”又曰：“出坐敦化門外，親書試券，則觀渠筆迹，以驗其成字與否。且更推中，擧子之書試券者，雜坐前後左右云，則敦化門禁亂官，亦可推問也。”又言：“使渠，誦其所逢文，若干緊句，驗其異同，則虛實可以立辨。”結之以必須公明按治，然後可盡按獄之體。答以疏辭誠甚得宜。令該曹，更加覈問於致大焉。黃欽、兪集一，皆陳疏以此引嫌。欽之疏曰：
僚疏之所當更覈云者，俱是外製，直招後別件事也。更生枝節，轉加盤問，實臣意慮之初未及也。
又曰：
合席同坐，無不與之爛熳同議，經夜之後，始有此言，臣實慨然，莫曉其所以也。
是後欽、集一，累次違召，竝改差，弘禎亦違牌坐罷。
○持平宋成明啓曰：“纔因刑官之疏，權致大有更問之命，而其間可覈者，非止一二。致大以爲：‘爲書正草，出坐門外’，旣鎖之門，何以擅開乎，本門禁亂官及防守軍卒，豈無目見禁截之事耶？且致大，必有同接之可證。至於出入無常，雜坐書卷之擧子，致大生長京華，萬無無一識面之理。其隱諱不吐之狀，明若觀火，請令問目中，添入，更加嚴問。”從之。
史／編年／朝鮮王朝實錄／肅宗實錄／四十年（1714）　卷五十五／九月／25日(P.31-1)
○癸亥/正言李箕翊上疏，首言日昨宴禮，天意助順，風日穩藉，此誠迓續景命之幾也。又引程子接賢士大夫時多之言，及衛武公暬御之箴，陳戒，上優批嘉納。
○大司憲宋相琦，上疏乞解文衡，因論良役變通之策。其略曰：
伏見備忘記，深軫良役之痼弊，有戶布、口錢中，熟講以處之命。夫良役之弊，病入膏肓，聖上業已洞悉，戶布、口錢之議，發之久矣。臣愚於此事，不無隱度者。今夫各邑，有役戶有遊戶。所謂役戶，卽各邑良役之類，遊戶，卽士夫、儒生，諸般無役閑遊
者，而我國良丁之數，本不及於士夫以下閑遊者，今以良役之戶，比較於閑遊戶，則大抵遊戶，必贏於役戶矣。臣取考兵曹各邑軍案，畿湖應納之數，謄出兩道各邑元戶，與相準，則戶數之過軍額，或三倍或二倍。畿甸、三南，則兩班爲名者，比他最多。雖未知西北諸路之果皆如此，而要之，不甚相懸矣。今若就良役中本納二疋者，減其一疋，其餘一疋，則分諸遊戶，而所謂遊戶，名目多端，上自朝官，下至土品、校生、軍官之類，皆納一疋，則便與戶布無異，而其法則稍以簡易矣。若欲行此，宜令廟堂，先取各邑諸色納布之數，知其幾名然後，又取其邑戶籍，區別役戶、遊戶，較其多少，如役戶少遊戶多，則每戶雖捧一疋，其上納之數，比舊有增，固無可憂，或遊戶少役戶多，則所納雖減於前，截長補短，裒多益寡，要令一道上納大數，足爲經費之需，則亦何不可之有哉？臣嘗爲此論，難之者曰：“戶布之法，隨其大、中、小、殘，定其納布多少，此出均役之意。今乃毋論戶之殘盛，竝納一疋，混無差等，此非王政也。不患寡而患不均，非孔子之訓乎？”臣應之曰：“此正所以均之也。何者，今夫十五、二十口以上，爲大戶，而卽所謂兩班者也。或多子女，或有率下奴僕，而言其家産，則貧不能自存，迫於飢寒凍餒者多矣。如此者，謂之大戶，而徵其數疋之布，則必不勝其冤苦。至於八口之家，計活
稍裕，比之大戶，豐悴懸殊，而只納一匹，其不均甚矣。先王制民之産，亦惟視其貧富而爲差，則反必計其人口之多少，有所低昻乎？今此一匹之布，分彼此毋有厚薄，乃所以均之也。”又有難之者曰：“役戶比遊戶，雖或相半，其中役戶，非但渠一身役而已，一人納隣族累人之布者，亦多有之。今若一從戶籍，減去自已一匹，則從前隣族之布，於何責出乎？”臣應之曰：“內自都城，外至八方，人戶元數，一覽可知，而總而論之，則遊戶必加於役戶，通融分派，豈不足以相當乎，雖有贏縮，亦豈無推移塡補之道乎？”雖然，臣之此言，非敢自謂必可行。
末言，節用損上之道，上令廟堂稟處。
○引見大臣、備局諸臣。左議政金昌集，以進宴後施惠一款，稟奏曰：“諸議以量減大同，可爲一時之惠云矣。”上問諸臣。禮曹判書閔鎭厚等諸人，皆以減大同爲宜，戶曹判書趙泰耉請糶糴，限久遠一年蕩滌，大同限一斗量宜減捧，判府事李濡亦如泰耉言。上命八道一年糶穀，均許蕩減，兩湖沿海尤甚邑大同，參酌蠲除。上又命依丙戌、庚寅例，大臣、宰臣、堂上及夫人年七十以上賜米肉，耆老、宗班年七十以上，賜衣資、米肉，朝士夫人及婦女年八十、常漢女人九十以上，竝賜米肉。又以昌集言，命依先朝戊申例，宰臣、侍從臣父母年七十以上書啓，或加資或賜衣資、食物。濡奏言：“北
漢分屬三軍門，三軍門，各以其哨官、敎鍊官輩，爲監官，軍餉出納，非渠輩所可管，宜擇於堂上嘉善武弁中，定爲別將，專管一城。”上從之。濡又曰：“北漢軍餉五六萬石外餘穀，則當輪入蕩春臺外倉，此則宜使摠戎廳主之，日後有急，則摠戎使留鎭蕩春，以禦其外似好。”又請覈外方寺刹僧徒之殘盛，南、北漢各定義僧三百五十名，定額輪番，上竝許之。昌集以良役變通事，請別出堂上，設廳，就戶布、口錢中，熟講其便宜，上命戶布、口錢及都憲疏所論，竝三件通融雜議。鎭厚曰：“向聞一守令之言：‘除各軍門軍兵，其餘諸司所屬，如唱準諸員等類，盡爲減去，使各邑收戶布上送，分給諸司，而諸司入屬者，許令簽丁，則軍兵自無闕額，又除侵族之弊’云。此言亦使添入於商確中，似好。”副提學權尙游盛言口錢之便曰：“周時有夫布，其說具載《周禮》。漢高祖四年，又行丁錢，丁錢，卽口錢也。後之議者以爲，漢家四百年基業，實由於此，其法與《周禮》所載者，暗合矣。若堅定聖意，委任責成，則豈有不可行之理耶？”趙泰耉曰：“漢時，天下皆鑄錢，故此法宜行，而我國則錢貨極貴，決不可成也。”李濡曰：“宜令廟堂，爛熳商議。”上許之。閔鎭厚曰：“向日大臣，請以荒唐船及西北邊事，通聞彼中，而諸議不一，只以荒唐船一事通聞矣。西邊則以申命式事觀之，卽理山郡守也。事見上。事端已露，而猶
不如北路之尤可憂。今此使行，設令探問而來，勢將順付奏文於明年冬至之行，其間彼人村落尤盛，則益爲難處。今以西北邊事，合荒唐船事，爲一奏使，使臣觀勢呈之，否則還爲持來，似無不可。”尙游曰：“先正臣李珥以中原人設堡於我境十里之內爲憂，請別遣奏請使，慮事可謂深遠矣。今番使行，兼以奏請爲號，似合於李珥言矣。”上曰：“欲爲探問者，蓋欲知皇帝命令與否，而爲兼奏請之說，未知其可也。”大臣諸議，各不一，或言：“西邊事端已露，不可不與荒唐船事同奏，而北邊事，待使行回還，詳探事情而爲之，始可完全矣。”
史／編年／朝鮮王朝實錄／肅宗實錄／四十三年（1717）　卷五十九至六十／卷六十　七月至十二月／十二月／25日(P.62-1)
○乙巳/以沈宅賢爲承旨，洪廷弼爲副修撰。
○太學儒生朴斗益等百餘人，上書辨斥李世德誣罔先正之罪。略曰：
世德之供，以先正所撰尹宣擧墓文之稍加抑揚，由於己酉擬書之觸怒。此實誣罔之說也。夫先正之致疑拯父子者，專由於賊鑴事。先正苦口力責，必欲救拔，而宣擧愈加尊信，終不回頭，則是亦賊鑴而已。於是，先正以《春秋》先治黨與之義，舍鑴而斥宣擧。逮夫乙巳東鶴之會，宣擧始以陰與黑小人斥鑴，而自謂交道已絶，先正喜甚，不復致疑。其後忽以書報，頗變前說，先正怪其言之含糊。未幾宣擧沒而拯受鑴之奠酹，則宣擧之自謂絶鑴者，自歸不誠。及己酉擬書出，而極言鑴之不可斷以讒賊，則宣擧之終始眷結於鑴可見。雖欲勿疑，得乎？旣已疑之，則墓文之不能溢美，道理當然。拯遽怨毒往復之際，迫束操切，無所不至，蓋以禍福趨避之心，本欲肖貳先正，得此墓文一事，作爲欛柄也。今世
德於宣擧所以處鑴者，全不提論，而但曰：“觸怒於擬書。”其觸怒云者，謂先正怒其規警也，而其供旣曰：“宣擧之於先正，一生規切懃懇。”又曰：“先正贊揚宣擧。”夫一生規切，猶且贊揚，則況其死後遺札，有何可怒耶？其引先正祭文中句語及《三學士傳》序文贊美之語，以爲江都事，不爲宣擧疵累之證者，尤極可笑。夫一時諸賢之不棄宣擧，謂其有息黥補劓之意，何嘗以不死爲非累耶？今以祭文中瓦全等語及序文中，事雖不同云者觀之，先正微意，亦自可見，而所謂守志潔身等語，實許宣擧亂後自廢之事也。而及拯以其父之自罪，不由江都事，而反以其不死，爲十分道理，則先正之所許而恕之者，率被其瞞，其所駭憤而貶斥之者，豈可以旣死而已之耶？其供，又以拯之於墓文之前，宋嘗獻替，爲由於宣擧之責善，而不欲爲疊床之言。又以爲墓文之前，則認以爲氣質之病，而師道未絶，故托以不朽之圖，而本源心術之疑，適在情義旣乖之後，此又可笑之甚。先正苟有可言之失，則諉之其父之已盡責善，而專事唯諾，無所違拂者，果成道理乎？且如其言，墓文旣出之後，知爲本源之病，師道已絶，則猶且一面哀乞，冀其改綴，一面詬辱，逞其忿憾者，何哉？必有能辨者矣。且其供，多引先正臣朴世采前後書札及甲子疏絶斷句語，出沒眩曜，其爲誣罔，世采門人，旣皆條
辨，今不必煩縷，而蓋世采當初，未能洞覷拯肝膽，故猶有望於調停，而後來拯之心迹，畢露無餘，先正慘被禍故，則極知拯之不韙，益服先正先見之明，爲之服緦，而甲戌入朝，終不一請召拯，至欲枳其銓望，則其所以處兩間者，不啻明白。今豈可以調停時言議，引爲左契，而却廢晩年之定論耶？至於宣擧文字僭妄，則世德雖巧爲註脚，曲加解說，而其言崎嶇艱辛，支離苟且，殆不成說明者。一見可燭其誣罔，不足費辭辨說。噫！先正之造詣淺深，固非臣等末學所敢窺測，而蓋其正大之氣，同純符剛之德，嚴毅之貌，有似山岳之象。戰兢自持，則愈嚴愈敬之心法也，知行交修，則博約兩至之規模也。多積博發，觸處無礙，則應事接物，而不窮之用也，以身徇道，終無怨悔，則歷變履險，而不易之守也。以至出處、語默、文章、事功，無一不本於考亭之成憲，持循奉行，如將之有符，則臣等所謂法朱子者此也。昔我孝宗大王，十年嘗膽，銳意刷恥，首任先正，擧國以聽之，所講者修攘之至計也，所秉者《春秋》之大義也。雖天不祚宋，弓劍遽遺，木馬、鐵杖，流恨千古，而凡今之人，皆知慕節義而羞偸生，能免於被髮左袵者，莫非當日君臣明天理正人心之功，則豈有間然于斯者，而右拯之徒，含怨次骨，竝與其秉執之大義，而歸之於空言無實之科，至於世德之供而極矣。是不惟
謗傷先正之賢，殆將使寧考之盛德大業，竝被其䵝昧，寧不痛哉？最是以獨對說話，謂之無實做之意，而放肆詆譏者，尤極絶痛。噫！一堂都兪，明良相得，而況此復雪之義，乃是先正之所嘗擔負者，則寧有一毫退托之意，而其必先陳以諸葛之無成，覆亡之可憂者，是正所以堅聖上之志，此豈如世德癡騃之輩，所敢窺測者哉？其以大喪後去國之行，爲不忠孝廟之證者，尤極無狀。噫！憂讒畏忌，義所當去，則雖在倉卒急遽之際，不失難進易退之節者，可見君子出處之正，而猶以因山未過，隱忍遷就，直待國葬之訖，始決其去，則至誠惻恒之心，未嘗不竝行其間，而隨意抑勒，白地構捏，必欲甘心，他尙何說？臣等又於洪萬遇疏，尤有所驚怖痛惋者。其言不過數句，而包得無限禍心。噫嘻！讒言胡至此極？向者未安之敎，遽下延頸之日，中外遑惑，固不可言，而林下之臣，僻處窮峽，最後始得洛報，而伊日筵席之敎，其後聽政之命，一時俱聞，顧何必追言於處分旣定之後，而惟其憂愛之誠，不能自已，乃以堯、舜心法之說，懇懇勉戒，以冀邸下之克承家法，則所謂調護，豈外於此？至於告廟之議，朝家以位在大臣，循例問之，而儒賢方且累疏巽免，不以大臣自處，此所以有問不敢對者也。前後所處，各有攸當，義理明白，固無難知，而捏造罪案，己巳戕賢之禍，懍在目
前。伏想邸下，明燭其奸狀，不爲此輩所撓惑，而履霜之戒，不可不念。伏乞邸下，無謂罪罰之已施，益加懲惡之典，使此等惎隙之輩，不得接迹而起。
世子答以辭意嚴正，義理光明，洪萬遇事，言亦明快。
○世子引接大臣、備局諸臣。右議政趙泰采曰：“忠淸兵使吳重周狀言：‘上黨山城，將趁明春始役，而本營物力凋殘，無以拮据。溫陽別科出身除防米，朝家令作本城軍餉矣。請先以此米一千四百石及曾前所貸安興米一千石，料理用之於城役，立本還報，爲軍餉事實便當。’宜許之。且道內飢饉之餘，癘疫又熾，決難動民築城。使之調發道內僧軍，給糧使役，恐或得宜矣。”世子竝可之。持平兪拓基申前達，世子不從。正言金礪申前達，又言：“平安都事具益亨，地望素輕，物情爲駭。請改差。忠淸水使鄭壽松，抛棄軍務，專事游嬉，科外侵漁，怨聲載路。請罷職。”世子不從。
○掌令鄭東後上書言：
湖南之蟲孽、雨雹，湖西之沿江水害，未秋前已判其大無。朝家賑濟之方，宜無所不用其極，而江都移轉之米，猶爲督徵。重保障濟緩急之慮，有不得不然，而至於尤甚之邑，景象之慘，有倍去年。夫旣移賑於去年，還督於今歲，朝家濟活之意，始終剌謬。乞令停捧，以卒其惠。量田之政，區畫措置，必須預先商確，熟講而審行之。卽今雪埋原野，田畝莫辨，差待雪消，則又迫東作。臣愚以爲，春前
姑勿擧行，爛熳講定，預先頒布節目於諸道列邑，明年秋收後，一時擧行，則作事有漸，田政得宜。
世子答曰：“江都米折捧一款，有難許施。量田，先行於三南稍實邑事，自廟堂，才已覆啓矣。”
史／編年／朝鮮王朝實錄／肅宗實錄／補闕正誤／二十五年（1699）　卷三十三／十二月／22日(P.4-2)
▣二十五年 十二月
○丙戌/持平李世瑾發增廣文科罷榜之啓，末又論吏曹判書申琓回互貪濁狀，仍請遞差，上引見切責，斥補陰城縣。原啓、筵敎見上。己卯科，實國家莫大之變。科賊之弄奸，試官之行私，固已爛熳現露，次第抵法，而至於臺監之率入奸吏，致有妖變，已不無符同之跡。況騰結字號之說，軍士代立之狀，易書相約之言，俱涉黯黮，終未能明白査出，則不可以若干姦魁之抵罪，便爲已了之案。朝家之罷其全榜，不以宿儒之參錯其中，而有所假借者，諴爲得體，惜乎榜中一二黨人，稍有勢力，結權貴而資吹噓，嗾怪鬼而皷唇吻，終令已罷之科，無端追復。國勢之顚倒，科名之不正，莫過於此，識者痛之。
史／編年／朝鮮王朝實錄／景宗實錄／元年（1721）　卷三至五／卷五　十月至十二月／十二月／7日(P.26-2)
○癸亥/特除尹就商爲訓鍊大將，金東弼爲修撰，尹淳爲校理。
○備忘記以摠戎使尹慤，作爲奸邪鷹犬，趨勢蔑義，副提學洪啓迪，陰懷不測之心，締結朋比，窺予淺深。”門黜慤，安置啓迪于羅州黑山島。
○咸原府院君魚有龜啓言：“四大臣陳箚，非有他意，只出爲聖躬分勞。及夫登對，力請收還，仍又引咎自列，而一鏡之疏，構誣罔極，喉院諸臣，所以措辭稟入，而一倂譴罷。三司、六卿，有何可罪之端，而或削或罷，竝加譴斥？訓局之帥，加罪至重，本兵之長，遞改無端。唯願亟收傳旨，一皆反汗。沈檀衰朽老殘，一鏡人望輕淺，而遽授銓衡，物情駭惑。政宜反復深究，思所以改之。彼四大臣，受先王之殊遇，値國家之艱虞，猝被罔極之誣，將陷不測之罪。四臣屛退丘壑，死且何恨，而此後構誣之言，必不勝紛紜。願聖上，毋或見撓，愛惜保全。”上答曰：“予志已決，卿勿煩瀆。”有龜本出昌集之門，而及有龜居肺腑，昌集輩欲殺之。至是集黨，又疑翻局之擧，有龜有力，有龜不得已佯爲救解之言，而其實非本情也。
○正言李眞儒，以曾經獻納，在政格不合左授，上疏辭免，命特陞司諫。
○持平朴弼夢、獻納李明誼，
以被斥於魚有龜，引避請𨔛，上命勿辭。弼夢、明誼，遂與大司諫梁聖揆、掌令李濟、校理尹㝚，合辭啓曰：“君臣之義，莫逃於天地間；《春秋》之法，必嚴於懲討之典。向日諸大臣之罪，可勝誅哉？殿下嗣服之後，祖宗之付托，臣民之仰戴如何？況殿下仁孝、聰明，新化旁流，而彼大臣者，陰嗾賊復，投進凶疏，至令君父，不得安其位。非常之敎，纔收旋降，擧國鼎沸，人心波蕩，而彼獨何心，恬不色動，草草庭籲，三日卽止，聯名之箚，直請節目之行。啓之者賊復，繼之者四凶，而其所醞釀，非一朝一夕之故也。昌集脅制君父，擅弄威福，而曾在丁酉，力沮告廟之議。頤命獨對之日，請召大臣，欲詢可否，其心所在，路人所知。健命以師命、頤命之弟，恚恨於上敎之請收，移攻喉司，嫌惡於章牘之登徹，至肆凶言。泰采以患得失之鄙夫，唯利是趨，卒與三凶，爛熳同歸。若使此輩，一日在朝，必貽宗社一日之憂，不可不屛諸荒裔，以絶禍本。請昌集、頤命，絶島圍籬安置，健命待其回還，竝施栫棘，泰采遠竄極邊。”上不允。
史臣曰：“三司合啓，古無是例，向日凶黨，請鞫柳鳳輝也，創而行之。是日諸臺倉卒之際，踵行謬規，識者譏之。”
○兩司，竝停柳鳳輝‧韓世良設鞫、趙泰耉‧朴泰恒遠竄、崔錫恒削黜、洪萬朝削奪、趙泰億罷職之請。憲府啓曰：“賊臣聖復之罪，可勝誅哉？投進一
疏，嘗試君父，使聖上，不得安其位。此非癡獃一漢所可獨辦，潛受巨慝之唆嗾，作此悖逆之陰謀。國言喧藉，情狀莫逃。栫棘之典，終歸失刑，其和應情節，不可不嚴究窮覈。請設鞫嚴問，快施典刑。”上不允。
○以南就明、柳重茂、權以鎭、沈壽賢、朴彙登爲承旨，李肇爲大司憲，李廷濟爲執義，鄭雲柱爲掌令，尹聖時爲持平，權頀、徐宗厦爲正言，權詹爲副應敎，沈珙爲修撰，洪萬遇爲吏曹佐郞，權益寬爲司書。
○遣承旨柳重茂，以備忘記，諭右議政趙泰耉曰：“噫！今日國勢，岌岌乎殆哉！朝著之上，論議岐貳，上自大臣，下至庶僚，少無匡救之策，護黨相攻，戈戟相尋，心切慨歎，宵旱憂懼。今首揆論道未易，左相出疆，鼎席俱空。卿以喬木世臣，慮時事之(捏臲)〔杌隉〕，滌臺言之謬戾，卽回遐心，速出論道。”仍命與之偕來。
史／編年／朝鮮王朝實錄／景宗實錄／二年（1722）　卷六至十／卷六　正月至三月／三月／27日(P.15-2)
○壬子/以沈珙爲校理，尹五商爲平安兵使，趙泰萬爲內侍敎官。泰萬，故參議嘉錫子，泰億兄。遊方外，喜爲詭異之行，人皆以爲狂，然篤於內行，好文詞尙氣節。酒後談時事，往往慷慨流涕，蓋奇士也。曾拜敦寧參奉，至是又有是除，皆不就。後拜
世弟翊衛司侍直，以世弟下士好學，卽出膺命。金一鏡以賓客入闕，則托微事，拿杖其傔，未幾爲其黨所擊去。
○睦虎龍者上變告：“賊有謀弑上者，或以刃以藥，又謀黜。有國以來未有之賊。請急討，以安宗社。”又曰：“賊有賣東宮，以貽難洗之辱。究賊情雪累名，以安國本。”承旨金致龍等持變書入對，請付王獄，召大臣處之，遂設庭鞫于內兵曹。虎龍供稱：“身雖微賤，志存王室。目見凶賊，謀危宗社，垂餌虎口，鉤得隱密，敢此上變。賊則鄭麟重、金龍澤、李器之、喜之、沈尙吉、洪義人‧哲人、趙洽、金民澤、白望、金省行、吳瑞鍾、柳慶裕也。身粗解堪輿術，嘗入龍門山，求山，逢李喜之，相與論詩，喜之誦傳其落日詩。其時先王病患方重，而詩意陰慘。且問曰：‘汝旣解堪輿，亦知遁甲之術乎？’身答曰：‘五友有善爲遁甲者也。’又問其人姓名，身創口答曰：‘談爾也。’翌日，喜之更訪身，問談爾所住處，又曰：‘吾方還歸于蓮洞相公叔父家，汝若訪我，必有好事。吾友麻田鄭麟重，亦奇士，見汝必大悅。第來見之。’身諾，而別後五日還家，喜之送騾要身，往于蓮洞金龍澤家，喜之、龍澤、麟重、器之等，列坐歡若平生，皆願得見談爾，且願得遁甲、禹步書。身笑曰：‘遁甲在人，烏在書乎？’器之、麟重等，大奇之曰：‘此子可與論心。’因問汝居閭閻，今世亦有荊、聶者流，隱於屠市間者乎？身已默會其心，答曰：‘吾友多俠
客者流也。’坐客皆大樂。自後往來相頻，而猶不深言。一日鄭麟重到龍澤家邀身，身往焉，喜之、龍澤、麟重皆在。麟重問曰：‘汝聞玄鶴山人李泰華姓名乎？此人鼓琴，則玄鶴下坐，能知百里外事，汝所稱談爾者，與此人何如？’身答曰：‘談爾何足道哉？恨不與此人相見。吾有天書，欲贈其人。’麟重眉動有喜色。一日有人來門外，自謂李泰華，自言能遁甲，身答曰：‘識時務，在俊傑，遁甲何足道也？’泰華曰：‘當今豪傑爲誰？’身曰：‘鄭麟重，當今龐統者流也。’翌日，麟重訪身，因求屠市間俠客。適會白望以事到身家，形貌風神，白(晢)〔晳〕軒昻，麟重目之曰：‘此亦俠客者流乎？’身答曰：‘此乃俠客中第一人，其勇無敵。’麟重詳問白望居住而去。身留望謂曰：‘問汝家者，將用汝勇。此人易與耳，其中有李喜之者，謀深人也。若見汝，必曰吾之心事，汝以結爲死生之交答之。’白望，自是奸黠辯口之人，聞身言，已知其求壯士之心，相約而去。翌曉，麟重携驢到白家，騎望而去，經一宿而望還，言於身曰：‘我昨日入大縫橐中。’縫橐者，鞫廳罪人，以橐裹頭故也。望且言：‘初往龍澤家，龍澤、天紀、麟重列坐，見其好身手，大喜問其勇力。’望自許其勇，不多讓於古人，遂酌酒而盟，結爲死生之友。望曰：‘君輩欲用余，則吾當竭力，而主上病患日重，如有不諱，則世無劉備，何？’諸人曰：‘雖無劉備，將來自有其人。’各書掌中字以
示心事，龍澤書忠字，他人或書信字、義字，而白望書養字，左右相顧，莫知其意。獨天紀覺得大笑。蓋養字，養叔之謂，而李頤命之字養叔故也。望臨歸，自言：‘我乃延礽君妾娚。’左右失色曰：‘此必睦虎龍窺探吾輩事也。’李天紀曰：‘睦哥，旣是常人，可以利脅。’令鄭麟重，作書招身，往于天紀家，天紀携矣身入房，將欲深言之，麟重躡足止之。身笑謂曰：‘君輩與白哥同謀之言，吾皆聞之，更何隱匿？’天紀遂問于身曰：‘白哥言：「多結內人，可行急手。」 其言如何？’身問急手者，用何藥？天紀曰：‘白云：「以銀五百兩，買得中原丸藥，一歃卽斃。」 云耳。’身答曰：‘雖卽斃之，藥用於今日，則主上必怒，鉤問左右，毒杖之下，女人必服，汝輩將爲魚肉。待聖上萬歲後，使白哥善爲之，此上策也。’天紀然之，而龍澤獨奮袂急勸結白哥謀賊事。洪義人兄弟，與天紀接隣，窺見所爲，自以爲難得之機會，多般諂媚，闖入其中，龍澤怒曰：‘吾輩出萬死一生之計，千古大事業在此，擧彼洪何人入爲梅花點耶？’由是，龍澤、麟重、白望同心合力，義人、天紀、器之，與身相好，喜之遨遊兩間，而器之以相術，毁身曰：‘此人面黑言甘，難信也。不如遠之。’天紀傳其言於身，身笑曰：‘眞唐擧雛也。’相笑而罷。然器之頗有外待色，義人脅器之曰：‘龍也，旣執諺文流書，且觀廢立詔草，君家赤族，在其飜舌。不如善遇。’器之畏之，遂與義人相
結。一日，喜之謂身曰：‘汝何以此間隱情，洩于南人？’身笑曰：‘視吾舌在。何待漏通于他人？我欲取富貴，則告爾輩，特頃刻事耳。汝何從得聞此言耶？’喜之曰：‘西關人張四方，善爲鬼神言，言汝必漏言於南人。’身答曰：‘古語云：「聽於神則亡。」 汝何聽巫言耶？’喜之大笑，而厥後，疑身不以實事告之，暗結白望，欲臨國喪下手。身脅白望曰：‘汝若爲不軌事，吾必告汝。’望畏身不敢爲賊事。國喪後，諸賊始知身從中沮戲，使沈尙吉，送身于全羅兵營身自沈榗幕下，稱母病徑還，賊輩大懼，謂身曰：‘吾輩事，汝皆知之，方今李器之、金民澤、金濟謙等，皆以爲懼，嗾李弘述，將捕汝殺之。故吾令李瀗，往捕將所，僅得免之。汝若書給一書，則以此質于龍澤、器之，汝可生矣。’身笑曰：‘君非不知事者也。我雖有身親犯之之事，告變則必無事，何用書爲？’天紀曰：‘我雖知汝，彼皆不信，何哉？但書之。’身書給行藥間參涉事，而天紀、喜之，每擧前古告變者，脅身曰：‘告變者必死，必然之理也。’身笑曰：‘汝輩胡不以我爲大功勞，而反疑怒也？今主上新卽位，專任汝輩，德量與天地合。汝輩若不爲吾所沮而行胸臆，天必陰誅，其悔如何？’麟重曰：‘汝果奇哉！’蓋麟重，於小急手結約之時，每蹙頞有難色，而爲龍澤所驅入也。所謂或以刃者，龍澤給寶劍於白望，欲臨先王國喪，踰墻入宮，行大急手，或以藥者，器之、麟
重、喜之、龍澤、天紀、義人、喆人，以銀給池尙宮，使之和藥行凶，此則庚子半年經營之事，而謂之小急手，謀黜者，喜之作諺文歌詞，流入宮中，皆誣毁聖躬之言。且草矯詔，令內人烈及宦者張世相，臨喪乃下。其詔多不能記，而首書不穀忝位等字，中間有曰：‘廢世子某爲德讓君。’觀此詔草時，身方往龍澤家，坐西壁，喜之、龍澤、白望交首坐燭下。喜之持書讀未畢，器之自後園入來，故錯疑他人，納于喜之囊，身實目見。趙洽以銀二千兩，給白望及龍澤、天紀，使分給於內人池烈、二英，義人出銀五十兩，沈尙吉出二百兩，喜之出七十兩。金民澤雖出銀，不與白望、及身相面，但使龍澤、天紀，往來相議。望言於身曰：‘吾以銀給二英，納於其四寸宮人李氏、同姓宮人白氏，與池尙宮，圖成行藥事。’身據理禁之曰：‘逆賊輩，雖爲此事，王者不死。汝若爲此，必有鬼誅。只送其銀，不行其手，則可享富貴，而或恐賊人暗結池尙宮。身因白望，面交池女誘說，終沮其謀，至今日無事，實由身捨生周旋之功也。東宮辱名者，尙吉、省行等，以建儲謂由己成，互相爭功，而吳瑞鍾與柳慶裕合謀，多給銀兩於白望，颺言曰：‘東宮因李昭訓喪，發怒於老論之藥殺，出力翻局，更爲招入南人。’”云云，虎龍招末，有語逼東宮之端，鞫廳推案，刪而不錄。虎龍以南人賤孽，締結白望，閃幻遨遊於龍澤、天紀、瑞鍾、
慶裕之間，凶逆之圖、陰秘之謀，無不爛熳參涉。畢意又復投合於鏡、儉，謀危東宮之計，變書中，挑得乃心無樂爲君之說，及供辭中，昭白東宮心事之語，旨意極其凶慘。噫！諸賊輩，以自危之心，圖爲逆耳，其何關於東宮，又何有可白之心事，而其必爲此言者，蓋與鏡、儉，表裹相應，闔闢爲說，欲逞其誣衊危逼之計，而時，按獄諸臣，始請刪去其變書中語逼東宮者，則固爲得體矣。然不能窮覈情節，聲罪致討，至於循例策勳，縱曰所重之有在，獄情畢覈之後，獨不可以明正其誣逼之罪乎？識者莫不恨之。鞫廳請發都事，拿所告諸賊，上允之。池烈則敎以身故已久矣。
史／編年／朝鮮王朝實錄／景宗實錄／二年（1722）　卷六至十／卷七　四月／14日(P.13-1)
○戊辰/諫院司諫李濟申前啓，又啓曰：“鞫囚文書，搜探封納，所以嚴鞫事也。罪人喜之拿來時，靈巖郡守文德麟，要於中路，欲除出數張書札。雖因都事之牢拒，終不出給，而德麟之潛與喜之交通，恐其隱情之或露，必欲刦奪文書之狀，誠極痛惋。請拿問定罪。軍資奉事金翼亮，本以漏落內奴，依附春澤兄弟，形跡詭秘。詐稱宗瑞之後，濫通仕籍，物情莫不駭憤。請削去仕版。”上不從。聖復事及末端兩
件事，從之。
○逆尙吉伏誅。初，虎龍招曰：“大‧小急手、平地手三事，尙吉與麟重等，爛熳相議，一動一靜，無不得知，出銀二百餘兩，圖成行藥。又慮虎龍告變，送於尙吉之叔全羅兵使沈榗營云云。”鞫廳發爲問目，則供辭牢諱。以此更推於虎龍，對曰：“諸賊中尙吉，亦一人，則謀弑之事，渠何不知？至於銀貨，有明證。身持天紀書簡，往于往十里趙洽停喪處，逢尙吉於東大門內，共上門樓，披簡示之，偕往趙洽所，率洽入京家，而洽無馬，故身之騾子，尙吉騎之，尙吉之馬，洽騎之，身則步行。先到尙吉之家，尙吉以銀一百兩，給身，又往趙洽所，洽出銀三百兩之後，招相者朴暹，相身曰：‘此人將爲大事，其相何如？’暹曰：‘極吉’云，故身持銀以來。白望與尙吉相見時，則身果不見，而所謂白、睦渠常常言之，豈有不知白望之理哉，出銀之人，豈不知用處哉？池尙宮等不知之說，亦不近理云云。”及面質，尙吉曰：“汝以行藥之事，有一番語及於我者耶？我有一言半辭，及於行藥事耶？”虎龍曰：“行藥一節，出於銀貨。君不出銀耶？君給銀則丁寧乎？”曰：“給銀則丁寧矣。設令給銀，銀之用處無限，吾何知汝將用於行藥處耶？”虎龍曰：“行藥一節，賊旣有主謀者。汝因趙洽聞之，以爲功名機會，參入其中，旣出銀給望，則同謂之賊，不亦宜乎？汝又以全羅兵營所來扇子五十柄，送於天紀，傳於池尙宮者，無是事
耶？”曰：“汝言給銀，非虛語也，給扇天紀云者，亦有苗脈。吾只以若干扇柄，應天紀之求，而天紀所送處，吾何知之，豈爲參謀行藥之明證乎？行藥二字，吾實不參聞於夢寐間者。吾有死罪，當此末世，不擇交遊，與龍澤、天紀輩相親，被汝同參惡逆之告。此亦妖惡輩相交之罪也。惟汝但辨。吾何時何處，誰家某日，得預於行藥之議耶？”虎龍曰：“桁楊之下，賊情易輸，何待吾言？”曰：“給銀，自有苗脈。天紀、龍澤謂我曰：‘汝之叔父，官甚蹉跎，晩年全閫，亦甚可憐。何不爲平兵、統帥之計耶？’吾曰：‘汝輩頗有形勢，顧見則可得矣。’龍澤輩，旣有閫窠周旋之約，故凡其所求，惟力應之。金、李輩所用，吾何知之？”虎龍曰：“天紀輩，非但疑吾之告變，亦疑汝之告變，言必稱子八矣。國喪後，疑吾告變，置我無處，送我於全羅兵營，令汝奴率去，其亦非乎？”曰：“天紀輩，特以家近之故，雖與相親，而疑我交淺，輒以外親內疎待之。吾之追遊，欲藉其權力，爲叔父圖閫也，亦不欲深知渠輩事也。吾本不知渠輩肉骨裏事，則雖欲告變，其可易乎？其時送汝南下，汝旣曰：‘有所幹於康津。’康津卽兵營，要我作簡，故吾雖依施，而龍澤輩所深疑於汝者，汝之姑欲避於南營者，吾何能盡知曲折乎？云云。”鞫廳以銀貨一款，諉之於爲叔求官，顯有掩覆之跡，請刑。刑問四次後，又與虎龍面質，語屈，加刑至五次，第一度直招。其
結案曰：“國家病患方重，平安兵使未差之際，天紀付書於虎龍，送于身，求得銀子，而其書曰：‘有緊用處，銀子一百兩措備送之’云。故卽爲出給，則意必用於求官之事矣。其後龍澤、天紀輩，顯有深處周旋之氣色，非獨銀也，扇子別擇妙制以求之，故亦給五十柄。因往天紀家，則天紀言：‘盡封其扇，送于池尙宮家’云。其時洪義人在座矣。身曰：‘始聞平兵，非久當出，故求得銀貨，要君輩周旋矣。百兩，亦非些少之貨，終無事實，則吾之主意歸虛。向來之銀，果用於何處耶？’天紀曰：‘其銀亦有去處。百兩銀，鳥足血，但觀畢竟事成可也。’身始問虎龍，自許以當代英雄，君輩以爲使喚，有所周旋，周旋事云何？天紀、龍澤、義人曰：‘所謂白望者，比虎龍尤爲豪傑，風神亦魁偉丈夫。且宮中紅袖，無不締結。聞池尙宮者，以年老宮人，頗能用權。若有銀貨出處，因睦虎龍用之，又因白望用之，此路甚緊矣。’身以爲：‘君輩用處，吾不知入於何路，而爲叔父圖爵之計，每多虛疎。汝輩爲何等大周旋，而百兩不貲之貨，用之無效耶？’天紀曰：‘白望爲當代豪傑，汝一見之何如？’身答以自古賤人輩，交通宮禁，鮮不敗事。虎龍則吾旣一見相知，又見白望，吾不願也。天紀輩，自是卿相家子弟，權力頗多，或銀貨或什物，不難得用，而身百兩之外，有何添給銀子？旣用於池尙宮處，則雖以圖爵而出給，此輩用之
於締結宮禁，身難免出銀締結之罪。此一款，遲晩的實云云。”尙吉少有詩名，爲人輕儇側媚，識者知其不吉，至是竟死於逆。
○領議政趙泰耉獻議曰：“今此凶逆輩情節，狼藉畢露。龍澤、天紀，旣已承款，施以逆律，固無可論，逆望雖未承款，劍貨俱實，探問闕內動靜之狀，亦已自服。所謂大、小急手，都在渠身，論其情犯，卽是逆魁，而凶獰特甚，忍杖徑斃，不得正法，尤極絶痛。宜施戮尸之典，以洩神人之憤，第以法意論之，恐有後弊，伏惟上裁。”命依議施行。政院啓曰：“首相之議，上款則戮屍洩憤爲請，下款以慮有後弊，不能斷定爲辭，有不能自下擅決者。敢稟。”傳曰：“依上款施行。”
○正言呂善長、執義徐命遇、正言具命奎，以鄭麟重議律之際，不能爭執，見非公議，相繼引避，諫啓請遞，上從之。
○禁府囚趙聖復。
○鞫廳囚洪義人、宦者張世相。
史／編年／朝鮮王朝實錄／景宗實錄／二年（1722）　卷六至十／卷七　四月／17日(P.15-1)
○辛未/自辰至申，日暈。夜一更，木星犯鉤鈴星。三更，月暈。
○逆喜之物故。被拿初，拈虎龍招鞫之，供曰：“丁酉五月，往砥平先山，逢
見虎龍於奉安驛，方與李重煥求山云。乍見其人，視瞻閃忽，言辭浮侈，心中自然不好，凡事渠雖有問，一切漫應之。身多年求山，此人旣稱地官，故略略數語而罷。咸興、太白問答，則千萬孟浪，落日詩元無誦說之事。入洛後，亦無送人相問，送騾相邀之事，而渠自來訪，謝而不見。渠乃以詩爲贄，請見遂於叔父家，歇所廳暫面而罷。自是之後，形影不相及者，今已四五年。交結白哥，掌中書字等說，皆是不聞之語，至於行凶矯制之說，夢寐所不到云云。”鞫廳以此更推，虎龍對曰：“一自奉安驛相見之後，己亥、庚子兩年間，相見於龍澤、天紀家，及金普澤、李器之家者，不知其幾番。且與相換佩刀，割一杯酒之半，歡飮於龍澤家之狀，諸賊之所共知。渠安敢隱諱？云云。”及面質，虎龍曰：“德雨家，日暮明燈，龍澤、望吾與汝同坐時，汝出示矯詔草，其紙三折紙，有不穀忝位、廢世子某爲德讓君等語。讀未畢，士安入來，誤疑他人，納之囊中矣。”曰：“此乃何年何月何日耶？”虎龍曰：“汝自知之，不必問之。”曰：“此物欲何用乎，將給何人耶？”虎龍曰：“汝輩使望給銀，多結紅袖，何所不用乎？”曰：“廢立豈非大事？給于內人，將用於何處乎？”虎龍曰：“國家病患方重，昏昏無知之時，池尙宮從中下詔，則張世相自外奉行事。汝不爲此計乎？”曰：“此豈成說？一宦者一宮人，何能爲此事乎？汝甚聰明，他事無不詳記，
此詔何不盡記，獨記十數字乎？”虎龍曰：“唯。德讓等語，爲緊語，故今能記之矣。”曰：“士安入來而斂藏云，欺其四寸，乃示汝乎？”虎龍曰：“君坐德雨家，謂吾曰：‘汝認吾不用力，而德雨所送銀三十兩、四十兩，是我物也。’汝言：‘未久船卜來到，以此多助’云，吾問何以多得，則汝言：‘富者朴昌潤，爲黃海水使，某人論駁昌潤，言：「若除去此人，則當多給租」 云。吾嗾洪龍祚，爲昌潤雪憤，未久船租當來’云。此言非耶？”曰：“此是猝辦之言。無逢汝事，有何酬酢之語乎？”虎龍曰：“汝又忽言：‘汝何將此隱密事，通之於南人朴正耶？’吾怒言曰：‘朴哥吾所不知。汝聞此言於何處耶？’汝笑曰：‘張四方爲占，言汝通于朴正故云耳。’吾又叱曰：‘聽於神則亡。汝必遭大禍矣。’”曰：“汝言見吾落日詩，誦傳乎？書示乎？”虎龍曰：“汝不誦傳乎？無可奈何方半墜者，非汝之詩乎？國家病患方重之時，詩意如此，豈不凶慘乎？”曰：“其詩，癸巳年所作，丁酉年誦傳，則烏得爲有意，烏得爲凶慘？汝再次來見蓮洞時，言：‘北道人欲爲三南邊將，有人參二斤，欲以此行賂。若遂其願，當得納吉地矣。’”虎龍曰：“果有是事。以北道人參、銀封給汝，則汝卽受之。時，健命爲兵判，金雲澤爲參判。不言于判書，而言于參判，事又不諧，吾還推參銀，給其人矣。”曰：“其時卽爲斥退不受，因以汝爲無狀而絶之矣。奉安驛相逢時，汝言：‘安心寺後，有明堂，長湍心福寺
後，有明堂，安心寺之山，當爲鄭家器物’云。此言極傾危，故吾每以汝爲凶人矣。吾無咸興、太白山言及之事矣。”虎龍曰：“汝在金普澤家時，龍澤往返，言於吾曰：‘士復作諺文歌詞，欲流入大內，以爲撓動之計，未畢謄書。汝宿吾家，持此歌詞，急傳于久也可也。’吾宿於龍澤家，睡未起，歌詞已來。無非詆毁南人之語，隱然有謀撓聖上之語，吾以其歌詞，傳於白望。汝何欺罔乎？”曰：“吾初無撰出歌詞之事。汝以啓元、德雨爲證，問於兩人，則可知矣。”虎龍曰：“今此告變賊中金民澤、金省行、徐德修，則面目不見，而其餘汝輩，則情味爛熟，逢着飮酒，不知其幾番，則不見之說，其果成說乎？汝來吾家時，雖未深言，汝言：‘天下事，莫如多金；一身之好，莫如食色。汝勿爲閑漫詩句，爲有利之事可也。汝必來訪我於扶餘。’此亦虛言耶？”曰：“吾無往汝家事矣。”鞫廳以喜之一無辨明之證，泛以不見、不知爲辭，且以浮辭漫語，生出葛藤，以爲疑亂眩惑之計，其爲情狀，尤極巧惡，請刑。刑問至第七次，供曰：“鄭麟重常時相親，金龍澤則妹夫，李天紀則儕友，李器之則四寸。趙洽則數次見之，沈尙吉素不相親，而龍澤家出接時，一見之，其後又見之。洪義人、哲人則昨年冬，逢見於器之之家。三件事何等事，而與一二番面分之人，爛熳相議乎？落日詩誦傳與否，初未記得，初招抵賴矣，虎龍誦傳之後，始乃
記得，故謂之己作矣。所作續永貞行，拿來時，中路欲奪之狀，如此之時，慮有礙於人眼耳。永貞行，則乃唐順宗時事。順宗雖仁孝，而患風瘖不能言，不過牛昭容輩用事，則今此擬作，初非誣毁聖躬之語云云。”鞫廳啓曰：“喜之累次嚴刑之下，終始抵賴。又於假都事搜納文書中，有續永貞詩，觀其旨意，殊極陰凶，誣毁聖朝，尤涉痛惋。請以此添入問目，更加嚴刑。”八次刑推，以永貞行，乃李天紀所作納招，其餘不服。永貞行詩曰：
十二月朔歲辛丑，明陵寢郞眠虛牖。忽瞻先王御寶座，羽衛肅肅排左右。傳呼大臣又連催，中使如風聲在口。但見顚倒數公入，依俙不記誰與某。玉音如鍾響殿(階)〔陛〕，宗祊將覆卿知否。諸公求退去何之？孽竪作逆誅宜厚。殿上殿下火如晝，衛士齊喝千靈吼。斯須門外懸兩頭，旁人指言黃門首。國有大變越七日，黨禍忽如漢北寺。蠻荒窮髮魑魅喜，逆閹群奸蛇蚓糾。夜作詔書朝拜官，昔聞永貞今還有。狐鳴梟噪無不如，睗睒跳踉更指嗾。長虹爛日貫太陽，德星錯落依南斗。鶴駕蒼黃欲出門，哀詔三宣泣聖母。宮闈事秘雖莫詳，蓋聞急變生腋肘。勢焰如山邁客魏，根(蒂)〔蔕〕已深難力取。一夕驅除何迅速？此豈人爲卽天誘。魂迷不敢肆毒螫，窘迫若有神明守。翠眉宮女未洗粧，香帛裹頭哭出走。倐忽雷霆一蕩析，先靈默佑誠非偶。
傀儡索絶露眞面，魍魎日照求幽藪。閹禍終古國亡已，漢、唐在前皇明後。未聞天討赫若斯，宗社於戲億年久。誰家女巫禳新鬼？春夜藁街歌拊缶。
今此逆節，喜之爲謀主，而忍杖徑斃，不得正刑，輿情憤之。後因臺啓，行拏籍。
○以朴乃貞爲執義，李眞淳、趙遠命爲正言，李眞望爲黃海監司，姜鋧爲藝文提學。
史臣曰：“鋧爲人側媚，行已不公，外若恭儉，內實貪汚。曾忤黨人，罪廢多年，至是，始引置淸班。”
○承旨南就明、金致龍持公事入侍。致龍陳諸臣疏批不下，外官不卽赴召之弊，上不答。是時，兪命凝，自星州牧移拜本道監司，上疏辭職，疏入月餘，不下批。命凝不得赴營，仍留星州，故新牧使，亦不得赴任云。
○大司諫李師尙、獻納尹會、掌令李景說、持平朴弼夢請對入侍。師尙讀奏合啓曰：“四凶之罪，可勝誅哉？陰嗾賊復，闖進嘗試之疏，遽輟庭籲，兼投迫脅之章，凶謀、逆節，畢露無餘。及夫變書上聞，凶魁子枝，參錯牽連，或刃或藥，排布已成。劉備有無，屬意於問答之際，掌中書字，結約於隱密之地，賊望所書養字，卽頤命之字也，陰示推戴之意。此所以天紀覺得發笑，而麟重不敢不吐實於結案者也。此賊師命之弟，怨國次骨，倒行逆施，乃其素蓄，三十年醞釀禍機者，只爲今日纂奪之計。豈容一刻偃息，以貽宗社罔測之禍？請頤命處斬。”上不從。弼夢、會、
景說繼陳不可不允從之意，上皆不答。師尙又讀奏曰：“昌集本以大奸巨慝，凡係動搖國本，謀危宗社之計，無不力主。今此緊出逆招者，若非子孫，卽是姻親門客也，陰凶情節，自相貫通。況其子濟謙，預慮虎龍之上變，陰嗾弘述，至爲撲殺滅口之計。其圖爲不軌之狀，雖欲掩諱而不可得也。且麟重，何等凶逆，而靳點之日，强請陞遷，其同情逆謀，極意吹噓之狀，十手所指，其可誣乎？若論此賊之負犯，其力沮告廟，箚請節目之外，事事物物，莫非難貰之惡逆，一日容息，必貽宗社一日之憂。請昌集正刑。”諸臣，繼陳決不可容貸之意，上不從。景說讀奏曰：“健命，以頤命、師命之從弟，昌集之血黨，常懷怨懟，陰蓄異志，愜同三凶，情節綢繆。前冬非常之敎，爲今日臣子者，孰不沫血飮泣，思所救正？健命獨何心腸，恚恨於傳旨之請收，移鋒急擊，忿怒於諸宰之抗爭，恣意叱罵，箚請節目，迫脅君父。頃於充价於奏請也，做成兩媵之說，誣及聖躬，罔上不道之罪，固已難貸，而族黨、姻婭，今又緊出於逆謀。況平地手主張之賊，近出於子姪，掌上字推戴之計，不越乎同堂，謀逆纂奪，自其一門內事。如是而渠敢曰獨無所犯乎？論其前後罪負，實覆載難容之賊。泰采陰譎濫滑，貪權樂勢，頃歲略示崖異於三凶，及以淸塗、顯秩，啗其子觀彬，則遂與三凶，打成一片，
綢繆投合，反棄君父。頃當逆復之投疏，忽有非常之下敎，搢紳、輿儓，莫不犇走號泣，冀得反汗，而泰采權辭閃弄，面瞞諸宰，峻塞庭籲，乘夜上箚，請定節目。陰凶之情，反逆之狀，較諸三凶，一而二，二而一者也。況今凶逆之變，旣發於肘腋，辭連之類，罔非血黨，泰采獨安得一日容息乎？請健命、泰采，按律處斷。”上不從。諸臣又陳允從之意，上不答。師尙更讀合啓，諸臣各有所陳，上猶答以勿煩。弼夢曰：“卽今危亡，迫在朝夕。臣等以喬木世臣，國亡之後，何忍苟活？今日以死爲期，雖至達夜，不得請則不退。”諸臣相繼力爭，上皆不答。景說陳前啓，請洪禹傳削版，上不從。新啓略曰：“龍澤、天紀，竝已承款，施以逆律，王法當然，故大臣收議，謂無可論。特以逆望未及承款，故有兩款之議，非以三逆，謂有輕重，聖上處分，乃以上款施行爲敎。三尺竝磔，更無可疑，而望獨正刑，龍澤、天紀，尙不加戮，王章偏廢，輿議俱激。請龍澤、天紀，竝卽戮尸。”上不從。熙晋曰：“其時，上款施行之敎，不趐明白，而鞫廳諸臣，未能詳審，至今不得擧行，留置屍身。依白望例戮尸宜矣。”上又曰：“勿煩。”又啓曰：“弘述撲殺陸玄，情節畢露。今以虎龍招見之，諸賊輩謀逆節次，虎龍多有與知，故弘述疑其上變，與諸賊相議，期於杖殺滅口，因天紀宣力，計遂中寢。若使弘述，初不干涉逆謀，則
虎龍上變，有何切已之慮，而愜同凶徒，必欲剪除，以絶發口之路耶？渠手握兵柄，密締群凶，陰謀秘計，無不貫通。向日備忘中，陰懷不測之敎，至此益驗矣。如此惡逆之類，決不可委諸金吾，等閑按治。請李弘述移送鞫廳，與諸賊，一體嚴鞫，鉤得事情。”上從之。又啓曰：“洪哲人名出變書之日，金吾郞，登時馳到其家，則彦度敢生隱匿之計，稱以方往義人謫所，肆然欺瞞，拒逆王命，至使金吾郞，虛往明川。哲人則潛匿渠家，晝伏夜出，交通凶黨，爛熳謀議。日久之後，始乃自現，其爲情狀，節節凶悖。亡命一款，添入於問目中，嚴刑得情，其父彦度，亦令該府，拿鞫嚴問。”上從之。又啓曰：“諸賊承款後，未及行刑，一時徑斃，此實前所未有之事。向者白望之踰墻、德明之自刺，俱是守卒同情之致。此旣不能嚴治，故典守之輩，無所懲畏。今此三囚之同日徑斃，不無致疑之端。當此鞫事方張，罪囚盈圉之日，不可無別樣嚴防懲勵之道。請伊時救療官及該間軍卒，囚禁究覈。”上從之。繼申前啓，竝不從。又啓曰：“麟重承款之後，只施知情之律，不用孥戮之典，臣竊訝惑。夫知情云者，不參其謀，但知其情之謂也。麟重則逆謀狼藉，掌書行藥，情節相貫，而今乃强置於知情之科，失刑莫大。不能爭執之諸臺，旣皆引避見遞，則公議之嚴，蓋可見矣。收孥籍産，斷不可已。請
謀逆罪人麟重，一依天紀、龍澤等例，快賜勘律，以正玉法。”上從之。又啓曰：“金濟謙、金民澤、李器之，俱以凶孽家子枝，親黨連蔕，勢焰熏炙，生殺之權，在其掌握。渠輩謀逆情節，虎龍多所與知，故慮其上變，與弘述謀議，必欲撲殺滅口。雖因天紀之送瀗，事遂得寢，行凶情節，到此難掩。況民澤聚銀參謀之說，旣著於獄案，言必稱致仲事，必咨致仲之說，狼藉於虎龍之招。致仲，民澤字也。論其情犯，實爲渠魁。器之業已拿囚，請濟謙、民澤拿來，與器之，一體嚴鞫。”上從之。又啓曰：“賊復一疏，實爲聯箚之嚆矢，表裹和應，動搖天位，罪逆貫盈，係關宗社。今當大逆方討之日，其情節之牽連者，自可現出，凶謀之陰嗾者，亦可鉤得。鞫問之擧，不容少緩，而只拘大獄之未完，以致成命之尙稽，奸囮未破，輿憤益激。請罪人聖復，亟命鞫廳，按覈正法。”上從之。師尙曰：“他啓辭皆允從矣，龍澤、天紀事，必允許而後，王法可伸，獄體可完。”弼夢等，亦有所陳，上從之。師尙更陳四凶之啓，弼夢曰：“望等比四凶，爲枝葉。今者捨根本而治枝葉，王法豈不顚倒？將爲國家無窮之禍，聖上何可持難？”會、景說相繼陳達，上不答。諸臣欲退出，弼夢厲聲高語曰：“今日雖至徹夜，不得請，不可退。”仍又交口力爭，上曰：“依。”熙晋曰：“謂四凶乎？謂昌集、頤命而已乎？”上曰：“然矣。”弼夢曰：
“頤命、昌集事，旣蒙依允矣，健命、泰采事，何以爲之乎？”師尙等，復陳一體允從之意，上不答。弼夢曰：“頤命大逆拿來時，只送金吾郞，極爲危殆。臣意謂宜竝送宣傳官，持標信沿路發軍護來也。”師尙曰：“外議皆言：‘此賊就拿不可必，宣傳官不可不竝送。’适變事可戒矣。”弼夢曰：“豈有爲人臣而至於推戴之境乎？平居無事之時，尙有纂奪之心，今爲机上肉，何事不可爲乎？防患之道，不可不念。宣傳官給標信下送，然後可以發軍護送矣。”上曰：“唯。”諸臣遂罷黜。酉初入侍，及退，夜幾三皷矣。
史臣曰：“頤命，卽故名相敬輿之孫也。長於文學，且有才諝，少負重望，黑頭台司，而爲人濫猾陰密，外似滑稽，內實凶譎。自其兄師命罪死之後，一邊人輒持以怨國不逞，而常有自危之心。及先朝丁酉秋獨對之後，人言益更藉藉，目以不道，然主上自代理，遂至卽祚，國家無事矣。至是，虎龍上變，喜之等諸逆，皆出於頤命子姪、門客，凶謀、逆節，狼藉畢露，一國輿情，咸懷憤惋。但頤命親參逆節之跡，未及現出，故咸謂處斬之太遽，而大臣以賜死爲請矣。其後諸賊之招，益復凶慘，主張指揮，多出其家，斷之以三尺之法，則賜死又爲失刑矣。昌集，卽故相臣壽恒之子，先正臣尙憲之曾孫。爲人麤厲愚率，全無學識。壽恒以非罪，死於己巳之後，稱有遺言，踐歷顯要，貪權樂勢，聲色豪奢，
略不以禍家子弟自處，專擅無忌。重以其子濟謙，嗜利驕悖，世皆知早晩當敗，而渠方恬然不悟。丁酉代理後，人以告廟爲請，昌集沮之，至是虎龍上變，其孫省行，亦在告中，交結世相之狀，昭不可掩。兩司遂請正刑，以大臣言，參酌賜死。夫兩凶，關係至重，罪不容貸，而但恨朝廷處分，未能光明正大。初使兩凶之名，發於逆招，則惟當拿鞫，待其辭證俱明，按法肆市，與衆同棄。公心善處，切勿以私意參錯，而今乃不待鞫廳之請拿，逆狀之悉著，數三臺官，乘夜請對，恐動迫脅，直置極律，旣失法意。大臣所請賜死，又非治逆之當律，事體顚倒，擧措忙亂，不免爲汲汲翦除之譏，可勝歎哉？”
○禁府罪人玄德明、金震錫等，移囚鞫廳。
史／編年／朝鮮王朝實錄／景宗實錄／二年（1722）　卷六至十／卷七　四月／18日(P.20-2)
○壬申/還收頤命、昌集處斬、正刑之命，仍令拿鞫得情後處斷。納領相趙泰耉、右相崔錫恒請對陳達之言也。泰耉之言曰：“兩人罪狀，今無可論，而不待拿鞫，直爲正刑，實是法外之事。聖明在上，何可法外殺人？頤命出於諸賊之招，掌書事，麟重亦已承款，而其時頤命，久直藥院。無狀子弟，締結匪類，爲此匈逆之事，頤命之知與不知，非外人所知。鞫廳欲待事端之及於其人，然後方爲請拿，故姑未果矣。國之爲國，以其有法，法外直斬，三百年所無之事。今此處分，實關後弊。臣豈一毫有惜於此人哉？戮屍收議時，臣亦以法爲言者，蓋慮此也。”錫
恒之言曰：“逆望掌書養字，卽頤命之字。此雖出於變書，不可以書字事請拿，故欲待鞫獄收殺後陳達而處之矣，臺啓先發。啓辭中昌集門客，未知爲誰，以子孫言之，濟謙嗾弘述云云者，初不出於虎龍之招，省行事，又與逆獄有別。凡逆獄雖於匹庶，必拿鞫得情，然後結案處斬。此皆先朝舊臣，豈可率爾處斷？拿問後事實果如此，則結案取招，明示典刑，夫誰曰不可？今乃不問情犯之如何，不待自服之爰辭，直加反逆之極刑，臣未知此何法例，此何擧措也？刑政，國之大事，不料聖明之世，有此三百年所無之事。所關至重，不容放過，故敢此仰達。”上曰：“依此爲之好矣。”錫恒曰：“臺臣以鞫獄事，多有論啓，臣以參鞫之人，豈無疎緩之失？臺言攻斥如此，小臣被罪，更令他人按治，然後方可以嚴鞫體矣。”泰耉曰：“小臣與錫恒，同按鞫事，錫恒引嫌如此，臣何可獨爲晏然？請竝被罪，以謝公議。”上不答。
○大司諫李師尙、獻納尹會、掌令李景說、持平朴弼夢請對入侍。師尙曰：“臣等以頤命處斬，昌集正刑事論啓，蒙允矣，今日大臣請對，因其所達而還寢云。原情結案拿來後，事若以爲罪狀暗昧，則決不然矣。且大臣以先朝舊臣爲言，而逆狀狼藉之人，豈可以舊臣而容護哉？昏朝仁弘，豈不曾經三事，而癸亥後，直爲正刑，此豈三百年所無之事乎？大臣所達，大段爽實
矣。”弼夢曰：“大臣所謂得情後正法，以常格言之，豈無所執，而逆賊非一，按治之道，亦豈一例？兩凶雖無此逆獄，罪固當誅，逆獄出後，行凶情節，十分狼藉。以頤命言之，掌中養字，世無劉備云云，意在推戴，其爲逆狀，何待推覈而知之？凶賊頑忍，必不承款於平問之下，拿問有何所益？若不承款，則將謂其冤而舍之耶？若有擧兵、犯闕之逆，亦可待拿鞫而後誅之乎？推戴纂奪之逆，與擧兵何間？其子器之，今方受刑，不能掩諱，有何隱情，可以更問於渠者耶？大臣以三百年所無爲言，而此逆非但三百年所未有，實開闢後所無之大逆。豈可以常法治之？大臣又言：‘頤命其時在藥院，子弟之事，豈必預知？’此隱然歸之於不知之地。渠若初無逆心則已，苟有之，則雖遠在絶島，亦可與知。況其子姪親黨所同議之事，豈以在藥院而不知乎？明主惟可理奪。大臣之言雖重，亦當觀其事理而處之，豈可曲從乎？臣實慨然。”景說曰：“昨日允從臺啓，實爲宗社之福，又因大臣之言，旋卽還收，不勝抑鬱。如此大逆，豈可以常格論之？大臣言決不可從。”會曰：“諸臣請處斬、正刑者，非有私怒，其在義理，實爲的當。伏乞依前成命，勿撓人言。”上不從。師尙曰：“下敎如此，治逆將自此解弛，國體罔極矣。殿下何可歸重於大臣一時不深思之言，反咈三司公共之論乎？”弼夢曰：“殿下聽臺
臣之言則從臺臣；聽大臣之言，則從大臣。此無他，其於事理上，不能仔細分曉而然也。勿論大臣、臺臣，唯當深究事理，判其從違。兩凶雖無此獄事，罪已貫盈。按律之請，非今創發，渠豈有萬分一生之理，而大臣若以爲逆獄後始有臺啓者然，臣以爲不然矣。不除此賊，則宗社危亡，迫在朝夕矣。”上曰：“勿煩。”弼夢曰：“臣等千言，自上只有勿煩二字，莫曉聖意所在，不勝抑鬱。聖上若分別可否，有所下敎，則雖不允從，臣等可以曉然矣。”上又曰：“勿煩。”師尙讀奏李健命按律之啓，上不從。弼夢曰：“昨年聖上，反汗非常之敎，臣子孰不鼓舞，而渠敢恚恨請對之重臣，攻斥捧入之承宣。只此一節，可見逆心。奉使時兩媵等說，白地做出，誣及聖躬。論以漢法，當伏大不敬之誅矣。此等事，不卽允從，故逆黨增氣，凶圖闖生。國之危亂，實由於此，決不可容貸。”上不答。師尙又讀奏趙泰采按律之啓，弼夢曰：“泰采初無禍心，略與三凶有別，畢竟爛熳投合。渠本觀望之徒，三凶凶謀，渠豈不知？以爲其計若成，宗社雖罔極，在渠爲利，故乘機合勢，凶慘極矣。何可容息於覆載之間？”諸臣相繼陳達，上又不答。景說申前啓，不從。承旨趙景命曰：“臺啓泰采事，未承發落，臺臣不敢退出矣。”上曰：“勿煩。”
○領議政趙泰耉、右議政崔錫恒，以臺啓論鞫獄事難安，不爲參鞫。
政院啓之，上遣史官諭之曰：“少無難安之端，安心勿辭參鞫。”
○冬至兼奏請副使尹陽來、書狀官兪拓基入來。上使李健命，被罪不得復命。封典順成，中外相慶。
史／編年／朝鮮王朝實錄／景宗實錄／二年（1722）　卷六至十／卷八　五月至六月／六月／15日(P.26-1)
○戊辰/憲府掌令李基聖。申前啓，又啓曰：“伏法罪人金昌道結案之招，其與器之言宮城扈衛事曰：‘中軍李森，有將略，必不與同事，故領相與蓮洞李相、駱洞趙相
及左相相議，言于兵判李晩成，出爲忠兵。’又曰：‘四大臣相議，以柳就章爲中軍事，分付於訓將云云。’其爛熳相議，締結和應之狀，灼然難掩。請遠竄罪人李晩成、定配罪人柳就章，拿鞫嚴問。前統制使李壽民，在統營也，倚藉權勢，貪饕益肆，其時暗行御史之啓，至以專廢軍務，唯事料理爲言。其私黨之斟酌末減，猶尙如此，則其貪鄙尸職之罪，灼然可見。凶賊赴謫之日，至欲出院門而迎送。統使之不得私出院門，法例則然。雖因人挽止，計卒中止，其心同氣脗，左袒賊魁之狀，節節明矣。逮夫兩凶之在荐棘也，船運陸續，專以豢養凶賊爲事。目今鞫事未了，人心危疑，不可使凶賊餘孽，一日偃息於輦轂之下，請遠竄。門黜罪人李廷熽，爲人妖惡，處事鄙悖，曾在嶺郵，多行不法，馹騎捧退之際，唯視賂物之多寡。其父相休，亦以郵官，身死於任所，則稱以賻物，勒加收斂於兩郵，郵卒至今怨罵。渠之祖墳，在於公州，穴短而地窄，諸父、群從，常以葬近祖墓爲戒，故廷熽，徒生山慾，必欲入葬其父，牢諱葬日，潛自偸葬，逼近祖墳，毁其階砌，而使其父兄、至親，皆不得臨穴。世間豈有如此等悖倫無識之人哉？且其入臺時，厚受慶州賊黨之重賂，至發其時營將削版之啓，其後賊招，旣以夤緣行賂於臺官，圖罷討捕使之狀，箇箇吐實。賊招尙在，有目咸覩。如此不法之人，不可門黜薄
罰而止。請遠竄。”竝不從，只李晩成、柳就章事，從之。
史／編年／朝鮮王朝實錄／景宗實錄／二年（1722）　卷六至十／卷九　七月至九月／七月／22日(P.5-2)
○乙巳/鞫廳囚金時鼎。
○憲府持平李普昱。申前啓，不從。又啓曰：“晩成方以中軍換差事，拿來鞫問，而旣以因昌集小札差遣之意，直招，則其潛與凶謀，亦可推知。所當次第訊問，以爲窮覈之地，而鞫廳乃以島配爲請，不勝訝惑。夫訓局、御營，輕重自別，而禁營中軍，纔以忠淸兵使，啓請內遷，旋以訓局中軍差遣，其代一則出外，一則內遷，已極可疑。而易置之擧，旣出昌集之指揮，就章爲之，就章又以同參謀逆之意，狼藉承款，則其陰與凶謀，排張布置之迹，綻露無餘。且有一名官，於三司會坐之中，爲言：‘洪致中往見晩成，以輟籲聯箚事，據理責之，則晩成盛氣答曰：「此實宗社大計，安得不爾？」 云云。’其所謂大計云者，未知指謂何事耶，其情迹綢繆，表裏和應，昭不可掩。此兩款，請令鞫廳，添入問目，嚴鞫得情。”又啓曰：“卽聞鞫廳罪人柳就章，以知情勘律入啓。臣於此，竊不勝訝惑之至。夫聚會軍兵，分守闕門之計，旣與弘述，爛(熳)〔漫〕相議，將校、軍兵之聽從與否，又與之密議云。卽此數款語，卽是稱兵犯闕，廢黜君父之意，則凶逆情節，綻露無餘，而特以渠之招辭中，有知情
之語，故仍以此勘律。知情云者，身不與謀，而略聞其情之謂也。身爲副將，同議凶計，而律以知情，殊失討逆正法之意。請更爲勘律，依法處斷。”竝從之。
史／編年／朝鮮王朝實錄／景宗實錄／二年（1722）　卷六至十／卷九　七月至九月／八月／15日(P.12-1)
○戊辰/兩司大司諫李明彦、執義鄭楷、司諫梁廷虎、掌令尹大英、持平具命奎。合啓，不從。
○憲府申前啓，又啓曰：“宵小之戕害善類，從古何限，而若其抉摘文字，搆成罪案，前則子光，後則申球，而子光猶拈出弔文，藉以爲疑亂之資，而球則架虛鑿空，一反文集之本意，球又子光之罪人也。先大王答儒臣之批，有取覽文集，寧有一毫近似之敎，日月之明，固已照燭於鬼蜮之情矣。賊集之挺身上箚，曲爲球地，則豈有毫分顧藉於儒賢之意，而猶且曰：‘非誣毁’曰：‘不可罪’者，良以聖鑑孔昭，人言可畏也。及至讒說交售，毁板得請之後，凶心禍計，靡所不至，斥遏疏辨之章，使正論、直辭，不得上聞，馴至於禍及泉壤，痛結士林，六七年間，駸駸長夜矣。今者賊集已伏法，則彼凶球之諂附賊集，承受密嗾，甘心於誣賢毒正之俑者，不可不嚴加懲討。軍資判官李志逵，志述伏法之
後，操文往哭，而至有求仁得仁，又何怨乎之語，命意下字，絶悖無倫。鴻山縣監黃尙鼎，喜賊歸屍之日，躬莅其喪，至有定立役軍，造給神主之擧。其死黨蔑法之習，莫此爲甚，請竝命定配。”答曰：“不允。”李志逵、黃尙鼎事，依啓。
○諫院申前啓，又啓曰：“扶餘縣監權譍，凶賊喜之之家，在官門相望之地，締結往來，情跡綢繆，及夫賊屍還歸之日，躬往弔哭，籍産命下之後，不卽奉行。喜賊之家，素稱敵國之富，而一循賊弟毅之之請，財産、田民，任自出給，追成文券，詐托已賣，沒入之數，幾至減半。其顧護凶逆，輕蔑國法之罪，不可不嚴懲，請定配。戶曹正郞尹世顯、司饔直長黃尙鼎、尙衣直長韓宅揆、前參奉朴光世，俱以陰邪之輩，蝨附凶賊之門，凡諸醜正毒賢之事，無不挺身擔當。如此之人，不可仍置衣冠之列，請竝命削去仕版。”竝不從。
○鞫廳罪人李晩成，死於獄中。金昌道結案之招曰：“中軍李森，有將略，必不與同事，故領相與蓮洞李相、駱洞趙相及左相相議，言于兵判李晩成，出爲忠兵。”云。臺諫論啓曰：“苟使無所與知於凶謀，則其何以甘受凶賊之指揮哉？其爛熳相議，締結和應之狀，灼然難掩，鞫廳之不卽請拿，已乖獄體。嚴覈得情，斷不可已云云。”鞫廳遂請拿。屢次更推，發明納招，滯囚三朔，遂至於死。蓋晩成於庚子大喪之後，在本兵，發禁旅扈衛
於闕中。是時，人心洶懼，或慮有非常，晩成知機出兵，以護新主也。其招辭中，所謂爲國忱誠，根於秉彝，危疑之際，屢叨本兵，雖嫉惡身者，未嘗以陰秘之事見疑云者，亦微擧此一事也。今其逆謀未著，只坐一閫差除，遽逮本兵長於鞫獄，終至瘦死，已非刑政之所宜，而委官心知其冤，固欲從寬，爲浮議所訹，縮蹙不斷，使不得生出囹狴，人恨其力量之弱矣。然晩成，間嘗釋負歸田，不入城中，似有牴牾時議之意，及至復秉兵柄，竟陷文網。自古名利關頭，終不能透得者，滔滔皆是矣。可勝惜哉！
史／編年／朝鮮王朝實錄／景宗實錄／二年（1722）　卷六至十／卷十　十月至十二月／十月／18日(P.9-2)
○庚午/鞫廳囚洪聖疇。
○右議政崔錫恒上箚。略曰：
臣於頃日，以趙聖復事，陳達蒙允，昨因筵臣所達，允從臺啓，鞫廳卽當奉行，而臣於此事，終有所疑難。蓋聖復之疏，實爲聯箚之根本，則輿情咸憤，萬口一談。臺閣執法之論，夫誰曰不可，而第念原其情狀，雖極絶痛，若比之聯箚，定爲節目之語，猶有間焉。指嗾一款，今無更問之端，而一向加刑，終至杖斃，則臣未知果合於按治之道也。至於添入問目中，疏製尙吉云者，取考文書，則正植之招以爲：“尙吉干預”云，而無製疏之語。賂給世相之事，聖復在囚時，正植自外言於尙吉，聖復還配後，尙吉之子，覓給四五十兩云。聖復初旣在囚，後又還配，何可謂預知，而至於訊問乎？夫好惡，人之常情，憤嫉之心，顧與諸臣何異？且越海拿來，旋卽還配，擧措之顚倒，亦非不知，而當初酌處時，識者之議，大抵同然，又未有別樣事端，可以究覈，則到今訊問，終未知其合宜。臣之意見，旣如此，何敢不盡其所見乎？伏乞留神裁處焉。
答曰：“趙聖復訊問，誠甚得宜，則到今還收，未知其可也。”
○憲府持平金始燁。申前啓，又啓曰：“鞫廳罪人尹慤，三百兩銀貨之說，三出賊招，狼藉文案。其締結逆黨，陰贊凶圖之狀，昭著難掩，而特以頑忍之故，屢次刑訊，終始抵賴，論其情狀，尤極絶痛。今此姑爲仍囚之啓，遽發於未及取服之
前，無端停刑，大拂群情。請更加嚴刑，期於得情。”處置啓曰：“完席爭執，臺體當然，以此爲嫌，無已太過？請掌令韓在垣、正言李廣道出仕。”竝不從，處置事，從之。
○司諫柳述上疏。略曰：
頣、集之逆節，泰、采之罪惡，固是神人之所同憤，王法之所不容。戮屍之啓，至屢十上，按律之請，垂閱半載，畢竟聖批，惟下勿煩二字。不特此也，殿下凡於臺臣之言，初旣允而許之，繼而大臣有所駁白，則輒復撓而改之，從違屢變，舒慘無常。向者頣、集按律之際，賜劍賜藥，其命不一，終至於失刑。近日啓迪之乍刑乍停，聖復之旋配旋鞫，不但國體之虧傷，必將有以執德不固，仰窺淺深者。噫！三年凶逆，振古所無，而究厥所由，則諸賊招中所謂灰金者，實爲根株。蓋其密地陰逕，蘊禍吹毒，濫觴於春、普，滔天於雲、民，逆心逆腹，一串貫來。至於家人、婦女，亦以簒弑之事，視爲常茶飯。炊食易熟之說，出於普妻之口，則其闔門內外，男女少長，大家合勢，爛(熳)〔漫〕謀逆之狀，的然可見。只因民澤凶忍杖斃，雲澤未經訊鞫，尙逭於隨坐之律，而諸弟、子姪，猶且布滿輦轂，其操心日危，爲謀日深。此類若一日留置，則爲國家一日之憂。宜倣分背三苗之意，一倂投配遠地。
批曰：“斬屍之請，未免過中矣。”
史／編年／朝鮮王朝實錄／景宗實錄／二年（1722）　卷六至十／卷十　十月至十二月／十月／27日(P.13-1)
○己卯/未時，太白見於巳地。
○以朴徵賓爲掌令，柳弼垣爲吏曹正郞，李明誼爲校理。
○謝恩陳奏兼冬至正使全城君混、副使李萬選、書狀官梁廷虎辭陛，命引見宣醞。大司憲金一鏡、持平成德潤、獻納趙遠命、正言李廣道、修撰趙翼命請對入侍，讀奏合啓泰采按律事，始答以勿煩。三司諸臣，以次迭奏，反覆力爭，辭意大抵與前對時無異，而以使价今已發行，奏文卽當追送，而用法偏頗，難於措辭，爲固爭之肯綮。一鏡又曰：“臣等忝居三司，不能討一逆臣，將何以有辭乎？亟賜允從爲望。”上曰：“依啓。”又奏昌集、頤命戮屍事，上曰：“勿煩。”繼奏府啓五件，竝不從。諸臣以雲澤嚴刑得情事，爭論反復，上終不許。謹按所謂三手之逆，獨泰采家出入之人，一不出於逆招，其不爛(熳)〔漫〕同參於逆謀，可知也，此所以有減等之論也。然其人無他材能，驟躐名位，貪權徇欲，迷不覺悟。卒之身蹈禍穽，斯可謂不衷之
災，而一鏡迫逼於前席，無不逞其所欲，此可以觀時勢矣。
史／編年／朝鮮王朝實錄／景宗實錄／二年（1722）　卷六至十／卷十　十月至十二月／十一月／4日(P.16-1)
○乙酉/上御熙政堂，行初覆。右議政崔錫恒請酌處鞫獄罪囚柳星樞、李德峻，竝減死絶島定配，李壽民還送禁府，査處本罪，洪聖疇定配，竝從之。又請趙洽減死定配事，依前稟定，使該府擧行，上曰：“唯。”吏曹判書李光佐曰：“凡同參逆謀，而以發告得生云者，謂其未就囚前發告同黨也。若洽則多出銀貨，行藥凶謀，爛熳同情，發覺被囚之後，欲爲死中求生之計，始乃告其支黨，豈可以此，遽議免死乎？”錫恒曰：“執法之言，無怪如此，而洽之所告，與虎龍，條貫各異。緊犯惡逆，如昌道、正植、宇寬、德修輩，皆取服正刑，則亦不可以情狀之痛惡，而無減死之道也。”都承旨金一鏡曰：“洽之發告，在就囚之後，爲死中求生之計，故只議減死而已。若初果發告，則當錄勳矣。所告無非緊犯惡逆之類，固宜減死，而且於其時，洽請多告賊黨，以贖其死，委官以下按獄諸臣，竝皆許之。到今傅死，未免爲失信之歸矣。”光佐曰：“失信云者，以私言之，非可論於公體也。雖以後弊之慮言之，亂臣、賊子，必將生僥倖之望曰：‘雖見發覺，若告支黨，則可以得生’，無所懲畏，可不懼哉？”一鏡曰：“若無洽之告，而使彼賊尙在者，其爲宗社之慮，當復如何？且四凶之罪，因洽招而益彰，快正王法，則尤何可不貸其死
乎？”上無發落。錫恒又請趙聖復還發配所，上從之。錫恒曰：“今此逆獄，垂及周歲。承款正法者，多至二十餘人，杖斃及隨坐死者，又過三十餘人。大抵天道好生而惡殺。《書》曰：‘殲厥巨魁，脅從罔治。’又曰：‘與其殺不辜，寧失不經。’又曰：‘欽哉欽哉，惟刑之恤哉！’古者聖王按獄之道，若是其審愼矣。罪狀已著，辭窮情得者，不可不以法斷之，而至於末梢枝葉，設或有倖免者，不害爲好生之德矣。鞫獄罪人，所關雖至重，其中情犯可疑者，十分審愼，務歸平反，實合於恤囚愼刑之道。”上曰：“當留意焉。”一鏡又請以咸原君魚有龜，定爲元勳，上曰：“其言是矣。”一鏡曰：“魚有龜爲元勳事，旣已下敎，虎龍一等宜還寢，而會盟祭，亦令差退設行。”上曰：“唯。”掌令朴徵賓、正言柳綏讀奏合啓，上曰：“勿煩。”徵賓申前啓，又請還寢趙聖復還發島配之命，仍命鞫廳，嚴刑得情，竝不從。又啓曰：“鞫廳罪人柳星樞，多出銀貨，助成凶圖之狀，迭出於諸賊之結案，前後所供，推諉變幻，無一自明之端，三次加訊之後，無端停刑，必欲傅之生議者，大乖按獄之體。請還收絶島定配之命，仍令鞫廳，更加嚴刑，期於得情。”上曰：“依啓。”柳綏又請還寢趙聖復還發配所之命，上不從。又啓曰：“李德峻鞫問，專以灰金腹心，與知行藥之事，而減死之命，遽降於筵席，獄體乖損，莫此爲甚。請亟寢減
死絶島定配之命，仍令嚴囚更訊，以待雲澤承款。”上曰：“依啓。”處置啓曰：“請用舊量，意在便民，重臣疏語，何必爲嫌？請正言李廣道出仕。”上曰：“依啓。”
史／編年／朝鮮王朝實錄／英祖實錄／二年（1726）　卷九至十／卷九　正月至六月／四月／16日(P.34-1)
○戊寅/三司申前合啓，批亟停。兩司申前合啓，批亟停。憲府申前啓，不允。諫院申前啓，批勿煩。
○正言李度遠上疏，略曰：
殿下若能因天理順人情，案治群凶之罪，審察首從之分，嚴示好惡，明正是非，則衆望可塞，邪說可戢，而擧措得宜，人心大定矣。於是乎開自新之路，絶窺覬之望，使國論無貳，趨向指一，則自然日遷月化，卒至於爛熳同歸之域，向所憂黨比之風，將不勞殿下之聲氣，而自底於消融，此可爲眞箇蕩平境界矣。
優批以答。
○司諫李端章上疏，以致知推誠，勉聖學，又言：
靈光人李範孽子有機，敢生奪嫡之計，指其嫡母之所生子女，謂非其父母所生，自爲元隻，與父相訟，使其父三次酷刑，千里流配，迫脅其嫡母，終至自盡。事係倫常，罪關三省，有機宜移王府，嚴鞫得情。
又言全羅左水使元伯揆，貪婪不法，宜削版，林川郡守鄭昌震，鄙瑣貪黷，宜罷黜。批，有機事，必有委折。仍命該曹，抄陳梗槪。元伯揆、鄭昌震事，不從。
史／編年／朝鮮王朝實錄／英祖實錄／三年（1727）　卷十一至十四／卷十二　七月至八月／八月／10日(P.27-2)
○癸巳/憲府申前啓，不允。
○領議政李光佐上疏。略曰：
臣旣得布黨擅國之目，不待乙巳之事，已以終身不復當相職，自誓於寸心，告君上以此心，對天日以此心，入家廟以此心，上塚墓以此心。至於乙巳以後所遭，尤是變怪。崔補、鄭東後、李台徵、洪得一、韓世基及萬規之疏，臣旣陳暴，聖上又洞賜開釋，而惟辛丑冬庭請時，事有未暴者。蓋其時爭執之諸臣，戴天履地，豈於聖上之代理，有毫髮間然乎？只是於先王之釋務，理不敢承奉耳。卽位之元年，藥院未嘗一日直宿議藥，而遽有以疾釋務之敎，故臣面責其時相臣曰：“今若不能固爭回天，則萬代之下，不可謂有臣節。”合啓所引是也。至於國必亡之說，元非臣口所出。未知何人創傳，誠爲無理。至若鞫事，始發於壬寅三月之晦，而臣則自七月，始爲參鞫，至十一月而遞。就章結案時日字，傳書差一日，就章言之，登時釐改。謂獄辭有增減者，是欺天也。沈搢臨就服，神昏語錯，臣請于委官停刑，仍囚過數夜更推，則還復甦醒，明白款招，而乃謂搢臨死亂招，至請鞫
金吾吏，嚴杖一次卽斃，無辜誠可傷，而其誣罔眩亂，乃至此也。竊聞臣所按治款服之賊，竝脫於逆案。若然則謬按之罪，誅殛而有餘矣。卽此一款，已無進身之道。
上優批敦勉，縷縷開釋，卽令登途。
○咸鏡都事閔瑗上疏。略曰：
載籍以來，未有如鏡賊之凶逆。其於此賊，內懷容護之心者，決非殿下臣子也。彼挺膺者，乃敢突出，直停寧海之啓，此其心徒知有賊鏡，不知有君父。殿下寬假太過，是以此輩無所懲畏。光運、游、樸之徒，相繼投章，指意凶慘，至於浩復疏而極矣。至以凶逆等說，肆然發之於章奏之間，噫嘻痛矣。夫四大臣死社之忠，炳若日星，殿下臨御之初，首加盛典，賜諡建祠，則今之進言於殿下之前者，其敢加之以逆字凶字？當輝、鏡得志之日，迫於威勢，爛熳同歸，固無異矣，在今忠逆旣分之後，敢以此等凶逆之說，萠於心而發諸口，此其心腸，果何如也？日昨答光運之批，下政院之敎，所以禁斥凶字，亦可見 聖意之堅定，而上則方且禁之，下則隨而稱之，不有君命，必欲角勝，天下寧有是哉？其所推奬明彦者，亦陰凶之甚也。彼彦也，與輝、鏡，一而二，二而一也。所以汲汲營護，惟恐其來之或遲，而至以都民日望其來之說，欺罔聖聰。噫！陰賊如明彦，凶狠如明彦，其不與賊鏡，同伏王法，在渠亦幸矣。若謂之都民，惟恐或來，袖礫相待
則可也，寧有望其來之心，而乃以是說，謄諸章疏？此非但欺瞞，乃所以侮弄也。且兩司合啓，其所以搆成兩大臣罪案者，巧密慘刻，其欲復肆殺戮之意，騰騰於遣辭之間。嗚呼！先朝耆舊之臣，旣經斬伐之禍，存者有幾，而殿下其何忍復使鏡、虎餘黨，恣意呑噬，至於此極耶？
敎曰：“觀此疏本，一篇精神，都在於眩亂處分之意。此等甘心自效之疏，不忍正視，而亦不欲治焉。此疏還給。”
○昌寧幼學裵晋三上疏，言釐正廳因循荏苒，莫究實惠，仍陳諸般救弊之策，上賜優批，令廟堂稟處。
史／編年／朝鮮王朝實錄／英祖實錄／三年（1727）　卷十一至十四／卷十二　七月至八月／八月／25日(P.35-1)
○戊申/左議政趙泰億，至闕下，又上疏乞遞相職，上遂許副，付判府事。仍召見於熙政堂，泰億自陳前後所遭之冤。上開釋縷縷曰：“合啓中盃酒釋憾事，設有是事，亦無足怪。同入請對事，其時筵中，有至親亦入之說，而麤悖之言，不足數也。”泰億曰：“敎文事，尤爲孟浪。林柱國之疏，謂臣爛熳商確云，而臣與賊鏡，因文衡事，被其媢嫉。蓋姜鋧，以賊鏡爲文衡，首薦
領府事李光佐及臣，同被其薦。及鋧被劾於鄭壽期，則賊鏡貽書於鋧，謂臣與光佐，指嗾壽期。因此齮齕臣身。況其敎文，深夜製進，城門已閉，臣豈可得見其文乎？盃酒釋憾事，非爲餞一鏡也。乃金始㷜以司僕正爲書狀赴燕。臣以提調，依古例設餞於慕華館，一鏡以儐使來到，而副使李明彦亦來。明彦語臣曰：‘昨日諸友，以荊字韻作詩送我，君亦以此韻賦詩。’又謂一鏡曰：‘君則今日逢趙判書，宜以廉頗負荊之意，押此韻也。’以此謂之釋憾，豈不怪駭乎？至於同入請對，其時臣若不入，則或有磯激速禍之慮，故不得已入參。臣之所遭，無非構誣，而此一款，則臣旣有是事，心雖不然，跡實難明，豈咎他人？伊時賊鏡以爲，其至親亦入，反作齮齕臣身之計。”上慰諭。
○以趙德隣爲司諫，姜鋧爲藝文提學，申致雲爲校理。
史／編年／朝鮮王朝實錄／英祖實錄／三年（1727）　卷十一至十四／卷十三　九月至十月／十月／6日(P.25-1)
○戊子/副應敎吳命新，因李匡輔疏，上疏言館錄不可冒當之義，上賜例批。
○平安監司尹游奏言關西軍政之踈虞，請罷監營作隊軍收米停番之法，使之入番，永爲定式，上從之。
○命入虎龍壬寅誣告之案，一反乙巳處分。初，領府事李光佐、左議政趙泰億，屢陳不可不翻案之義。至是，光佐、泰億與判義禁沈壽賢、戶曹判書李台佐、大司憲金始煥、吏曹判書吳命恒、禮曹判書李㙫、刑曹判書徐命均、副提學尹惠敎、大司諫鄭壽期，持金吾鞫案入侍。上曰：“君臣上下勑勵之意，業已盡言。蓋逆者謂之逆，非逆者分之，剖析界限，然後雖傳之後世，可以有辭矣。向來四箚、三手之一之說，不亦怪乎？末稍勘律，可謂當乎？若其有私意者，果非忠也，而一邊之人，未必盡逆，則辨別可矣。向來論卿等者，每以不滿於予爲罪，卿等豈不滿於予者乎？設或有不滿者，予不掛意。況卿等之無此心乎？柳判府事，蓋不知而言矣。嫌避之云，過則過矣。”光佐涕泣而對曰：“向非聖明在上，臣等豈有今日，柳鳳輝豈能保其首領乎？”泰億曰：“鞫獄事，今當仰稟矣。”上曰：“逐名陳達可矣。”泰億曰：“鄭麟重、沈尙吉、鄭字寬等，謀
逆情節狼藉矣。”上曰：“仍。”光佐曰：“故相崔錫恒嘗言：‘大獄，例不無濫死。如金克復之類，實非當死之罪，常以爲哀愍矣。”上曰：“此類可謂殘忍矣。李瀗何如？”光佐曰：“結案中逆節狼藉矣。”上曰：“趙松擧火之說，卿等似不知其事矣。如世相者，渠何預知於獨對時事耶？若出於問目，則以《周禮》八刑論之，當入亂言之科矣。”泰億曰：“李瀗爲驪州牧使時，載來八百石米，終無去處矣。”上曰：“仍。鄭宇寬事，不須問也。名字亦不能詳言，何足議乎？”仍至金昌道，上曰：“仍。”至沈榗、命恒曰：“沈榗卽尙吉之叔父也。榗爲全兵時，送木一同、錢三百兩、扇子五十柄、大好紙數十卷於尙吉，故有此連累矣。”光佐曰：“名目各異，到今追論，宜有參酌之道。”泰億曰：“今不必擧論。”光佐曰：“勿論無妨，而其所復官爵，奪之似宜。”上曰：“只奪官爵，其餘勿施。”至李正植，上曰：“仍。”泰億曰：“徐德修，以八議論之，當勿問。”李台佐曰：“其時委官，亦陳白蒙允，不施緣坐矣。”上曰：“原任之意，何如？”光佐曰：“若有職名，猶可奪之矣。”上曰：“彼一節，予嘗痛駭。行藥事，出於正植、德修、昌道云，此出於何處，渠得於何處，而張世相渠何以交結耶？向時鄭澔疏請一體伸冤，故以誣服律論斷矣，今大臣之言如此，徐德修則勿論。”至金一觀，泰億曰：“此外如金克復，當時已多稱冤者。克復以覓扇事，偶過李宇恒，而有所酬酢，以至於
此。”上曰：“如此之類，勿論。竝金克復而勿論也。”至柳就章，上曰：“此等結案，必多隨時而爲死中求生之計。然又不無甚麿意思。”光佐曰：“初雖承款，而不言知情與謀逆，故臣問之，渠對曰：‘知情也。’遂以知情爲結辭，臺啓旋發，更加訊問，則以謀逆同參承服，故遂竝施孥籍矣。”泰億曰：“其弟貞章，在會寧時，聞鞫獄之報，自刎而死，豈不怪乎？以此人益疑之矣。”上曰：“如此故不無譸張之事。論以知情，似以此也。三司之意，何如？”金始煥、鄭壽期、尹惠敎對曰：“以諸臣所達觀之，雖或非同參，而知情則無疑矣。”上曰：“判義禁之意，何如？”壽賢曰：“梁益標無參涉軍兵之事，而猶以知情勘斷，則就章比益標較重矣。”上曰：“入侍諸臣之意，皆同耶？”㙫曰：“就章之竝與其子而死，人多以爲過矣。”上曰：“如就章者，何足說？末梢至有四箚。此等事，渠何預知？只欲圖得中軍而已。以知情勘斷，而所復官爵，奪之可也。梁益標亦一體論斷。”至金盛節，上曰：“仍。”至李明佐，泰億曰：“此則以交通宮禁，勘罪似宜。”上曰：“只圖換局面爲言。此則一體勿論。”至禹洪采，泰億曰：“遲晩狼藉矣。”上曰：“何如？”光佐曰：“洪采，臣旣按治，不敢仰對。”上曰：“仍。”至二英，上曰：“其事在逆虎招中。墨世事，亦與此同，勿論宜矣。”泰億曰：“白望、金龍澤、李天紀、張世相，此乃戮屍四人，而主張者，皆此人也，無可議者。”上曰：“此人等
似無承款事矣。”命恒曰：“已結案而未及正刑，故有追戮之擧。其中白望獰頑，雖不服而斃，此獄肯綮，在於德寺銀封事。以千餘兩銀封，外着德操套書。德操，乃漢司馬徽字，而初識劉先主於草昧者也。且與渠輩掌中書字事，一一暗合，尤極凶悖。”光佐曰：“若今日更有戮尸之論，則置之無妨，而旣已承款，而但未及正刑，則斷不可置之。”上曰：“予亦見文案，可以略知矣。戮尸之法，昔自仁祖朝始乃防之。祖宗朝深仁厚德，豈非後王之當法乎？其時委官之開此法，實過矣。”泰億：“曰今當何以處之乎？”光佐曰：“仍之之外，無他道矣。”上曰：“若仍前，則當更施緣坐否？”光佐曰：“古者，逆家子年未滿者，待年追施，乃例也。而中間以好生之德，遂除此法，故今無追施之例，而若幷與四罪人而拔去於逆案，則豈不大違於法意乎？”上曰：“雖或仍或勿論，何可拔去於逆案耶？”光佐曰：“勿論者，罪輕而不爲擧論之謂也，仍者，依前之謂也，輕重懸殊矣。”上曰：“法外正法之人，今不可更施前律。四人罪犯雖同，而承款旣異，區別何如？”命均、命恒、台佐、始煥等，皆對曰：“白望、世相、龍澤、天紀等，若不置逆科，則群情必將抑鬱。”上曰：“欲區別矣。”命恒曰：“逆節如彼，而論以勿論，則臣決知其不可也。窮凶情節，只在於德寺銀封、德操套書等事，故乙巳之人，欲以其銀，歸之於李森之物，使捕將吳重周
主覈，復使張鵬翼究覈，而至今無結梢。李倚天輩，必欲歸之於李森，終不得售計。獄事肯綮，皆在於銀封套書。逆情如此，一白望何足爲難耶？”上曰：“非特白望一人而已，法外用刑，四人皆同，故欲勿問。”台佐曰：“白望旣有贓物，而特以獰悍，忍杖徑斃矣。”上曰：“杖斃者，幾人耶？”壽賢曰：“洪舜澤則杖斃而施逆律，李宇恒則承服後徑斃，故斷以知情，只施籍産矣。”命均曰：“當初雖用法外之刑，今不可以此，原其本罪矣。”上曰：“其事終有不然者。予意則常以爲過矣。此等人，旣施法外之刑。雖不可以前律施行，而若加勿字，便同蕩滌罪名。仍餘律，勿論可也。”至李喜之，上曰：“喜之《永貞行》，此足爲結案矣。”壽賢曰：“不但《永貞行》而已。諺書所云炊飯之說，尤極凶悖矣。”至李器之、洪舜澤，上曰：“洪舜澤求藥之說，有贓物耶？”台佐曰：“此亦未免法外之刑。當時有張譯云云之語，而終未得其端緖矣。鞫獄干犯之人，在前則雖明知逆節狼藉，不承款而斃，則亦不施逆律矣。庚申逆獄時，趙䃏逆謀狼藉，忍杖不服，故鞫廳論以逆律，施以孥戮之典。此輩亦忍杖不服，故其時按獄諸臣，引趙䃏例，追施法外之刑。今此聖敎，至爲允當。此足爲法於千百代之下矣。李喜之則旣有《永貞行》，足爲結案之敎，無容更議。至於喜之以下，不爲承服之類，竝置之，勿用孥籍之典，恐當矣。”上曰：“洪舜澤
孥籍過矣。”泰億曰：“李器之、李弘述孥籍，亦置之似好。”上曰：“李喜之以下，誰也？”壽賢曰：“李喜之、李尙建、洪義人、李器之、洪哲人、玄德明、李尙、墨世、白烈、李弘述、柳厚章、趙松、金民澤、金省行、李宇恒、吳瑞鍾、金時泰、洪舜澤、尹慤、白時耉、錢仁佐、金昌彦、邢儀賓、李德駿、李崇祚、洪啓迪、金雲澤等，皆杖斃者矣。”上曰：“李喜之仍。李尙建，何事耶？”光佐曰：“初以幻術爲名，稱以幻紙作錢，以印紙爲空名帖，見捉於法司，而與洪義人相通者，今不必追論矣。”上曰：“其時治之可也，而今則置之。”至洪義人、哲人，上曰：“勿論與置之，孰爲輕重？”光佐曰：“置之比勿論較重。”上曰：“然則置之。李器之孥籍下，書勿論。”泰億曰：“李健命兩子，皆贈持平，何以處之乎？”上曰：“置之者，有官則追奪，無官則無可論者矣。”命恒曰：“白時耉、李尙、趙爾重，爲平安兵使時，萬餘兩銀貨，公然取用，皆無去處。臣謂故相臣崔錫恒曰：‘若以此輩奴婢田宅，移償其空用之罪，且補勅需爲宜’云，則崔錫恒以此陳白，而其時無發落下敎矣。厥後，臣待罪平安監司時，聞此事出於擧條云。其時事狀如此而已，非直爲籍産也。”上曰：“追奪而籍産則勿問。”至墨世，上曰：“墨世，置之可也。文案，予已見之。杖斃者，皆置之。”光佐曰：“白時耉，以銀貨出給鄭宇寬之事也。初無限輸情連刑之意，而渠乃曰：“先朝宿將，盡皆見殺，吾
何獨生？速卽杖殺’云。禁堂聞而齊憤，杖之倍嚴，故二次卽斃。其時獄事，全不檢杖，一切施例刑，而惟白時耉，因此過杖而死，心常不能忘矣。”泰億曰：“李弘述，曾已贈職矣。”上曰：“旣已杖斃，可以當之否？諸臣各陳所見也。”壽賢、命恒等曰：“復官、贈職，不當仍存。”上曰：“贈職與復官有間矣。”台佐曰：“旣杖斃，又孥籍，今若以特恩，存其舊官，亦似無妨。”始煥曰：“追奪，斷不可已。”上曰：“李弘述有參涉事否？卿等試言之。”光佐曰：“宮城扈衛事，弘述主張矣。”泰億曰：“杖殺陸玄，尤可疑。”上曰：“追奪，在所不已乎？”光佐曰：“若無此事，當時業已酌處。豈至於收孥耶？”泰億曰：“後日或因赦典，而更有處分，今則不可已也。”壽賢曰：“此等罪人，本不入於赦典。弘述豈可復官乎？”上曰：“李弘述追奪而孥籍，勿論。”至柳厚章、趙松，上曰：“此則置之。至金民澤，上曰：“何如？”泰億曰：“民澤，參涉藥事，而曲折，臣不能記矣。”上曰：“予當言肯綮矣。德修、宇寬之招，似皆架虛之言也，其引民澤，未知出於實狀矣。蓋一種不逞之徒，聞見旣熟，故有此誤引矣。”光佐曰：“藥則灰金主之之言，出於鞫招，而邢儀賓自西路拿到沙峴，有人呼言於松間曰：‘金盛節已死。汝其知之。’仍向高峰頂上而去。禁府都事聞而告於鞫廳，此甚可疑。”上曰：“邢儀賓，以誰而入鞫廳耶？”光佐曰：“因金雲澤矣。”壽賢曰：“此則似當置之。”上曰：“諸臣之
意何如？”台佐曰：“以大臣所言觀之，眞僞不可知。當置之疑信之間矣。”壽賢曰：“杖斃者，雖皆置之，至於官爵，則追奪宜矣。”命恒、始煥、壽期、惠敎曰：“官爵不宜仍存矣。”上曰：“金雲澤何如？”光佐曰：“雲澤之受刑，專以盛節招辭行藥一款，灰金主之云，仍以雲澤、民澤現告，而民澤，其時已斃。雲澤因臺啓受刑而斃矣。”命恒曰：“金雲澤則以其供辭觀之，縷縷悲苦之語，有足感人，而臣亦曾見其爲人，頗似謹愼，比諸民澤稍勝。然若欲伸理，則臣知其不可矣。”上曰：“金民澤事，鄭宇寬、金盛節之招辭，亦多孟浪。向來咸遇臣時備忘見之耶？末俗如此，附勢之人，皆如賊虎之類矣。向來子、姪幷配，尤爲已甚。且以八議論之，光城奉祀，幾至滅絶，予嘗以爲過矣。民澤則追奪，雲澤還收贈職可也。”至金省行，上曰：“置之。”至李宇恒，光佐曰：“李宇恒事，其時獄官，不無所失。當初拿入，旣已遲晩，金克復拿來後，別無新罪名，而取其當初招辭，作爲結案。蓋當時按獄之際，有層激之論，以至此耳。”上曰：“籍産則勿論。”至吳瑞鍾，上曰：“置之。”至金時泰，上曰：“置之何如？”光佐曰：“臣之所按，有罪無罪，臣不敢言。”上曰：“復官可奪矣。”至洪舜澤，上曰：“勿論。”至尹慤，上曰：“何如？”光佐曰：“尹慤事，前後曲折多矣。當初出於鞫招，而階梯不分明，故卽爲酌處，減死濟州定配矣。厥後，又出金昌道招中，而昌道已
死，憑問路絶。又欲酌處，其後又出於金盛節招中，有曰貸得尹慤之銀云。三出鞫招，事甚可疑。臺啓又發，故刑推累次，終不吐款，不得已與委官崔錫恒，相議酌處矣。厥後臺啓，請鞫蒙允，經年相持，實爲難處，而輿情皆憤，以慤爲無疑，而以臣之終不肯當，爲不是，故末後更爲設鞫，仍斃於杖下。柳星樞則所謂上送之銀錢、布，元無與受之階梯。似涉虛踈，故更以酌處定奪，編配濟州，乙巳放還矣。”泰億曰：“柳星樞，乙巳以後，終不仕宦，人或疑其有冤矣。”上曰：“尹慤事，文案無分明處，而至於杖斃，則到今不必更議。只收贈職何如？諸臣各陳所見可也。”壽賢、台佐曰：“事類金雲澤，依此論斷似宜。”上曰：“比金雲澤，猶爲輕矣。”㙫曰：“臣意則到今追論，不必過刻矣。”始煥、壽期曰臣亦以爲不必追論矣。”至洪啓迪，上曰：“只收贈職。”命恒曰：“此人罪犯至重，不可只收贈職。當辛丑，啓迪爲都承旨之時，全無人臣之節，而況又入於鞫廳，其罪可勝誅哉？”上曰：“旣已杖斃，則亦足懲矣。”泰億曰：“洪啓迪，病於偏論，且多怪擧，故安置黑山島，人情胥快，而至死之日，則人或疑其不必至死而死矣。”壽賢、始煥曰：“洪啓迪頃年政院時事，極爲驚痛。”泰億曰：“所謂洪啓迪政院時事，卽指故相臣趙泰耉處，所下別諭繳還事也。伊時景廟，以扶我將亡之國等語，別下備忘，絲綸惻怛。啓迪在政院，沮
格不行矣。及其杖斃，則人或以爲過矣。”台佐曰：“雖置重律，顧何足惜？但因趙松之言，至於杖斃，則似不明白。以此以彼，參酌輕重，則只收贈職，似爲當然。”光佐曰：“其入於鞫廳，至於杖斃，乃因趙松之招也，非本罪也。”上曰：“只收贈職，則雖向時之人，亦必以爲當然。由是而漸至消融，則豈不美哉？如洪啓迪、李晩成之類，若必繩以一律，則彼輩必不心服。如向年政院時事，雖甚痛惋，律止安置足矣。豈必以一律論之？況已杖斃，則似當參酌。”壽賢曰：“如李晩成，雖謂之冤死可也。至於洪啓迪，雖曰非死罪，終不可只收贈職而止。豈可比之於李晩成乎？”上曰：“李晩成元不論矣。”命均、命恒曰：“李晩成事，物議皆謂之無罪。當依聖敎，元不擧論。”光佐曰：“金雲澤、尹慤之只收贈職，臣亦豈不知其罪之有無，然今以臣之所治者，歸之冤死，臣豈敢參涉？然而至若洪啓迪，臣亦以曾經大憲，而杖斃爲言。然若其本罪，終不可容貸。”上曰：“卿意，予豈不知乎？君臣之義，不可不嚴，而旣杖斃，則於渠亦足懲矣。”不從。
史臣曰：當辛壬之際，粧出逆虎，證成誣獄，鍜錬戕殺，惟意所欲，先除先朝舊臣。其意耽耽，不但止此，而及至乙巳，天佑宗祊，義理乍明，削逆虎之勳，反誣獄之案，丹書洗冤，少慰忠魂，而懲討不嚴，王章未伸，巨魁血黨，晏然無事。得至今日，復登於廊廟之上，充滿於朝著之間，無
怪乎今日事之一反乙巳處分，而聯箚代理，歸之於逆鏡、虎之道，行之於世。光、森，分據將相，儒、夢又從出陸，宗國之憂，將不知至於何境，人皆危懍。”
○黜尹志述四賢祠之享，仍收還贈職。追奪趙聖復官爵，收還任敞贈職。從左議政趙泰億之言也。
○追奪忠獻公金昌集、忠文公李頤命、忠愍公李健命官爵，收還贈謚，撤毁書院。忠翼公趙泰采，收贈謚，撤院享。從領府事李光佐之請也。是日，鞫案旣翻，趙泰億以聯箚事，嫌難可否，請先退，上許之。仍謂光佐曰：“四箚、三手，自是兩件事，而向時乃以四箚混入鞫獄中，末梢勘律，至於孥籍，豈不過中乎？若有纖毫私意於其間，豈可謂忠乎？然李頤命事，予則以爲掌中書字，非其人之罪也。其人久在藥院，予亦可知。但其爲人，未能純全，然予則決知其必無與謀之事矣。金昌集，予何能詳知其爲人，而若其持身不謹則有之矣。至於李健命，可謂冤枉矣。跪斬一事，卽王敦後所無之事，而乃施於此，予心嘗錯愕矣。又以趙泰采，混入其中。是故，頃年李眞望改撰敎文時，請對言，趙泰采則不出鞫招，請細考獄案而處之者，良以此也。趙判府事事，旣不無輕重於其間，亦宜有區別之道矣。且於先朝親臨春塘臺時，予嘗入侍，聞臺諫合啓，則每以聯箚爲罪。予於其時，少退而不入。蓋伊時大臣，無一得免，而惟金宇杭，獨漏於
其中矣。大抵可罪者罪之，可恕者恕之可矣。向來孥籍之律，已涉過矣。至於建祠、贈謚，全不近似。今日予欲參酌定罪，務歸至當。卿等各陳所見。”光佐曰：“臣於此事，不可參涉之嫌，與左相無異。同姓異姓，雖不同，而四寸則一也。至其勘罪之語，臣不敢仰達矣。臣等豈有毫髮間然於殿下之代理哉？痛先王之釋務，此乃人理之當然，而今乃執此以爲不滿於殿下之代理，直欲敺之於凶逆，此是臣人鬼關頭，關係此事處，則嫌礙亦不暇顧矣。金昌集、李健命事，臣旣備達於向日筵中，而臣則知其有逆節審矣。且李健命，恚怒於崔錫恒之進對，請推其時承旨，實是萬萬常情之外也。其時庭請中，一番啓辭，卽臣所製，而其力爭之語，健命皆刪送。卽此兩件事，其有二心，路人可知也。然莅斬之擧，果爲不當。雖儒生、匹庶，不宜不問而徑戮，況大臣乎？其時臣以判義禁，方在鞫座，禁府都事受莅斬傳旨而出來。臣欲疏論莅斬之不可，卽索疏紙，而覓得之際，闕門已閉。厥明與再明，皆國忌齋戒，疏不得入，遂未爲之，而昌集、健命之有二心，明白無疑，斷不可仍置矣。”沈壽賢曰：“金昌集、李健命罪狀，大臣所達，旣甚明正，臣不必更陳。至於莅斬，大臣亦以爲非，然不可以莅斬之故，差減其罪。李頤命則大臣，以私引嫌，不爲擧論，而旣已聯箚，徑停庭請，則厥罪無異。至若趙泰
采，差存區別，亦似無妨矣。”金始煥曰：“負犯如此，關係至重，而復其官、贈其謚、建其祠，則人情安得不抑鬱乎？大臣旣已陳達，伏願亟允其請。”吳命恒曰：“李頤命等三人，皆出賊招，趙泰采則只參聯箚，而混置之敎文中，故同歸逆案。頃年李眞望，於改撰敎文時，請拔去趙泰采於其中。今若參酌定罪，處分合當，則人心豈不悅服乎？”李㙫曰：“大臣旣引嫌端，而臣亦與李健命，有友壻應避之嫌，不敢可否矣。”鄭壽期、尹惠敎曰：“金昌集等罪犯，專出於患得失。以其患得失而致有將心，則此非逆乎？”徐命均曰：“不但爲患得失而已，有前頭死生之慮，故至於此矣。”上曰：“前者孥籍之律，亦云襯着耶？”命均欲對而未及發語，上曰：“姑止之。已知其意矣。予意則向時孥籍一節，蕩滌勿論，毁撤建廟，而金昌集、李頤命、李健命三人，追奪，趙泰采則不可無區別之道。大臣之意，何如？”光佐曰：“泰采何可獨保其職名乎？”上曰：“不可不區別矣。”光佐曰：“雖一體處分，自上有區別之敎，則此便爲區別。臣則終以爲不可仍存其職矣。”上曰：“只去其謚足矣。”光佐曰：“今此處分，爲萬世立人極，雖有首從之異，至於大匡爵名，決不可仍存矣。”壽賢曰：“三人之罪，雖不可異同，趙泰采則終不無差等之別。旣毁廟去謚，而只勿奪本職，以示差減於三人之罪，則臣何敢强爭乎？”台佐曰：“趙泰采則不無
區別之道。仍其本職，去其贈職，上敎當然，臣亦有奉承之意矣。”光佐曰：“雖有首從之別，其時擧措，則殆無分別，豈可仍存其官秩乎？”上曰：“他諸臣之意何如？”命恒曰：“李頤命等三人，其子姪、門客，多入鞫廳，安敢曰在家不知？趙泰采則與彼三人者有異。今聖上欲區別收謚，臣亦無强爭之意矣。”始煥、命均、惠敎，皆如命恒言。㙫曰：“趙泰采若奪其官爵，則顧安有區別之意乎？不可一體處分矣。”光佐曰：“趙泰采在衿川時，比他顯然自異，及夫辛丑，爛熳同歸矣。”壽期曰：“趙泰采雖不無差殊之別，旣有聯箚，則不可仍存其官爵。一體追削宜矣。”上曰：“趙泰采事，宜有異同。毁院、收謚，而追奪則不可爲矣。”命恒曰：“然則金昌集、李頤命、李健命削謚、追奪、毁院，趙泰采則只收謚、撤享乎？”上曰：“然矣。”
○命李眞儒、朴弼夢、尹聖時、鄭楷、徐宗厦、李明誼出陸，朴長潤減等量移。從領府事李光佐、判義禁沈壽賢、吏曹判書吳命恒之請也。蓋眞儒等六人，同參賊鏡之疏者也，長潤，請改明陵誌文者也。時壽賢奏曰：“臣頃按一鏡獄事矣。其時只以敎文及疏語爲問目，而辛丑疏則元不擧論。只以一時之同疏，罪其疏下，則此甚不然。況其疏語，豈有可罪之事乎？其時搢紳疏之初出也，無職前銜，皆已同參。臣以其時疏頭，遭彈下鄕，他皆四散，而同參人中在京者，獨一鏡，以職秩，推爲疏
頭，疏亦出自其手。同參之人，只是一時聯名而已，豈可無辨別之道哉？”命恒進曰：“國有大慶，且經今日大處分，竄配未放之類，似是次第擧行之事。彼李眞儒、朴長潤諸人之海島竄棘，洽滿三年矣。”上曰：“朴長潤之請改誌文，不思甚矣。改撰後事，何以處之耶？是甚妄矣。”光佐繼而請之，上曰：“當時可參搢紳疏者，奚但七人而已？何必與一鏡同事耶？疏中遣辭，何乃憯刻耶？雖不可輕議，而竄配已三年，況此國有大慶之日，不可無分別之道。”遂命出陸減等。李眞儒羅州，朴弼夢茂長，李明誼興陽，尹聖時靈光，徐宗厦務安，朴長潤星州。
○敎曰：“李重煥，旣無證參，累經大霈，放送。元一瑞遠地定配。”
史／編年／朝鮮王朝實錄／英祖實錄／三年（1727）　卷十一至十四／卷十四　十一月至十二月／十二月／26日(P.21-2)
○丁未/吏曹參判尹淳上疏。略曰：
惟我肅廟洪規懿範，善政嘉訓，輝暎簡策，允爲後王之柯則。臣每覽實錄，莊誦欽歎。第其櫃室一秘，年代寢遠，遵述之道，有不如朝夕常目。故名臣李植，當《宣廟實錄》纂修，請就訓謨可範者，別爲一書，以備睿覽，書未成而植遽亡矣。其子故相臣端夏，疏請追成其父之志。此又今日之可援據者。倘於實錄未完之前，使都廳諸郞，與臣等相議，錄出編作成書，印進御覽，則臣等揄揚之責，庶幾少塞矣。
批曰：“玆事專付於卿，卿須繼古事而抄進焉。”
○修撰鄭錫五上疏。略曰：
臣於東壁之除，豈有堪承之望，而館錄爲急，冒昧一出，不意大臣之箚出，而完錄諸人，無不被斥，若臣所遭，尤爲至深。呂善長以史局回薦，來見臣，臣問其奚自，則答以方自左相家來，而別無說話，但言館錄事急，何若是撕捱云。圈錄一事，爛熳相議，而終無幾微之見於色。臣誠至愚，不能逆探於不言之前，取此無限狼狽，此臣之罪也。
批曰：“玆事業已知之矣。”
○承旨李廷弼白上曰：“國家之設置崇義殿，意甚盛也。使其嫡長孫，世襲其祀，而今殿令王聖元，爲令十年，尙不得陞。令該曹，依例陞付。”又陳麗末忠臣鄭夢周、金澍、吉再奉祀孫收錄之請，竝從之。
史／編年／朝鮮王朝實錄／英祖實錄／四年（1728）　卷十五至二十／卷十五　正月至二月／二月／8日(P.16-2)
○己丑/上御晝講。儒臣陳文義訖，同知事徐命均曰：“捕廳賊人之移送刑曺者，因甲申定奪，再次取服於捕廳，則直捧結案。如殺越人命，負犯狼藉者，雖不承款於本曹，直爲用律，少無所惜，而或有不殺人不得財者，不待取服而正刑，殊非欽恤之意。自今爲始，殺越人命之類，依甲申下敎，自捕廳，再次移送，則直爲結案正法，如不殺人之賊，依甲戌定式，三次往復於捕廳，然後始爲正刑之意定式，恐得當矣。”上曰：“審察情犯，上下其律是矣，依所達更爲定式。”
○命前假注書許集，勿擬堂后望。趙道彬疏批下，集推〔諉〕不傳，上以集不但有好惡，不傳王命不可置之史局。景廟實錄謄錄郞廳改差，仍勿更擬堂后。
○憲府申前啓，不允。
○說書趙鎭世上疏，請召參贊鄭齊斗，侍講胄筵，優批以答。
○持平金尙星上疏，略曰：
竊觀殿下之施措，全欠剛武。蓋其蕩平一念，先着聖心，徒急抹摋偏黨，惟
務裁抑峻激，而不能公觀其是非，其於司馬光所謂仁明武三德，得不有歉於一字耶？至於閔鎭遠事，批敎悲愴，豈不知聖意之所在？而名爲遠竄，實則中道，祖宗三尺，便有低昻，豈意殿下之愼惜憲章，不免爲私意之所撓耶？判府事趙道彬之疏，處分之事，公肆譏切，不顧公議，敢訟私冤，尤可謂無嚴。聖批中紀綱之敎，不可謂不嚴，而凡於大關係處，宜明示是非矣。北咨踵至，主辱罔極，雖善惡之言，不足喜怒，而陳辨之道，毋容少緩。前使旣發，後策已定，區區乞憐之策，不足以恢我自强之道。朱子於戎馬之際，未嘗不惓惓於人主本源之地，自强之術，不外乎奮發聖志。幷乞留意。
優批答之。
○正言趙尙明上疏陳時弊，首言言田之陳廢，由於改量之後，不復給災，宜急變通也。又言湖南海澤折受革罷之後，永罷差人，以除民害也。又言民役不均、隣族侵徵，宜速周變，以貽實惠也。又言申飭地部，貢物當給之價，趁卽劃給，久遠逋欠，量宜蠲滌，外邑還穀久遠未捧，亦合蕩滌也。又陳朋黨之禍曰：
自夫黨議日橫，人心陷溺，每一局敗，同聲不仕，相與忍苦守節，爲他日責功之計。或有依違不〔棄〕者，衆嘲群咻，不齒士流。是故，當其得志之日，夙夜所營爲者，不過肥已潤櫜之資，蓋其計不於此，厚植家産，他日罷官，無以爲命。於是乎貪饕縱橫，贓汚狼藉，視以
爲常，恬不知恥，哀我無告，何以賴活？何幸改紀之初，首下備忘，以蕩平二字，爲破朋黨之大頭腦，繼伏見政注，則向之所謂三分而五裂，氷炭而水火者，擧皆布列於經幄之間、諫諍之列，殿下旣以擧一國四分之三，爛熳歸化於一更張之間，則惟彼一番之人，頗何難漸磨消融，而失志之輩，徒懷憤菀之心，每當政令之一出，輒投訕誹之妄言，積世汚染之習，難以猝改。宜擇其言議，顧寬心術稍平者，歷試外邑，時移事定之後，漸次內遷，則庶或有殊塗同歸之效矣。今之任從政者，欲擧其一二人，備擬名顯，以要蕩平之名，彼豈甘心低首，受吾之籠絡乎？每一除旨之下，輒自狂噴亂叫，期於得罪而後已，適足以中其願矣。勿計近效，期以久遠，先試此等人於居外莅民之地，漸加洗拂焉。
又言廉隅一節，士夫立身之大防，不可責之以分義，使進退俱難也。又言武〔科〕出身積滯者，輪回差遣於各軍門將官及監‧兵營別將、監官等任，循例遷轉也。又言言路之當開，守令之當擇，優批嘉納。
史／編年／朝鮮王朝實錄／英祖實錄／四年（1728）　卷十五至二十／卷十六　三月／26日(P.30-2)
○丙子/命百官，序立於軍器寺前路，誅思晟、有翼，竝戮其妻子，以晟、翼逆節，比他賊尤凶獰也。
○遣朴世梓、韓世俊等，爲都巡撫大軍後援。世梓等，至竹山左棧嶺，遇竹山敗賊，鏖殺上首級，後臺臣，以混殺良民，論啓罪之。
○摠戎使張鵬翼捕送亡命賊魁李培。培自振威陣亡命之後，變服欲入海島，至水原海村。摠戎千摠吳盛載等爲譏察，領兵向海邊，路遇培，素識面，遂見縛。
○上手書志確功高四字，賜都巡撫使吳命恒，仍諭曰：
今玆南賊，卽一醜類，豈逭王章？而但此賊之其所醞釀，已有多年，且昇平日久，不知兵戰之如何，予之所以慮之者，正此耳。卿本文宰，不閑武事，而半夜帳殿，慷慨請行，其心可歎，其志
可尙。特允所請，仍賜尙方劍，使之便宜行事，豈意數日之內，連上捷報乎？今則逆魁諸賊，次第就戮，可謂功耀一世，名垂竹帛矣。凡諸應行之典，旋凱後其當擧行，而先以數行手書，示予嘉尙之意，仍又四字，特書紙端，表卿言行之相孚焉。仍念連歲荐饑之餘，遭此兵刃，念我生靈，何以支堪？卿旣帶巡撫之名，安集流民，勸農賑恤等事，着意擧行，而其若農糧種子之艱乏者，則免稅之類，勿論內司句管，便宜分給。而民人中捕納賊徒者，分等卽爲啓聞，以爲先賞之地。累日暴露，軍兵必多傷焉。言念及此，玉食奚安？以此意，慰勞將校軍卒。
又諭之曰：
南報又至，卿姑留湖西，指揮本道，期於盡平。安城、竹山之戰，不折一卒，予又豫焉。
○同副承旨趙顯命，自都巡撫使軍中，還朝。上引見慰諭，仍令細陳破賊狀，顯命對甚悉，且曰：“麟佐甚虛妄，而略有計慮。狎來時，軍卒問何故見敗云，則答以我在高峰，連颭旗督戰，而軍士終不進戰，無可奈何。鄭世允言語悖慢，且驍健，故已斬之。手殺李鳳祥者，乃張錪、李培也，我軍無一人死傷。聞淸州賊纔有一哨軍糧，僅二十餘石，必已解散。都巡撫將欲進往淸州矣。”
○京畿監司李連濟狀啓言，自松坡至孔巖，排立無軍，防守多缺，請發沿江民戶，如坐更之例，許之。
○江原監司李衡佐狀啓言，可興、興原兩倉米穀，見失可慮，請下送水站
船，運致京師，從之。
○以金始烱爲湖南安撫兼巡按御史，令安集兩湖民人，譏捕逆顯。始烱入辭，上慰勉而遣之。
○上御仁政門，親鞫。刑麟佐，麟佐供：“韓世弘、李有翼、李河、南泰績、南泰徵、金重器欲爲此事，任瑞虎、趙觀奎、任瑞鳳‧瑞麟、趙德徵、李培、李晩、李義衡，今番會于陽城，直走淸州，其時所會鄭行旻、元萬周居陽城，權瑞鳳居水原，趙東奎居京中鄕校洞。而權瑞麟‧瑞龍、睦涵敬居陽城，李之景居淸州，僞從事官柳伋居陽城，持都目而走。淸州作變時，副元帥鄭行旻、鄭季胤，同爲之，兵使則李培殺之，營將則睦涵敬殺之。權瑞鳳差淸州倅，來安城，假兵使則以申慶濟、孫天永差定。軍士則在陽城時二哨，而發關徵兵，則淸安倅、鎭川倅逃走，而將校率兵來，懷仁倅亦走，而將校率兵十五名而來，朴宗元投降。從事官柳伋爲凶關、凶檄，外援則韓世弘以爲：‘有湖南邊山盜賊二哨，亦有沈維賢、朴弼顯兵，羅州羅崇大率家丁、族屬而來，平安兵使李思晟入之。’而韓世弘下去平安兵營。李昈居陽城，所聚軍二哨，嶺南則鄭希亮居安陰，而今番則不來，方在嶺南動兵，希亮之族，多入之云。金弘壽居尙州，軍數未動兵之前，不知其幾，而無慮千餘人。當初期日以三月初十日爲期，而尙無消息。臣則以應兵當到，故十五日果起兵，使任瑞麟探知，而尙不來京中。內應使
臣擧兵，若自嶺南、湖南動兵，則輦轂親兵，皆當出征，南泰徵‧泰績爲京中事，京中有翼主之，嶺南鄭希亮主之，其餘金弘壽等六七人助之。希亮，乃桐溪之孫也，收聚百二十名，欲以此作事。臣先鋒鄭重復，居陽城，中軍李培、副將鄭行旻、進勇都尉睦涵敬‧李義衡爲之。而李有翼、韓世弘，常言密豐君有人望，故有翼往見言之，則密豐不答云。今正月，臣上京，訪李河家，河言：‘事無涯岸，同黨甚少。’臣責之曰：‘如此則胡爲起在鄕者作事乎？’河曰：‘此如上岸做步，豈可中止乎？’權瑞麟，亦來謂李有翼曰：‘人將盡死。’有翼曰：‘使瑞麟，收軍入城爲逆臣。’以爲不可，河、有翼輩以爲：‘不用吾輩之言，則吾將殺汝。’瑞麟曰：‘探知嶺南事，自外起兵爲可。’臣正月，下嶺南，探知於金弘壽、鄭希亮家，則欲以百二十軍爲之而日字，則初十日云。臣知此事而歸，將欲爲應兵，十五日果擧事。湖南虛實，則不能詳知。臣同生五兄弟，熊佐泣諫，其他兄弟駿佐、騏佐，末弟兒名夔兒。臣名本以玄佐，改以麟佐。臣春間上來，同姓五寸弘溥家，弘溥以騷屑事問之，仍言：“何交朴弼顯，故致人言？”以愼之爲戒。弼顯則再昨年移居尙州時，見之熟矣。謀議則皆弼顯所敎，刺客則必是鄭行旻所送，可爲刺客者，睦涵敬、鄭重復‧重益等兄弟，居稷山權瑞麟亦有勇，朴晙居竹山，亦有勇力，而來到軍中，鄭重勵居稷山。此外
無驍勇之人與鄭行旻各營，故不能詳知，聞行旻選驍勇士，以刺客送之云。權瑞麟十五日送京，恐怯不得入而還，慶尙道訛傳，以初五日起兵，故臣等亦徑先起兵矣。淸州兵使，必先除去，事可完備，不可以孤軍獨卒入京，故先陷淸州矣。京中偵探，則朴晙上送矣，尙無消息，今送于李有翼家矣，狀貌則勒髯，服色則着道袍，十八日上來矣。金重萬亦知之，中間背約而欺之。瑞麟則中身少有髯面縛，着白布道袍，亦向有翼家，不逢而還矣。李徵觀，亦似同黨，與同黨約，雖敗，復會淸州，若可守城則守之，不可守則踰嶺欲同入太白山。鄭行旻通邊山賊，今方上來云，而無消息，淸州餘存之兵，皆官軍。臣之爲大元帥者，乃賊徒中權瑞麟輩，皆推尊而爲之，紅凉傘則臣自爲大逆不道之事。鄭行旻，乃故相臣麟趾之後孫。李有翼與趙德徵往來于密豐家，蓋德徵，密豐之妻侄〔妻姪〕也，有翼不爲直往，使德徵探問曰：‘外間有如此之說話。’云，則密豐不答云。德徵年可二十餘，李河之壻李森，則不入其中，初與有翼，有剪除之意。南泰績事，臣聞之於有翼、世弘，而泰績用謀避之，泰徵，愚者亦入其中。有翼以爲：‘李思周與密豐爲四寸，若自嶺南來，則似當爲之。’云。掛書事，李河往全羅道聞之，則羅姓人及山陰鄭哥爲之。若問於羅哥則可知，羅哥，乃羅崇大七寸叔晩致。黃翼再與金弘壽，
一而二，故弘壽言：‘似當同事。’云，而臣只聞弘壽之言，不聞翼再之言。任瑞虎，臣知之，而同參逆謀的實。趙觀奎，臣不知，而任瑞虎以爲同參，趙德徵，臣知之，而未見之前，已聞之。正月來時，同參於李河家，謀議爛熳，渠雖年少，不能主張，同參的實。李晩、李義衡往軍中，趙東奎臣不知，只聞任瑞虎之言。羅崇大臣不知謀逆的實。”刑二次，供如前。
○問罪人鄭祚胤，祚胤供：“臣在賊中，詐以伏兵軍請往，果許之，盜鄭世胤皮囊而來。皮囊所儲，乃假造備邊司公事，而假托聖旨，分付益山、礪山、古阜、扶安等四邑，發軍捕邊山賊，鄭世胤實造之，蓋出於聚軍之意。賊欲向利川，臣以爲：‘以此單弱之軍，何能作此擧措？’世胤答以湖南、嶺南之援兵，汝何知之？臣又曰：‘君謀逆，欲自爲之耶？爲他人耶？’世胤答以將來自當知之。世胤爲副元帥，後改名行旻。世胤又曰：‘事敗則當踰鳥嶺而去。’云。臣往見竹山動兵之狀，不勝驚心，夜半逃走，偸來皮囊，告驪州官。李麟佐，衆中最優，故爲大元帥，崔擎宇以喪人，爲右將軍。”問郭重輝，重輝供：“今月十七日，臣往安城場，遇賊驅入淸州兵營，聞李麟佐爲兵使，後陞爲大元帥，申姓人代爲兵使，鄭世胤爲營將，後陞爲副元帥，郭長爲木川縣監，李之慶爲鎭川縣監，睦涵敬爲淸安縣監，左將軍崔擎宇，右將軍李哥名不記。聚各邑軍，二十一日兩營習陣
後，入山城，臣不得出，隨向竹山，中路逃。”命付軍門梟示後，追行孥籍。
○朴弼夢，自茂長配所叛，聞弼顯敗逃走。弼夢陰戾凶猾，士類擯斥不用。辛壬之世，爲鏡賊羽翼，驟躋亞卿，益肆凶焰，甲辰以鏡賊疏下，竄耽羅，丁未，吳命恒白于上，出陸配茂長，常懷怨懟，與其從弟弼顯，主張凶謀，締結怨國、失志之徒。麟佐、有翼，約日興兵，乘淸州變生，稱有都承旨召命，乘轎率壯士，佩劍騎馬，二十三人，直趨泰仁陣。到本縣，聞顯賊軍潰棄轎，率家僮走，禁都李湸爲拿弼夢長子，到配所，馳啓言狀，上歎曰：“茂長無守令耶？”仍命懸賞購捕弼夢、弼顯父子，別爲文字，頒布中外，其文曰：
茂長出陸罪人朴弼夢，以曾任參判，父子謀逆，逃躱不出，朴弼顯以泰仁縣監，擧兵叛逆，兵潰而逃，此兩賊，實千古所未有窮凶極惡之賊。有能斬弼夢、弼顯之頭以獻者，錄勳封君，恩及永世，賞賜千金。公私賤竝其父母妻子，從良後，賜以爵賞。
上以逆鏡疏六人，旣出兩賊，餘四人，不可置之，幷令自鞫廳拿來。
○命抄各鎭兵歸農，上口呼敎文曰：“湖南小醜，次第就戮，今則勸農之政，不可小緩。而況生民之不知兵久矣，且當連歲荐飢之，餘徵召多日，暴露病傷，亦不可不念。黃海監司所領軍兵及長湍防禦使所領馬、步兵，與松都馬兵，出征外一哨，竝先罷遣。畿伯所領衿、果、陽、安四邑兵及楊牧
所領軍兵與春川防禦使所領馬、步軍，竝折半罷遣。南漢巡撫使所領各邑軍官、軍兵及水原摠戎使所領馬、步兵，姑以十哨輪番，不緊雜色罷遣。許鼎所領南陽軍，擇其精兵，限五哨留率，其餘罷遣，而所留五哨，聽都巡撫節制。繼援將朴東樞所領御營鄕軍、松都馬兵與雜色標下之類，亦聽都巡撫節制。都巡撫所領鄕軍，竝姑仍存，罷遣之類，以父子兄弟俱在軍中者，無率丁單身疲癃老弱區別，先爲罷遣。”
○慶尙道尙州鎭，捕斬亡命賊朴弼顯。弼顯與其子師濟，亡命匿尙州村裏，把摠李東亨(朴東亨)見其父子冠，有笠飾痕，疑之，告于營將韓㻋，㻋發將校捕捉。弼顯旣見捉，㻋大陳兵威，拿入弼顯，弼顯瞋目大叱曰：“吾果擧義。汝以庸夫，何知天意人事乎？近來西北風連吹，天意可見。吾之盟主李思晟想已擧兵陷京，一營將之兵，何以當擧國之衆乎？”時，咸昌縣監李顯道在座，相顧失色，令軍卒結縛，將斬之，弼顯稱以上變，索紙筆。㻋命吏與之，弼顯乃於枷上書之，初行書上變書三字，中行書曰：“今日士大夫，毋論文、南、武、南人、小北、少論，同時擧義，以平安兵使李思晟，推爲盟主，討亂賊安宗社。”末行以朴弼顯三字書之，大喝曰：“吾旣上變，汝輩何敢擅殺？急送京師。”㻋促令行刑，懸其父子首級於旗竿，以變書報監司，以聞于朝。
○李森出麟佐招，上密諭光佐曰：“李森何
以處之？”光佐曰：“聖心若有一分之疑，如法問之，不然則洞然昭釋，毋使將臣，益懷疑懼。”上曰：“予亦有思。”召李森。森至庭免冠，俯伏，仍上將符，上命升殿，握手諭曰：“凶賊之計，予已洞燭。若有疑卿之心，此時此任，豈委於卿？”森涕泣言：“殿下拯臣於萬死之中，許國之心，天日在上。願以白衣從事，斬夢、顯頭獻之。”上更下慰諭。
〔○〕憲府大司憲李夏源。申前啓，不從。又啓言：“凶徒亡命，非止一再，走胡走越，難保必無。請西北江邊把守及沿海津泊處防守事，令廟堂稟處。”上曰：“稟處太緩，直爲擧行。”又啓言：“連源察訪韓宗禧，徒善孱劣，賊關初至，恇怯失措，請罷職。”上從之。諫院大司諫宋寅明。啓言：“國勢危疑，西北邊防，不可不申嚴。慶源府使朴弼垕，爲人庸劣，不堪一障，請改差。”上從之。臣謹按上之不疑森，爲光佐也。光佐力護森，上方示不疑於光佐，光佐位首相，森之將，其可遞乎？聖度天包海涵，以平大亂，而羌胡肘腋，危慮萬端，一時徼幸，未可爲萬世法也。
史／編年／朝鮮王朝實錄／英祖實錄／四年（1728）　卷十五至二十／卷十七　四月／9日(P.10-2)
○己丑/下備忘曰：
今此逆變，實通古通今所無者，而幸賴天與祖宗之默祐，又因諸臣等竭力王事，畿湖先平，餘黨亦幾盡蕩，是
豈寡躬涼德之所致哉？今則嶺捷又至，出征將士，其當不日旋凱，待其復命，錄勳等事，令該曹擧行。
○嶺南安撫使朴師洙狀啓，請罷諸處倡義召募使之號，從之。
○備邊司啓言：“千古所無之逆變，蕩滅於二旬之內，往牒之所未覩。請令該曹，擇日告太廟，陳賀頒赦。”上許告廟，不許陳賀曰：“因予涼德，致此逆變，幾驚我祖宗陟降之靈，念及于此，猶有餘悸。陳賀一節，勿爲擧行。”後因諸臣力請，始勉許。
○憲府申前啓，不允。諫院正言權爀。申前啓，又啓曰：“殺將屠城之賊，是何爲凶逆？而充軍罪人權詹，身爲道臣，不思討賊之義，先爲保身之計，托以已遞，袖手傍觀，賊關交馳，視若尋常，列邑恇勷，曾不指揮，至使凶鋒，直逼畿甸，請梟示本道境上。”幷不允。
○諭都巡撫使吳命恒，軍卒暴露，宜速班師，待班師都巡撫躬自獻馘，逆魁希亮等首級，沈鹽上送。
○命罷遣各軍門城頭擺立兵，只留城門把守。又命罷各軍門留營結陣。
○都巡撫使吳命恒狀啓言：
大丘、尙州、晋州、金烏、禿用、草溪等邑鎭兵，會居昌境者，至二萬數，傳令罷遣，各山城嶺阨防守，亦罷送。
○上御仁政門，親鞫。問韓世弘不服，刑一次，世弘供：“自前年有翼、弼顯、麟佐募軍，沈維賢爲永川郡守時，弼顯稱其年少解事。臣聞其名盜賊，外則陽城、振威、龍仁之間甚盛，內則南泰徵知之。思晟言：“人皆忙迫，
是可悶也”思晟又以爲：“全羅道雖有盜，不過壯士四五百，陽城盜亦不過四五百，虛踈莫甚，此何以有爲？思晟則欲待秋爲之，術數如此。’云，且言：‘君則不可復來，而褊裨將有往來之事，可以相議。’褊裨則元再麟也。思晟又言：‘京中諸賊，要我微服上來，人事如此，逆賊固無論，雖竊盜，亦不能爲。’臣以爲然矣。有翼自初相親，再昨年上京，則有翼相臣之貌以爲，福薄。數日後更往，則有翼以爲：‘有一種怪惡之輩，謀逆之事，君可同事否？’臣答以事不但可怕，吾心拙福薄，何能辦大事？’有翼、弼顯、思晟及賊河，爛熳相議。京中則有翼主張，其次思晟有計慮，此二人爲魁，泰徵則渠輩以爲庸劣，有翼之外，李河爲次。閔觀孝在江外，故相面而已，不能數往來，內應事，有翼最緊。二月二十五日間，麟佐入京，以爲君則庸劣，吾則嶺南得同謀之人十餘，鄭希亮等。’云，而多人在座，不言某某名姓。十五日事，臣往平安道，故不能知。內應事，各人聚家僮，泰徵有捕盜廳軍士，河又傳弼顯之言曰：‘弘化、敦化兩門開之最難，若多積火藥，以火箭射之，門可自破。’有翼則言：‘當聚軍於城內。’河則言：‘當聚軍東小門外。’此則前年九月，與有翼、河共議之言。麟佐謂河曰：‘君何以聚軍？’河云：‘有五六十名，其外如奴者，五六十人中，庶者亦五六十人，合以計之，當爲百五六十人。’蓋有大庄於礪山，故軍丁多出
於湖南。再昨年臣在尙州，聞臺啓，以陰謀秘計，將論十六七人，臣居尙州纔一年餘，弼顯亦來倡言曰：‘韓世弘來，故吾亦隨來。’世以臣爲弼顯主人，十六七人，臣及弼顯在其中，其餘尹德裕、閔元楷、李河、李思晟、李有翼云。故臣驚怕其言，而臺啓不果發，謀逆是實。”處斬，孥籍如法。
○問羅晩致，晩致供：“三月初昏後，少年騎黃馬，率六七人來臣家，臣出見，則自稱陽城李晩臣，問何以急見我乎？’晩曰：‘有他客。’暫出立門外。密語曰：‘吾輩有謀逆事，相議，軍人未易得，故八道知名之士，盡爲抄錄，君亦在其中。’臣曰：‘君臣之分至重，何爲此不道之言耶？’臣歷全州也，臣奴傳言：‘日前有兩班率數千人，入仙鶴寺，盡逐僧徒。’云。姪甲孫，卽崇坤，麟佐之壻也。掛書人，卽山陰居鄭倬，倬亦會仙鶴寺。宋賀爲妖術，扶安金萬信，與臣相語，臣語及賀妖術之事，萬信以爲：‘鄭倬妖術，勝於賀。’云。臣之往恩津，蓋隨臣四寸兄權卨下去，今番掛書時，卨與王城谷朴姓人綢繆，朴，卽弼顯心腹也。”刑一次，供如前。
○初麟佐妻紫貞，卽尹鐫之孫女也，被囚淸州獄，供：“去十月，世弘來夫家，夫亦往尙州，還言我今不能生活。問其由，答云：‘南小輩，方向國擧事，脅我同參，稱病外無他計。’仍爲全身不收之狀，久臥不起。十一月，夫欲使京中人，知其病，以草轎上京，弼顯來見夫曰：‘必是稱托，不參大事之意。’正月還歸，
往順興鄭遵儒家，二十日還來。公州李之時來夫家，仍與夫及夫弟熊佐，同往之時家，五日乃還。二月，往權瑞麟家，還言：‘瑞麟三兄弟，聚明火賊徒，使我爲將帥，辭讓而來。’又上京還言：‘往見柳徠，則平安兵使李思晟，相約擧兵。’三月初，夫往忠州，見閔昌道子元普而來，其日，旋又往陽城。吾言：‘必有赤族之禍，何爲此行？’答云：‘吾亦不欲同參，至於稱病，而諸人力勸，勢不可免。’鄭遵儒書札，每自金弘壽家傳來矣。”
○大司諫宋寅明奏曰：“賊鑴子孫之在驪州者，變亂未出之前，已爲撤家避匿，跡涉殊常，且聞麟佐，又是賊鑴之孫壻云，請令該府査出，絶島定配。”又奏曰：“徒配罪人姜栢，乍見賊形，遽離官次，已是不忠，家有老母，稱以奔喪，亦涉不孝，且其張皇賊勢，驚惑民心之罪，尤極絶痛。徒配薄罰，不足以懲其罪，宜用極邊充軍之律。”竝從之。
○淸州牧使趙彦臣上疏，略曰：
臣新到見，田稅、軍布之已捧於民者，爲賊所失，不可疊徵，宜賜蕩減，未及捧者，待秋，以慰安亂後民心。
從之。
○嶺南安撫使朴師洙狀啓，捕送賊希亮子姪宜璉、宜璜。
○大司諫宋寅明白上曰：“弼顯奔潰之後，其同生弼忠被捉，伊時起兵之狀，渠必知之，直爲處斬得宜。”從之。判義禁李㙫曰：“弼顯同生弼虎，已逮囚捕廳云，宜依弼忠例，一體梟示。”上可之。仍命其姪子絶島爲奴。上曰：“麟佐、熊佐，皆
是賊魁，則其弟麒佐，不必更問。麟佐妻，依弼顯妻例處絞，其兒則年未滿，減死絶島爲奴。朴泰厚，雖已承款，旣是脅從，則與諸賊，一體正法，殊非區別之意，令訓局，梟示于大街。羅煣旣受大元帥傳令，今見忠淸監司召募使狀啓，則蔡之洪等，累度呈文，必欲淸脫，忠逆莫分，極爲無狀。忠牧不可梟示之說，亦駭然，爲先從重推考，羅煣則遣宣傳官，直爲梟示，呈文儒生，竝停擧。象極則年號所書大元帥關云者，用以逆律，有不足惜，而與謀逆有異，其妻爲孥，兄弟島配。”
○大司憲李夏源啓曰：“奉行賊關，領赴賊陣之罪，淸安、鎭川、懷仁三邑，初無異同。而象極、道應則俱伏逆律，廷說則獨免，邑中倡義，掠爲己功，情狀絶痛。請淸安前縣監李廷說，依象極等例處斷。”上曰：“旣已行査，待而處之。”又啓：“竹山旣兼營將，所當整頓兵馬，以爲拒守之計，而前府使崔必蕃見賊路文，恇怯逃遁，請竹山前府使崔必蕃，依軍律處斷。”上曰：“崔必蕃之白衣往賊陣，誠極殊常，一律似無所惜。然還走都巡撫軍中，嚴鞫處之。”大司諫宋寅明啓曰：“嶺賊跳梁，右兵使李時蕃，初不勦討，又不狀聞，巡營催促，推托不動，究厥情狀，萬萬痛駭。請依軍律處斷。”上曰：“待其拿來，減死絶島充軍。”又啓：“象極所坐，旣以逆律梟示，其子參酌減死，而執法之道，不可不論。請象極子緣坐，依法施行。”不從。
史／編年／朝鮮王朝實錄／英祖實錄／四年（1728）　卷十五至二十／卷十七　四月／13日(P.16-1)
○癸巳/右捕廳啓言：“罪人弘壽子德鎭率兩人，隱伏京中，綢繆出入，馬上囊中，有咨文謄書一張及千餘兩錢，置簿文書，不書姓
名，或破字而書之，件記中各人名字，只書一字，極可疑。德鎭及其主人朴慶舜，宜移送鞫廳。”許之。
○命湖南御史金始烱移差湖西御史，使勿上來，仍安撫湖西。
○命賊魁希亮、熊輔、崇坤首級，沈鹽藏置于光熙門內訓局火藥庫中，待都巡撫使回還後，行獻馘之禮。
○庭鞫。問辛孝祖，供：“觀奎輩有魁首大將，砥平南壽彦，乃觀奎妹夫，觀奎與壽彦，爲舟師大將，聚驪江所泊船隻，御駕若幸南漢，則爲衝破之計，其言藉藉。井邑縣監睦重衡，有謀逆之意，其繼子兒名光遠，在驪州，其生父，卽睦天齊，與平兵李思晟，爛熳相議，賊變出後，光遠聞其父爲湖南賊大將而上來，下去井邑，中道還來。壽彦之事，臣聞之於胤祖子景龜。三月十三日，臣暮往胤祖家，冊上有如手指大片紙，拆封而不糊，復合其封上，書木香二錢。臣開見，則非木香，乃松明枝一介，心以爲怪。復詳看裹書紙，則明是觀奎筆跡，初行曰：‘竹根欲爲採送，而日暮未果，明當採送。昨聞嶺奇淸與嶺事，期於必成，俄見砥書，期信未能的知，可鬱。此札送于廣州任生處，以探期信如何？’云云，不書姓名。期信云者，其後思之，期者，似是日期，信者，似是信地也。其傍又有堅封書一度，書面曰：‘靑田趙進士候狀，廣津任生員旅所入納，臣未及開見，而主人出來，故佯若不見而退坐。此雖非南壽彦之文跡，而俄見砥書云
者，可知壽彦之書抵觀奎也。十四日曉，光遠率其奴三名，與其生父天齊，入後浦里中胤祖家，而臣適到胤祖家。臣初豈知光遠作行之由？怪問其早動，則光遠父子，哂而不答，臣累度强問之，則景龜在傍，謂臣曰：‘隱諱於叔無益，吾當言之。井邑縣監，爲湖南賊大將上來，與平兵約會。”
○刑安熀一次，熀供：“臣往思晟家，爲綢繆之謀，鄭世胤亦往思晟處。臣與世胤相知者，已數十年，去冬世胤，請與臣，同往平安兵營，與之偕行。中路世胤謂臣曰：“吾圖大事，而財力不足，若得銀數百兩於兵營，則可以作事。”臣到兵營，先以此意，言於思晟。思晟仍請世胤，密語，思晟曰：‘姑無所儲，當從後覓送。’云，渠或遞歸上京，或移除軍門大將，當相應而上來後，相議爲之。李奎瑞有賣舍之錢，故百兩果得來，付嚴惡發轉送世胤處，使備軍糧軍服。檉與李溢，皆相知，同黨則世胤、思晟。世胤之弟繼胤、元百周、崔擎宇、李昈，謀逆是實。”命姑勿結案，待親鞫更訊。
史／編年／朝鮮王朝實錄／英祖實錄／四年（1728）　卷十五至二十／卷十七　四月／22日(P.26-2)
○壬寅/上御仁政殿，受百官賀。敎中外大小臣僚、耆老軍民，書曰：
亂賊何代則無？未有今玆之凶變。陰沴不日乃掃，載見區宇之淸夷。肆播用亶之渙音，庸飾莫大之新慶。粤予寡德，叨此洪基，以常性責人，曾不疑乎爲逆，謂淫朋禍國，期必臻於同寅？然惡種錮廢之猶初，抑醜類鑑別之難盡。名義大案，數族之怨詛彌深，敎文凶言，一賊之誅討已緩，終致群不逞之合締，敢乘久無兵之時幾。一有跌差，幾乎顚覆，興言及此，痛心奈何？逆賊麟佐、熊輔曁觀孝、義徵、弘渤之至親，宗道、彦良之遺孽，均鍾厲氣，果梟音之不悛，久蓄陰圖，若獸窮而反噬。弼顯、有翼，鬼蜮面貌，豺豕心腸。郗超爲賊溫之賓，當時莫察秘跡，越椒餒若敖之鬼，今人蓋無明知。交結中外無賴之流，主張終始不軌之事。泰徵、思晟，或藉勳舊而襲爵，或由蠢微而發身，摠周盧宿衛之軍，那知祿山之反相？居代谷精兵之處，反啓陳豨之凶心。維賢、希亮，地處何如？祖烈猶在，忘朝廷視遇之眷，與廢族而通交，倚鄕里豪右之權，脅蚩氓而思亂。雖世變無不有矣，在竪子亦何誅焉？最是弼夢，歷事三朝，位至二品，陰謀秘計之是主，悖子有寬，逆腸凶肚之相關。死友則鏡，雖國人皆曰可殺，而天地本自好生，從島置而陸移，何負汝叛？不天視則地畫，惟怨國心。肆皆外盜內應者十
魁，若其脅從附麗則千數。醞釀蓋久，實俑於賊臣不道之辭，排布轉深，多出於罪人伏法之裔。玆乃賢做窮凶極惡之說，馴作亂階，翼爲雄唱雌和之徒，稱謂謀主。潛偸火藥，誣牒反諉於燒灰，各出家丁，凶圖至議於夜發。原其首尾之相應，實是覆載之難容於是焉。觀孝匿影藏蹤，攘臂稱首，詬天罔極，貫鏡、賢而同根，視國如無，嗾翼、順而揭榜。鬼神昭布，汝持此而安歸？綱常未頹，人皆憤而欲食，推戴自有，指目將欲何爲？約束已定，日期吁亦叵測。光遠是仗藏轂下之羗胡，人燁亦從資賊中之貨物。噫！彼徵賊，忍負國恩？訓將窠自代之云，罔非凱覦之意。元龍台相字之語，益見綢繆之形。此特資藉其將兵，若夫指揮則在晟。居賊适用倭之地，托勤王而伺機，襲逆堅服胡之謀，擬怯衆而稱亂。爪牙則樞、熀爲用，聲息則弘、胤與通。策之以火攻都門，敎之以兵連海陸，事未發而急變先上，獄才成而警報俄傳。麟、熊及亮，果竊發於上黨城中，又嘯聚於頭流山下，淪陷我郡邑城守，陰賊我節鎭帥臣。蓋或先或後，分據湖嶺而僞稱元帥，以凶關凶檄，下爲欺誑，而上肆悖誣，靡然極徽之輸誠，痛矣宗元之屈膝。事旣猋急，毒鋒遂及於左畿，勢甚鴟張，叛氣滋熾於南服。顯乃稱兵於下邑，夢亦脫身於囚山，直犯完府、高城，半夜馳至，自稱銀臺長席，白日恣行。四路之寇戎竝興，古有
是否？百年之世族多叛，予實痛焉。繹騷殆空於里閭，安危實迨於呼吸。幸我夏卿之自奮，遂致天討之用張。三軍引拳，擧懷必死之志，群盜奪魄，長驅無前之師。安、竹之捷音繼騰，昌、陜之賊陣自潰。渠酋悉歸於斬獲，逋逃莫漏於捕追。據旅鳴鐃，一卒無不備之嘆，臨門受馘，萬民有爭覩之觀。至若在鞫之諸囚，竝伏肆市之常憲。先事而剪其戎莾，唯大老其忠，一擧而蕩其狐叢，繄上將之力。已將逆賊麟佐、熊輔、希亮、觀孝、弼夢、弼顯、思晟、泰徵、維賢、有翼、崇坤、崇大、河、志仁、光遠、德裕、樞、文著、培、順觀、翼觀、宗元、涵敬、瑞鳳、瑞麟、鏛、世弘、㑫、晩致、胤祖、熀、師寬、𤊟、世能、世樞等，俱凌遲處死，籍沒緣坐，人燁、檉減等處絞，弘觀、玉成、溢、日佐等，只誅其身。逆賊一鏡，亦追正大逆律訖。干戈之從事久闊，不幸及玆，鈇銊之飾威無前，豈予所樂？重念黎庶之失業，彌覺寢飯之靡甘。然而憤洩神人，實賴宗社之洪福，歡均動植，寧靳霈澤之同宣？惟前後絲綸之頒，予方懋於置腹，雖詿誤反側之類，爾豈憚於革心？本月二十二日昧爽以前，除謀叛、大逆，子孫謀殺敺罵祖父母、父母，妻妾謀殺夫，奴婢謀殺主，謀故殺人，魘魅蠱毒，關係國家綱常，贓汚强竊盜外，雜犯死罪以下，徒、流、付處、安置、充軍，已至配所，未至配所，已發覺未發覺，已決正未決正，咸宥除之。敢以宥旨前事相告言，以其罪罪之。
在官者各加一資，資窮者代加。於戲！靜言思之，厥有由矣。噫！蠻觸之互鬪，致國危亡，倘干戈之重尋，非我臣子？敷心腹而誕告，庶乾坤之一新。故玆敎示，想宜知悉。大提學尹淳製進。
○備忘記曰：
嗚呼！眇予寡躬，承祖宗艱大之業，叨守丕基，已至四載于玆。而誠不足以感孚臣庶，德不足以惠恤小民，以歲則年年荐饑，以民則若在塗炭，以政則因循姑息，以賦則侵及白骨，以朝則干戈相尋，以宰則貪風轉甚，以務則玩愒度日，以俗則奢侈日盛。今玆八條，豈在他乎？由乎寡躬矣。以不才涼德，遭極艱極難之時，夙夜戒懼，如臨淵氷。乃今亂逆肆橫，延及三路，賊殺帥臣，迫逐長吏。締結世家、大族、亞將、重閫，幾微存乎呼吸，安危如在一髮。幸賴元老效誠，陰謀先發，妖腰亂領，次第就伏。司馬奮忠，列將殫力，甸服首平，嶺表始定。元惡大憝，一倂授首，此實皇天與祖宗，眷顧東方之致。豈予不才涼德之致乎？曩思三軍之離親戚遠征，枕戈露處，豈若恫在己而已歟？嗚呼！凶魁巨慝，梟獍成性，罪盈惡極，自干天紀。而若夫脅從之徒，乃詿誤淪陷者，原其本情，豈不惻傷？民與賊混，玉石難分，或被捕逮，或傷鋒刃，念及于此，食息靡安。噫！死者不可復生，刑者不可復屬。其於脅從，猶尙如此，況無辜平民，橫罹禍網者乎？恒以玆事，慮念彌切，及聞監護使所達，知其無辜十三人之慘罹鋒刃。
自聞此言，如手枉殺，逮夫數日，慘怛靡定。噫！知者如此，其他可推。吁嗟！生民，因予否德，連年困饑，因予否德，遭此賊亂，因予否德，橫被兵刃，使民困窮者，寡躬也，使民流離者，寡躬也，使民傷刃者，寡躬也。哀我祖宗撫恤之赤子，平時不能發一政而濟之，臨亂亦未能救於鋒刃中橫罹，君臨于上，心豈安乎？中夜忘寐，寧欲無聞。況目今亂離甫定，農已愆期，流離未返，疑駭未定，保之安之，豈緩晷刻？咨！方伯、守令、安撫、繡衣諸臣，體予哀痛迫切之情，竭其心力，安集勞來，撫慰解釋。飢餒者哺之，闕種者貸之，而及夫穀物取用之際，則有前者下敎，不必架疊。而至於無耕牛者，俾隣里相助，區劃指授，曲有條緖，必使安其田里，遂其生理。及時耕耘，俾有秋穫。且王者視民，豈有輕重？況此兵興之後，宜加撫恤，各歸其業。四民之中，言者雖一，其三俱在此中，宜須詳體。列邑將士之爲賊驅使，力不能自拔者，予皆蕩滌，不復何問，其或立功自效，將施厚賞。設令與賊同事者，其能痛自懲悔，洗濯自新，予當涵覆容護，視之若平人矣。如其稔惡旣久，迷不知返，終不感化者，是乃自絶，後不可悔。明告洞曉，使各知奮焉。至於如上下敎橫罹兵刃之類，道臣、安撫諸臣，各別訪問，令各其官收瘞，有親戚者，亦令尋知。而又令本官，各別顧恤其家，示予惻慯之意。聞安‧竹，淸州之戰，積屍遍野云，
穢惡之氣、塗刃之屍，必浸染於平民，必傷害于稼穡，其令本官及附近邑，勿煩民力，收聚一處而掩土。軍兵中雖不傷於鋒刃，屢日露處，傷病者必多，其令諸邑，亦爲訪問，病者給醫藥而救之，死者給米布而顧恤。且王者之政，自近及遠。今番賊亂之後，都民之宛轉城外，困於關禁之狀，如夫親覩。及其城門之閉，津渡之絶，想像伊時景象，餘懷難定。三昨勞軍之行路，觀京中士女，追惟向日，不覺愴然。惟正之供，雖減，及民之物，不可滯，申飭有司之臣。貢物應下之價，必須從公上下，無使小民，有無價之役焉。嗚呼！一夫不獲其所，是予之責，況値如此之時乎？節用愛民，使民以時，孔子之所以謂爲邦者。此兩句，是寡躬痛加自勉處，而亦豈無交勉之道乎？上自公卿大臣，下至微官庶僚，而擺脫舊習，去其奢靡，奔問之心，慷慨之志，恒存于一腔子，造次不忘於是，此豈非吾東否泰之一大機乎？若欲圖治，其要惟才是用。近來用人之道，專尙門閥，不顧其才，勿論大官、小官，惟以踐歷爲主，不取才用。如是而其能治乎？從今以往，宜取其才之適當，不復踐歷爲事。自三公與兩銓之臣，體予今日之敎。凡於薦人注擬之際，只取其人之可合，亟去不得已薦擬之謬習，則此亦否泰之一助矣。如夫隱居行誼，才德高遠，晦迹丘園，不救聞達者，令諸邑守令，採取鄕中之公誦，報于道臣。
道臣亦取一道共公之論，狀聞于朝。賢良、方正博通墳典之流，道臣亦爲馳啓。鰥寡孤獨，不能自活者，京則京兆，外則列邑，各別顧恤，而士夫年八十以上者，各道守令，就門存問，小民年九十以上者，遣吏顧問。而今番亂後，爲國立節之人，亦爲訪問啓聞，以爲旌表門閭，風動一世等事，正爲今日之急務。其令京外，依此擧行。荐飢之餘，又此兵興，京外耗竭，尤復若何？宜自寡躬，益加節約。諸道方物物膳，已先處分，而上自乘輿、服飾，下至百司不急之費，宜自廟堂，商量條件，停減，稟旨擧行。至於安、竹、淸州、安、居、咸、陜，蕩然將棄云，亦令廟堂，移給還穀，那移軍器。與夫勞來安集，撫恤軍民等事，各別商確以稟，分付道臣及御史擧行。而嶺南則我東之雄州，自古名賢輩出，君臣之義，明於此道，不幸梟獍之徒，凶言悖說，誑惑南道，至于逆賊希亮出矣。此非徒世道之不幸，抑亦嶺南之不幸。噫三南，國家根本之地，又況嶺南，比諸兩南，尤爲大矣。而其不辨逆順，一至於此，何義理之汨喪，至此極耶？嗚呼！逆賊維賢、有翼、弼顯、觀孝、弼夢之徒，以不忍言不忍聞，窮凶極惡無倫之說，唱之於先，麟佐、熊輔、希亮之徒，應之於外，逆晟、逆徵主張凶謀，指揮諸賊，懷其不逞，敢欲唱和，此載籍以來所無之凶逆。其共心綢繆，爛熳爲逆者外，其他脅從之類，見惑之徒，予將寬治而勿論。況遠道
之人乎？雖有動於誑惑，脅從於賊者，其若改圖而自新，豈徒不問？當如右下敎，與平民一視矣。噫！嶺南之一希亮，亦一世變，豈有再希亮乎？再昨親鞫之時，湖西賊陣中都目，特命殿庭投火者，是予脅從勿問之意。又於安東人放送也，予意，則逆賊金弘壽，已無可論，而雖有其他如干之人，此亦上道之變怪也。且此地風俗，予已知之，故應爲大逆者外，不忍逮捕。況凶賊之憑藉亂言者乎？予意若此，而各自不安，反生疑忌，是非我之棄也，卽嶺人自絶。廈氈中夜，思及嶺南，不覺發難而忘寐矣。咨！道臣與御史，須體至意，曉諭逆順，令各安其心，無使先賢遺風墜落，則予之心悅，豈比於嶺賊之平乎？且京外之人，或有誣引於賊招者，此無他。凶賊輩，鴟張形勢，誑惑愚民之意。熊輔之抵曺聖佐之書，其鴟張凶計，綻露無餘，惟此一書，可謂被誣者，可伸之一大證矣。若因此人，人自危，則豈予不疑勿問之意哉？咸聽予言，其各安心焉。嗚呼！朋黨之弊，初頭備忘，已言之，今不疊言矣。今則國事旣定，賀禮已成，共仕一庭，盡心國事之意，想必不如奔問之時矣。噫！今玆賊亂，由乎何哉？非特機也，則以何心腸，更思黨習，使國勢如此，生民莫保乎？設有各有私讐者，不敢讎於朝廷。古事斑斑，亦有先朝申飭之事矣。豈敢以私讎，不仕君父之廷乎？此等義理，皎如日星，而不難知矣。至於
初無可讎者，而拘於色目，混同去就者哉？義理精微之處，予雖不能，當一曉諭于筵席矣。噫！君臣猶父子。父經患難，其子敢以亂之甫定，離其父而出他，爲其朋友，不顧父母乎？今予以宣廟朝駐龍灣時御製詩，敬誦於今日，諸臣鉻佩予言，使今之敎，勿爲紙上之空言，則豈非國家之幸歟？噫！今日，卽我東否泰之機，卿等同寅協恭。而予未能挽回世道，則是予不自新之過也。如是而不悛舊習，使其君孤立於上，而欲治而末如之何，是非特予之過也，實卿等之自負也。及夫心蓄慍憾，逞其傾軋之計者，罪之斥之，不少容貸。然建極之道，非在他矣，存乎寡躬，豈不猛省？方今鞫事未了，餘孽未平，生民未安，而國儲罄竭，臨殿受賀，予心奚安？而第上重宗社之再安，下循群情之懇至，黽勉從焉。念義理之晦塞，思生民之嗷嗷，感慨切而戒懼深矣。齟齬之文，大略草誥，未能猶予意，自政院，倣予此意，代作大誥，使中外臣庶，咸使聞知。
又命大提學尹淳，以諺字翻謄宣布。
○備忘記曰：
今日筵席已諭，而今番之勳，奉朝賀豈辭也？而第以勳名，加之於致仕元老，非敬禮之意。且三十年固守之志，八十歲篤老之齒，日馳百里之程，以告賊變，此誠千古稀有之事。屢十載固志，蓋戒懼得失者之意也。衰年奏變，卽平日忠赤之所發也。於此二事，豈不大有益於末世乎？今若以勳
名，忽加於元老，此非甲辰冬特從至懇之意。光武遂子陵志，先儒大之。予則以爲遂子陵之志則至矣，未能誠留乎廊廟，爲未盡矣。今則不然，元老之去就，非關係於此，則以禮待之，以誠留之，似乎美也。而況彰其志褒其忠，非在乎有例勳名矣。終遂其願，當以別例褒嘉之意，下敎矣。元老旣以上年批旨中，一絲二字，爲一生之銘云，一絲二字，又加扶鼎二字，特以手筆書下。其令該曹，以此鐫刻，倣旌門卽樹奉朝賀京邸，以示予樹風勵世之意。
該曹建一間屋於崔奎瑞本第，奉安御書，名以御書閣。
○命遣金吾郞，梟示定配罪人李儒佐、震佐於所遇處。以江原監司李衡佐狀啓言，儒佐等凶逆情節也。
○諭諸道絶島極邊諸罪人，令該官檢察點考，俾無虛踈之弊，如有私自往來隣境者，論罪當該官。
○判府事洪致中奏曰：“逆黨之亡命者，或不無流入彼中，播凶言誣國家之慮，宜撰咨文入送。”上是之，命招大提學尹淳撰出。
○右承旨趙命臣奏曰：“賊黨漏網者，多入山峽間爲僧，宜令諸道，申飭各寺譏捕。”上始許之，大司諫宋寅明言，賊知其無所容，則益堅其凶心，而易促其亂，非計之善。命寢之。
○命以十月，設討逆庭試。
○命誅斗去非，定配李萬準於絶島。斗去非，被鞫言，受萬準指爲凶言，而語不可了。萬準納招稱冤，面質而不得實。上參酌，有是命。
○上
御仁政門，親鞫，問蘇檉，刑一次，檉供，謀逆是實，處斬如法。
○問宋賀，刑一次，賀供：‘所謂妖術，卽玄圃秘訣，初得見於成揆憲處。其術一手持刀，一手持棗木畫符，此乃長生仙術云，而試之不效。’
○嶺南安撫使朴師洙狀啓言，捉賊僞大將鄭世儒、僞裨將任泰謙等梟示。
史／編年／朝鮮王朝實錄／英祖實錄／四年（1728）　卷十五至二十／卷十八　五月至七月／五月／8日(P.8-1)
○戊午/命鞫廳罪人坦，着輕枷，勿爲兩杻，食物地排，
各別申飭。
○庭鞫。更推趙東奎，刑三次，東奎供：“瑞虎詳言謀逆情節于臣曰：‘思晟作鐵車於平營，鐵車之制，揷鎗劍於四面，內藏鳥銃等物，一擧可當百人。’云。及亂離出後，瑞虎又言于臣曰：‘聞有翼之言，密豐以爲：‘騷屑如此，又聞罔極之言，當請對告達。’有翼言于密豐曰：‘若有逃亡之事，則宜由露梁之路，外方之兵，必有救之者。’厥後瑞虎來言曰：‘要密豐逃出露梁，而無相應之道。’云，臣以爲：‘搖扇相應，則艤船者可知爲密豐。’云，而其言之傳于密豐，臣不知。艤船待者，昌山君閔觀孝，此瑞虎之言。”刑四次，東奎又供：“罔極之言，推戴事也，欲告變事，坦言的實，而瑞虎以爲：‘未知以何事，不爲告變。’臣謂瑞虎曰：‘若請對，則有翼輩當被赤族之禍，能無惶恐之色乎？’瑞虎曰：‘有翼無惶恐之色，似有所恃。’有翼與坦相知，而煩於頻往，使坦之妻姪，居間往來。有翼之勸坦逃亡時，坦之答，臣不得聞。坦之妻姪以有翼言，傳於坦，則坦以爲：‘尙大在，何必我也？’瑞虎又言：‘思晟與坦，同爲摠管，爛熳相議於直中。’此亦有翼之言。”
○問朴美龜。刑一次，美龜供：“上年十月，臣爲御史所掩捕，捧招後得放，往潭陽府，有柳奉事者，在冊房。正月初二日夜，中房林哥持開金而來，開火藥庫，出火藥，給維賢奴以十六封，封擔於內東軒，一封爲十五斤。維賢妾妓父李時衡及妓芙蓉父鞫時建，知其間情狀，使
臣與柳奉事，運給南泰徵、李有翼，而偸出火藥之後，使庫直放火，以滅其跡。上年臘月夜，維賢謂臣曰：‘此有大事經營者，雖欲不從，不可得。’臣問何事，維賢以爲：‘卽今平兵李思晟、南泰徵‧泰績、李有翼輩，方圖大事，西兵將起，西兵起，則北兵亦起。其中忠兵，必不肯從，若使之遞改親舊爲之，事不難矣。慶尙監司、安東府使，亦異色，嶺南人當處置，處置，卽殺之謂也。慶尙左右兵使，各以兵起，則方伯，安東除之，易與耳。泰徵抄率四百將士，給糧往忠淸道，忠淸道必有應之者。思晟用武侯法，此人起則人孰當之？全羅道則鄭思孝庸人，當逐之，以弼顯代之。柳奉事率來淳昌士人楊應泰、應澤、孝起三人，同處酬酢時，每辟左右。三月初五日，維賢被拿，宿參禮時，師寬往見，維賢還言于臣曰：‘君倅事，是吾事，吾事是君倅事。忠淸道若起兵，則泰徵必爲摠戎使，率水原軍，與忠淸兵合勢犯國，如君輩好不好間，難以違去。’云。維賢拿來後，其餘事，付托於師寬、弼顯，弼顯起兵在二十二日，臣長在全州，不往弼顯軍中。弼夢奴聞弼顯罷職之奇，傳于師寬，則弼夢生怯來泰仁，勸弼顯起兵曰：‘拿命已下，留汝郡無益。’還歸茂長，仍入竹島。泰仁兵結陣三川，送李長郁傳書於監司，營將、守門將，不捧其書。弼顯初言以國命起兵，軍卒知其非爲國，盡爲潰散。三川距官軍七里，自監營出軍，則
可捉弼顯，而任其逃散。監司與師寬，爲五寸，師寬常常往來，師寬言于臣曰：‘吾與監司營將，已約束矣，守門將不知以爲：「當此把守之時，不可捧書札。」云，故仍爲逃走。’師寬言及監司，初則答以爲有死而已，不可從云，故有欲逐之意，其後師寬謂以事露則勢將同死，答以然則起兵以來。’云。謀逆是實。”
史／編年／朝鮮王朝實錄／英祖實錄／四年（1728）　卷十五至二十／卷十八　五月至七月／六月／1日(P.19-1)
▣四年 六月
○朔庚辰/議政府通告中外文曰：
噫！逆賊一鏡與虎龍，表裏和應，圖危不敢言之地，而賴先大王日月之明，卒莫得以動搖，則遂乃公肆誣辱於敎文之中，以逞其不道之心，其大逆滔天之罪，畢露無餘，至甲辰而伏誅，亦云晩矣。其血黨遺孽，猶不懲畏，陰懷
怨懟，傳述凶言，所以詬天吠日，誑惑人心者，無所不至，至於乙巳賊海之變，前冬凶書之出而極矣。凡有血氣者，孰不扼腕切齒，思欲食其肉寢其皮？而尙痛狐鼠之窩窟，未碎，魑魅之情狀，莫測。今乃皇穹震怒，宗社有靈，罪人斯得，王章快正。其凶言逆節來歷根委，狼藉畢露於諸賊爰辭之中，試撮其大略而言之。逆賊有翼之招曰：“京中掛書之賊，卽李瑞雨妾子，而觀孝之妻娚也，此乃順觀、翼觀也，湖南掛書之賊，卽山陰鄭哥，此乃倬也。逆賊翼觀之招曰：“當初爲凶言者，有翼、弼顯也，觀孝使翼觀，爲掛書事曰：‘君輩爲此事，則當得好官。’”翼觀作之，順觀書之，二月二十二日，天未明入城，而掛之於西小門，順觀以其書示觀孝，觀孝言於有翼，而順觀乃逆賊光遠之妹夫也。”又曰：“凶賊天海，乃軍士也，而翼觀往來京中時主人也，素知其唐突，故翼觀兄弟指嗾凶言而送之。”逆賊師魯之招曰：“凶言來歷，蓋有其由。逆賊維賢，居常歎曰：‘若非此時，吾家豈如是草草乎？’維賢以戚里，恨其不得爲高官，有此怨言，故有翼、弼顯輩以爲：‘汝若爲凶言主人，則可以惑亂人心。’”逆賊環之招曰：“自乙巳，弼顯、有翼擺脫家産，出沒三南，或稱作家，或稱築堰，敎誘維賢，捏造不忍聞不忍言之說，欲以煽動人心，成其逆事。”又曰：“乙巳年，天海以凶言被誅，而其凶言，則弼顯、有翼、維賢輩所做出。
世弘謂有翼曰：‘維賢之事若發覺，則當出大事，而幸不發覺，可謂順成。’有翼曰：‘維賢機警周密，故造播此言，使閭巷間惑之。’”又曰：“有翼輩謀逆相應之後，乃言曰：‘其時嗾天海凶言者，不爲無助。’”又曰：“維賢欲圖富貴，而見誘於有翼、弼顯。”今此諸賊之招，脈絡貫通，布置陰密，槪如此。噫嘻，痛矣！癸卯敎文，卽一鏡皷唱凶言之根柢也，其後，天海之變，維賢之造播，順觀之掛書，皆觀孝、弼顯、有翼輩所指揮，而一從逆鏡敎文中出來。弼顯、有翼、維賢，又皆宗主於逆夢，則夢又逆鏡之二身一心，同惡相濟者也。凡此諸賊，或得罪先朝，爲世廢族，而敢懷讎國之心，或患得患失，積有怨毒，而遂肆無君之惡。叛氣連衡，凶德參會，乃敢謂天地可誣，日月可翳，而做出此不忍聞不忍言窮凶極惡之說，以應逆鏡甲辰前誣上不道之言者，罔非出於訛惑民心，傾覆宗社之凶圖，而尙慮其白地做出之跡，昭不可掩。廼以維賢戚連王室，其言易以惑人，又其怨國之心，可以利啗，遂與誘說締結，要欲借其口而播其誣，維賢素以輕儇妖惡之一無賴、貪圖富貴，爛熳同情。於是，觀孝、翼觀之徒，乘時和應，樂爲投合，弼顯、有翼之類，陰主密煽，百計危動，終至稱兵犯順，致煩天討，自有天地君臣以來，凶情逆節，未有如此賊之陰慘凶巧者。蓋此麟、熊、亮、坤等諸賊，罔非弼顯、有翼、維賢所慫慂，而
其頭臚機括，皆源於逆鏡之敎文，則首尾排布，直一串貫來耳。顧此八路民庶，良心秉彝之天，宜無一分見迷於鬼蜮幻弄之理，而惟是諸賊凶言，暗地煽惑。一國上下，沫血飮泣，蹤跡做言之凶人，而不可得，群情之哀痛罔極，恤恤遑遑，四年如一日，今幸凶魅醜類，自就王誅，亂心逆腸，悉露諸招，積年漏網之賊，罔不顯戮，八域戴天之憤，今始快伸。玆將諸賊凶招，昭示中外，俾咸知此賊醞釀本末之有自，而非一朝一夕之故也。今此通告辭緣，奉朝賀及時任大臣、在京原任大臣之意，皆欲通告中外，共此痛快之情，玆用陳達於筵中，發文通告。
○左議政趙泰億上箚乞免，以病甚也。上賜批許免。
○領議政李光佐入侍，以軍功之未盡勘者，稟旨訖，上曰：“軍功已畢，救民爲急務。頃者獻議之事，束之高閣則無益矣，薇垣長姑遞，同參廟謨。”
史／編年／朝鮮王朝實錄／英祖實錄／四年（1728）　卷十五至二十／卷十八　五月至七月／六月／15日(P.25-1)
○甲午/憲府掌令姜必愼。申前啓，又啓：“李燾名出賊招，端緖稍露。賊謀始於甲辰冬，麟佐委訪渠家，與論兵事者，腸肚相連，一席相對，豈無凶言之爛熳乎？請還收李燾參酌島配之命，仍令鞫廳，嚴刑得情。昨日處分，未免太寬。韓師億則宜璉之所告，璉則逆亮之姪，與他賊有異，平日交結雜類，不謹持身之狀，據此可知。權叙
經前後所供，極其胡亂，全無指的發明之端，其所自白，亦所以自陷也。請韓師億、權叙經，幷命參酌定配。”批竝不允。
○副校理徐宗玉、修撰權扶聯名上箚，略曰：
昨日裁處鞫囚之擧，雖出於我聖上好生之大德，入侍兩司之臣，不甚爭執於可否之際，至被宰臣之峻斥。夫好生者，人主之德，執法者，臺官之責，今若徒知將順上意之爲美，而使在我必爭之法，有所撓屈，則立殿陛爭是非之義，果安在哉？伊日入侍兩司諸臣，幷遞其職，恐似得宜。
批曰：“昨日處分，意在欽恤，而臺臣事依施。”
史／編年／朝鮮王朝實錄／英祖實錄／四年（1728）　卷十五至二十／卷十八　五月至七月／六月／29日(P.30-2)
○戊申/以金尙星爲持平。
○司諫姜必慶上疏，略曰：
頃當湖西逆亂之時，木川前縣監尹就殷，或云避在稷山，或云往留公州，而留官鄕所，任意發兵，肆然應賊，及其還官，略示棍罰。鄕所雖已伏法，就殷獨爲晏然，則是國無法也。逆賊應良、金守宗，居在扶安，締結邑內諸人，相與叛亂，逆魁弼夢率數十人，自茂長越海到守宗家，爛熳謀議，蹤跡難掩，而扶安前縣監李文標，瞢然不知。知而不告，則罪不容誅，不知而不告，則又有負國之罪。其在懲惡之道，決不可置而勿問，尹就殷、李文標，幷宜拿問嚴覈，以其罪罪之。木川鄕所聚兵時，兵皆不知而來會，及其臨發，始皆覺得，衆皆憤怒曰：“以我繫賊則可，豈忍背國而應賊乎？”一時散去，無
一留者。忠義之氣，足令叛臣愧死，宜使道臣査得其首先倡義者，優給米布，其在奬觀之道，斷不可已也。黃翼再、權萬，旣出逆招，宜卽拿鞫，詳覈其虛實，而殿下每以嶺南之故，一切置之，竝與臺啓而靳允，使諸人，混置於疑信黯黮之境，不得自立於天地之間。伏願速賜處分。
批曰：“尹就殷、李文標事，及倡義人給米布事，依施。黃翼再、權萬事，旣已勿問，今何更擧？”
○承旨鄭錫三請對奏曰：“宣仁門部將來言：‘狀若儒生者，稱以上變，突入禁門，兵曹問之，則以爲：‘春川人沈成衍，有時急上變。’云。”上命設鞫。鞫成衍，成衍供：“尙觀，是五寸至親，何敢不告？尙觀，五月初二日，貸錢於臣，問何用則以爲：‘謀逆事，有緩、急手，急手則思晟，緩手則渠輩。黨固根深，勿爲趑趄，卽出錢。’云，尙觀母，亦令臣盡賣田宅及寶佩曰：‘他時自可取當。’云，而臣不爲出給。六月五日，往見尙觀，則尙觀母調勸醍醐湯，而托腫小飮，接口則口唇不平。尙觀常置毒藥，有不聽其謀者輒殺。尙觀又以爲：‘推戴則乃驪興，而急、緩黨，各爲隊。雖兄弟不說，而緩黨則爲十餘年經營之計。驪興妻知其謀，故以其妻虛疎，恐洩於其娚，置毒水麪殺之。尙觀母言於臣，沈宗衍及尙觀子胤孫、裕孫，亦參聽，而裕孫則驪興之甥女壻，尙觀，常比驪興於吳起。驪興當其妻喪，着騘帽，坐喪側，怒氣勃勃，婢淑景來言，胤孫在座，
亦曰：‘死後不必如是。’云，尙觀母謂臣驪陵君，恨其兄之所爲，搥胸發哭，而驪興妻，亦知其謀號泣云。渠輩自作童謠曰：‘觀其相則緩，而性則何急也？’相則指尙觀，性則指思晟也。又作童謠曰：‘韓柳席上一株松。’韓則韓游輩，柳則柳徠，松則靑松沈哥也。尙觀輩，多買大船。欲使其奴及黨，作船夫，仍令剃頭，出沒海洋，或竊取稅穀，或鑄錢貨，或造軍器，而三江船隻，盡買爲其黨之物。又置剌客於將相家，殺五六人，以爲搔擾疑亂之計。買船之際，以江阿只氏婚事看選，作爲暗號，同謀之人，皆是鄕曲微賤之士，稍有錢穀者，而無表表士夫及朝士，尙觀恨臣三父子之不參其謀，且不貸錢，以爲臣與逆賊萬周相親，至竄配。尙觀輩所與謀者，陰竹睦哥，而多聚錢穀，驪興家有世傳封不動銀子，今番逆謀，盡爲散出云矣。”
○憲府申前啓，不允。尹景濟事，依啓。
史／編年／朝鮮王朝實錄／英祖實錄／四年（1728）　卷十五至二十／卷十九　八月至十月／八月／7日(P.3-1)
○乙酉/備邊司啓言：“因嶺南別遣御史李宗城狀啓，有安東府使尹陽來罷職之命。安東以嶺南首邑，一年四易倅，其有支綴之道
乎？尹陽來赴任未久，治效已著，狀罷事，亦係小故，特命勿罷仍任，以責成效。又見江原監司李衡佐罷伊川府使白守一之啓，訓局令本官，收納屯稅，而守一加捧剩布，至於十二同之多，其外雜種，亦甚夥然，當此變通良役之時，乃反創設軍官，捧錢私用。不可罷黜而止，令該府拿處。”允之。
○上將謁寧陵，諸臣屢諫乃止，命以明年二月更稟時。上將謁陵，陵在驪州，距京爲二日程，大臣以爲：“大亂甫平，民傷水潦，不可勞軍民，動駕遠陵。”玉堂任珖等，又爭之，皆不從。至是，奉朝賀崔奎瑞等，與大臣、三司，力請還寢曰：“今年決非遠外行幸之時也。離都六七日，民心必波蕩，水潦之餘，修治道路，傷農害穀，使失業之民，又復如此，豈不矜惻乎？”上曰：“卿等之苦誠，予豈不知？而若行徑情之事，則爭之可也，情理當然之事，必欲爭之，豈不悶菀乎？監司春秋奉審之行，駕轎所過，亦豈異於此乎？先朝將幸寧陵，有感夢之事，予亦夢中，臨行裝束，今年內不得展謁，則情理何可言？”領議政李光佐曰：“大亂之後，宜思安靜，且天災、時變，如是孔慘，正宜恐懼修省，不可作遠外行幸。帝王之孝，不以一時展誠爲貴者，蓋以受宗社萬民之托。故一動一靜，必審萬全之道，今若終未感回天聽，則當爲庭請矣。”上勉從之，命以明年二月退定。
○憲府持平鄭益河。申前啓，
又啓曰：“向來逆變，非一朝一夕之故，苟究厥由，實源於七賊聯名之疏。噫嘻！痛矣。七賊之凶肚逆腸，終始貫徹，極惡大罪，少無差異，賊夢旣已正法，凶誼方命嚴鞫，而至於眞儒等三賊，迄今偃息，輿情之憤菀，爲如何哉？況眞儒則逆鏡之宗主，賊夢之死友，雖在竄謫之中，氣焰尙熾，其爲國之憂，比諸鏡、夢，尤爲倍焉，請還發配所罪人眞儒、宗厦，極邊定配，罪人聖時，亟正邦刑。李明彦，賦性陰鷙，處心凶譎。辛丑以後，與鏡賊，綢繆締結，陰謀凶計，無不爛熳參涉，此所以鏡賊甲辰之疏，有與明彦同去就之說也。今番鞫獄，其子夏宅之名，先出賊招，繼而明彦之名，累度緊出，至於世樞招中，胡服擧事之說，決俳倉卒做出之言，則賊晟凶圖，是彦賊之所嗾成也。拿鞫嚴究，不容少緩，而勿問之命，遽下法外，輿情之憤菀，爲如何哉？且夏宅之事，尤甚可疑。渠若初無干涉，則何以知他日之被拿，而預作書封，納諸衣縫，以爲自明之計哉？請遠竄罪人李明彦，令鞫廳，卽爲拿來，嚴覈得情，夬正王法。權益寬，本以逆鏡之至親，賊顯之妹壻，包藏陰慝，深懷怨毒，固已久矣，及按北路，以昌悌爲心腹，以凶溥爲爪牙。悌之點馬，是渠署牒之事，而初則謂之前例，及夫安撫疏出之後，乃曰病昏忘却，溥之告船，是渠指揮之事，而初不擧論，及夫安撫狀聞之後，只稱臣所與聞。尤可痛者，昌悌所
造戰陣之具，俱是非常之物，而出自營庫，許多布木、米醬等物，是豈中軍擅自取用者哉？雖以渠供中，馳報主將之說見之，其爲益寬之指授，實難掩諱。況還馬賊徵，實是題外之語，而無端胡說於疏中，此其意與先告昌悌所作戰具事一般矣。固當直請依律處斷，而其在鞫體，不可不一番究覈，請權益寬，令鞫廳，卽爲拿覈得情，以正邦刑。朴昌悌之陰秘情跡，宜卽訊鞫，而只緣向日臺疏批旨中，豈可以安撫一時傳聞，徑先半此之敎，致使此賊，尙在於尋常罪囚之中。若以重臣之所親見、所親聞，謂之一時傳聞，而不足取信，則當初朝家別擇差遣之意，果安在哉？決不可一向平問，任其抵賴，請禁府時囚罪人朴昌悌，移送鞫廳，以安撫使最後疏所條列，發爲問目，各別嚴訊，以正王法。大論之不得輕停，臺體則然。向來疏下五賊之啓，實出於嚴懲討明義理之意。而伊日臺臣，恣意護黨，任自擅停，請其時停啓臺臣，罷職不敍。賊鏛、觀奎等同堂至親，盤居驪州邑村，爲人指目之類，請依黯兄弟子孫例，一倂絶島安置。”答曰：“不允。李明彦事，及停啓臺臣事，與末端三件事，依啓。”
○正言朴弼載上疏，略曰：
我國朋黨之禍，爲百餘年已痼之症，而殿下慨然，思所以救藥，昨年秋初，以蕩平爲題目，聖意所在，蓋可見矣。第其處分無漸，譴罰太過，有乖於皇極之道。而
首尾一朞，一邊之人，奉命承令，同朝共事者，果有其人乎？殿下所以彌綸彼此，調和辛苦，兩忘恩讎，叶濟艱難，而但念自辛壬以後，有別般義理，各自堅守，牢不可破，其不欲比肩巖廊，通志議事者，便作時俗不易之法門。除命之，必欲缷免，則略提時事於辭疏之中，小則無限譏剌，大則公肆詆罵，竄黜相望，循是不已，一邊將有幾許完人哉？殿下苟能盡一箇誠，而濟之以信，純然一出於誠信，而無一毫假借之色，則彼諸臣者，亦豈不改圖易慮，從而化之乎？如其不然，惟以蕩平二字，爲籠罩一世之資，而徒以言語文字之末，爲保合消瀜之道，則不幾於緣木求魚乎？
批曰：“所陳切實，深用嘉之。可不留意焉？”
史／編年／朝鮮王朝實錄／英祖實錄／五年（1729）　卷二十一至二十四／卷二十一　正月至三月／三月／3日(P.27-1)
○丁未/命問事郞廳尹得和重推。親鞫時，上召參鞫諸臣敎曰：“黨論初生於斯文之戰，而轉上朝廷，至有辛丑，又有昨年。今黃熽疏又出，非以熽言之也。建儲、代理，若有一毫私意，便不是矣。以此事，互曰忠，曰逆，如此而國不亡乎？近日政目間通擬，亦文具，非誠心也。彼亦心知不仕無義，而若出，則爲同黨所笑，故惟以引去，把作義理矣。趙判府事，豈與此等人，同爲如此事乎？”同義禁趙顯命曰：“臣及宋寅明以爲：‘今日朝廷，捨領相則不可爲國事。’而李亮臣則以爲萬古所無之凶逆，蕩平何可成乎？以四人言之，其中有爛熳出於天紀、龍澤招者，有只着名聯箚者，雖有分界，彼輩好勝，故難處矣。”左議政洪致中曰：“臣則自少知領相爲人，而一邊人所見，亦有甚於亮臣者矣。建儲、代
理，以跡言之，爲國家也，趙泰采事，自上以挾雜，有所持難，臣所未曉也。麟重、德修之惡，不關於四臣，有罪者罪之，無罪者脫之，則處分順矣。建儲本非可非之事。義理如此，守己見而被罪則可矣。豈可捨是非而惟以做好官爲心乎？右議政李台佐曰：“曷嘗以建儲、代理，爲二心乎？趙泰采則聯箚而已。而其時聖敎有曰：‘建儲事，無范鎭之心則爲將心。’臣以爲此誠義理精微之敎。建儲、代理，固不爲逆，而考其心果如范鎭乎？以此作爲不仕之義者，臣素未解也。宋寅明語臣云：‘其時，廷請唯諾人三司請對諸人，若一倂收用，開此一線之路，則彼亦有緩峻，緩者可以來仕。’云矣。”致中曰：“所謂一線路，末也。臣未見可成也。”上曰：“觀卿之欲必同去就，與予所期異矣。一鏡輩當朝時，唯意所欲，若分涇渭，則二人當有分揀，而卿意在四不在二。領相則於四人，都無涇渭，不無太深看之慮，彼亦太過，此亦太過。予欲折衷處分，而義理無窮，差之毫釐，謬以千里。若爲彼入來，而處分入來後，以領相爲逆，則豈不難乎？”得和進前奏曰：“聞筵臣論四大臣事，忠憤不能自抑矣。四大臣苦心、血誠，專出爲國，曷嘗有挾雜？而謂之以逆，天下寧有是耶？臣等所謂忠臣，今反爲逆，臣等雖欲不退去，得乎？李亮臣疏出於忠直，殿下奈何目之以讒人耶？”上以有懷必陳，未爲不可，而出位營
護，不可無罰，命推考。校理李顯謨曰：“四凶之逆明白，丁未處分，可以俟百世不惑。左相洪致中之言非矣。”上曰：“李眞望以敎文事，請對時，請趙泰采則拔去矣。舜時有四凶，故一鏡傅會，名以四凶，彼一邊，稱以四大臣固非矣，而又必曰四凶，則非矣。予無撓奪之事，而大論方張之時，以別語贅陳，未免挾雜，李顯謨推考。此後復用鏡黨文字，則當論罪矣。”致中稟定，追施緣坐諸人事，台佐曰：“杖斃者，元無用逆律之法。沈器遠之伏誅也，杖斃者一人，施逆律，庚申趙晟杖斃而用逆律。今則此法漸廣。王者之法，當一定，而不可推移矣。”顯命曰：“逆節雖狼藉，不服而死，則不用逆律者，蓋慮後日，雖曖昧者，亦必用此法故也。”上曰：“豐原言是也。不承服者，正法不可矣。”三司合啓，不允。兩司申前啓，不允。
史／編年／朝鮮王朝實錄／英祖實錄／五年（1729）　卷二十一至二十四／卷二十一　正月至三月／三月／28日(P.43-2)
○壬申/命罪人坦，使之自盡。大司憲宋寅明、執義任守迪、持平趙尙命、獻納柳儼、正言柳運‧尹宗夏啓曰：“逆坦事，以爲聖上，已許一律，筵敎惻怛，亦未覺其大違於恩法之間。旣明知聖上，決不允許，而强爭律名，延拖時日，使旣施之法，未卽擧行，則宗社一日之憂，反在於此，而其所謂以法爭之者，終非所以眞愛君眞愛國眞討逆也。與三司諸臣，爛熳消詳，欲於今日，詣闕陳箚，以待聖上之可否，權停大論，以解宗社一日之憂，退而自劾，冀伏終未爭法之罪矣。司諫李春躋顧瞻浮議，忽然崖異。臣等雖無狀，願忠之誠，豈下於人？而上不能回聖主之聽，下不能齊僚席之議，畢竟不免爲債國事撓王法之歸。請命削罷。”批曰：“所失在彼，於我何嫌？勿辭。”司諫李春躋上疏言：“逆坦所犯，何等罪名？國無法則已，有法則不於此而何施？願施王法。”仍請庭籲時，無故在京，而不進參者，居在近畿而不入來者，摘發科罪，批曰：“昨日下敎，悉攄予意，則若是崖異，誠乎，不誠乎？事君之道，但當以誠。其或守文具，而不體攄心腹之敎，則非誠也。顧瞻前後，必欲自異，非誠也，此等之習，予
實病之。疏末事過矣。”校理趙迪命、副校理李顯謨、修撰尹光益，因李春躋崖異停論，引嫌徑出，大意與寅明啓同。寅明等遂停合啓，又上疏曰：
臣等旣未能格回天聽，使逆魁假息，又不能孚感僚席，使異議橫生。大論之收殺無期，三司相議，權停大論，雖其斷斷此心，知者知之，而壞典刑負職責之罪，萬死難贖。逬出闕外，席藁待命，願治臣等之罪，以礪臺閣。
批曰：“已洞知勿辭。亦勿待命。”迪命等，亦疏引批亦同。右副承旨徐宗玉請對奏，坦事，三司停論，當捧傳旨矣。”上曰：“以使之自處書出。”命書傳敎，略曰：
法者，祖宗朝法也，非我一人之法，故不得不勉從，而歷觀古昔帝王，於此等處，有可保而不善爲者，心常嘅歎。因予涼德，敦親之化，未行於國，使凶逆藉口，痛恨咽塞，不能盡諭。
命坦自盡時，勿令督促，雖檢驗舊例，只令部官、醫生、府吏入檢。
○命江原前監司李衡佐仍任，敎曰：“方伯重任，旣得人則久任，方可責成。限明秋仍任，以觀成效。”
○領議政李光佐上疏言：
吳瑗之驅迫脅勒，比李亮臣有浮。其疏曰：“以聯箚歸之於彝倫所關，彝倫二字，豈敢下得於此事？”臣之前疏曰：“大處分一撓，則彝倫斁敗。”此其語意，毫髮近似於瑗之所云乎？終始一心，無所變遷，彼首尾凡三變者，獨何爲也？殿下處分，實爲萬萬世立民極，君君臣臣之敎，將與天壤昭垂，君君臣
臣，獨非彝倫而何哉？伏乞召還近侍，仍命勘臣罪負。
賜優批慰諭。
○江原道江陵府，馬生駒，兩頭六足。
史／編年／朝鮮王朝實錄／英祖實錄／五年（1729）　卷二十一至二十四／卷二十二　四月至六月／五月／1日(P.18-1)
▣五年 五月
○朔乙巳/兵曹參議羅學川上疏，略曰：
昔周成王時，四國交亂，王室幾危。其訪落之詩曰：“肇允彼桃蟲，自求辛螫。予其懲而毖後患。”願殿下，毋曰亂其遄已，益思所以毖後之道。彼夢、顯、晟、徵之徒，其初孰不以爲桃蟲，而終致辛螫之毒，豈不痛哉？
賜例批。
○行常參。右議政李台佐請，世子魂宮、墓所供上，限三年自惠廳進排，其他自戶曹及惠廳，依前分半擧行，允之。仍諭戶曹判書權以鎭曰：“戶判之許遞更除者，聞都民之怨聲徹天，故欲令久在此任，使民怨久而自消也。”貶守禦使金在魯，爲黃海道觀察使，以尹淳爲守禦使，以將兵之人，事體自別，而前後別諭，終不上來也。時任監司金始㷜命遞付京職。司諫尹東衡傳前啓，不允。至鄭啓章事，答曰：“依啓。”又啓：“柳慶裕處心妖惡，行已陰秘，壬寅入於鞫廳，其與吳瑞鍾，爛熳謀議之狀，昭不可掩。而伊時邊遠定配，未免失之太緩，及其放送之後，舊習不悛，昨年變亂之初，臺啓島配，意有所在。而曾未幾何，又命放送。如此陰邪之類，決不可容易疏釋，請還收柳慶裕放釋之命。”不允。
○備邊司
啓：“使行齎來銀，訓鍊都監、禁衛營、御營廳、守禦廳、摠戎廳、扈衛廳，合六千兩，慶尙道二千三百兩，全羅道七百兩，忠淸道五百兩，黃海道二百兩，江原道松都、北漢，各一百兩分俵事。”批可。又啓：“因工曹啓目，沿江船隻，遣郞廳摘奸收稅事，命下，此事昜致江民之騷擾，置之。案付船之弄奸，逃脫可駭，各衙門諸宮家船案，請一番釐正。”允之。
○戶曹啓，安邊、金谷産銀處摘奸後，設店採銀，批可。
○宥內醫院首醫權聖徵。聖徵，以孝章世子夢逝時，不善議藥，因臺啓竄極邊，至是，敎曰：“先朝辛巳處分，燭理甚明，其在繼述之道，不可不遵。壽夭在天，豈陳根腐草所可責效哉？”
○以姜必慶爲執義，鄭羽良爲校理，李宗城爲副校理，金尙星爲副修撰。
○憲府申前啓，不允。
史／編年／朝鮮王朝實錄／英祖實錄／五年（1729）　卷二十一至二十四／卷二十三　七月至八月／八月／11日(P.18-2)
○癸丑/以韓德厚爲獻納，蔡膺萬、兪最基爲持平，金尙星、尹彙貞爲校理，任珽爲修撰，吏曹參議尹惠敎所注擬也。上敎曰：“未能調劑時象，而先美乎政目，誠可謂文具之甚。每當政事，不覺慨然，實無擧筆下點之意矣。”
○政院、玉堂請對，不許。
○右議政李㙫上箚，略曰：
殿下聖學高明，救世道之責，如有素講者，開示臣僚可也。或慮處分之不可率易，物情之有所難平，必欲齊會消詳，務歸至當之地，則一邊進臣等於前，明賜可否，一邊敦召在外大臣，次第登對，爛熳相議，亦無不可。昨日寮相之請對也，終不借玉階方寸，半日賓廳，逡巡而退，殿下於此，盡其誠禮乎？噫！打破朋黨，挽回世道，何等至難？而雖平心易氣，開導誠意，固不可齊衆喙而服衆心，今乃先示激惱之意，重啓睽阻之端，穆然深居，求對不得，臣恐殿下之務鎭定者，適所以致紛紜也。
批曰：“今予此擧，本非好勝，由乎痛心，卿須體諒也。”
○左議政李台佐上箚，略曰：
人妖物怪之皆源於黨弊，臣豈不仰測聖意
所存，而義理精微，要非倉卒應對之所可定，聖明何爲，而忽有無前之過擧耶？臣名爲大臣，欲借方寸之地，而訑訑不足，至於邁邁，何顔復立於百僚之右乎？
批曰：“今日此事，慨世道之無狀，愧寡躬之誠淺，豈樂爲哉？昨日未能引對，乃所以誠信待卿也。”
○副校理李宗白上箚，略曰：
齊會在外之大臣，洞示聖心之所蘊，講確義理之攸存，使百代之斷案大定，一世之人心，咸服，此實聖志之所耿耿，而迄玆遷就，聖心抑鬱，固其所也。然因此激惱，竝與引接常節而廢之，則駭中外之觀聽矣。香案咫尺，竟靳半日之借，殿下之待經幄，不其薄乎？
批曰：“一番洞諭之前，難回此心矣。”
○全羅道觀察使李匡德上疏，略曰：
臣固知點翳片雲，終不足以久防於光天霽日之輝，則轉環之美，當不終朝而俟矣，果有還收成命之敎，德音一布，四方同歡。噫！愛欲其富，大聖之所未免，以至尊嬌愛之親，折給一片陳荒之地，在聖上，本非太過，心之所欲，必成乃已者，人情莫不爲然，則因一微事，張皇叫呶，事則不恭，言則不遜。雖使敵以下當之，必皆拂然，敢以此僥倖無罪於尊卑逈截之間，其亦天下之妄人也。今乃半年相守之差官，一朝撤去，前後已行之聖旨，盡許還寢。天下之至切者，慈愛之私，而有不足恤，則況於便嬖昵僻之害，不患其不退，天下之難制者，好勝之
心，而有能自折，則況於貨色安佚之慾，不患其不克，天下之可駭者，無過於悖謬之說，而有得而容，則況其忠愛藥石之說，不患其不進。臣以是益知殿下勇過賁‧育，德孚成‧湯，心是聖賢之心也，治則堯、舜之治也。
批曰：“向日之事，卿之所爲，誠未安，而一自筵敎之後，無一毫芥滯於心矣。疏中所陳，眷眷若是，深嘉其誠，而其無上下交勉之事乎？卿須從今以後，顧內外設官之意，宜加自惕，使朝延尊重。”
史／編年／朝鮮王朝實錄／英祖實錄／五年（1729）　卷二十一至二十四／卷二十三　七月至八月／八月／18日(P.20-2)
○庚申/領府事李光佐上疏，略曰：
蟣蝨賊竪，語犯不敢言之地，聖上必欲洞諭諸臣，一掃黨習。然必須裁處，允合天理，操持深得要道，持之以恒久嚴重，然後方可以化痼塞之人心，收蕩平之實效，亦可建天地而不悖，垂來世而有辭矣。苟或不然，裁定不合，理操持失，其道易動而數變，則國家事大段錯謬矣。臣之前歲筵奏，非一時衝口之發，實出於精加劑量，爲國家勱世計。雖以此遘一世之怨毒，萬死僅一生，而所重在焉，臣不敢悔也。藉令入參前席，臣何敢一毫欺心，隨境而變遷乎？國家
大綱維不立，大勸懲不行，其能國乎？君上建極，以率一國，而臣民從焉者，理也。君上建萬世君君臣臣之義，而臣下不從其令，乃復降屈而改之者，何如也？如是，則國家政令，不可以復行於下矣。玆數者，實關大體，深留聖意，則實國家之福也。
批曰：“疏中所懷，予已諒矣，而卿心予亦知焉。此疏旣上，必難幡然，一向敦迫，非待卿之意。不得不召左右相及數三卿宰，開平日所蘊底意。”
○命復故左議政李健命、故右議政趙泰采官爵。上御熙政堂，引見左議政李台佐、右議政李㙫、吏曹判書趙文命、戶曹判書徐命均、禮曹判書金始煥、刑曹判書尹淳、禮曹參判李廷濟、平安監司宋寅明、都承旨趙顯命、修撰柳儼。台佐曰：“卽今一邊人難進之端，在於四人之追奪，皆以不仕爲節。殿下以大臣俱會後，講明義理爲敎，領相及領府事，雖有所遭，若直以處分事諭之而敦召，則何敢不來乎？”上曰：“今日事，予豈樂爲哉？錫孝事，比昨年掛書，不及百倍，而此等之言，出於患得失。朝廷之人，生長黨中，而不知禍根所在，惟以逆賢輩爲根本，此不幾於治末而遺本乎？故參判鄭錫三，雖有率爾之病，今日若在君臣之間，當盡言不諱矣。仍掩涕良久曰：“古人有爲良友而泣者。君臣之間，亦有友誼，思良臣，豈不興感也？予侍兩東朝，誠孝淺薄，使聖母之心，不安，予心當如何？向
來萬規之言，東朝聞之，其心若何？昨年凶逆之言，及於不敢言之地者，一不告知於東朝矣。予於甲辰後善爲之，則必無昨年之變，昨年後善爲之，則必無錫孝之言，一則予過，二則予過。今日卿等，欲見予者，欲爲國事。朝著寅協而後，有可恃，無恃，而何事可做？領府事有固執，以昨疏見之，果不改不動矣。今日予當先言卿等之病。左相雖於黨論，減分數，而未能脫然，領府事有固執處，卿終不能規焉，予故短之。右相拜相時，以忠厚二字言之，鄭弘祥雖斥之，而右相之意則與領府事有異。吏判腔子，惟懷蕩平。意爲承旨時，以言黜補慶州，丁未秋，批答，卿亦記矣。元良定婚時，非取他也，取其不甚於黨論，定婚後心甚有喜，吏判尙不知吾意。政目儘好，而不爲必來之道，是猶閉門而招人也。平監，當予辭位時，以李泌事仰達，故知其心事矣。其後爲問郞，予謂此問郞不可出，而今乃出，以言與事有異，心甚慨然。其餘三重臣，平日無所論難，而知其不甚於黨論。卿等開心，則予亦開心，不然則不言矣。㙫曰：“調劑蕩平之道，實有所難處者。四臣之中，分而二之，或伸或置，則向時人，難保其蕩平矣，若全然昭雪，則今日在廷之臣，或有難安，求退者，如是而何能和協乎？”上曰：“以二件事思之，予欲言者，亦不出二件耳。”顯命曰：“丁未，純用進退例套，群下之所欲爲者，言言事事，
皆從，不能正之於初，今乃悔之於後，不其勞乎？甲戌後，少論疑老論，辛丑事，異於常規，而裏面事，有不可測知者。故少論，自處以先見之明，群起而攻之，領府事辛壬間血戰者也，憤疾之心，與傍觀者有殊，追奪至及於泰采。臣知殿下之容易聽從，爲他日君臣不相保之漸。不問是非，意氣然諾，則契合雖若隆，盛疑心一動，事事可疑，其可保終始乎？”上曰：“卿言是矣。此實予過。領府事以至誠陳之，故從之矣。其時領府事以爲：‘數三宰臣，俱無異議。’今聞卿言，始知其不然矣。入侍中，或有同其議者耶？”㙫、寅明曰：“臣等則不聞矣。”上曰：“一邊人恨辛壬事慘刻，故欲一一報復，必欲殺李領府事，予心甚慨然。昨年以後，老少俱出逆賊，每欲痛言源頭處，今日豈不盡言乎？代理、建儲，古亦有之，豈可以此，入於黨論乎？予生晩不知黨論之根本，少論以老論爲有他心於景廟，老論以少論之爲景廟者，謂爲日後地也。至於趙泰耉彼此先正之說，似爲均平，予暗服於心，其後入來藥院，則聖考見之，亦爲之心忻矣。其後請建儲之疏，適出老論，故相臣柳鳳輝之疏怪矣，亦豈爲逆乎？其時人雖有建儲之請，在予道理，若策建儲之功，後世謂我何如主也？於此，終始嚴其界限，而調劑黨習，則蕩平外，無他策矣，在東宮時，已思之矣。景廟兩可字備忘，使少論當之，則將如何？
聯箚一節，領府事疑其有將心，彼豈必爲逆乎？謂逆云者，豈不有所捱逼乎？忠於景廟者，爲忠於吾，忠於吾者，爲忠於景廟。以誰代理、建儲，而謂之逆耶？此則少論，尙不知所諱矣。冊封後，虎龍變書上矣。一鏡忌予，嗾出虎龍，而於其變書中爲東宮云者，是辱予也，而朝廷不爲之驚痛。予辭位時，仍辭東朝及景廟曰：‘寧潔此心，只以延礽君三字，歸拜先王。’云，自其後，不見朝報。其時謂之白望之族者，出於祛予之意，而不顧乎？此以墨世爲族，公然打殺，是可忍爲耶？領府事趙判府事，謂虎龍事絶痛，當問云者，始陳於進善門親鞫一鏡時，虎龍情節，初豈不知乎？當初虎龍，卽當打殺，是豈爲東城君者耶？初與天紀，爛熳爲惡，末乃爲一鏡，欲除東宮者，豈可生置乎？彼老論，亦不非矣，以予仁弱，故老論不得展其志，只殺就商、師尙。此外有誰死者乎？丁未處分後，卿等宜先解之，而入來後，猶持其結而不解之。聯箚非逆也，且爲親者諱，古之道也。聯箚決不可謂之逆，而若謂之忠，則亦過，至於贈謚建院，則尤過矣。昨日領府事疏，予多情，故不能峻斥矣。疏下之啓，不可停，疏下人，亦不當請出陸，而海恩，乃請出陸，領府事亦不能嚴守矣。逆鏡欲以聯箚及逆獄，渾之爲一，以及於唯諾之人。唯諾之人，今旣用之，則獨何罪聯箚乎？李頣命藥院書憂國忘家四字，予則以爲
有所自期矣，不當爲逆。而亦不可謂忠，贈謚建院則過矣。以其子入於逆，故追奪。而金昌集則不是處尤多，其孫入於逆獄，追奪，則君君臣臣之義，可定矣。二人仍前追奪，而聯箚則捨之，使彼入來，豈不好乎？至於李健命，爲吾請命成事而還，一鏡莅斬於配所，不亦無嚴乎？乙巳處分時，領相以判義禁，只訟李健命者，可謂公矣。今於領府事，有慨然者，於李明彦、李眞儒，終始曲盡，彼不知者，將以爲何如耶？今者賊孝之言，至及於不敢言之地。東朝盛德，如天地之無偏，日望黨論之少祛。而金後衍兄弟，亦謹愼小心者也，今有此言，此皆予過也。”台佐曰：“建儲代理之請，豈有謂之逆者乎？丁未下詢時，臣以趙泰采則只參聯箚，區別復官之意，仰對。義理事勢，或有互相推移之道，苟有益於國家之事，似不甚違於義理，何敢固守己見？”上曰：“領府事以爲必罪聯箚而後，可明君臣之義，而代理一節，事體有別矣。後世若有請建儲、代理者，亦將幷歸於逆，豈不爲國家之憂乎？今罪聯箚，而後世以此藉口，則爲子弟者，豈不悶迫乎？”㙫曰：“建儲、代理，實是光明正大之擧，豈可以聯箚，歸之於逆乎？臣於近日，每言聯箚，決不可罪。聖敎誠爲允當。”始煥曰：“頃年講定國是之時，趙泰采所坐，只是聯箚事。臣以都憲入侍，而不能爭執，至被臺疏之非斥，元無前後之異同矣。”命均曰：“聯
箚動於禍福，則爲不盡分，趙泰采則稍有間矣。”上曰：“卿父之救權譍，有大臣體矣。以卿父故，不以黨論疑卿。”文命曰：“聯箚，始雖過疑以逆，到今不可仍謂之逆。其時聽政之可不可，殿下當自知之。聯箚若非其時則爲逆，當其時則非逆矣。”上又曰：“又有一節，此逆鏡事頭腦也。搢紳疏後，妖儉族祖，來見予曰：‘爲東宮疏入啓矣，聞於尙儉。’云，此儉與鏡符同而附合也。且妖儉，又使與渠綢繆者，恐予曰：‘世弟亦用南人、少論乎？’其心，路人所知也。庚子年，臺臣以辛巳被罪者蒙放事，爭之也，妖儉忽曰：‘自上何不亟停勿煩乎？’予於其時在傍，而合眼若不聽矣。”淳曰：“今入侍三四人，俱號緩論，如李健命莅斬等事，屢言其怪駭。其後敎文出，臣兄弟，與李廷濟，心常憂之，以爲若置此人，國不爲國，以此言於領府事曰：‘就其中峻論者，曉諭拔出，然後可罪其人。’李光佐答曰：‘吾先敗去，誰制一鏡？’云云。其時臣兄欲與鄭壽期講筵，極論一鏡知幾，嗾朴徵賓，慘劾臣，臣兄以此不得言。於是，大諫金東弼疏救臣，仍及一鏡敎文事。與鏡賊爲仇之實狀，如此。至於四臣事，責其不能盡分於景廟，而罪之則可也，盡殺則過矣。”上曰：“若論其罪，則不過削奪矣。”淳曰：“其中二人，固有間，而旣死者無追奪以下之罰，故用律同耳。”上曰：“四人今若始死，則追奪可也，而前旣慘刑，今復追奪，豈不
過於分數乎？”淳曰：“臣則以爲追奪則非過矣。今若分半減等，而能致寅協，則固可爲也。而此如右相言，多有難處，恐無益於事，而徒令刑政顚倒矣。自乙巳至今五年之間，處分三變，今番處分，亦安知永爲金石之典乎？國是則終不可累變矣。”上曰：“乙巳，欲矯向來慘刻之事，未免矯枉過直，丁未處分，則予誠過矣。今日下敎後，豈有此慮乎？”寅明曰：“老論見鏡、夢事，而擧疑少論，少論因天紀、龍澤輩而擧疑老論。老論只見裏面事，而疑少論爲逆，故擧措之際，不計顚倒慌亂，少論旣疑老論爲逆，而又不知裏面事，故持之益急，語多不擇矣。丁未，臣以四人不盡分，議罷謚院矣，臣於金、李，爲三層說矣，聯箚不敢論也。天紀、龍澤輩爲逆，而昌集、頣命子與孫爲逆，則不可無罪。至李健命、趙泰采，無可追罪，故恒爲分等之論矣。”上曰：“聯箚不可置諸逆科，捨聯箚而以別罪，罪李頣命、金昌集，則豈非事面別乎？”寅明曰：“領相以爲：‘四人聯箚，決不可分以二之，一倂申雪後，若以爲有別事，則或以臺啓請之似可云矣。”廷濟曰：“臣自初以爲，李頣命、金昌集，非景廟純臣，不自知此心，出於良知，或出於黨論，至於聯箚，則知其不盡分，而以其有所顧處，常以爲未可，以此爲罪。自前爲都憲時，見向時人疏章，於景廟，無所顧忌，心甚痛之，遂以頣、集事疏論。今若以別罪，罪頣、集，而捨聯
箚勿論，則或冀其有益於救世道矣。”上曰：“其時以代理爲釋務，豈不怪駭乎？”儼曰：“ 聖敎誠然，而其時有如此說矣。大抵代理聽政之請，臣則本不以爲逆，而但其時擧措，不能安靜專一，故臣亦不能無疑，及至昨年變亂，臣始有覺悟。亂逆何代無之？而至於做出一副當義理，誣上不道，終至稱兵，未有如夢、顯輩，而此本於逆鏡敎文，則與逆鏡，作對頭者，旣有可恕之道。且當初內外締結，謀危聖躬，則代理之請，出於深慮，若其不能安靜專一，亦有可恕。旣有鏡、夢輩在傍耽視，則非有大膽大量者，安得不動乎？今承兩可二字，下敎尤曉然矣。”上曰：“當初儉、鏡輩，非爲卿等也，欲引南人失志怨國者，與之同事。予在東宮時所遭，亦簡策所無之事，若非景廟至仁聖德，安得有今日乎？卿等則見欺於一鏡。老論中則有知鏡、夢與妖儉締結之氣色者，必因張世相知之。故生怯而爲之，非爲逆也。天紀、龍澤輩結張世相爲爪牙，與鏡、儉爲對，故知之耳。”文命曰：“儉獄時，臣兄弟與宋寅明，相對言及時事，或至流涕，寅明以爲：‘辭位一節，爲英雄手段矣。’”上曰：“其時左相，亦參其獄，一鏡豈能獨爲擅殺乎？其時告于景廟，而書備忘者，是金夢祥，而傳之者，是朴纉文。故尙儉嫉而引之，老論疑其有階梯，而爭請訊問者，皆不知隱微之致也又。”敎曰：“凶言及於不敢言之地，而
不爲處分，則非驚動而調劑之道也。蓋聯箚，若以逆論斷，則礙逼於何處耶？雖曰非矣，旣已誅死，到今追奪，不亦甚乎？至謂之盡分之忠，而建院賜謚亦過矣。金昌集、李頣命，則其名及子若孫，爛熳出於逆招，不可擧論，仍前追奪，李健命、趙泰采復其官爵可也。”顯命曰：“殿下此敎，若早言於丁未七月，使群下，曉然知之，則必不養成其罪。殿下假借顔情，不見幾微，故群下不自覺其得罪，此亦殿下之過也。”上曰：“知申言是矣。此誠予過。俄者戶判之言，有些模糊不盡處，秋判及禮參，予嘗謂不爲黨論矣，禮參之言，猶有未盡於心者。秋判更思，將來之言，亦未盡終，未允於所望，故盡說予心曲所懷矣。”顯命曰：“日後一邊之人，必欲盡脫二人，則其時左右相，安知不爲領府事乎？”上曰：“罪二人者，是予之意，非因大臣之所建白，則左右相有何見忤之事乎？”文命曰：“殿下於下敎之際，屢發嫌疑之言，是殿下學力未到處也。”上曰：“卿言是也。乙巳建儲時，果爲嫌疑二字，其時海伯有言。故予是之矣，俄復有是言，今後當加勉矣。”
史／編年／朝鮮王朝實錄／英祖實錄／五年（1729）　卷二十一至二十四／卷二十四　九月至十二月／十一月／2日(P.43-1)
○壬申/憲府掌令申處洙。申前啓，不允。又啓：“噫嘻！維賢窮凶極惡之罪，上通于天，爲今日臣子者，恨不能食其肉而寢其皮也。其少洩神人之憤者，惟在於破瀦一款，而聖意蓋有所詳愼者，至令金吾査問以稟，誌文、印本，誕降之所，旣曰寓舍，則其非本第，明白無疑。一二婢子之奸招飾辭，何可取信，而不爲擧行應施之典也？請逆魁維賢，亟施破家瀦澤之律，以伸王法，以快群情。疏下諸賊，終至稱兵，而夢旣伏法，誼又杖斃，則所餘者，只是眞儒等三賊耳。以其貫盈之罪，尙在竄配之中，王章之乖舛，莫此爲甚。蓋其疏不道之說，實爲敎文之源逆。鏡旣是妖儉之外援，眞儒又爲諸賊之窩主。特以官秩之高下，鏡雖作頭，若言凶論之主張，儒實爲首，律以三尺之典，豈有獨逭之理哉？況其顯賊兵敗之後，捉納萬鼎者，欲掩其同謀之迹也，慶祉就拿
之際，潛取其馬者，實出於親密之情也。其平日締結凶賊，爛熳謀議之狀，於此益可見矣。舊罪新案，斷不可以島配而止，請眞儒等三賊，亟正邦刑。明彦之有不臣於殿下之心，蓋已久矣。甲辰冬一疏，已極凶慘，而以賊鏡同去就之說觀之，其綢繆陰謀，貫通心肚之狀，昭然難掩。噫！遐荒放謫，卽歸故土，人之常情，而遲回不歸，已多可疑之端，久廢起用，一言自訟，事理當然，而不陳例疏，顯有罔測之意。此所以向來筵臣，有無臣節之論者也。惟此兩款，究其心迹，則雖斬作萬段可也。而況其父子之名，累出於諸賊之招，胡服擧事之說，元非倉卒做出之言，衣縫納書之計，實出臨急圖免之意。使渠父子，果無爛漫同參之事，則逆招所引，何如是狼藉，而世樞之至死不變其說者，尤豈非情節之萬萬無疑者耶？當初拿鞫，在法當然，徑先酌處，大失獄體。請明彦，更令鞫廳，拿鞫嚴刑，快正王法。思孝自是凶黨餘孽，與師寬有叔姪之親，而率置於營底，以慶祉爲心腹之人，而委任於幕下，其平日爛熳謀逆之狀，不待崇大之招、道亨之出，而可知矣。況其曾按東藩之時，至以三百金重貨，無端出給於弼顯，則彼此情迹之綢繆，其來已久。李曥所謂賊顯與思孝，連謀擧兵者，豈不信然乎？噫！顯賊之所率邑兵，不過如干束伍，而乃能直到全州，請見主將，若無從前和應之約，則豈
敢以些少脅從之類，突然徑趨於城守已嚴之後，從容往復，直請開門耶？及其匹馬逃走，而終不跟捕者，顯有暗地故縱之意，拘其母子，仍置該邑者，亦在諸賊已敗之後，則正與直儒之捉納萬鼎，夢佐之追捕弼夢，同一心腸。昨年按鞫之時，徑先酌處，已是失刑之大者，人心之憤鬱，至今未已。請充軍罪人思孝，拿鞫嚴刑，以正王法。嗚呼！聖考寶鑑，此何等文字，大策編摩，又何等責任，而今乃畀之於如尹淳者，臣竊慨然也。噫！我聖考在宥五十年，見於施措，發於絲綸者，何莫非鴻功盛烈，而其所以建諸天地，昭如日星者，尤莫大於尊周夫義，斯文處分耳。如非鴻匠，莫宜撰次。彼淳者，雖不量度，妄自擔當，而渠嘗鬻技殊俗，人皆唾罵，則豈忍以匪風、下泉之詞，反汚於染毫蠻牋之手乎？其腕旣不可斷去，則此編決不宜仍畀。雖以故事言之，手寫三田碑者，不敢復書士夫家墓文。況以堂堂聖考之遺編，付之於如許之人，其損國體駭聽聞，果何如耶？至如斯文事，煌煌聖訓，實爲百世不刊之典，今此寶鑑之中沒此文字，何以爲後世觀乎？只以玆事，最爲渠輩之所嘗惡聞，故托以汗漫，游辭稟旨，竟至刪去而後已，其僭妄之罪，巧密之態，有不忍正視。請右參贊尹淳，罷職不敍。”上命還給，引見，下敎曰：“汝不聞滌去舊習之敎耶？”處洙曰：“臣所論，乃斯文事，非黨
論也。”命竄處洙於甲山府，於是，李顯祿、趙尙絅等相繼疏救，皆不從。
○掌令韓師得上疏，略曰：
頃日九日製試券科次入啓也，自上親坼數券糊封，旣經御覽，則便是出榜。而仍爲還封，踏以小啓字，招入提學，敎以試券中有正合時病之句，易次擢魁。此固聖上憫時病俗之盛意，而竊念科試之法，至爲嚴重。若以其句語間偶合上旨，而輕易易次，則烏在其嚴科法重試選之意哉？竝許賜第，係是特恩，固非臺閣所可仰請，而幷不賜第，則科體無損，處分得宜，伏願裁處焉。今年式年覆試，因監試官之不備，翌日開場，實是前所未有之事。前掌令李著、前持平李憙，惟以違牌爲能事，後弊所關，不可無警。伏願特命削罷焉。濟州非他邑比，而近來武弁，每每厭避。元百揆始作俑焉，洪元益尤而效之，至於李守身而極矣。臣謂元百揆、洪元益，特施島配之典，李守身則仍其地定配，斷不可已也。
批曰：“特命擢頭，意非偶矣。竝第竝不第，非特有之，一榜竝賜第，亦有例焉。此皆自上特爲處分者，非在下所援請。李著、李憙，竝罷職不敍，李守身旣已處分，不必更論，元百揆、洪元益竝削職焉。”
史／編年／朝鮮王朝實錄／英祖實錄／六年（1730）　卷二十五至二十八／卷二十五　正月至四月／四月／16日(P.26-1)
○甲寅/上御崇政門親鞫，必雄，烙刑。上曰：“必雄結黨無賴之輩，踰越宮墻，此亦一律。而又因往者得罪見汰，怨及國家，陰結戊申逆黨之說，尤極凶慘。此等之類，不可以循例
結案正法，不待時凌遲處斬。
○罪人老味、金伊面質。老味曰：“朝者捕廳面質時，汝豈不盡言耶？”金伊曰：“禾塊何爲見漏耶？伊日踰墻之時，禾塊、必雄、世萬、吾與汝，五人入去矣。”
○罪人太建更招。太建，卽禾塊之冠名也。供：“必雄素與交結之兩班，卽朴再昌。其後與必雄同往，則有黃進士、李進士在座，故必雄不得接話。而當初必雄欲得兩班，與之同事，故矣身使之納交於再昌矣。再昌、世彬、車後軾，矣身及必雄，爲一牌，周老味、介助之、世萬爲一牌，必雄則幷入兩牌中。今番踰墻事，再昌亦知之矣。”
○再昌供：“世彬受學於矣身太建以馬後輩，與世彬同來，故亦相知矣。”再昌與太建面質，太建謂再昌曰：“三月初，吾往汝家，黃、李兩人在座，指必雄而問於汝曰：‘此何人乎？’則汝豈不曰：‘受學者。’乎？”再昌語多屈。
○諫院大司諫尹惠敎。申前啓，不允。又啓：“權詹，身爲方伯，當賊變之起，不思急急出兵，逗遛觀望，縱賊遺君。梟示之請所以發也。況今似應聽權監司言之說，旣出鞫囚之招，則其間情節，有不可測。請充軍罪人詹，拿鞫得情，夬正王法。”又啓：“今此罪人之陰懷凶計，潛越官墻，前古所無之變怪。此莫非守直不謹，更巡不嚴之致，請當日各門入直守門將及當日各所更巡部將，竝令拿問定罪，當日別巡衛將罷職。”又啓：“凡係攔入，兵曹主之。今此禁中，有如許變怪，而當其入來之時，初
不覺察。其常時不能禁飭之失，在所難免，請兵曹當該堂郞罷職。”竝從之。
○憲府持平尹就咸。申前啓，不允。又啓：“思孝之罪，可勝痛哉。與師寬，有叔姪之親，而率寘廊底，以慶祉爲心腹之人，而委任幕下，其爛熳謀逆之狀，不待崇大、道亨之出而可知矣曾按東藩，以三百金出給弼顯，則彼此綢繆，其來已久，而顯賊之直到全州，請見主將，顯有和應之跡。昨年按鞫之時，徑光酌處，已是失刑之大者，況今似應聽鄭監司言之說，旣出於鞫囚之招，且其孽弟思恭，緊出於賊招，則其間情節，有不可測。請充軍罪人思孝，嚴鞫得情，以正王法。”又啓：“鞫廳罪人泰亨，飮毒徑斃之狀，旣露於檢驗之時，則當日入直都事，難免其罪。請當該禁府都事，拿鞫嚴問，金吾堂上，竝從重推考。”竝從之。
史／編年／朝鮮王朝實錄／英祖實錄／六年（1730）　卷二十五至二十八／卷二十五　正月至四月／四月／20日(P.28-2)
○戊午/敎曰：“權詹戊申之事，雖極痛駭，臺臣請鞫，不過嚴査之意。雖逆賊至親，非下問，則宜不敢達，而刑房都事李世矩，新入殿庭，故問其爲誰，則敢以詹之族親之說，陳達於咫尺君父之前，寘人於殊常之地。此路一開，因其所惡，競相告君之弊，不可勝言。承旨金應福，罷職不
敍。”
○以李著爲掌令，李鳳翼爲承旨，許僯爲全羅道兵馬節度使。
○持平鄭亨復上疏，略曰：
戊申凶逆，實千古所無之變，而誅討不嚴，呑舟漏網，奸萌未折，餘孽猶熾。甚至埋凶宮禁，潛入大內之變而極矣。試觀今日鞫囚，罔非頃年餘黨。思孝之弟泰徵之奴萬根之切族，詹賊之軍官，迭出諸招，皆與其謀。殿下若於乙巳之初，鋤除鏡黨，無俾易種，則豈有戊申之亂？又於戊申之亂，嚴行懲討，殄滅無遺，則豈有今日之變乎？一自變亂之後，申嚴夜禁，宜倍常時，而日昨踰越宮墻之變，出於夜半，捕廳終不跟捉。近日禁夜申明之下，捕廳之若是解緩，尤爲寒心。請左右捕將罷職。壽昌、泰亨凶狡陰慝，嚴鞫之下，端緖已綻，而自外投藥，次第致斃。用情邏卒，雖令鉤覈，而兩賊之妻孥切族，置而不論，極涉踈忽。謂宜急先拘禁，俾無逃散之弊焉。京兆檢屍官尹懋敎，以其善地編配，改以島置，而以道里言之，則此近於彼，已極可異。況其當檢之時，該吏據例屢促，而無端推諉，迫曛乃行。其間情節，不可不一番嚴覈，宜令王府，拿鞫嚴問。鏡賊之心朋死友，有難勝數，而至於柳時模，則投疏營救，罪狀彰著。向者儒臣，旣已疏論，而冒入臺地，少無顧忌，殊極駭然。宜施削版之典也。
批曰：“捕將罷職，未免過當。從重推考。柳時模事，不亦過乎？尹懋敎，旣已島配，不必拿鞫矣。”
○上御崇政
門親鞫。領議政洪致中曰：“李椷父子，罪人旣曰：‘非渠所見。’則不可一向仍囚。何以爲之？”上曰：“李椷及其子世尹放送。”問罪人李東赫，供：“道昌以錢五十兩，給於所親尙宮，而仍與尙宮之養女世貞交通。當初給債，亦必有意，春間往來於尙宮家，怪問之，則答以自前所親。臣果戒以不可交通內人，則答以吾當給債。且言：‘得稀貴之物，故爲此相親。’末言：‘有所圖謀。’云。故更問之，則果於闕內，欲爲犯下之事云，又言：‘寘毒東宮。’問其事由，則由於順正而爲此計云矣。其將帥權詹，居在公州，曾爲忠淸監司，亂後便爲死人云云，蓋欲滅國家也，其所向意處，宗班中花平君是也。當初道昌言：‘爲權監司將爲謀逆。’故問其故，則答以有所謀之於宗班云。故又問之，則稱以花陵君云云。同謀者權詹及文官鄭道隆、黃晸之六寸黃洙、盧夢瑞道昌之壻，而謂之壯士，道昌專恃謀主，則花陵君也，今則當直指其家而言之，正謀主，乃是驪興君，而家在駞駱山。此輩根本，由於戊申，而南人中今無大者，雖或有之而皆老昏，故往來少輩而謀議云。思恭、道隆同謀人，則朴趾文及順天居昨年科榜進士趙哥者，亦入其黨，宗室則渠輩稱曰：‘驪興君望重。’云云，故專恃推戴云矣。臣 初所告花陵君，道昌言內年老不可用矣臣初以此告之，而其實則花陵君，乃假也。道昌則別無怨國之事，而爲
所告諸人所衝動。且道昌則欲結順正，順正則利道昌之財物，彼此交相締結。道昌以好淫之人，有情於順正矣。
○問罪人鄭思恭，思恭直招曰：“道昌自前無日不來於道隆之家，而宋僉知曾爲兵曹書吏者，乃是閔昌道廳直，與道昌，綢繆謀議。上年十一月曆書未出之前，朴再昌及其父長運一名行玉，會於乾川洞道隆家。會者朴長運、再昌，再昌之子早童，道隆，道隆之子昌祚，醫官崔益明等相會，而朴趾文，以道隆之同壻，亦爲來會謀議矣。”
○問罪人東爀，供：“自戊申年，至于今，此輩之同入其黨，矣身不知，而今番逆節，矣身聞之，則道昌當初締結順正，同謀爲逆之時，道昌在斜廊，與矣身相語之間，道昌自言，與順正交通之事。矣身戒其勿爲交通內人，仍問其所與通謀之人，則道昌答以‘吾與鄭道隆輩，結黨爲之，而凡係行賂時財物，則渠及道隆，當爲專當，宮中作害之事，將欲百計爲之。或埋凶或衝火，或於高峰夜警，而如是陰害，則禍必中於國家，如是之後，將推戴驪興。’云云。道昌又言：‘如是陰謀，或不成，則渠之湖南田土，雖盡爲斥賣，奴婢雖沒數率來，當百端經營。’云云。道昌又言：‘闕門陰害，稍蠶食之，放火埋凶等事，次第爲之，則國必不支，其後率其徒黨，擧兵犯闕。’云云。道昌又言：‘吾於順天防踏，有奴數百口，長興等沿海邑船人，盡是吾之所親，率此以來，或
現形於外，或不知不覺之中，乘時突入，則必有得功之事’云云。矣身前招所告花陵君，則道昌常言：‘宗室諸人，吾亦多見，而花陵君老矣，無可用。’云，故矣身受刑荒迷之中，先以花陵發告，其實則花陵瞹昧矣。驪興君則其連家，皆是南人，庚申年，其從祖等，被殺於西人，故道昌之黨，以宗室中南人，欲爲推戴云。渠等以矣身南人之故，信如金石，而有此言及矣。”
○問罪人宋之洛，供：“矣身往于司僕川邊道昌家，問曰：‘汝何頻往于鄭監司家？’云，則答以吾往全營受刑，鄭監司之子，亦以厥父之謫去，與四寸之罪死，常有怨國之心，有所謀議之事。’云云。道昌使其奴士會，往道隆家，得紙封藥，送于司宰監內寡婦，而其藥名不知矣。其後聞趙忠建之言，則道昌言：‘使道若還，則吾亦可爲兵水使。’道昌又曰：‘使道子弟，一生積憤，吾亦受刑。吾之族寡婦處，吾給一婢矣，有一相親內人，與寡婦相結云，而不知其間事實矣。”此亦矣身，傳聞於趙忠建之言者也。貴益自門外持藥而來，士會則持藥傳給於寡婦，道昌只言以寡婦及內人有病，故送藥，仍使其婢，入闕送藥。矣身問其何藥，則答以胸腹痛藥也，使貴益持藥，送于司宰監寡婦家矣身更問之，則答以內人將死，故欲得藥，又言內人有闕內埋置之事。道昌情節，旣以所聞見盡告，且有士會、忠建，可以詳知其間實狀。矣身與道昌，
無他同謀之事，而埋凶事，專爲鄭思孝之得職也。道昌言：使道爲貴官大爵，則吾可爲兵、水使。’云，矣身問汝之使道，方在謫中，何以上來爲高官乎？道昌曰：‘吾可使之上來。’仍言內人等締結埋凶之事，每稱思孝子之爲人，可以當國矣。又聞道昌之言，宗室陽原君之小子驪陵君，乃閔就道之外孫，故欲爲推戴云，矣身同入於其中，故詳知矣。”
○罪人守命、太建以與必雄，踰越宮墻放火事，捧結案處斬。
○罪人思恭飮毒自斃，拿覈守直羅卒。
○道隆行擔中，有藥末，問之，道隆曰：“此白荷鹽也。”上曰：“道隆不但事事欺罔，此骨末，與宋之洛之招，自然相符也。”刑二次。
○罪人白世彬，以與必雄同參謀逆，結案處斬。
○罪人貴益結案：
矣身以道昌奴子，往來世貞家者，凡二次矣。紙包末封給俊業時，道昌與全春義，同爲糊封，而送之。矣身於斜廊內庭見之，則其末色靑，果如今此出示之紙包末，而分明是人骨末也。作末時，矣身果爲一次同參，人骨出處，初則士會得來於大峴山傍，矣身亦爲得之大峴衆塚處，形如狗脛骨，大如朱杖，磨石而作末。謀逆同參的實。
處斬。
○罪人盧夢瑞，以同參道昌之逆謀，捧結案處斬。
○憲府持平尹就咸申前啓，不允。又啓：“朴寧東，卽戊申逆黨鼎鉉之妹夫也。與鼎鉉，共居一村，爛熳同謀之狀，畢露於玉成之招，而鼎鉉則已伏王法，寧東則尙今漏
網。不可以事在旣往而置之，請嚴鞫正法。”從之。
史／編年／朝鮮王朝實錄／英祖實錄／六年（1730）　卷二十五至二十八／卷二十六　五月至六月／六月／13日(P.17-1)
○庚戌/正言趙泰彦上疏，略曰：
頃年泰徵、觀孝籍産之後，釵鬟侈華之物，堂郞染指區處。請自今逆財，痛禁堂郞之行下聯箚，大臣之半伸半不伸，不成義理。朝象之欲爲聚精會神者，適
所以渙散潰裂，殊不如昨年八月以前之猶爲專一也。
上不省。
○上召見藥房諸臣。領議政洪致中曰：“馬牌旣有改造之命，行關各道，一一收聚，然後當改鑄矣。”上曰：“馬牌常常行用，一時收聚，必多掣肘矣。”致中曰：“西路所用之物，急急先改爲宜，而若皆以雍正年號造成，則顯有痕跡，以順治、康熙年號，參半造成好矣。”上曰：“此則不直，皆用雍正年號可也。”致中曰：“馬牌之各道所在，一百六十餘介，在京者五百十餘介。今亦依此改造乎？”上曰：“此亦三次加造，而如是多矣。時急行用之數，爲先改造。”致中又曰：“槐院分館，久未爲之，新榜積滯，請令從速分榜。”上曰：“事甚稽緩，各別申飭。”
○設鞫于本府。罪人椷刑問二次，第四度直招云：“臣之婢貞業曰：‘吾發一言，則吾之上典及洞內人，皆被禍。’臣之子世說曰：‘其言似是，天海者類，守命母、必雄母，貞業一處鉤覈，則當歷歷告之。’上年冬間，招問貞業則貞業曰：‘必雄得罪於國，有怨國之心，與守命同入闕中放火，當得寶具，而自多好事。’云云。自聞此變，不卽告變之罪，萬死甘心。必雄、守命同黨，卽漢江越邊居黃別將、部洞居南慶山之子兄弟、權瑎養子之同生、朴行義之子、睦天任，往來松山云。故訓將李䌖之子、燾島居南夏範、泮儒黃進士、廣州李觀濟、金一夔之次子及第者、南小洞吳慶增皆入之。守命母言于貞業曰：
‘會賢坊沈判書家富，入之爲好。柳䋱之弟亦入之，南人中稍出頭角者，皆入之，貞業與守命相親，故箇箇知之。至於放火之計，則以爲：‘必雄先入放火，則闕內必撓亂，此際率無賴黨六七十名入去，爲罔測之計，無賴輩思孝之軍官呂必迪入之，譯官卞三錫、其子時昌、時和入之，大興郡守趙隆，擔當放火，請由上來，朱世邦亦欲領率無賴黨李夢燁之子及第者、必迪之四寸必彦，亦入之。’貞業、守命，丁寧傳說。”
○以吳光運爲承旨，朴文秀爲大司諫，李著爲掌令，尹得和爲持平，趙迪命爲副修撰，尹惠敎爲平安道觀察使。
○行召對。
○上親臨鞫囚。問罪人椷曰：“汝之昨日上款遲晩，已極虛謊，而再次招辭，亦極殊常。必雄雖妖惡，此等凶謀，豈可與一士夫家婢子，共謀？而汝初不預知，則此等之言，主婢之間，豈可徑先說道耶？此汝與必雄，爛熳凶謀之後，敢生歸於知情之科，言言而貞業，事事而貞業者，明若觀火。上款遲晩時，天海之事，尤極凶獰。汝有何怨國之心，締結凶徒，作此亘古所無之凶逆？無隱直招。”刑問三次，第十六度直招云：“臣家有老松，爲結架，招致必雄，一招再招，且供酒食相親。必雄與守門將申行楫奴子相親，故行楫使其奴子，招送。必雄雖庸劣，慣於出入闕內，同事然後可以爲逆。臣有萬死無惜之罪，聞其謀而不卽發告。昨日本府，旣已指告諸人，捉來
推問，則可以詳知。其中朴行義之子，自前善入於此等事，如必雄、守命之類，相與締結貞業，來言於臣。必雄常謂臣曰：‘吾見兩班，不爲不多，見君好花草，可與爲言。’乃以怨國謀逆之說，言于臣，臣曰：‘知汝面不幸。’必雄曰：‘今如走岸之步，旣發此言之後，若或被捉，則吾當推諉於君。’事勢所迫，不得不與之同事。昨日所告必迪同入事，必雄常常言之。蓋必迪得罪於吳命恒，爲思孝軍官，必雄以爲：‘持火藥入闕放火之際，必迪有勇力，可以用之。’黃琦以弼夢之軍官，守命常與之同杯酒交好，故入於其中。南慶山之子，必雄常曰：‘其家富，可使入於吾黨。’其後聞此人，有大家，上年無端賣貰，其價用於用處。權瑎之養子同生入之事，守命傳之於臣。睦天任，渠之奴子以爲：‘一番見敗，又復以此等事，使吾使喚乎？所謂使喚者，宮墻外往待事也。’蓋天任使其奴，偕道隆奴，同會於武德門外，其處多草家，可以隱伏俟便，踰墻放火。李䌖子，守命以爲：‘其家富甚，要入之，旣入之後，貧甚反爲索債於我，大苦。’南夏範以善占，故必雄求得之，而言之於臣，所謂欲占之事，卽踰越宮墻事也。黃進士，居齋儒生，其人自嶺南來住泮中，必雄言：‘黃進士有義氣，且善文。’李觀濟，守命言，亦是多義氣，金一夔之子，守命言之。一夔之姪遠慶，卽臣之同生兄楫之妻娚，故貞業曰：‘某宅兩班，皆入於好事。’臣以
此知一夔之兩子皆入。吳慶增與必雄，隔墻相親，沈判書家，必雄言之，而臣不知誰某。臣之同黨，或有約束不來者，或有先諾後悔者，故黨與不多。柳䋱弟自初入之，兩班烏合，如必迪之類。李夢曅子欲過遷葬，賣畓置五十兩銀子，故誘而入之，必雄言之。又云：‘呂必彦若不入，不可爲也。’天海者流事，上年秋間，朴行義之子問於臣曰：‘君知必雄之意氣乎？此人足辦天海事。貞業常恐喝曰：‘若遇我不善，則當以罔測之言，告於駕前。’如天海之事，臣持身不謹，必雄往來之際，奇禍已兆，若忽然迫逐，則大禍立至，不得不與之同事，謀逆同參的實。”椷所告卞時和父子、朱世邦，命勿逮，蓋時和等，以閭巷人，不當參涉於凶謀故也。
○諫院申前啓，不允。
史／編年／朝鮮王朝實錄／英祖實錄／六年（1730）　卷二十五至二十八／卷二十七　七月至九月／九月／2日(P.16-2)
○戊辰/大司諫金致垕上疏，略曰：
殿下之受誣於凶賊，今幾遭矣？一被賊虎之誣，再被逆鏡之誣，三被天海之誣，以至於翼、賢、麟、夢、弘彦等窮凶極惡之誣者，爲四爲五矣。爲
殿下臣子者，政當腐心痛骨，誓不戴天，以爲必辨必伸之計，不然，死有餘責，而今日諸臣，乃反視之若薄物細故，了不動心，喑無一卞者，何也？豈聖上痛禁黨論，故彼以卞聖誣，亦爲黨論而然哉？爲君父欲申誣者，謂之黨，則彼拱手却立，默無一言者，抑歸何黨乎？向微我女中堯、舜明白痛快之遺敎，則殿下罔極之誣，幾無以昭暴於今日矣。況以慈敎中，反衊先王之語，觀之，其不獨爲殿下一身之誣者明矣。豈可不思所以明卞洞伸，以慰先王、先后之道哉？辛丑景廟之欲使殿下，參決機務者，何也？豈不以聖候違豫，有妨於萬機而然也？不然，春秋方富，寶阼纔登，臣民愛戴，中外想望，何爲而有此擧措耶？惟其不幸有疾患，妨聽斷，深惟宗社之謨，克篤友干之情，遂欲分乙丙之勞，而就調養之便。此於先王盛德，國家大計，有何一毫虧損，而惟彼凶邪之徒，恐其不利於己，遂爲諱疾之謀，陰售其不逞之計，一邊大肆屠戮，一邊力爲籍脅，當辛壬之際，人人惴澟，不敢以聖疾二字發口而語。疾病之來，聖人之所難免，先王之不自諱，而發諸絲綸者，此輩何諱之甚耶？及至甲辰大漸之時，侍藥設廳，終不擧行，遐外臣庶，擧不知聖候，至於惟幾，而遽遭崩天之慟。於是凶逆之徒，倡爲罔測之說，外內和應，終至妖書之掛，凶檄之傳，而禍亂
遂滔天矣。自古明王之御世也，非不以寬大仁恕爲務，而至於凶逆，則必誅不貸。夷族之法、收司之律，代益嚴密者何也？蓋以梟獍凶毒之性，有非區區仁恩之所可化。不以嚴法而痛繩之，則不足以大創於後來也。殿下若於乙巳之初，窮治凶黨，快正王誅，則自無戊申之變，當戊申之變，痛訊逆徒，廓掃妖祲，則自無今日之患矣。徵、夢漏網於鏡、虎之誅，而釀稱兵犯闕之亂，詹、孝倖逭於徵、夢之戮而致挾匕埋蠱之變，終至禍酷靑宮，鶴駕賓天，三百年宗社，茫無所托。言之至此，裂眦崩肝，聲淚俱逬。以常情言之，聖上之所以處此者，寧過無緩。而今日之事，猶不免乙巳、戊申之舊套，臣未知他日之憂，必至於何境也。當輝、儉、鏡、虎之搖動誣逼也，殿下之危如綴旒矣。今日之自謂純臣者，皆當時公卿大夫，六部、三司之官也。亦嘗有一人出一言，爲殿下保護之地者乎？趙聖復之斃桁楊何也？非以請使殿下，參聞庶務之故乎？李廷熽之竄極邊何也？非以首請建儲之由乎？故相李健命之尤罹慘刑何也？非以克準冊封之請乎？方此之際，其頭勢景像，果何如也？推賊鏡爲魁主，尊逆虎於盟壇，泯然一色，無復忌憚，及殿下將誅逆鏡，則或覆逆或論救，故至其誅之也，猶不忍以逆稱之，至戊申之變，而始指爲逆。且以疏下諸賊事觀之，丁未得志之初，乃敢變
賊爲臣，而亟請出陸，及夢賊之稱兵，又乃變臣爲賊，而擬律之啓，必減一等，惟恐或傷。蓋此輩，與鏡‧夢諸賊，始則沕然相合，中則稍存形跡，今則顯示自貳。而猶且覘上意之好惡，以爲向背，視處分之緊緩，以爲操舍，陽擠陰助，外斥內惜，眷顧牽連，未忍割棄。至於事變層生，逆節昭著，十手難掩，欲諱無路，不得已沒奈何，然後强爲以鎌遮目之計，此其聖上終始洞燭之情狀也。其黨凶黨惡，孰有甚於此者？而忘君護黨之責，一不及於此輩，何也？四臣之冤，一也，而聖上處分，伸其半而罪其半，何也？四臣之本末事實，聖上知之矣，諸臣言之矣。臣只以事理之不可異觀者，爲殿下陳之。蓋有代理，故有聯箚，無代理，則無聯箚矣。代理、聯箚，旣非兩件事，則是豈可分而二之者耶？丁未凶黨之追罪也，以代理聯箚，區而別之，簧鼓巧舌，恣意欺蔽，竟使慘禍之餘魂，又負冤於泉壤。殿下試思之。當辛壬之際，此輩以代理、聯箚，幷驅之於逆。有曰驚惑，有曰陰移，至以簒奪目之，何嘗以代理、聯箚，看作兩件事乎？而今乃巧飾不成之說，强分一串之事，舍代理而罪聯箚，此不難知也。在今日，則代理二字，渠亦知有礙於聖躬，故藏匿不言，含默不發，而聯箚則出於四臣，故乘其新有寵大得志之初，百計閃弄，萬般遊說，畢竟罪而後已。殊不知罪聯箚者，乃所以讎代理
也，可勝痛哉？所未曉者，今殿下，旣知其冤矣，旣知其非逆矣。臨帳殿而下敎，閉閤門而自責，若將有大擧措明處分，末梢歸宿，僅止於申復兩大臣而已。此果謂大公至正之擧，而無慊於聖人盡善之道耶？竊想殿下，方以調停蕩平爲務，故或者聖意以爲，盡伸則必有一邊人之難安，不伸則必有一邊人之爲冤，遂乃參酌分半，或伸或仍，以爲牽合彼此，俱收竝用之計耶？苟其人冤也，苟其事是也，均伸可也，公雪可也。何爲此計較斑駁之擧也？夫四臣者，其爲宗社之慮同也，盡殉節之忠同也，庭請同也，聯箚同也，畢竟幷戮於凶黨之毒手同也，至今國人之憐悲，萬口之一談冤痛同也。眞所謂同功一體之人也。殿下初不知則已，旣知之，則有何顧憚而不思同慰之道乎？初不伸則已，旣伸之，則有何嫌忌，而終靳幷復之恩乎？伏願聖上，特復兩臣，以慰忠志士之顒望焉。臣卽見邸報，正言尹興茂，以朴弼均之請伸兩臣，至於論罷，臣不勝駭憤焉。其所謂非今日所宜有者，何事也？弼均之言，雖甚寂寥，然其大意，則爲兩朝辨誣也，爲國家討賊也。而乃曰：“姑舍無論。”夫興茂之必欲姑舍無論，於辨兩朝之誣，討國家之賊者，何也？此而不罪，可謂國有法乎？嗚呼！今日殿下之勵精銳意，必期有成者，非蕩平之政乎？爲此有本，行此有道，致有此漸。非可以
言語硬做也，非可以威令勒成也，又非可以一朝一夕之間，驟致而襲得者也。古者蕩平之世，務俊乂之登庸，而曰以難壬人，盡賢能之任使，而曰去邪勿疑。蓋去邪難壬，然後淑慝枉直，無混雜之患，而賢能俊傑，得盡其用，終致蕩蕩平平之效，此乃建皇極之道也。試以今所謂蕩平觀之，殆與古蕩平有異。事之是非，不甚卞焉，言之曲直，不甚別焉，爵之則彼此之雙擧焉，罰之則甲乙之兩治焉，善者旣無勸，而惡者別無懲。忠或不見察，而罪或多倖免。雜進忠邪，而惟以分義驅之，不分是非，而惟以利祿縻之，比如共氷炭而一器，寒熱不相爲用。是將奚益哉？主是政者，又不能推明蕩平之本，以贊我聖上作極之治，顧欲苟且彌縫，牽合扭捏。而往往又以鏡、夢餘黨之換面媚竈者，參錯於其間，若謂蕩平之極功，無過於此，則大舜何不與元、凱、共兜同做馨香之治，武王何不與閎、散、廉、來偕講熙載之績耶？臣恐今日之蕩平，不過如宋建中之調停，徒使士夫風習，壞盡無餘，而終未免階亂之歸也。臣於此，未嘗不仰聖上欲蕩平之心，而歎聖上失蕩平之本。曷不內陽外陰，內君子外小人，奬忠貞而懲凶醜，防亂源而絶禍根，以正朝廷，以正萬民，直追隆古之蕩平哉？苟其然者，臣雖不武，太平萬世，謹當遍賀於延英門下矣。齊家治國，曾傳之訓也，未有內治不正而
能理其國者也。竊觀殿下，正內治嚴宮禁之道，猶有未盡，蓋平日管束宮屬，禁飭掖隷者，旣不如列朝之嚴，故防範易凌，閫限不峻，內庭婢使，恣出外而無拘，閭閻常賤，闌入內而不禁，積習旣久，邪逕大開。於是內外交通，爛熳行謀，邪穢之骨、凶醜之物，無不挾入大內，遍埋淸禁之地，終使國家，遭不忍言之慘變，噫嘻！痛矣。向使殿下，正家之化，素行於貫魚之列，畏威自戢，隄防極嚴，宮掖肅淸，則此等變怪，何自而生乎？伏願聖上，嚴飾宮闈，峻其出入之防，使內宮治益正，而禍亂不復作焉。殿下於卽位之初，勵精臨朝，孜孜圖治，恥爲漢、唐之中主，深械末俗之文僞，聖志之所自期者，蓋不草草矣。不幸荐遭喪變，屢經逆亂，振作之意已衰，篤實之工不繼，漸不克終之歎生矣，姑息苟且之患作矣。講討之益，浸不如初，聽斷之勤，稍損於前。受言之量不充，而今漸有拒人之意，納諫之聰不廣，而今漸有厭聞之色。事有涉於宮禁賤隷，則必分疏曲護之，言有關於宮家折受，則必盛怒呵責之。遂非文過之習，生於自聖，喜侫惡直之習，由於自用，周遮之意，或露於辭令之間，計較之私，多見於事爲之際。輕視群下，則馬牛縶而奴豕叱，不恤辭氣之太迫，獨斷聖心，則髦是非而苴義理，不顧公議之甚嚴，喜怒多失其中，刑政或至乖舛。君道日亢，臣道日卑，謇諤之論
無聞，諂諛之風已成，凡章奏之間，非頌功，則贊德之詞也。此皆殿下根本之地，公不勝私，義不勝慾，許多病痛，隨處發見之致也。似此規模，雖治平之日，尙有陵夷衰亡之患，況當此極圮之運，傾覆之世，而欲以是撑柱支扶，不亦難乎？伏願殿下，自今用力於根本之地，使方寸之中，洞然淸明，不爲左右私昵之愛所奪，不爲諂諛疑亂之說所惑，計較之私不萌。而一以義理裁之，是非之辨必明，而勿以好惡間之，雖歷變履險，而終始如一，則今日之殷憂多難，未必不爲啓聖興邦之資也。
敎曰：“今觀薇垣長疏本，其中不無勉戒之語，而一篇精神，以舊習必欲勝君父而後已。若如致垕之心，朝廷規模，一如乙丙，而後可謂蕩平耶？此等不祛舊習之人，決不置於今日耳目之官。而若或深治，助其務勝，遞差，原疏還給。政院難以退却，則先稟後入，其何晩也，而今日微稟捧入聯翩，紀綱其曰有乎？可謂寒心。捧入承旨，從重推考。”
○諫院申前啓，不允。
史／編年／朝鮮王朝實錄／英祖實錄／六年（1730）　卷二十五至二十八／卷二十八　十月至十二月／十一月／2日(P.10-2)
○丁卯/前參判金有慶上疏，略曰：
噫！我朝黨論，實爲亡國之痼弊，而至於辛丑之禍，豈可以黨論論之哉？嗚呼！先王不幸有疾，群奸乘機逞凶，交結宦妾，圖竊權柄，而其用意設心，惟在於不利殿下，經營排布，次第造出，危怕之言，已發於在潛邸之時，駁正之論，又出於定位號之後。鏡疏唱之於外，儉變應之於內，末乃粧出逆虎於冊封使臣先來出來之翌日，誣逼之語，果發於凶口，其爲臣子者，孰不欲沫血飮泣，痛覈明卞？而乃反以獄辭之凡干於春宮者，勿書文案爲請，而卽撤庭鞫，移設本府，有若何樣事情，隱在其中，闇然置之於虛實疑似之間，以爲眩惑聽聞之地，其陰凶之計，巧密之謀，如非熟講素定，
能如是乎？其後機事轉益危急，益寬之疏始發，而旨意叵測，玉堂之箚繼起，而顯加指斥，終而敎文作，而凶肚逆腸，畢露無餘矣。其首尾情節，灼若觀火，而到今千罪萬惡，盡歸於一一鏡之後，始乃謂凶書、逆檄，皆源於敎文。然則敎文之至凶至惡，初不難知，而奈之何大庭宣讀之日，滿朝臣僚，皆莫不側耳而聽，交手而賀而已，無一人爲之驚心痛骨，聲罪請討者，抑何意也？嘻噫！痛矣。若以春秋之法斷之，則當日諸臣，能免於趙盾、許止之誅者，幾人哉？第以太寬過恕之論，論之，或不無輕重、淺深之可別，言之雖長，請畢其說。蓋指揮一鏡，爲其謀主者有之，趨附一鏡，爲其使令者有之，內實贊助，而外示崖異者，亦或有之，知其計謀而坐，觀成敗者，滔滔皆是。心知其爲逆，而牽制黨私，較量利害，怵畏趑趄，口不敢言者，不過若而人而止耳。當是之時，一時望論，同歸於一鏡，贊之以社稷之功，擢之以八座之列，推許奬拔，靡不用極。而至於被謫之初，猶進救解之言，伏誅之後，不請孥籍之典，則其不以敎文爲罪者，豈非明且驗也？而及夫戊申稱兵之後，乃以大逆之魁，書之於播告之首，罪則一也，昔不加小，今不加大，而戊申前後，輕重判異，其故何也？蓋以爲若使一鏡，獨當前日之罪，則或可免收司之律，而反不覺心腸手脚之愈益彰露，誠可笑也，亦可哀也。臣得見《戡亂
錄》，則以知情伏法，亦多有之。夫以一鏡爲麟佐之魁，而知麟佐之情者，死於法，知一鏡之情者，晏然翺翔，非止知情，與之爛熳同惡者，亦蒙顯用。如不以一鏡爲逆則已，如以爲逆，則天下，安有如許法理？不特此也。罪如鳳輝，而官秩如舊，惡如益寬，而臥席而死。堂箚諸賊，竝居華顯，奬拔一鏡者，眷遇偏至，伸救一鏡者，歷揚內外。其他干犯至重，情迹盡露者，亦何限，而殿下一倂容貸，尙不正罪。處分反常，政刑乖當，王綱已解，人心日壞，視君父輕如草芥，爲亂逆恬若尋常，元凶巨惡，布滿中外，亂臣賊子，相繼前後，以至蠱變搆禍，逆竪入闕，而無復餘地矣。倫常斁絶，義理晦塞，君不爲君，臣不爲臣，遂使三百年禮義之邦，便作長夜乾坤，駸駸然將至於夷狄禽獸之域，有識之深憂浩歎，曷有其極？而不幸蕩平之論，尤爲世道之大害，逆半爲忠，忠半爲逆，是者不爲全是，非者不爲全非，注擬之間，惟務參半，黜陟之際，必求其對，崎嶇艱辛，硬做勒成，正是朱子所謂自然之平，大相反戾。蕕薰氷炭，混雜於一器之中，而謂之以革舊圖新，凡係前日事者，一切付之於先天。噫！前日所爭，只是甲乙之是非，彼此之長短而已，元不關於國家之興喪，朝政之利害者，誠能以至公導之，至誠勉之，使之兩忘恩讎，一心寅協，則東西可保合也，老少可消瀜也。而至如君臣之大義、大倫，人
皆得之於天，而賦之於性，撑天地亘古今，作爲不易之常理，則雖閱千百世界，決不可與世而推移，隨時而變通者也。爲今日之臣子，豈忍與殿下之逆臣，比肩接武，馳逐班行，上下周旋於言議訏謨之間哉？噫！殿下之輕視臣隣，自是本來病痛，而自有黨論以來，乍進乍退，飜覆無常，患得患失，廉隅掃地，風習大壞，氣節全消，居而行己，出而事君，鮮有自重之士，則其見侮於君上，亦有由矣。近者聖意，專在於蕩平，起廢興滯，廣加收召，而惟以爵祿啗之，分義怵之。臣雖無似，亦嘗聞古人事君之道矣。出處進退，惟義是視，如其義也，雖赴湯火，如視樂地，如非其義，雖千駟之富、萬鍾之厚，亦或有不顧者矣。奈何，殿下之使臣以利，不以義，其退之也如逐犬豕，其進之也如縶馬牛，震之以威怒，脅之以譴罰，少有拂意，則詬叱之斥逐之，雖有所懷，使不敢言。情志阻隔，氣象愁沮。如是而欲望厭服群心變化一世，以做無偏無黨之治，其可得乎？噫！黨論之生久矣。其分裂之初，雖有邪正之判，而至如末流之互相黨伐，專事傾軋者，臣心常惡之。故論事惟循是非，交人不拘色目，偏信己見，與時寡諧，自在韋布，誚謗已多。及登仕路，齟齬益甚，通籍餘二十年，而在京從宦，不過數三歲矣。臣之不急於進取，不偏於言議，實是通朝之所共知者，而乃於白首垂死之年，萬念俱
灰之餘，抑何心腸，故爲乖激之言，以忤聖明之聽哉？第區區意見，如上所陳，性本執滯，不能變改。若君讎終未討，聖誣終未辨，則臣雖飯蔬沒齒，決不敢爲冒進之計矣。
上覽之，怒甚，敎曰：“噫！予志大定，北面於今日者，其敢欲搖颺予心？是無臣節也。行副司直金有慶托以應旨，一篇疏語，其習不忍正視。言之無倫，胡至此哉？其中尤可駭者，予不忍提說中其意也。此等之疏，非還給而止者也。若加痛治，是亦中其意，乃層激也。卽火于殿庭，以示予堲讒之意焉。”
○將晝講，以王堂不備，停。敎曰：“卒哭纔過，哀慕尤切。此時服視事服，開法講於便殿，雖切傷感，體古聖之大義，初稟視事，卽命開講。而爲經幄之臣者，久輟講筵之餘，不待請牌，宜卽備員之不暇，違牌相續，法講遽停，違牌人禁推，當該承旨，不能申勑，以致日晩，從重推考。”
○副校理李宗白上疏，略曰：
德宗大王廟室祝文，因大臣收議，有令玉堂，博考典禮之命矣。《皇明會典》中，神宗皇帝別祭睿宗皇帝祝號以啓者，誠以不稱嗣字，只稱孝曾孫之文，實有別嫌重統之意，而爲今日考據之一端故耳。此是萬曆酌定之禮，初不相干於嘉靖間所謂大禮議者，而今者儒臣收議，至曰：“不恤我祖宗家法之所在。”又曰：“嘉靖變禮，張萼、桂萼以此大亂一世，得罪於天下後世。”臣等考啓之辭，旣云：“皇明
世宗之稱謂睿宗者，非所可擬於今日，而惟是小註中，神宗皇帝稱謂睿宗之祝號，似可爲今日傍考之資。”云爾，則臣等之嚴斥孚敬迎合之議，竊有取於神廟不稱嗣字之義者，昭然可見。且云：“世宗之稱謂睿宗者，與我朝成廟之稱謂德廟，逈然不同。”云爾，則我祖宗家法之明白正大，卓越千古矣。臣等之所歸重，固在於萬曆，而此事之發源，實本於嘉靖，從頭致詳，事勢使然，曷嘗引重邪論，如當時之席書，而自甘爲楊愼輩之罪人耶？
上賜例批。
○前縣監蔡之洪應旨上疏，略曰：
殿下德崇業廣，蟠天而際地，無容議爲，而計今鞫獄，連年了當無期，則拷掠之律，只及於踈遠，而寬假之典，偏被於貴近耶？朝著潰裂，傾軋成習，則無乃君子之進，不能如茅斯拔，小人之退，不能如距斯脫耶？耆舊彷徨於外，政事或有所闕歟？言官噤默於下，謟人或肆其志歟？名敎紊而官方雜，無乃德義衰而汚踐騁歟？私逕開冤枉積，無乃貨賂行而恩澤壅歟？有一於此，未或不殆，更願殿下，平心易慮，反躬自省，以弭天譴，以順民情。
上例批。
史／編年／朝鮮王朝實錄／英祖實錄／七年（1731）　卷二十九至三十／卷二十九　正月至六月／四月／16日(P.21-1)
○戊申/有罪人成琢者，以惠廳小吏，被援於戊申賊玉成，酌配於海南，而琢受由擅入京，留連不還，備局詗知之，啓請令秋曹，捉還配所。琢被捉，納一封書，謂以上變。刑曹判書尹游、參判洪鉉輔持以求對。上取覽封書，敎曰：“此與益衍，一而二者也。戊申若殄滅此類，則豈有是也？琢以小吏，薄有才者，渠欲淆亂朝廷。而以朝象之如此，此輩亦如此，寧不痛哉？渠所言允中者，何許人也？”同義禁趙遠命曰：“此乃
李允行之從弟，而謫於海南者也。”命竝與封書所告金重輝，一體拿來，重輝乃凶賊思孝之奴，而與允中，綢繆云者也。
○設鞫于本府，問成琢以封書中，與允中酬酢狀，琢供：“麟佐凶檄中，擧密豐者，欲除去密豐，而驪興則南人之所戴云。又以戊申賊，恃京中內應，世弘爲八路從約長。”又曰：“朝貴交通之簡，皆入於淸州賊陣，而草野則根在於嶺南安東。”問朝貴爲誰，則允中低聲擧李光佐、李森、權以鎭之名。故驚問從何得聞，則允中曰：“聞於李世岳。世岳，卽百全之子也。百全與麟佐父弘德，爲曺夏周之壻，世岳、麟佐爲姨從，情若兄弟。戊申，世岳入麟佐陣中，爛熳相議，夏周之子景洙、景泗，亦知情同參者也。”又曰：“嶺南有三望士，慶州崔光斗、安東權榘、善山李燾也。”又曰：“草綠大將鼠猫大將之說，盛行於嶺南，其意則俗云：‘草綠同色也。’鼠猫，以大小鼠共盛一甕，則大者呑小，故目大鼠以鼠猫，草綠‧鼠猫之稱，蓋指出征人之多其黨名者而發也。”又曰：“思孝奴金重輝，能文伶俐，今春來見允中曰：‘新天地出後，當有好事。’云矣，未久思孝子道隆書促重輝，使之上來，若覈重輝，則必知同黨矣。”又曰：“今海南騷屑大播。二月本縣白日埸，以激發潛龍志爲賦題，多士不製而出。”又供：“長興鄭德載，今春來見允中曰：“以潭陽火藥事，人言狼藉，兵使趙儆欲爲狀啓，而思孝勸止之。”又供：“丁
未穡事大登，翌春市價，一緡幾至十斗，御史嚴禁海船，使不得漕運者，欲留爲賊糧之計也。欲以此往告於兵判，要卽上聞而阻閽矣。”問重輝，不服。
○上親鞫琢及其弟璞，敎曰：“海南倅之以激發潛龍志爲科題，可怪矣。”右議政趙文命曰：“柳得章之事云。”上曰：“朴文秀之待命，以安錬石必殺乃已之事耶？”判府事李台佐曰：“以弔希亮、護世岳、訪權榘事也。”文命曰：“文秀之弔希亮，在於亂前，而琢言如此。且以文秀之推問世岳，謂之酬酢顧護云矣。”上曰：“李匡德阻塞漕運，竟遭罔極之誣，予竊笑之矣。”琢、璞，竝各施刑十三度。
○自是，連設鞫于本府，問李允中，允中供，密豐不在賊陣，而名登凶檄，似爲瞹眛。又供與琢酬酢雖多，別無可達者矣。與琢面質，允中語多屈。琢加刑二次，允中刑一次，俱不服，遂物故。琢刑八次，供曰：“臣以李政丞、李大將、朴監司，多有嫉惡者，故果有此誣引之事矣。”琢刑九次，以誣告遲晩，仍杖斃。璞刑三次不服，仍酌處諸囚，配成璞于羅老島，金重輝于三水。
史／編年／朝鮮王朝實錄／英祖實錄／七年（1731）　卷二十九至三十／卷三十　七月至十二月／十一月／1日(P.38-1)
▣七年 十一月
○朔庚申/上親行朔祭于敬徽殿。
○上御賓陽門，除遷長陵緦服，哭四拜。
○領議政洪致中承命入對。上召見之，慰釋備至，致中曰：“趙觀彬疏所謂委官再候云者，指臣而發也。臣果再見李光佐，而候字有若臣承望氣勢者然。臣亦大臣，豈有是哉？今聖上所以欲通用彼此者，意甚盛也。不但臣所見如此，趙文命、宋寅明之意，亦與臣同，則其疏中宋寅明之募臺官擊逐臣云者，非實狀，乃過疑也。至於文命，則戊申前後，惡鏡黨如私讎，且無偏係，乃心王室，而觀彬一筆句斷，當之者豈無不安？而出城則過矣。”上曰：“趙觀彬甚厭蕩平，故爲此疏矣。”致中曰：“觀彬旣非欲仕者，又非欲害國者。性本偏塞，又經禍變，殆若喪性者。見人之言論稍緩者，則輒怒之，故諸臣亦不與較，文命亦必不深怒之。然島配之命，處分似過。蓋都憲之職，非他臺之比，豈可使生行死歸乎？”上曰：“若非都憲，渠豈逭殿庭之鞫乎？予則思其父而然也。”致中曰：
“通融彼此，惟才是用，爲今急務。而殿下文致太平，武定禍亂，若又祛朋黨，則尤豈不卓然爲聖德之光？臣嘗以未復官兩臣事，有所奏，此非阿好，義理固然。今欲矯變時象，必如是而後，乃可爲也。戊申間倘許兩臣復官，則庶幾爛熳同歸，而蹉失機會，可恨也。”上曰：“辛壬以後之人，其氣方沮，甲乙以後之人，其氣本盛。沮者予慮其不能做國事，盛者予常欲抑而無過。且甲乙以後，一人曰白則皆曰白，一人曰黑則皆曰黑，如建祠事，終是過也。二臣事，他人或可言也，觀彬則不敢論也。”致中曰：“一人出言，萬口咸同者，亦不謀而同，蓋非心異而口同也。古聖人必順人心，順人心則無違於理也。”上是之。
史／編年／朝鮮王朝實錄／英祖實錄／三十四年（1758）　卷九十一至九十二／卷九十一　正月至六月／二月／27日(P.13-2)
○癸未/以權爀爲大司憲，任瑋爲大司諫。
○輔德沈益聖上書，略曰：
邸下春秋鼎盛，血氣方壯，政當大禹惜寸陰之時，連以睿候之欠寧，曠廢，离筵開講無期。疾病之來，聖人所不免。雖在盛壯之年，一時違和，固非異事，而至於經歲彌留，閱月廢學，宮僚之達辭，或承俟間召見之批，而終歸文具，醫官之入診，而不聞勿藥乃瘳之喜，而每傳一樣，噫！宮中周旋言動之節，雖非外廷所可得聞，而無乃睿孝出天，煢煢在疚，已經一朞，攀號哀慕之際，自不覺致損，而燕居蠖濩之中，或失聖人愼疾之方，轉輾沈綿，未易復常而然歟？目今天氣向暖，晝漏方永，宜於神氣蘇醒之時、朝
晝淸明之際，召接宮官，講說經史，簡其禮數，去其筵體，或倚枕而聽讀，或因讀而問疑，不尙淵默，爛熳酬酢，則湯銘日新之工，不期自至，不覺沈痾之祛體矣。大朝卅餘載臨御以來，嘉言善行、盛德大業，外而布在八方耳目，內而昭載許多簡編，則邸下之所當法，豈求他哉？昏定晨省之時，自然耳濡而目染，以至於發號施令，進賢退邪，一動一靜，一言一行，隨輒爲度，薰陶之速漬染之易，實非區區講說之比也。孟子曰，‘人樂有賢父兄。’此言家庭之間，身敎之易入也。且學問之工，不專在於讀書而已，奉先事親，無非學也，接物應事，無非學也。對飮食則學在是焉，當寢臥則學在是焉，只在於一心之操舍而已。孔子曰，‘操則存，舍則亡，惟心之謂歟？’
答曰：“所陳切至，可不體念焉？”
○王世子坐寬毅閤，引接大臣、備堂。禮曹判書李益炡曰：“今番服色一節，昨日已稟定於大朝矣，孝昭殿參祭時及大朝進見時，以黲袍爲之，徽寧殿參祭時，以黑袍爲之，法講則以淺淡服爲之，次對則以黑笠、黑帶、白道袍爲之，《五禮儀》祥後則無哭，而今番則外庭參祭百官無哭，而近侍及亞獻官以下從哭。不但徽寧殿如是矣，孝昭殿祥後禫前，亦當如此之意，昨已定奪矣。”
○上御崇文堂。承旨入侍，敎曰：“元良冑筵，乃是法筵，備局次對，國之重事，而今聞藥院，請行於寬毅
閤云。與入診、召對有間，決不可行於臥閤。冑筵、次對皆於德成閤爲之。元良時敏堂，若予正殿，心制之前，因於此閤爲之。”敎曰：“幾朔之後，聞開筵次對之報，雖服茶飮，心則少開。將此不已，吾國其庶幾。吁嗟！春坊僚屬，乘此美機，其勿若前緘默，輔導元良。若復怠忽，非徒元良之咎，講院僚屬，亦豈無過？將此下敎一件，書入元良，一件書付院壁，以爲交勉焉。”
○上御涵仁亭，親傳香。
○上御崇文堂，承旨入侍。謂注書鄭昌順曰：“史冊雖不可見，次對條目，略聞何妨？大臣所達何事耶？”昌順曰：“右相以江原監司狀聞江陵燒燼穀，勿爲蕩減，慶尙兵使狀聞統營移劃穀，相半取用，及不參臺臣罷職也。”上曰：“下答云何？”昌順曰：“以依爲之下令矣。”上曰：“儒臣所陳何事耶？”昌順曰：“儒臣洪良漢陳勉戒，大體以昨者召對、今日賓對，出於久曠之餘，臣民慶忭，若覩景星慶雲。願邸下擴充今日之心，以爲悠久之工。”上曰：“前日不言者，未覩景星慶雲而然耶？旣覩之後，所陳止斯而已乎？臺臣亦有所陳乎？”昌順曰：“掌令李秀逸所懷，大體與儒臣之意同矣。”上曰：“下答云何？”昌順曰：“以各別體念下答矣。”上曰：“今日是好機矣。此正諸臣拔筆直言之時，草草陳達，誠甚慨然。”仍敎曰：“儒臣、憲臣之言，非予今日所望者。三司之臣，無骨鯁若此，此豈元良廓然開對之意乎？修撰洪良漢、掌令
李秀逸幷罷職。”
○上詣孝昭殿，入齋室，召見時原任、禮堂。領府事兪拓基曰：“上食，近來循情之權禮，用樂，祖宗朝已行之大經，若自今始，除上食，載於《補編》，臣意則恐無不可。然此不可猝然釐正，而詢問之下，迷見如此。”上曰：“卿意則果以用樂，斷不可已耶？”拓基曰：“然矣。”上曰：“然則山陵有守、侍陵官，魂殿有哭，晝而行祭則哭，夜而用樂，豈有如此情禮乎？”拓基曰：“雖有上食，亦當用樂。且山陵則事體有異矣。”上曰：“左相云，‘若撤上食而用樂，則當至於心制蕩然之境’，此言誠是也。”拓基曰：“豈至於蕩然乎？且禮文繁瑣，古禮不可一一盡復，只擧大者，小者勿論好矣。今番《補編》，直窮到底無一遺漏，而第此一事，存而不論，姑俟後日何如？”上曰：“卿之固執守經，誠貴也，予心尙惑矣。晝上食夜用樂可乎？”拓基曰：“必以辛巳、庚申年例行之可也。禫後當止哭，而今番禫後哭，失禮意矣。”
○大臣獻議。奉朝賀金在魯以爲：“禫後三年內仍行朝夕上食，只是權制，有違古禮，自今釐正，未爲不可。而但念國家，雖於手下喪，亦有爲之三年者，如孝純、懿昭而猶且仍行上食，則累百年遵行之古例，何敢遽謂始自徽寧殿斷可停止乎？臣之前議中，以不哭行之爲言者此也。至於內喪在先，禫後三年內大祭，用樂當否，不係於上食之行不行哭不哭。先王制禮，父在母喪，
服雖降而心制，則許伸所以達子志之義。限二十七月不用樂，斷然爲是矣。《五禮儀》內喪在先，禫後用樂，而王世子服色則無揚赤色黑團領、烏紗帽、黑角帶爲定者，猶不能全沒心制之意也。身不服純吉之服，而乃反用樂將事，於禮於理合乎否乎？服與樂豈不大段矛盾乎？庚申國恤時，諸大臣、儒賢皆以用樂爲是者，其時國家無持心制之儲位，故只就禫後凡事用吉之常禮而言也。若使庚申之大臣、儒賢，又當辛巳國恤，則其所獻議似或有異矣。禫後諸臣服色，遣官攝行時，固當服祭服王世子攝行時，世子旣未復冕祭之常服，祭官似不敢獨服祭服，服無紋黑團領似宜。淺淡服則上下輕重失倫，恐不可也。”行判中樞府事李宗城以爲：“祥後上食，先正臣宋時烈之議曰，‘旣曰大祥，則祥後上食，似違禮意，永昭殿仍行此禮，未知如何’，先正臣朴世采之議曰，‘經禫之後，山陵之哭泣、魂殿之上食，皆出於一時權宜之道，正古所謂‘無於禮之禮。’以此見之，則祥後上食，兩先正之意，皆以爲當停，若臣區區之見，則雖非古禮亦非國典，而列祖之所行，如安神祭之類是也。上食之仍行，雖云權制，行之已百有餘年矣，今欲一切以古禮停廢，亦有所不敢議者。蓋以有擧莫廢，亦禮故也。至若禫後祭服色，獻官攝行，則自當具祭服行事。或者以‘佩玉
後垂之純吉’，爲疑而問，傳曰，‘禫纖而無所不佩’，禫祭之主人無所不佩，則禫後攝事之祭官，純吉無疑，王世子攝行則亞獻官以下當以無揚黑團領行事，聖敎至爲允當，無容更議。”領中樞府事兪拓基以爲：“內喪在先時，魂殿祥祭後仍行上食，以終三年，旣有違於古禮及國典，則及今釐正，誠爲合宜，而揆以‘有其擧之莫敢廢’也之義，或似未安。第伏念內喪在先，則自魂殿、山陵虞祭，至朝夕上食、四時大享，幷設王后神座，各進禮饌，亦載於《五禮儀》，而不知自何朝停止。或言，‘仁祖大王大喪時，因先正臣金集所言而止之’云。蓋勿論久近，《五禮儀》所見載，而祖宗朝所已行者，亦旣以違於禮而停止，則今此上食一段，釐正於《補編》，恐無不可矣。吉服與祭服，輕重稍別，五月後徽寧殿大祭，王世子攝行時，獻官以下服色用無揚黑團領，聖敎允當，而至於遣官攝行時獻官以下服祭服，亦有意義，恐不宜改易。”
史／編年／朝鮮王朝實錄／英祖實錄／三十八年（1762）　卷九十九至一百／卷九十九　正月至六月／閏五月／19日(P.24-1)
○辛巳/以金致仁爲吏曹判書、黃仁儉爲大司諫。
○命十三日隨入侍講院翊衛司官員，幷罷職。
○上詣毓祥宮展拜。
○領議政申晩、左議政洪鳳漢、右議政尹東度請復政賀，上曰：“一張致詞，烏可辭也？”
○敎曰：“頃命宣敎，則承旨趙重晦終不爲之，而敢曰‘十四年臣事’，一臣字，若有君君臣臣之義，焉敢若此？此浮於李翼元，亟命遠竄。”
○掌令趙台命、持平沈
勗之‧鄭彦暹、獻納朴弼燧、正言姜趾煥啓曰：“締結匪類，酬酢亂言，揆以邦憲，自有當律。安置罪人趙載浩，受國厚恩，地處尤別而親近妖孽，書致遠途，爛熳接話。驚惑聽聞之狀，旣出弘福之招。而弘福結案，且無一誣字明白遲晩，而傳說之弘福，旣伏王章，則出言之趙載浩，豈合輕律？請安置罪人趙載浩，極邊栫棘。”上曰：“趙載浩昵近此類，以弘福招觀之，不言可知。乃父之子，名登鞫招，至有此擧。于今初政，亦何相持？依啓。”
史／編年／朝鮮王朝實錄／英祖實錄／三十八年（1762）　卷九十九至一百／卷九十九　正月至六月／六月／26日(P.31-2)
○丁巳/上御景賢堂，引見大臣備堂。
○正言鄭景瑞奏曰：“島配罪人尹光紹，性本狠毒，行又巧黠。弘福文書中，光紹前後往復之札，爛熳搜得，則綢繆相連之狀，昭不可掩。請尹光紹亟施栫棘之典。”不從。又奏曰：“遠配罪人南玉，賊綵之女壻，逆弘之親友。豢養於賊綵，熏染於逆弘，其窮凶情節，陰謀秘計，斷無不知之理。請南玉亟令王府，拿鞫嚴問，期於得情。”上
不從。
○副校理洪秀輔奏曰：“臣方備員問郞，而趙維鎭名字，屢次緊出於逆賊垂裕之招，而聖上以待發捕，拿來究問後，方可處之爲敎。揆以獄體次第，誠爲得當，而若以獄論之，則維鎭旣無脫空之事，終是當問之人。鞫廳雖曰嚴秘，而發捕罪人拿來之間，爲日尙多，若使維鎭，先聞此報，得以揣摩商量，則大非嚴獄情之道。臣意則趙維鎭爲先拿囚，以待罪人之來，似宜矣。”上從之。
○上召見新除守令。
○罪人垂裕正法。
史／編年／朝鮮王朝實錄／英祖實錄／三十八年（1762）　卷九十九至一百／卷一百　七月至十二月／七月／1日(P.1-1)
英宗至行純德英謨毅烈章義弘倫光仁敦禧體天建極聖功神化大成廣運開泰基永堯明舜哲乾健坤寧翼文宣武熙敬顯孝大王實錄卷之一百
▣三十八年 七月
○朔辛酉/上御景賢堂，引見大臣備堂。領議政申晩曰：“今者獄事後，宜有鎭安之道。”洪鳳漢曰：“爛熳同歸者，固宜罪之，而至於相親者，宜勿問。豈無區別之道乎？”上曰，是矣，仍敎曰：“昔有王敦於王導，柳下惠於盜跖，況親舊乎？曾前相親者，理勢固然，而抑或連家者，尤何爲累？今番載浩叵測之說，怪狂之人，逢人卽說，略無忌憚，卽非與載浩同一心腸者，則以一時所聞，驅之於載浩之血黨，人孰能措手足乎。”
○平安監司狀聞曰：“宣沙鎭今初九日雷雨，流火自鎭東夜叉洞，入火藥庫，火藥硫黃，盡爲燒燼。
○上命依昨日傳敎，趙維鎭更爲酌處。
○兩司大司憲鄭光忠。大司諫安允行。啓請還寢趙維鎭酌處之命，仍命王府，嚴訊取服，夬正王法，不允。
史／編年／朝鮮王朝實錄／英祖實錄／五十二年（1776）　卷一百二十七／正月／2日(P.2-1)
○甲戌/副提學李秉鼎上書，請立睿志，講治謨，勉緝熙之工，急賑貸之政。又言：“翔雲特一凶孽之見棄於世者，苟非國家之隄防，士夫之名檢，蕩然壞盡，則渠雖包藏妖慝，何敢生覬覦跳踉之計哉？亟扶元氣，申嚴大防，俾以爲潛消奸萌，永保泰運之圖。”又言：“《春秋》一經，出自聖筆，而嚴忠逆之分，謹夷夏之辨，惟我列聖朝尊攘大義，寔宗是經，伏望自今以往，書筵進講，試場發題。”王世孫答曰：“言皆切實，余甚嘉之。《春秋》之試場出題事，不無所見，而當初廢罷，旣由嚴科場之聖念，則事係變更，有難擅決。議大臣稟處。”
○上御明政殿月臺，試太學生，尹行履賜第。
○上召見各邑正朝戶長，下諭曰：“汝等歸言本官，舊還蕩減，一一善分，俾有實效。”戶長等呼千歲。
○王世孫詣儲慶宮。
○修撰李秉模上書，略曰：
顧今人心陷溺，世道乖離，朝無老成之彦，野有遺逸之賢，君子無所恃而小人無所憚，惟知爵祿之可貴，不識
廉恥之爲大，駸駸以趨乎無可奈何之地，有識之寒心，厥惟久矣。惜乎！使有如宰臣尹心衡者在，豈不矜式乎士林，而維持其萬一也耶？噫！彼宰臣居家而有淸儉之操，立朝而秉義理之正，麤衣糲飯，沒齒乎桑戶棬樞之下，而視軒冕不啻弊屣，流風餘韻，至今耀人耳目。此臣所以恨不幷時，而竊嘗歎賞者也。其子養厚蔭藉父名，位躋宰列，世所稱淸官要職，莫不平步而兜攬，在渠之道，固當飭躬勵操，激濁揚淸，以守其父之緖餘。而今乃一反其道，父以淸儉而子以貪侈，父以義理而子以勢利，勢之所歸，朝東而暮西，利之所在，左鑽而右刺，奸細之情，側媚之態，有不忍正視，而至若柳知養之頃年一疏，具庠輩之向日綢繆，或始涉而終賣，或先密而後背，改頭換面，婢膝奴顔，殆乎千百億化身，而出入人家，主張時論，一國喧傳，十目難掩，則自知見棄於公議，而乃作陰護朋類之說，厭然掩惡，遊辭取容。臣固不知所營者何事，所與者幾人，而除非一種嗜利無恥之徒，則名爲士夫，顧安肯同流合汚於其間哉？然迷俗易欺，小慧潛售，百計壠斷，爵位愈顯，噫嘻痛矣！從古小人之跡，如出一手，其自爲地則誠巧矣，奈國家世道何哉？嗚呼！賢邪進退，實關有國之興亡，在上之人，亦豈不知賢之可進、邪之可退，而惟彼小人，深於謀身，希覬窺伺，投間抵隙，利在大臣則附大臣，
利在戚里則附戚里，利在敵國則附敵國，推利是視，閃忽莫測。於是乎變亂其黑白，顚倒其是非，必使人主，汨其善善惡惡之心，然後肆行胸臆，禍人家國，而渠之爵祿則自在安享，此小人所以常幸，而君子所以常不幸。嗚呼！君親一也，孝於親，必忠於君。是故求忠臣必於孝子之門，此灼然之理也。今養厚則於其賢父之志事，一切置諸笆籬邊而徒席餘庥，躐取厚利。不復知世間有羞恥事，則臨江名亭之放恣移搆，負郭良田之爛熳圖占，在渠猶屬細故，臣不欲索言，以傷忠厚之風也。噫！人之無良，至於此極，而尙可曰姑且恕其忘父，乃更責以忠君也耶？若使此人一日在朝，則有一日之憂，二日在朝則有二日之憂。終爲國家心腹之患，將不知何樣機關，出於何地，思之及此，寧不澟然？伏願邸下，深軫世道之憂，明示好惡之正，亟令有司，快施屛裔之典，使朝野之人，洞知小人勿用之義，然後益懋典學，益勵庶政，嚴隄防而申明義理，禮儒賢而講究治謨。則士氣可培，而趨向可正矣，紀綱可立，而邦本可固矣。副司直洪良漢，以釁累之蹤，夤緣謟附，濫通淸顯，物情駭歎，久而未已。備堂經筵之任，一幷刋正，則其於勵名節重官方之道，尤豈不有光乎？
王世孫答曰：“尹養厚之嗜利，已知於靳點館職之時。所請依施。洪良漢事，當初簡拔，出自聖意，從當仰稟大
朝處之。”
○王世孫令竄尹養厚于海南。養厚以賢父之子，忘廉冒恥，貪功嗜利，諂附權門，躐取名宦，人莫不唾鄙。至是李秉模上書，故王世孫嘉納，特令遠竄，一世莫不快之。
○上御集慶堂，引見大臣、備堂。上命復南絳老爵，放朴盛源。
史臣曰：南絳老之劾李潭，卽一世之公議，而不免於刑戮，國人久益悲之，朴盛源獨疏請伸其冤，又謫于海島，至是上有是命。大聖人日月之更，可謂有光於簡策矣。
○上命大司憲李溎加資。敎曰：“今者都憲，不負國恩，排萬事有此擧，庶可爲元春枯楊生稊，可謂不負八十三歲其君之心。幾十年臨御之效，庶可見於此人，大司憲李溎特爲加資，以表予意。”又命特除都摠管，卽爲謝恩。時上已有悔悟之意，下詢入侍大臣臺臣，李溎以不可經年爭執仰對，故上嘉奬之。
○命都摠管入侍，敎曰：“昔唐長孫皇后聞魏徵直，正衣以賀。今日朝參，世孫賀致詞頭辭曰：‘忠直在朝，固當宜賀。’云。”
○王世孫坐尊賢閣，諸承旨持公事入對。令曰：“今日次對大處分，非都憲之力，聖德攸曁也。”令曰：“向以朝儀不整，因故相尹東度所奏，始行木牌，而東倒西顚，所見駭然。此專由於押班監察之得人，而監察擇差在吏曹，吏曹得人在大臣，大臣之本，在於人主一心，莫非自反處矣。”
○王世孫命兵曹判書徐命善入對。謂徐命善曰：
“特授兵判，聖意攸存。向者上疏，余則謂斷斷忠心，推此心報國，則可謂忠矣。”
史／編年／朝鮮王朝實錄／憲宗實錄／即位年（1834）　卷一／十二月／16日(P.1-2)
○丙午/行藥院入診于興政堂，召見時原任大臣閣臣。奉朝賀南公轍，領府事李相璜，領議政沈象奎，左議政洪奭周，右議政朴宗薰啓言：“惟我殿下，以沖幼之齡，承付
畀之重，我慈聖殿下，以女堯之聖，擧簾帷之儀，莫不延頸拭目，以觀政化。臣等頑忍苟存，涕泣登對，請以今日，切要㝡急之務，略先陳之。一曰愼起居。殿下沖年嗣服，祖宗艱大之役，擔在一身。況氣血未充，哀疚嬰心，兩殿惟疾之憂，百倍恒日，凡食飮服御，興寢步履之際，動靜語默，喜怒好惡之節，必以操愼爲工，恒存四勿之戒，務若六氣之候，則斯乃作聖之基，永符祈天之本。二曰勤講學。昔明廟大行因山前，宣廟臨筵講《禮記喪禮篇》。蓋居喪未葬讀喪禮，旣葬讀祭禮乃禮經之文。先正臣宋浚吉，引此以陳於顯廟初服而行之，粤在庚申，亦於公除後，卽行講對。此乃列朝成法也。伏願自今，勸講召對，課日勤行。臣等以爲殿下之勤學與否，卽係宗社、生靈，安危、興替之關。且開筵時慈聖之垂簾聽講，亦故事之可以倣行者也，惟殿下，懋哉。三曰嚴宮闈。譬之一身，宮闈如腸肺，公府如肢體。安有腸肺不淸，而肢體不病者乎？蓋婦寺以納媚爲忠，僕隷以藉賣爲利。僧尼、巫祝之說，或入於內，宮禁嚴祕之事，多宣於外，窺覘行而讒慝萠，皆此輩之爲耳。顧今國家多故，人心靡屆，整飭操束，尤宜百倍。況當沖齡，凡尋常燕閑之際，易與此輩狎暱，瑣屑玩戲之具，易爲此輩誘惑，蠱心志而累聖工，皆由此起。宣廟沖年卽阼，御宦寺甚嚴，常不與接言語，朝野想望聖德，實爲今日所
當仰法。惟殿下，勉之。四曰杜倖門。夫爵賞者，國家之大柄，威福者，人主之大權。一有非法不公之事，參錯於其間，則私邪奸萌，左右竝進，干囑矯誣，內外交攻。其始也不過纖微之私，若無足以大害於事，而及其機械滑熟，蹊逕流馴，則終必至於大柄倒置，大權撓奪，苟不防微杜漸。察細謹始，則如鼠竇傍穿，蠹孔潛蝕，自窺覬而嘗試，自投合而放肆，卽必然之勢也。昔成廟初服，奉保夫人，請爵人，上曰，‘予以幼沖，因內謁爵人，則於國政何？若復言者，予必不貸。’此誠聖人之訓也。蓋公私之分，卽紀綱之本也。紀綱不立，則憂勤雖切，而治道不能徒行，倖門不杜，則刑威雖厲，而紀綱不能自立。惟殿下，戒之。五曰察民隱。人主之職，保民而已。凡臣僚之自外來者，守宰之因事至者，必引見而詢訪，導之盡言。上之耳目，常在於民，民之心腹，畢達於上，則夫豈有不可祛之弊哉？六曰節財用。財者，民命，而卽其膏血也。我朝立國規模，卽是節儉二字。而挽近以來，或不免文勝之弊，自衣服飮食之節，居處帷帳之具，至於婦寺僕隷之額數，皆踰於古昔制度。而殿下若以今日凡百，認以元來如是，則甚非所以先立聖志之道矣。今日可言，豈止於是，而大經所在，不出此數者矣。愼起居爲勤學之本，嚴宮闈爲杜倖門之本，察民隱爲節財用之本，而又其大本，則亶在殿下實心。惟願深留
聖意毋忽焉。”批曰：“所陳諸條，懇惻切實，敢不服膺也？”
○大王大妃敎曰：
未亡人不過深宮一婦人，奉大行王巾櫛三十餘年，今當天地崩坼之禍變。主上雖天姿英明，猶是十歲以前，軍國機務，有難一一責望。卿等以國朝故事，懇請，故萬不獲已，至有此擧，而本是女流，無學問識見。卿等，國之大臣，世篤忠貞，被知遇之恩於大行朝之人也，今日悠悠萬事，保護主上，勸勉聖學。其次則愛恤百姓。欲安百姓，則先自朝廷擧措得宜，廟堂則勉飭方伯，方伯則操束守令，俾無剝割貪墨之弊，則百姓自安。百姓安則國勢復奠於磐泰之安。卽今道理，莫如上下盡祛浮文，以實心行實政。自今爲始，凡百軍國大事，大臣卿宰，爛熳商確，停當以奏，則予惟從之而已。至若不可行不緊之事，初勿擧論，致煩酬應。如是洞諭之後，卿等若不盡忠竭力，以輔幼主，則是卿等負祖宗在天之靈也，罪在於予則是予負祖宗也。一日二日，一年二年，如是以過，漸至主上長成之後，朝廷寧謐，民國泰平，則未亡人有歸拜之顔。卿等亦盡追先報今之責。予言止此，其各勉諸。
○以李魯秉爲司諫院大司諫。
○玉堂聯箚，陳勉講學，賜批。
史／編年／朝鮮王朝實錄／憲宗實錄／四年（1838）　卷五／閏四月／27日(P.5-1)
○戊戌/進講于熙政堂。
○備局啓言：“江界、馬馬海鎭將，昨年秋爲彼人縳去之說，非但風傳已久，至有其家人訴牒，故發關本道，使之行査，則雖與傳言，不無參差，而可知本事，明有根因矣。該倅已有道啓論勘。而雖以巡兵營言之，事出部內，經歲掩置，其時道帥臣，竝施以譴罷之典。”大王大妃敎曰：“事未前有，萬萬驚歎。此事奏聞當否，時原任大臣，爛熳商議，後日次稟定。”
○中批，以金祖根爲摠戎使。
史／編年／朝鮮王朝實錄／憲宗實錄／十年（1844）　卷十一／八月／21日(P.6-2)
○乙卯/罪人閔晋鏞結案，“渠以鄙微之武夫，敢懷不軌之凶圖，梟腸獍肚，如鬼如蜮，締結逆黨，爛熳凶言。江舍夜
會，三人綢繆者，無非至凶至憯，而伊霍二字，是豈爲人臣者所敢聞所敢言，而肆然發口。謀反大逆不道的實遲晩，罪不待時凌遲處死。”
○罪人李遠德結案，“妄藉醫技，英熙之至凶而腸肚相連，晋鏞之絶慝而謀議與同。晋賊江舍之會，許多酬酢，罔非凶言，而三人大用之說，卽此一案，凶謀逆節，綻露無餘。誕夢破字等妖言悖說，爛熳互倡於鍾協之家，矢口茶飯，惟意和應。諸般窮凶情節，古今所未有，天地所不容，謀反大逆不道的實遲晩，罪不待時凌遲處死。”
史／編年／朝鮮王朝實錄／憲宗實錄／十年（1844）　卷十一／八月／23日(P.7-1)
○丁巳/上御重熙堂，召見時、原任大臣金吾堂上，請對也。領議政趙寅永曰：“臣等逐日進參於鞫坐，而今於罪人權時應之納招也，肆發不道之說，臣等心骨俱驚。玆不得不相率請對，稟質後擧行矣。”寅永等曰：“如此罪人，不待時直捧結案，斷不可已矣。”上曰：“欲仰稟東朝而處之矣。”寅永曰：“此非但東朝之非人。殿下旣聞此言，則又豈可晷刻靳許乎？臣等今將退去，直捧結案，故又此仰達矣。”上曰：“卽速退去擧行可也。”
○罪人權時應結案以爲，“行凶節次則渠肆發凶言，敢犯莫嚴莫重之地，萬戮猶輕，晷刻難容。大逆不道的實遲晩，罪軍器市前路，不待時凌遲處死。”
○罪人朴醇壽結案，“渠本以陰慝之性，敢懷樂禍之心，處地自別，而所締結者匪類也，國恩罔極，而所綢繆者不軌也。晋鏞江舍之夜，鍾協同
席之會，互相酬酢者，無非至凶絶悖之說，則固當骨顫膽掉，奔告不暇，而看作尋常，隨處參聞，視若茶飯，爛熳和應，甘自歸於護逆之科，是豈爲人臣子所可忍爲之事乎？謀反大逆不道知情不告的實遲晩，罪西小門外，不待時斬。”
史／編年／朝鮮王朝實錄／憲宗實錄／十年（1844）　卷十一／九月／4日(P.8-2)
○戊辰/罪人崔英熙結案，“凶如晋、德而附麗於渠，奸如純‧樂而依歸於渠，自作窩窟，情節畢露。謀逆同參，的實遲晩，西小門外不待時凌遲處死。”
○罪人閔純鏞結案，“出沒京鄕，蹤跡極秘，綢繆逆黨，腸肚相連。晋賊之豢養而凶謀隨處同參，妖樂之締結而狡慝一串貫來，旣有斷案之自服，已著城底之酬酢。心字之一畫添解，何等凶言？而與晋、鏞而爛熳，曁鍾。樂而倡和。謀反同參，的實遲晩，西小門外，不待時凌遲處死。”
○罪人李鍾樂結案，“渠本以賤孽之種，濟以邪慝之性，年尙亂臭而禍心已醞。生鍾戾氣而妖舌極閃，所謀議者不軌之圖，光近之酬酢丁寧，鍾恊之證招已著，是何等凶肚逆腸？四月五日之言，此無非至妖極誕，
以至耳報之幻法，神將之假托，尤可見誑惑之凶計，謀逆之斷案，造意至憯，情節難掩。謀逆同參的實遲晩，西小門外，不待時凌遲處死。金吾以大逆不道罪人遠德子龍善，處絞，啓。
史／編年／朝鮮王朝實錄／哲宗實錄／八年（1857）　卷九／八月／14日(P.15-2)
○壬戌/以柳相弼爲陪往大將。
○以金輔根爲工曹判書。
○備邊司啓言：“順天府使李承益，湖南慰諭使差下，使之周行列邑，親自施血，外他可以搆接之方，就議道臣，爛熳商確，具由登間行會。”允之。
子／醫家／御定佩文齋廣群芳譜／天時譜　卷一至卷六／春　卷一至卷三／卷一　春／彚考(P.1-2)..[文淵閣四庫全書本]
［彚考］
〔原〕《詩‧小雅》春日遲遲卉木萋萋倉庚喈喈采繁祁祁
〔増〕《詩正義》周成王太平之時于春時親耕籍田以
勸農桑又祈求社稷使年豐　《周禮‧天官》内宰上春詔王后帥六宫之人而生穜稑之種而獻之于王［注］先種後熟曰穜後種先熟曰稑　《史記‧叔孫通傳》孝惠帝曾春出遊離宮叔孫生曰古者有春嘗果方今櫻桃熟可獻願陛下出因取櫻桃獻宗廟上許之諸果獻由此興
〔原〕《前漢書‧文帝紀》元年三月詔曰方春和時草木羣生之物皆有以自樂
〔増〕〈律厯志〉少陽者東方東動也陽氣動物于時為春春蠢也物蠢生乃動運　《後漢書‧
明帝紀》永平三年春詔曰夫春者嵗之始也始得其正則三時有成有司其勉順時氣勸督農桑　〈章帝紀〉元和二年詔曰方春生養萬物莩甲宜助萌陽以育時物　〈郎覬傳〉方春東作布德之元陽氣開𤼲養導萬物《逸周書》禹禁春三月山林不登斧以成草木之長　《管子》日至六十日而陽凍釋七十日而隂凍釋隂凍釋而萟稷故春事二十五日之内耳　《莊子》春雨日時草木怒生銚鎒于是乎始修草木之到植者過半而不知其然
《尸子》春為忠也東方而春春動也是故鳥獸孕榮華生萬物遂忠之至也　《呂氏春秋》冬至後五旬七日菖蒲生乃耕菖者百草之先生者也于是始耕　《淮南子》春風至則甘雨降生育萬物草木榮華莫見其為者而功既成矣　《春秋繁露》木者春生之性農之本也
〔原〕劉向《别録》鄒衍居燕燕有谷地美而春不生黍稷衍吹律暖氣乃至草木乃生至今名黍谷
〔増〕《焦氏易林》百草嘉卉萌芽將出昆蟲扶戸陽明所得　谷風布氣萬
物出生萌庶長養華葉茂盛　《春秋元命苞》春者神明推移精華結紐［注］神明猶隂陽也相推使物精華結成紐結要也　《春秋文耀鉤》春致其時華實乃榮　《洛陽伽藍記》法雲寺北有臨淮王彧宅彧性愛山林又重賔客至于春風扇揚花樹如錦晨食南館夜逰後園僚宷成羣俊民滿席絲桐𤼲響羽觴流行詩賦并陳清言乍起莫不領其𤣥奥忘其褊恡焉是以入彧室者謂登仙也荆州秀才張裴裳常為五言有句云異林花共色别
樹鳥同聲彧以蛟龍錦賜之　《史畧》北齊盧士深妻崔氏有才學春日以桃花和雪與兒靧面云取紅花取白雪與兒洗面作光悦取白雪取紅花與兒洗面作妍華取雪白取花紅與兒洗面作華容　《國史補》曲江大㑹先牒教坊請奏上御紫雲樓垂簾觀焉時或擬作樂則為之移日故曹松詩云追遊若遇三清樂行從應妨一日春勅下後人置皮袋例以圗障酒器錢絹入其中逢花即飲故張籍詩云無人不借花園宿到處皆携酒器
行
〔原〕《曲江春宴録》長安貴家遊賞翦百花𧚌成獅子互相送遺獅子有小連環欲送以蜀錦流蘇牽之曰春光且莫去留與醉人看　虞松方春謂握月擔風且留後日吞花臥酒不可過時　《玉麈集》穆宗宫中花開以重頂帳䝉蔽置惜春御史號曰括春　《開元天寳遺事》學士許愼選放曠不拘小節多與親友結宴于花圃中未𡮢具帷幄設坐具使童僕輩聚落花鋪于坐下曰吾自有花裀何消坐具　楊國忠子弟毎春至之時求名
花異木植於檻中以板為底以木為輪使牽之自轉所至之處檻在目前而便即歡賞目之為移春檻　長安貴遊子弟每至春時遊宴供帳于園囿中隨行載以油幕或遇隂雨以幕覆之盡驩而歸　長安侠少每至春時結朋聨黨各乘矮馬飾以錦韀金絡竝轡于花樹下徃来使僕從執酒皿而隨之遇好囿則駐馬而飲　長安士女春時鬭花戴插以竒花多者為勝皆用千金市名花植于庭苑中以偹春時之鬭也　長安士女遊春
野歩遇名花則設席藉草以紅裙逓相插挂以為宴幄　寕王春時于後園中紉紅絲為繩密綴金鈴繫于花梢之上每有烏鵲翔集則令園吏掣鈴索以驚之盖惜花之故也
〔増〕《六一詩話》梅聖俞𡮢與范希文席上賦河豚詩春洲生荻芽春岸飛楊花河豚當是時貴不數魚蝦河豚常出於春暮羣游水上食絮而肥南人多與荻芽為羮云最美　《温公詩話》先朝春月多召兩府兩制三館於後苑賞花釣魚賦詩嘉祐末仁宗復修故事
羣臣和御製詩是日微隂寒韓魏公時為首相詩卒章云輕雲閣雨迎天仗寒色留春入壽杯二十年前曽侍宴台司今日喜重陪　《東坡集》吳越王妃每嵗春必歸臨安王遺書曰陌上花開可緩緩歸矣吳人用其語為歌　《嵗時雜記》一月二氣六候自小寒至榖雨四月八氣二十四候每候五日以一花之風信應之小寒一候梅花二候山茶三候水仙大寒一候瑞香二候蘭花三候山礬立春一候迎春二候櫻桃三候望春雨水一候
菜花二𠉀杏花三𠉀李花驚蟄一𠉀桃花二𠉀棠梨三𠉀薔薇春分一𠉀海棠二𠉀梨花三候木蘭清明一候桐花二候麥花三候柳花榖雨一𠉀牡丹二候酴醿三𠉀楝花楝花竟則立夏　《曲洧舊聞》范蜀公居許作長嘯堂前有荼䕷架春時宴客花落酒杯中飲以大白舉坐無遺謂之飛英㑹　《東臯雜録》花信風梅花風最先楝花風最後凡廿四番以為寒絶後唐人詩云楝花開後風光好梅子黄時雨意濃徐師川詩云一百五日寒
食雨二十四番花信風又古詩云早禾秧雨初晴後苦楝花風吹日長　《蓬𥦗續録》曲江宴唐進士㑹同年於此豪客園戸争以名花布道上進士乗馬盛服鮮製推同年俊少者為探花使白居易詩春風得意馬蹄疾一日看徧長安花　《道山清話》哲宗御講筵手折一栁枝翫程頤為講官奏曰方春萬物𤼲生之時不可非時毁折哲宗亟擲于地　《漁隐叢話》蔡繁卿守揚州春時作萬花㑹用花十餘萬枝
〔原〕《遯齋閑覧》河朔春時多大
風飛塵撼木數日一作二三日方止以訪左右對曰不得是風且無年名曰吹花擘柳風草木百榖皆藉之
〔増〕《乾淳嵗時記》禁中賞花非一先期後苑及修内司分任排辦凡諸苑亭榭花木妝㸃一新錦簾綃幕飛梭繡毬以至茵褥設放器玩盆窠珍禽異物各務竒麗起自梅堂賞梅芳春堂賞杏花桃源觀桃粲錦堂金林檎照妝亭海棠蘭亭修禊至于鍾美堂大花為極盛堂前三面皆以花石為臺各植名品臺後分植玉蘭繡毬數百
株儼如鏤玉屏堂内左右各列三層雕花彩檻䕶以彩色牡丹畫衣間列碾玉水晶金壺及大食玻璃官窑等瓶各簮竒品如姚魏御衣黄照殿紅之類㡬千朶至于梁棟𥦗戸間亦以湘筒貯花鱗次簇插何翅萬朶自中殿妃嬪以至内官賞賜有差下至伶官樂部應奉人等亦霑恩賜謂之隨花賞至暮春則稽古㑹瀛堂賞瓊花静侶亭紫笑淨香亭采蘭挑筍則春事已在緑隂芳草間矣　蔣苑使有小圃不滿二畝而花木匼匝亭榭竒
巧春時悉以所有書畫玩器羅列滿前閙竿花藍之𩔖悉皆縷絲金玉為之且立標竿射垜及鞦韆梭門闘雞蹴踘諸戲事以娛遊客衣冠士女至者招邀杯酒徃往禁煙乃已謂之放春　《湖山勝槩》豐樂樓舊為衆樂亭又改聳翠樓政和中改今名淳祐間趙京尹重建宏麗為湖山冠又甃月池立秋千梭門植花木構數亭春時遊人繁盛　《清閒供》春時晨起㸃梅花湯課奚奴灑掃䕶階苔取薔薇露浣手薫玉蕤香讀古赤文緑字書晌
午採筍蕨供胡麻汲泉試新茗午後乗欵叚馬執翦水鞭携斗酒䨇柑往聽黄鸝日晡坐柳風前裂五色牋集錦嚢佳句薄暮遶徑灌花　《花史》漢武帝𡮢以吸花絲所織錦賜麗娟命作舞衣春暮宴于花下舞時故以䄂拂落花滿身都著舞態愈媚謂之百花舞　宗測春逰山谷間見竒花異草則繫於𢃄上歸而圗其形狀名聚芳圗百花𢃄人多效之　武陵儒生苗形事園池以接賓客有野春亭雜植山花五色錯列　平湖上有龍湫
山花爛熳不可枚舉近寺茅簷草舎皆繞植桃李春遊士女輻湊杯盤狼籍無不手撚花枝醉呼潦倒者　《西湖志》杭州壽安坊俗稱官巷宋時謂之花市亦曰花團盖汴京壽安山下多花園春時賞宴争華競侈錦簇繡圍移都後以花市比之故稱壽安坊今兩岸多賣花之家亦其遺俗也
子／醫家／御定佩文齋廣群芳譜／天時譜　卷一至卷六／春　卷一至卷三／卷一　春／集藻／七言古詩(P.18-2)..[文淵閣四庫全書本]
〔七言古詩〕
〔増〕陳賀循〈庭中有竒樹〉三春節物始芳菲遊絲細草動春暉香風飄舞花間度好鳥和鳴枝上飛臨池間竹偏増緑依堦映雪紛如玉温室庭前竟不言鼓吹樓中能作曲曽聞逺别舊難思攀折會取贈佳期長條本自堪為𢃄密葉由来好作幃星稀漢轉月輪明徘徊夜鵲屡相驚欲識幽人蘭杜徑山𥦗芳桂復叢生　唐文德后〈遊春曲〉上苑杏花朝日明蘭閨艶妾動春情
井上新花偷面色簷前嫩柳效身輕花中去来看蝶舞樹上長短聽流鶯林下何湏逺借問出衆風流舊有名　温庭筠〈陽春曲〉雲母空窓曉煙薄香昬龍氣凝暉閣霏霏霧雨杏花天簾外春威著羅幕曲䦨伏檻金麒麟沙苑芳郊連翠茵廐馬何能齧芳草路人不敢隨流塵　〈惜春詞〉百舌問花花不語低回似恨横塘雨蜂争粉蕊蝶分香不似垂楊惜金縷願君留得長妖韶莫逐東風還蕩揺秦女含嚬向煙月愁紅𢃄露空迢迢
〔原〕宋
𡨥準〈江南春〉波𣺌𣺌栁依依孤村芳樹逺斜日杏花飛江南春盡離腸斷蘋滿汀洲人未歸
〔増〕歐陽修〈春寒〉東風吹雲海天黒饑龍凍雲雨不滴嗔雷隐隐愁煙白宿露無光瑤草寂東皇染花滿春園天為花迷惜春色呼雲鏁月恐紅蔫㡬日春隂養花魄悠悠逺絮縈空擲愁思織春挽不得髙樓去天無幾尺逺岫參差亂屏碧　徐積〈江南春〉今年是處春風早江南地暖春逾好春風次第入江山先入梅花既芳草芳草春深似有情眞
共江山到洞庭落花流水武陵道湖中有山春更青斜陽西落一㸃明少年莫上岳陽城　陸游〈雨霽出遊〉十日苦雨一日晴拂拭拄杖西村行清溝泠泠流細水好風習習吹衣輕四鄰蛙聲已閣閣兩岸栁色争青青辛夷先開半委地海棠獨立方傾城春工遇物初不擇亦秀燕麥開蕪菁薺花如雪又爛熳百草紅紫那知名小魚誰取置道側細栁穿頬危將烹欣然買放寄吾意草莱無地蘇疲氓　元周權〈春日即事〉吴蠶欲老疇未秧
拍隄野水廻横塘淡煙踈樹綠隂薄落花飛絮白日長寒具油乾冷節匆匆芳事歸鶗鴂枕書睡足午𥦗明雪乳浮浮翻兎褐
子／醫家／御定佩文齋廣群芳譜／天時譜　卷一至卷六／春　卷一至卷三／卷一　春／集藻／詞(P.37-2)..[文淵閣四庫全書本]
〔詞〕
〔増〕唐馮延巳〈三臺令〉春色春色依舊青山紫陌日斜
栁暗花蔫醉臥春風少年年少年少行樂直湏及早　王建〈三臺令〉蝴蜨蝴蜨飛上金枝玉葉君前對舞春風百葉桃花樹紅紅樹紅樹燕語鶯啼日暮　宋毛滂〈憶秦娥〉夜夜夜了花朝也連忙指㸃銀瓶索酒𡮢　明朝花落知多少莫把殘紅掃愁人一片花飛減𨚫春　洪适〈生查子〉桃疎蜨惜春栁困鶯銜絮日影簾旌多少閒愁緒　紅綻武陵溪緑暗章臺路春色似行人無意花間住　唐和凝〈春光好〉蘋葉軟杏花明畫船輕䨇浴
鴛鴦出緑汀棹歌聲　春水春風無浪春天半雨半晴紅粉相随南浦晚幾含情　宋張槃〈浣溪沙〉習習輕風破海棠鞦韆移影上廽廊晝長蝴蜨為誰忙　度柳早鶯分暖綠過花小蝶𢃄春香滿庭芳草又斜陽　髙觀國〈菩薩蠻〉春風吹綠湖邉草春光依舊湖邉道玉勒錦障泥少年遊冶時　煙明花似繡且醉旗亭酒斜日照花西歸鴉花外啼　程垓〈菩薩蠻〉畫橋泊泊春江綠行人正在春江曲花潤接平川有人花底眠　東風原自好
只怕催花老安得萬垂楊繋教春日長　周密〈謁金門〉芳事晩數㸃杏鈿香淺惻惻輕寒風翦翦錦屏春夢逺　穉栁拖煙嬌軟花影暗藏深院初試輕衫并畫扇牡丹紅未展　李之儀〈好事近〉春到雨初晴正在小樓時節栁眼向人微笑傍䦨干堪折　暮山濃淡瑣煙霏梅杏半明滅玉斚莫辭沉醉判歸時斜月　唐歐陽炯〈清平樂〉春来階砌春雨如絲細春徑滿飄紅杏蔕春燕舞随風勢　春幡細縷春繒春閨一㸃春燈自是春心撩
亂非𨵿春夢無憑　宋王安國〈清平樂〉留春不住費𥁞鶯兒語滿地殘紅宫錦汚昨夜南園風雨　小憐初上琵琶曉来思繞天涯不肯畫堂朱戸春風自在楊花　王安中〈清平樂〉花時微雨未減春分數占取簾疎花密處把酒聽歌金縷　斜風輕度濃香閒情正與春長向晩紅燈入坐𡮢新青杏随觴　盧祖臯〈西江月〉燕掠晴絲裊裊魚吹水葉𥻘𥻘禁街微雨灑芳塵寒食清明相近　謾著宫羅試暖閒呼社酒酬春晚風簾幕悄無人
二十四番花信　毛滂〈西江月〉煙雨半藏楊柳風花初著桃花玉人細細酌流霞醉裏将春留下　柳外鴛鴦作伴花邉蝴蝶為家醉翁醉也且由他月在栁橋花下　周密〈西江月〉波影暖浮玉甃柳隂深鎖金鋪湘桃花褪燕調雛又是一番春暮　碧桂情深鳯怨雲屏夢淺鶯呼繡𥦗人倦冷薫爐簾影揺揺亭午　吴潜〈南柯子〉池水凝新碧欄花駐老紅有人獨倚橋東手把一枝楊桞繫春風　鵲伴遊絲堕蜂黏落蕊空秋千庭院小簾
櫳多少閒情閒緒雨聲中　楊无咎〈於中好〉墻頭艶杏花初試繞珍叢細挼紅蕊欲知占盡春明媚悄無意看桃李　持杯準擬花間醉一葉兩葉飛墮晚来旋旋深無地更聽得東風起　毛滂〈蹋莎行〉階影紅遲柳苞黄徧纎雲弄日隂晴半重簾不捲篆香横小花初破春叢淺　鳳繡猶重鴨爐長暖屛山翠入江南逺醉輕夢短枕閒欹綠𥦗窈窕風光轉　元何可視〈蝶戀花〉金井啼鴉深院曉颺盡東風柳絮吹難了燕子多情相識早杏
梁依舊䨇䨇到　一縷沉煙簾幕悄滿眼飛花祗攪人懷抱十二玉樓春樹杪天涯不斷青青草　宋俞國寳〈風入松〉一春長費買花錢日日醉湖邉玉驄慣識西湖路驕嘶沽酒樓前紅杏香中歌舞緑楊影裏秋千　暖風十里麗人天花壓髩雲偏畫船載得春歸去餘情付湖水湖煙明日重扶殘醉来㝷陌上花鈿　栁永〈木蘭花慢〉坼桐花爛熳乍疎雨洗清明正豔杏燒林緗桃繡野芳景如屛傾城盡尋勝賞驟雕鞍紺𨏥出郊坰風
暖繁絃脆管萬家競奏新聲　盈盈闘草蹋青人艶冶逓逢迎向路旁徃往遺簮墜珥珠翠縱横歡情對佳麗地任金罍罄竭玉山傾𨚫明朝永日畫堂一枕春酲　黄機〈喜遷鶯〉平湖百畆種滿湖蓮葉繞堤楊栁冉冉波光輝輝煙影空翠濕霑襟䄂静惬鄰雞啼午暖逼沙鷗眠晝西園路更紅塵不斷蝶酣蜂痩　知否堪畫處野薺蕪菁罥地鋪茵繡桃李隂邉桑麻叢裏斜矗酒帘誇酒竹寺小依山趾茅店平窺津口春又晚正香風有
客倚䦨搔首
子／醫家／御定佩文齋廣群芳譜／天時譜　卷一至卷六／春　卷一至卷三／卷二　正月至二月／二月／集藻／五言律詩(P.27-2)..[文淵閣四庫全書本]
〔五言律詩〕
〔増〕唐王勃〈仲春郊外〉東園垂柳徑西堰落花津物色連三月風光絶四鄰鳥飛村覺曙魚戲水知春初晴山院裏何處染囂塵　白居易〈春村〉二月村園暖桑間戴勝飛農夫舂舊榖蠶妾擣新衣牛馬因風逺雞豚過社稀黄昏林下路鼓笛賽神歸　宋徐鉉〈春分日〉仲春初四日春色正中分緑野裴回月晴天斷續雲燕飛猶箇箇花落已紛紛思婦髙樓晩歌聲不可聞　邵
雍〈二月吟〉林下故無知唯知二月期酒𡮢新熟後花賞半開時只有醺酣趣殊無爛熳悲誰能将此景長貯在心脾　張栻〈仲春過陽江亭子〉亭古危臨岸林幽巧近城煙容随雨住花片著溪清春事已如許客懷誰與傾庭前㡬株樹滿意欲敷榮　戴復古〈社日〉今朝當社日明日是花朝佳節惟宜飲東池適見招緑深楊栁重紅透海棠嬌自笑鬢邉雪多年不肯消
〔原〕柳州〈月泉〉東風生意閙農圃正宜勤稲種開包曬菊苗依譜分疇西
曉耕雨舎北暮鉏雲莫待荒三徑歸歟陶令君　明張祥鳶天氣近寒食村居逺市朝翠低新栁弱紅潤穉花嬌聴鳥頻移榻看雲偶橋隔村春社至㑹赴野人招
子／醫家／御定佩文齋廣群芳譜／天時譜　卷一至卷六／春　卷一至卷三／卷三　三月／彚考(P.2-1)..[文淵閣四庫全書本]
清明〔原〕《素問》清明次五日牡丹華　《四民月令》清明節令蠶妾理蠶室　是月也杏花盛種百榖　《志林》東坡在黄州夢參寥誦所作新詩覺而記兩句云寒食清明都
過了石泉槐火一時新夢中曰火固新矣泉何故新荅曰俗以清明日淘井　《春明退朝錄》周禮四時變火唐惟清明取榆柳火以賜近臣戚里宋朝惟賜大臣順陽氣也
〔增〕《提要錄》清明雨為杏花雨　《嵗時雜記》清明湖州進紫筍茶　《東京夢華錄》清明日都人出郊徃徃就芳𣗳之下或園囿之間羅列杯盤互相勸酬抵暮而𡚖各擕名花異果山亭戲具謂之門外土儀轎子即以楊柳雜花裝簇頂上四垂遮映緩入都門斜楊御柳醉
𡚖院落明月梨花最為盛景　是月季春萬花爛熳牡丹芍藥棣棠木香種種上市賣花者歌呌之聲清竒可聽　［榖雨］《孝經緯》清明後十五日斗指辰為榖雨言雨生百榖也　《牡丹譜》洛陽以榖雨為牡丹開𠉀而一百五者長至一百五日開最先　《溫公文集》［註］洛陽人謂榖雨為牡丹厄　《居家宜忌》榖雨日採茶炒藏能治痰𠻳及療百病熱疾
子／醫家／御定佩文齋廣群芳譜／天時譜　卷一至卷六／春　卷一至卷三／卷三　三月／集藻／五言古詩(P.7-2)..[文淵閣四庫全書本]
〔五言古詩〕
〈御製時廵近郊憫農事有作〉芳郊景物麗淑氣扇暮春靈雨應良節光風薄佳辰省耕已届𠉀夙駕方來廵前驅列式
道羽衛羅鈎陳時有田間子荷耒披車塵譏訶勿頻數疾苦當咨詢千耦幸終畆二鬴猶懸囷穮蓘爾勤動痌瘝予隱親賙賜出泉府拊循屬官臣行潦有挹器冽井無枯津所恵良未徧嗛嗛愧斯人
〔增〕宋謝恵連〈三月三日曲水集〉四時著平分三春禀融爍遲遲和景婉夭夭園桃灼攜朋適郊野昧𤕤辭㕓郭斐雲興翠嶺芳飊起華薄解轡偃崇丘藉草遶廻壑際渚羅時簌託波汎輕爵　宋鮑照〈三日〉氣暄動心思栁
青起春懷時艷憐花藥服浄俛登臺提觴野中飲愛心烟未開露包染春草泉源潔氷苔泥泥濡露條嫋嫋承風栽鳬雛掇苦薺黄鳥銜櫻梅解衿欣景預臨流競覆杯美人竟何在浮心空自摧
〔原〕梁簡文帝〈三日侍宴林光殿曲水詩〉芳年多美色麗景復妍遙握蘭惟是旦採艾亦今朝廻沙溜碧水曲岫散桃夭綺花非一種風絲亂百條雲起相思觀日照飛虹橋繁華炫姝色燕趙艷妍妖金鞍汗血馬寳髻珊瑚翹蘭馨起縠袖蓮錦束
瓊腰相㸔隐綠𣗳見人還自嬌玉桂鳴羅薦渠枕泛廻潮洛濵非拾羽滿握詎貽椒　［晚春］紫蘭葉初滿黄鶯哢不稀石蹲還似獸蘿長更如衣水曲文魚聚林暝雅鳥飛渚蒲變新節巖桐長舊圍風花落未已山齋開夜扉　沈約〈三日率爾成篇〉麗日屬元巳年芳具在斯開花已匝𣗳流鶯復滿枝洛陽繁華子長安輕薄兒東出千金堰西臨鴈騖陂清晨戲伊水薄暮宿蘭池寧憶春蠶起日暮桑欲萎
〔增〕庾肩吾〈三日侍蘭亭曲水宴〉策
星依夜動鑾駕總朝遊旌門臨苑𣗳相風出鳳樓春生露泥泥天覆雲油油桃花舒玉澗柳葉暗金溝禊川分曲沼帳殿掩芳洲踴躍頳魚出參差絳棗浮百戲俱臨水千鍾共逐流　隋蕭慤〈春晚〉春庭聊縱望樓臺自相隐窓梅落晚花池竹開新筍泉鳴知水急雲來覺山近不愁花不飛到畏花飛盡　唐白居易〈寒食洛下宴遊贈馮李二少尹〉豐年寒食節美景洛陽城三尹皆强健七日盡晴明東郊蹋青草南園攀紫荆風折海榴艷露
墜木蘭英假開春未老宴合日屢傾珠翠混花影管絃藏水聲佳會不易得良辰亦難并聽吟歌暫輟㸔舞杯徐行米價賤如土酒味濃於餳此時不盡醉但恐負平生殷勤二曹長各捧一銀觥　崔䕶〈郡齋三月下旬作〉春事日已歇池塘曠幽尋殘紅披獨墜嫩綠間淺深偃仰捲芳褥顧歩愛新隂謀春未及竟初夏遽見侵　溫庭筠〈寒食節日寄楚望〉芳蘭無意綠弱柳何窮縷心斷入淮山夢長穿楚雨繁花如二八好月當三五愁碧竟
平臯韶紅換幽圃流鶯隐員𣗳乳燕喧餘哺曠望戀層臺離憂集環堵當年不自遣晚得終何補鄭谷有樵蘇𡚖來要腰斧　宋歐陽修〈暮春〉幽憂無以銷春日静愈長薰風入花骨花枝午低昻徃來採花蜂清蜜未滿房春事已爛熳落英漸飄揚蛺蝶無所為飛飛助其忙啼鳥亦屢變新音巧調簧遊絲最無事百尺拖晴光天工施造化萬物感春陽　陸游〈春晚書齋壁〉海棠已成雪桃李不足言纎纎麥被野鬱鬱桑連村穉蠶細如螘杜
宇號朝昏展墓秫餌美坐社黍酒渾早筍漸上市青韭初出園老夫下箸喜盡屏鷄與豚幽居亦何樂且洗兩耳喧呼兒燒柏子悠然坐東軒
〔原〕明文徴明妍英弄芳意麗色含春姿物華浩無涯駘蕩東風吹東風日已熙草色日已滋青春萬里道遊子有所思浮雲漏白日宿露朝已晞攀條惜婉麗忽得瑛瓊枝芳踪未有托暮景已西馳菁華難復恃結蘤聊自怡
子／醫家／御定佩文齋廣群芳譜／天時譜　卷一至卷六／夏　卷四／夏／集藻／五言排律(P.7-2)..[文淵閣四庫全書本]
〔五言排律〕
〔增〕唐楊巨源〈夏日裴尹員外西齋看花〉笑向東來客看花枉在前始知清夏月更勝艷陽天露濕呈
妝汗風吹畏火燃葱蘢和葉盛爛熳壓枝鮮紅綵當鈴閣清香到玉筵蝶棲驚曙色鶯語滯晴煙得地殊堪賞過時倍覺妍芳菲遲最好唯是謝家憐
子／醫家／御定佩文齋廣群芳譜／穀譜　卷七至卷十／卷七　麥等／麥／集藻／七言古詩(P.13-1)..[文淵閣四庫全書本]
〔七言古詩〕
〔増〕宋蘇軾〈鴉種麥行〉霜林老鴉閒無用畦東
拾麥畦西種畦西種得青猗猗畦東已作牛尾稀明年麥熟芒攅槊農夫未食鴉先啄徐行俯仰若自矜鼓翅跳踉上牛角憶昔舜耕厯山鳥為耘如今老鴉種麥更辛勤農夫羅拜鴉飛起勸農使者来行水　〈五禽言〉去年麥不熟挾彈規我肉今年麥上塲處處有殘粟豐年無象何處尋聼取林間快活吟　蘇轍〈遜往泉城穫麥〉少年食稻不食粟老居潁川稻不足人言小麥勝西川雪花水磨煑成玉泠淘槐葉氷上齒湯餅羊羮火入腹
五年随俗麤得飽晨朝稻米纔供粥兒曺知我老且饞觸𤍠泉城正三伏田家有信呼即来亭午驅牛汗如浴吾兒生来讀書史不慣田家争斗斛今年久旱麥粒細及半罷休饒老宿歸来爛熳㬠蒼耳来嵗未知還爾熟百口且留終嵗儲貧交強半倉無榖　〈外孫文九伏中入村㬠麥〉春田不雨憂無麥入囷得半猶足食伏中一㬠不得緩旱田倉耳猶難得人言春旱夏當潦入伏未保天日好老農經事言不虚防風防雨如防盗外孫讀
書舊有功五言七字傳祖風旋投詩筆到田舍知我老来饞且慵秋田正急車難起汗滴肩頳愧鄰里磨聲細轉雪花飛舉家百口磨牙齒食前方丈我所無蒸餅十家或有諸孫歸何用慰勤苦烹雞亦有烝葫蘆　張舜民〈打麥〉打麥打麥彭彭魄魄聲在山南應山北四月太陽出東北纔離海嶠麥尚青轉到天心麥已熟鶡旦催人夜不眠打雞呼雨雲如墨大婦腰鐮出小婦具筐逐上壠先捋青下壠已成束田家以苦乃為樂敢憚頭枯
面焦黒貴人薦廟已甞新酒醴雍容㑹所親曲終厭飫勞僮僕豈信田家未入唇盡將精好輸公賦次把升斗求市人麥秋正急又秧禾豐嵗自少凶嵗多田家辛苦可奈何將此打麥詞兼作插禾歌　范成大〈刈麥行〉梅花開時我種麥桃李花飛麥叢碧多病經旬不出門東坡已作黄雲色腰鐮刈熟趁晴歸明朝雨来麥沾泥犁田待雨插晚稻朝来移秧夜食麨　陸游〈屢雪二麥可望喜而作歌〉苦寒勿怨天雨雪雪来遺我明年麥三月
翠浪舞東風四月黄雲暗南陌坐看比屋騰歡聲已覺有司寛吏責腰鐮丁壯傾閭里拾穗兒童動千百玉塵出磨飛屋梁銀絲入釡須寛湯寒醅發劑炊䴵裂新麻壓油寒具香大婦下機廢晨織小姑佐庖忘晚妝老翁飽食笑捫腹林下擊壤歌時康　張孝祥大麥半枯自浮沉小麥刺水鋪綠針山邊老農望麥熟出門見水放聲哭去年泠泠七月雨秋苗不收一粒榖只今米價貴如玉併日舉家纔食粥小兒索飯門前啼大兒雖瘦把
鋤犁晴時種麥畊荒壠正好下秧無稻種　戴復古〈刈麥行〉腰䥥上壠刈黄雲東家西家麥滿門前村寡婦拾滯穟饘粥有餘炊餅餌我聞淮南麥最多麥田今嵗屯干戈飽飯不知征戰苦生長此方真樂土　王炎〈麥苗已有生意掘烏稬者未止〉兒童飯犢女採桑水滿東臯耕事忙稻秧半綠麥半黄天許食新饘粥香田父咨嗟仍笑語赤地一年今得雨紫蕨有根妻子喜免填溝壑棄閭里　元王禎〈芟麥歌〉田家食力不食智麰麥年年勤
種蒔老農八十諳地利暑夏呼兒先暵地再耕再耨土華膩手把耬犁知已試土沃不妨投種穊今年已報春澤被夏壠苗深如櫛比薫風長養見天意獵獵青旗催穉穗纔結稃胞花雪墜赫赫曦輪熾鑚燧儘著精華輸至味粒飽芒森密如篲頓失前時浪翻翠豈知真宰調元氣化作黄雲表嘉瑞老農眼飽雖自慰旦夕却憂風雨至子婦犇忙事芟器釤綽翩翩轉雙臂曵籠腰間盈復棄急載牛箱夜無寐轉首登塲簇髙積風翻日碾半
猶未已向公門奉新餽麴材和糴凡㡬次年餉廵門仍語誶夏税有程今反易自餘宿負如取寄指此有秋争蟻萃一得豈能償百費終嵗勤勞一歔欷昨日公堂宴賓貴樽爼横陳混肴胾檀板珠繩按歌吹萬錢不值供一醉庖人搓揉出精粹尚喜食新誇餅餌物不天来皆力致飽食何人知所自春祈夏薦禮所記報夲從来追古義但願斯民不畏吏吏不擾民民自遂凡在牧民遵此治坐見两岐歌政異日富囷倉均被賜不使老農憂
嵗事　明髙啓〈打麥詞〉雉雛髙飛夏風暖行割黄雲随手斷疎莖短若牛毛垂去冬無雪不相宜塲頭負歸日色白穗落連枷聲拍拍呼兒打曬當及晴雨来怕有飛蛾生臥驅鳥雀非愛惜明年好收供爾食
子／醫家／御定佩文齋廣群芳譜／蔬譜　卷十三至卷十七／卷十七　菜瓜等／茄子／集藻／詩散句(P.25-1)..[文淵閣四庫全書本]
［詩散句］
〔増〕梁沈約紫茄紛爛熳　唐栁宗元珍蔬折五茄　元方囘茄藤宜硬地　宋張耒映葉乳茄濃黛抹
子／醫家／御定佩文齋廣群芳譜／蔬譜　卷十三至卷十七／卷十七　菜瓜等／芸薇(P.41-1)..[文淵閣四庫全書本]
芸薇
〔増〕《拾遺記》咸寧四年立芳蔬園于金墉城東多種異菜有菜名曰芸薇類有三種紫色者最繁味辛其根爛熳春夏葉宻秋蘂冬馥其實若珠五色随時而盛一名芸芝其色紫為上蔬其味辛色黃為中蔬其味甘色青者
為下蔬其味醎常以三蔬充御膳其葉可藉飲食以供宗廟祭祀亦止人飢渇宫人採帯其莖葉香氣歴日不歇
子／醫家／御定佩文齋廣群芳譜／茶譜　卷十八至卷二十一／卷十九　茶二／集藻／五言古詩(P.21-1)..[文淵閣四庫全書本]
［五言古詩］
〔増〕唐李白〈答族姪僧中孚贈玉泉仙人掌茶并序〉余聞荊州玉泉寺近清溪諸山山洞徃徃有乳窟窟中多玉泉交流其中有白蝙蝠大如鴉按仙經蝙蝠一名仙鼠千歲之後體白如雪栖則倒懸蓋飲乳水而長生也其水邊處處有茗草羅生枝葉如碧玉唯玉泉真公常采而飲之年八十餘歲顔色如桃花而此茗清香滑熟異於他者所以能還童振枯扶人夀也余逰金陵見宗僧中孚示余茶數十片拳然重疊其狀如手號
為仙人掌茶蓋新出乎玉泉之山曠古未覿因持之見遺兼贈詩要余答之遂有此作後有髙僧大隐知仙人掌茶發乎中孚禪子及青蓮居士李白也𡮢聞玉泉山山洞多乳窟仙鼠如白鴉倒懸清溪月茗生此中石玉泉流不歇根柯灑芳津採服潤肌骨叢老卷緑葉枝枝相接連曝成仙人掌似拍洪厓肩舉世未見之其名定誰傳宗英乃禪伯投贈有佳篇清鏡燭無鹽顧慙西子姸朝坐有餘興長吟播諸天　韋應物〈喜園中茶生〉潔
性不可汚為飲滌塵煩此物信靈味本自出山原聊因理郡餘率爾植荒園喜隨衆草長得與幽人言　栁宗元〈巽上人以竹間自採新茶見贈酬之以詩〉芳叢翳湘竹零露凝清華復見雪山客晨朝掇靈芽蒸煙俯石瀨咫尺凌丹崖圎方麗竒色圭璧無纎瑕呼兒㸑金鼎餘馥延幽遐滌慮𤼵真照還原蕩昬邪猶同甘露飯佛事薫毗耶咄此蓬瀛侶無乃貴流霞　孟郊〈慿周况先輩於朝賢乞茶〉道意勿乏味心緒病無悰蒙茗玉花盡越
甌荷葉空錦水有鮮色蜀山饒芳叢雲根纔翦緑印縫已霏紅曽向貴人得最將詩叟同幸為乞寄來救此病劣躬　劉言史〈與孟郊洛北野泉上煎茶〉粉細越筍芽野煎寒溪濵恐乖靈草性觴事皆手親敲石取鮮火撇泉避腥鱗熒熒㸑風鐺拾得墜巢薪潔色既爽别浮氲亦殷勤以兹委曲静求得正味真宛如摘山時自啜指下春湘瓷泛輕花滌盡昬渇神此逰惬醒趣可以話髙人　白居易〈睡後茶興憶楊同州〉昨晚飲太多嵬峩連
宵醉今朝餐又飽爛熳移時睡睡足摩挲眼眼前無一事信脚繞池行偶然得幽致婆娑緑隂樹斑駁青苔地此處置䋲牀傍邉洗茶器白瓷甌甚潔紅爐炭方熾沫下麴塵香花浮魚眼沸盛來有佳色嚥罷餘芳氣不見楊慕巢誰人知此味　李羣玉〈龍山人惠石廩茶〉客有衡岳隱遺予石廪茶自云凌煙露採掇春山芽珪璧相壓疊積芳莫能加碾成黃金粉輕嫩如松花紅爐㸑霜枝越兒斟丹華灘聲起魚眼滿鼎漂清霞凝澄坐曉燈
痛眼如蒙紗一甌拂昬寐襟鬲開煩挐顧渚與方山誰人留品差持甌黙吟詠揺膝空咨嗟　皮日休〈茶塢〉閒尋堯氏山遂入深深塢種荈已成園栽葭寧計畝石窪泉似掬巖罅雲如縷好是夏初時白花滿煙雨　〈茶人〉生於顧渚山老在漫石塢語氣為茶荈衣香是煙霧庭從𣟓子遮果任獳師虜日晚相笑歸腰間佩輕簍　〈茶笋〉褎然三五寸生必依巖洞寒恐結紅鉛暖疑銷紫汞圎如玉軸光脆似瓊英凍每為遇之疎南山挂幽夢
〈茶籝〉筤篣曉攜去驀箇山桑塢開時送紫茗負處沾清露歇把傍雲泉歸將挂煙樹滿此是生涯黃金何足數　〈茶舍〉陽崖枕白屋幾口嬉嬉活棚上汲紅泉焙前蒸紫蕨乃翁研茗後中婦拍茶歇相向掩柴扉清香滿山月　〈茶竈〉南山茶事動竈起巖根傍水煑石髮氣薪然杉脂香青瓊蒸後凝緑髓炊來光如何重辛苦一一輸膏粱　〈茶焙〉鑿彼碧巖下恰應深二尺泥易帶雲根燒難礙石脉初能燥金餅漸見乾瓊液九里共杉林相望
在山側　〈茶鼎〉龍舒有良匠鑄此佳樣成立作菌蠢勢煎為潺湲聲草堂暮雲隂松窓殘雪眀此時勺複茗野語知逾清　〈茶甌〉邢客與越人皆能造兹器圎似月魂堕輕如雲魄起棗花勢旋眼蘋沫香沾齒松下時一看支公亦如此　〈煑茶〉香泉一合乳煎作連珠沸時看蟹目濺乍見魚鱗起聲疑松帶雨餑恐煙生翠儻把𤁋中山必無千日醉　陸龜蒙〈茶塢〉茗地曲隈回野行多繚繞向陽就中密背澗差還少遥盤雲髻慢亂簇香篝小
何處好幽期滿巖春露曉　〈茶人〉天賦識靈草自然鍾野姿閒來北山下似與東風期雨後探芳去雲間幽路危唯應報春鳥得共斯人知　〈茶笋〉所孕和氣深時抽玉笤短輕煙漸結華嫩蘂初成管尋來青靄曙欲去紅雲暖秀色自難逢傾筐不曽滿　〈茶籝〉金刀劈翠筠織似波紋斜製作自野老攜持伴山娃昨日𨷵煙粒今朝貯緑華争歌調笑曲日暮方還家　〈茶舍〉旋取山上材架為山下屋門因水勢斜壁任巖隈曲朝隨鳥俱散暮
與雲同宿不憚採掇勞祇憂官未足　〈茶竈〉無突抱輕嵐有煙映初旭盈鍋玉泉沸滿甑雲芽熟竒香襲春桂嫩色凌秋菊煬者若吾徒年年看不足　〈茶焙〉左右𢷬凝膏朝昬布煙縷方圎隨樣拍次第依層取山謡縱髙下火候還文武見說焙前人時時炙花脯　〈茶鼎〉新泉氣味良古鐵形狀醜那堪風雪夜更值煙霞友曽過赬石下又住清溪口且共薦臯盧何勞傾斗酒　〈茶甌〉昔人謝塸埞徒為妍詞飾豈如圭璧姿又有煙嵐色光參
筠席上韻雅金罍側直使于闐君從來未𡮢識　〈煑茶〉閒來松間坐看煑松上雪時於浪花裏併下藍英末傾餘精爽健忽似氛埃滅不合别觀書但宜窺玉札　宋梅堯臣〈答建州沈屯田寄新茶〉春芽研白膏夜火焙紫餅價與黃金齊包開青篛整碾為玉色塵逺及蘆底井一啜同醉翁思君聊引領　王仲儀〈寄𨷵茶〉白乳葉家春銖兩直錢萬資之石泉味特以陽芽嫩宜言難購多串片大可寸謬為識别人予生固無恨　〈答宣城張主
簿遺鴉山茶次其韻〉昔觀唐人詩茶韻鴉山嘉鴉銜茶子生遂同山名鴉重以初槍旗采之穿煙霞江南雖盛産處處無此茶纖嫩如雀舌煎烹比露芽競收青篛焙不重漉酒紗顧渚亦頗近蒙頂來以遐䨇井鷹掇爪建溪春剝葩日鑄㺯香美天目猶稻麻吳人與越人各各相𨷵夸傳買費金帛愛貪無夷華甘苦不一致精麤還有差至珍非貴多為贈勿言些如何煩縣僚忽遺及我家雪貯䨇砂罌詩琢無玉瑕文字搜怪竒難於抱長虵
眀珠滿紙上剰畜不為奢玩久手生胝窺久眼生花𡮢聞茗消肉應亦可破瘕飲啜氣覺清賞重歎復嗟歎嗟既不足吟誦又豈加我今實强為君莫笑我耶　〈李仲求寄建溪洪井茶七品云愈少愈佳未知𡮢何如耳因條而答之〉忽有西山使始遺七品茶末品無水暈六品無沉柤五品散雲脚四品浮粟花三品若瓊乳二品罕所加絶品不可議甘香焉等差一日𡮢一甌六腑無昬邪夜枕不得寐月樹聞嗁鴉憂來唯覺衰可驗唯齒牙
動揺有三四妨咀連左車髮亦足驚竦疎疎㸃霜華乃思平生逰但恨江路賒安得一見之煑泉相與誇　〈呂晉叔遺新茶〉四葉及王游共家原坂嶺歲摘建溪春争先取晴景大窠有壯液所發必竒穎一朝團焙成價與黃金逞呂侯得鄉人分贈我已幸其贈幾何多六色十五餅每餅包青篛紅籤纒素檾屑之雲雪輕啜已神魂惺會待嘉客來侑談當晝永　蔡襄〈北苑〉蒼山走千里斗落分兩騎靈泉出地清嘉卉得天味入門脫世氛官
曹真傲吏　〈茶壠〉造化曾無私亦有意所嘉夜雨作春力朝雲䕶日車千萬碧玉枝戢戢抽靈芽　〈採茶〉春衫逐紅旗散入青林下隂崖喜先至新苗漸盈把競攜筠籠歸更帶山雲瀉　〈造茶〉糜玉寸隂間摶金新範裏規呈月正圎勢動龍初起出焙香花全争誇火候是　〈試茶〉兎毫紫甌新蟹眼清泉煑雪凍作成花雲閑未𡸁蘂願爾池中波去作人間雨
〔原〕蘇軾〈種茶〉松間旅生茶已與松俱痩茨棘尚未容蒙翳争交構天公所遺棄百
歲仍稚幼紫筍雖不長孤根乃獨夀移栽白鶴嶺土輭春雨後彌旬得連隂似許晚遂茂能忘流轉苦戢戢出鳥咮未任供臼磨且可資摘嗅千團輸大官百餅衒私𨷵何如此一啜有味出吾囿
〔增〕蘇軾〈游惠山〉敲火發山泉烹茶避林樾眀窓傾紫盞色味兩竒絶吾生眠食耳一飽萬想滅頗笑玉川子飢弄三百月豈如山中人睡起山花發一甌誰與共門外無來轍　〈問大冶長老乞桃花茶栽東坡〉周詩記苦荼茗飲出近世初縁厭粱
肉假此雪昬滯嗟我五畆園桑麥苦蒙翳不令寸地閒更乞茶子藝饑寒未知免已作太飽計庶將通有無農末不相戾春來凍地裂紫笋森已銳牛羊煩呵叱筐筥未敢睨江南老道人齒髮日夜逝他年雪堂品尚記桃花裔　〈寄周安孺茶〉大哉天宇内植物知幾族靈品獨標竒迥超凡草木名從姬旦始漸播桐君録賦詠誰最先厥傳惟杜育唐人未知好論著始於陸常李亦清流當年慕髙躅遂使天下士嗜此偶於俗豈但中土珍𠔥
之異邦鬻鹿門有佳士博覽無不矚邂逅天隨翁篇章互賡續開園頤山下屏迹松江曲有興即揮毫燦然存簡牘伊余素寡愛嗜好本不篤粤自少年時低回客京轂雖非曵裾者庇䕃或華屋頗見綺紈中齒牙厭粱肉小龍得屢試糞土視珠玉團鳯與葵花碔砆雜魚目貴人自矜惜捧玩且緘櫝未數日注𤰞定知䨇井辱於兹自研討至味識五六自爾入江湖尋僧訪幽獨髙人固多暇探究亦頗熟聞道早春時攜籯赴初旭驚雷未破
蕾采采不盈掬旋洗玉泉蒸芳馨豈停宿湏臾布輕縷火候謹盈縮不憚頃間勞經時廢藏蓄髹筒浄無染箬籠勻且複苦畏梅潤侵暖湏人氣燠有如剛耿性不受纎芥觸又若廉夫心難將𢕄穢凟晴天敞虛府石碾破輕緑永日遇閒賓乳泉發新馥香濃奪蘭露色嫩欺秋菊閩俗競傳誇豐腴面如粥自云葉家白頗勝中山醁好是一杯深午窓春睡足清風擊兩腋去欲凌鴻鵠嗟我樂何深水經亦屢讀子咤中泠泉次乃康王谷䗫培
頃曽𡮢瓶罌走僮僕如今老且懶細事百不欲美惡兩俱忘誰能强追逐薑鹽拌白土稍稍從吾蜀尚欲外形體安能狥心腹由來薄滋味日飯止脫粟外慕既已矣胡為此羇束昨日散幽歩偶上天峰麓山圃正春風蒙茸萬旗簇呼兒為佳客采製聊亦復地僻誰我從包藏置厨簏何𡮢較優劣但喜破睡速况此夏日長人間正炎毒幽人無一事午飯飽蔬菽困卧北窓風風𢕄動窓竹乳甌十分滿人世真局促意爽飄欲仙頭輕快如沐
昔人固多癖我癖良可贖為問劉伯倫胡然枕糟麴　秦觀〈茶〉茶實嘉木英其香乃天育芳不愧杜蘅清堪揜椒菊上客集堂葵圎月探奩盝玉鼎注漫流金碾響丈竹侵尋發美鬯旖旎生乳粟經時不銷歇衣袂帶紛郁幸蒙巾笥藏苦厭龍蘭續願君斥異類使我全芬馥　〈茶臼〉幽人躭茗飲刳木事𢷬撞巧制合臼形雅音伴柷椌虚室困亭午松然眀鼎窓呼奴碎圎月搔首聞錚鏦茶仙賴君得睡魔資爾降所宜玉兎𢷬不必力士扛願
偕黃金碾自比白玉缸彼美制作妙俗物難與䨇　晁補之〈次韻蘇翰林五日揚州石塔寺烹茶〉唐來木蘭寺遺跡今未滅僧鐘嘲飰後語出饑客舌今公食方丈玉茗攄噫噎當今卧江湖不泣逐臣玦中和似此茗受水不易節輕塵散羅麴亂乳發甌雪佳辰雜蘭艾共弔楚纍潔老謙三昧手心得非口訣誰知此間妙我欲希超絶持誇淮北士湯餅供朝啜　孫覿〈飲修仁茶〉煙雲吐長崖風雨暗古縣竹輿赬兩肩弛擔息𢕄倦茗飲初一
𡮢老父有芹獻幽姿絶𡡾嫵著齒得瞑眩昬昬嗜睡翁喚起風灑面亦有不平心盡從毛孔散　陸游〈夜汲井水煮茶〉病起罷觀書袖手清夜永四鄰悄無語燈火正淒冷山童亦睡熟汲水自煎茗鏘然轆轤聲百尺鳴古井肺腑凜清寒毛骨亦蘇省歸來月滿廊惜蹋疎梅影　眀髙啓〈茶軒〉摘芳試新泉手滌林下器一榻𩯭絲傍輕煙散遥吹不用醒吟魂幽人自無睡
子／醫家／御定佩文齋廣群芳譜／茶譜　卷十八至卷二十一／卷二十　茶三／集藻／七言古詩(P.1-1)..[文淵閣四庫全書本]
欽定四庫全書
御定佩文齋廣羣芳譜卷二十
茶譜
茶三
［集藻］
［七言古詩］
〔増〕唐劉禹錫〈西山蘭若試茶歌〉山僧後檐茶數叢春來映竹抽新茸宛然為客振衣起自傍芳叢摘鷹嘴斯須炒成滿室香便酌砌下金沙水驟雨松聲入鼎來白雲滿盌花徘徊悠揚噴鼻宿酲散清峭徹
骨煩襟開陽崖隂嶺各殊氣未若竹下莓苔地炎帝雖𡮢未辨煎桐君有録那知味新芽連拳半未舒自摘至煎俄頃餘木蘭墜露香微似瑶草臨波色不如僧言靈味宜幽寂采采翹英為嘉客不辭緘封寄郡齋甎井銅爐損標格何况蒙山顧渚春白泥赤印走風塵欲知花乳清泠味須是眠雲跂石人
〔原〕盧仝〈走筆謝孟諫議寄新茶〉日髙丈五睡正濃軍將打門驚周公口云諫議送書信白絹斜封三道印開緘宛見諫議面手閱月團
三百片聞道新年入山裏蟄蟲驚動春風起天子須𡮢陽羡茶百草不敢先開花仁風暗結珠琲瓃先春抽出黃金芽摘鮮焙芳旋封裹至精至好且不奢至尊之餘合王公何事便到山人家柴門反𨵿無俗客紗帽籠頭自煎喫碧雲引風吹不斷白花浮光凝碗面一碗喉吻潤兩碗破孤悶三碗搜枯腸惟有文字五千卷四碗𤼵輕汗平生不平事盡向毛孔散五碗肌骨清六碗通仙靈七碗喫不得也唯覺兩腋習習清風生
〔増〕温庭筠
〈西嶺道士茶歌〉乳竇濺濺通石脉緑塵愁草春江色澗花入井水味香山月當人松影直仙翁白扇霜鳥翎拂壇夜讀黃庭經疎香皓齒有餘味更覺鶴心通杳㝠　李郢〈茶山貢焙歌〉使君愛客情無已客在金臺價難比春風三月貢茶時盡逐紅旌到山裏焙中清曉朱門開筐箱漸見新芽來陵煙觸露不停采官家赤印連帖催朝饑暮匐誰興哀喧闐競納不盈掬一時一餉還成堆蒸之馥之香勝梅研膏架動轟如雷茶成拜表貢天子
萬人争噉春山摧驛騎鞭聲砉流電半夜驅夫誰復見十日王程路四千到時須及清眀宴吾君可謂納諫君諫官不諫何由聞九重城裏雖旰食天涯吏役長紛紛使君憂民𢡖容色就焙𡮢茶坐諸客幾回到口重咨嗟嫩緑鮮芳出何力山中有酒亦有歌樂營房户皆仙家仙家十隊酒百斛金絲宴饌隨經過使君是日憂思多客亦無言徵綺羅𣪞勤繞焙復長歎官府例成期如何吳民吳民莫憔悴使君作相期蘇爾　秦韜玉〈採茶歌〉
天柱香芽露香發爛研瑟瑟穿荻篾太守憐才寄野人山童碾破團團月倚雲便酌泉聲煑獸炭潛然蚌珠吐看著晴天早日眀鼎中颯颯篩風雨老翠香塵下纔熟攪時繞筯秋雲緑躭書病酒兩多情坐對閩甌睡先足洗我胸中幽思清鬼神應愁歌欲成　李咸用〈謝僧寄茶〉空門少年初地堅摘芳為藥除睡眠匡山茗樹朝陽偏暖萌如爪拏飛鳶枝枝膏露凝滴圎參差失向兜羅綿傾筐短甑蒸新鮮白苧眼細勻于研甎排古砌春苔
乾殷勤寄我清眀前金槽無聲飛碧煙赤獸呵氷急鐵喧林風夕和真珠泉半匙青粉攪潺湲緑雲輕綰湘娥鬟𡮢来縱使重支枕蝴蝶寂寥空掩闗　僧皎然〈飲茶歌送鄭容〉丹丘羽人輕玉食採茶飲之生羽翼名藏仙府世空知骨化雲宫人不識雪山童子調金鐺楚人茶經虛得名霜天半夜芳草折爛熳緗華啜久生賞君茶味祛我疾使人胸中蕩憂慄日上香爐情未畢亂蹋虎溪雲髙歌送君出　宋歐陽修〈𡮢新茶呈聖俞〉建安三
千里京師三月𡮢新茶人情好先務取勝百物貴早相矜誇年窮臘盡春欲動蟄雷未起驅龍蛇夜聞擊鼔滿山谷千人助呌聲喊呀萬木寒癡睡不醒唯有此樹先萌芽乃知此為最靈物宜其獨得天地之英華終朝採摘不盈掬通犀銙小圎復窊鄙哉穀雨槍與旗多不足貴如刈麻建安太守急寄我香篛包裹封題斜泉甘器潔天色好坐中揀擇客亦嘉新香嫩色如始造不似來逺從天涯停匙側盞試水路拭目向空看乳花可憐俗
夫把金錠猛火炙背如蝦蟆由來真物有真賞坐逢詩老頻咨嗟須臾共起索酒飲何異奏雅終淫哇　〈次韻再作〉吾年向老世味薄所好未衰惟飲茶建溪苦逺雖不到自少𡮢見閩人誇每嗤江浙凡茗草叢生狼籍惟藏蛇豈如含膏入香作金餅蜿蜒兩龍戱以呀其餘品第亦竒絶愈小愈精皆露芽泛之白花如粉乳乍見紫面生光華手持心愛不欲碾有類弄印幾成窊論功可以療百疾輕身久服勝胡麻我謂斯言頗過矣其實最
能祛睡邪茶官貢餘偶分寄地逺物新來意嘉親烹屢酌不知厭自謂此樂真無涯未言久食成手顫已覺疾飢生眼花客遭水厄疲捧碗口吻無異蝕月蟇僮奴傍視疑復笑嗜好乖僻誠堪嗟更蒙酬句怪可駭兒曹助噪聲哇哇　〈䨇井茶〉西江水清江石老石上生茶如鳯爪窮臘不寒春氣早䨇井茅生先百草白毛囊以紅碧紗十觔茶養一兩芽長安富貴五侯家一啜猶須三日誇寶雲日注非不精争新棄舊世人情豈知君子有常
徳至寶不隨時變易君不見建溪龍鳯團不改舊時香味色　〈送龍茶與許道人〉潁陽道士青霞客來似浮雲去無蹟夜朝北斗太清壇不道姓名人不識我有龍團古蒼璧九龍泉深一百尺慿君汲井試烹之不是人間香味色　〈𨷵茶歌〉年年春自東南來建溪先暖水𢕄開溪邊竒茗冠天下武夷仙人從古栽新雷昨夜發何處家家嬉笑穿雲去露芽錯落一畨榮綴玉含珠散嘉樹終朝采掇未盈襜唯求精粹不敢貪研膏焙乳有誰製
方中圭兮圎中蟾北苑將期獻天子林下雄豪先𨷵美鼎磨雲外首山銅瓶攜江上中𤃩水黃金碾畔緑塵飛碧玉甌中翠濤起𨷵茶味兮輕醍醐𨷵茶香兮薄蘭芷其間品第胡能欺十目視而十手指勝若登仙不可攀輸同降將無窮耻吁嗟天産石上英論功不愧階前蓂衆人之濁我可清千日之醉我可醒屈原試與招魂魄劉伶却得聞雷霆盧仝敢不歌陸羽須作經森然萬象中焉知無茶星商山丈人休茹芝首陽先生休采薇長
安酒價減千萬成都藥市無光輝不如仙山一啜好泠然便欲乗風飛君莫羡花間女郎只𨷵草贏得珠璣滿斗歸　梅堯臣〈次韻永叔𡮢新茶〉自從陸羽生人間人間相學事新茶當時採摘未甚盛或有髙士燒竹煑泉為世誇入山乗露掇嫩嘴林下不畏虎與虵近年建安所出勝天下貴賤求呀呀東溪北苑供御餘王家葉家長白芽造成小餅若帶銙𨷵浮𨷵色矜夷華味久廻甘竟日在不比苦硬令舌窊此等莫與北俗道只觧白土
和脂麻歐陽翰林最别識品第髙下無欹斜晴眀開軒碾雪末衆客共賞皆稱嘉建安太守置書角青篛包封來海涯清眀纔過已到此正是洛陽人寄花兎毛紫盞自相稱清泉不必求蝦蟇石缾煎湯銀梗打粟粒鋪面人驚嗟詩腸久飢不禁力一啜入腹鳴咿哇　〈和次韻再作〉建溪茗株成大樹頗殊楚越所種茶先春喊山搯白萼亦異鳥嘴蜀客誇烹新𨷵硬要咬盞不同飲酒争畫蛇從揉至碾用盡力只取勝負相笑呀雖傳䨇井與
日注終是品格稱草芽歐陽翰林百事得精妙官職况已登清華昔得隴西大銅碾碾多歲久深且窊昨日寄來新臠片包以篛纒以麻唯能䞉啜任腹冷幸免酩酊冠弁斜人言飲多頭顫挑自欲清醒氣味嘉此病雖得優醉者醉來顛踣禍莫涯不願清風生兩腋但願對竹𠔥對花還思退之在南方𡮢說稍稍能啗蟇古之賢人尚若此我今貧陋休相嗟公不遺舊許頻徃何必絲管喧咬哇　黃庻〈家童來持䨇井芽數數飲之輙成詩
以示同舍〉我疑醇醲千古味寂寞散在山茶枝䨇井名入天下耳建溪春色無光輝吾鄉茶友若敵國糞土尺璧珍刀圭嗟予奔走車馬跡塵埃荊棘生喉頤煮雲為腴不可見青泉緑樹應相𠷣長鬚前日千里至百芽包裹林巖姿開緘春風若滿手喜氣收拾人恐知江南陽和夜欲試小齋獨與清風期汲得泉甘火亦得混沌不死詩書肥詩書坐對為主客一啜已見沆𤅈醨通宵安穩睡物外家夢欲遣不肯歸不信試來與君飲洗出正
性還肝𦜉　蘇軾〈試院煎茶〉蟹眼已過魚眼生颼颼欲作松風鳴蒙茸出磨細珠落眩轉遶甌飛雪輕銀瓶瀉湯誇第二未識古人煎水意君不見昔時李生好客手自煎貴從活火𤼵新泉又不見今時潞公煎茶學西蜀定州花瓷琢紅玉我今貧病長苦飢分無玉盌捧蛾眉且學公家作茗飲塼爐石銚行相隨不用撑腸拄腹文字五千卷但願一甌常及睡足日髙時　〈月兎茶〉環非環玦非玦中有迷離玉兎兒一似佳人帬上月月圎還
缺缺還圎此月一缺圎何年君不見𨷵茶公子不忍𨷵小團上有䨇銜綬帶䨇飛鸞　〈和錢安道寄惠建茶〉我官於南今幾時𡮢盡溪茶與山茗胸中似記故人面口不能言心自省為君細說我未暇試評其畧差可聽建溪所産雖不同一一天與君子性森然可愛不可慢骨清肉膩和且正雪花雨脚何足道啜過始知真味永縱復苦硬終可録汲黯少戇寛饒猛草茶無賴空有名髙者妖邪次頑懭體輕雖復强浮汎性滯偏工嘔酸冷其
間絶品豈不佳張禹縱賢非骨鯁葵花玉𩊓不易致道路幽嶮隔雲嶺誰知使者來自西開緘磊落收百餅嗅香嚼味本非别透紙自覺光炯炯粃糠團鳯友小龍奴隸日注臣䨇井收藏愛惜待佳客不敢包裹鑽權倖此詩有味君勿傳空使時人怒生癭　〈和蔣䕫寄茶〉我生百事常隨縁四方水陸無不便扁舟渡江適吳越三年飲食窮芳鮮金虀玉膾飯炊雪海螯江柱初脫泉臨風飽食甘寢罷一甌花乳浮輕圎自從捨舟入東武沃野
便到桑麻川翦毛胡羊大如馬誰記鹿角腥槃筵厨中烝粟埋飯罋大杓更取酸生涎柘羅銅碾棄不用脂麻白土湏盆研故人猶作舊眼看謂我好尚如當年沙谿北苑强分别水脚一線争誰先清詩兩幅寄千里紫金百餅費萬錢吟哦烹噍兩竒絶只恐偷乞煩封纒老妻稚子不知愛一半已入薑鹽煎人生所遇無不可南北嗜好知誰賢死生禍福久不擇更論甘苦争𡟎妍知君窮旅不自釋因詩寄謝聊相鑴　〈魯直以詩饋䨇井茶
次其韻為謝〉江夏無䨇種竒茗汝隂六一誇新書磨成不敢付僮僕自看雪湯生璣珠列仙之儒瘠不腴只有病渇同相如眀年我欲東南去畫舫何妨宿太湖　蘇轍〈和子瞻煎茶〉年來病嬾百不堪未廢飲食求芳甘煎茶舊法出西蜀水聲火候猶能諳相傳煎茶只煎水茶性仍存偏有味君不見閩中茶品天下髙傾身事茶不知勞又不見北方茗飲無不有鹽酪椒薑誇滿口我今倦逰思故鄉不學南方與北方銅鐺得火蚯蚓呌匙脚
旋轉秋螢光何時茅簷歸去炙背讀文字遣兒折取枯竹女煎湯　陳襄〈古靈山試茶歌〉乳源淺淺交寒石松花墮粉愁無色眀皇玉女跨神雲𨷵翦輕羅縷殘碧我聞巒山二月春方歸苦霧迷天新雪飛仙鼠潭邊蘭草齊霧芽吸盡香龍脂轆轤䋲細井花暖香塵散碧瑠璃椀玉川氷骨照人寒瑟瑟祥風滿眼前紫屏冷落沈水烟山月堂軒金鴨眠麻姑癡煑丹井泉不識人間有上仙
〔原〕黃庭堅〈以䨇井茶送子瞻〉人間風日不到處天
上玉堂森寳書想見東坡舊居士揮毫百斛瀉眀珠我家江南摘雲腴落磑霏霏雪不如為君喚起黃州夢獨載扁舟向五湖
〔増〕黃庭堅〈謝送碾賜壑源揀芽〉矞雲從龍小蒼璧元豐至今人未識壑源包貢第一春緗匳碾香供玉食睿思殿東金井欄甘露薦椀天開顔橋山事嚴庀百局補袞諸公省中宿中人傳賜夜未央雨露恩光照宮燭左丞似是李元禮好事風流有涇渭肯憐天禄校書郎親勅家庭遣分似春風飽識大官羊不慣
腐儒湯餅腸搜攪十年燈火讀令我胸中書傳香已戒應門老馬走客來問字莫載酒　〈以小龍團及半挺贈無咎并詩用前韻為戱〉我持𤣥圭與蒼璧以暗投人渠不識城南窮巷有佳人不索㯽榔常晏食赤銅茗椀兩斑斑銀粟翻光解破顔上有龍文下棋局探囊贈君諾已宿此物已是元豐春先皇聖功調玉燭晁子胸中開典禮平生自期莘與渭故用澆君磊塊胸莫令鬢毛雪相似曲几蒲團聽煑湯煎成車聲繞羊腸雞蘇胡麻留
渇羌不應亂我官焙香肥如瓠壺鼻雷吼幸君飲此勿飲酒　〈以䨇井茶送孔常父〉校經同省並門居無日不聞公讀書故持茗椀澆舌本要聽六經如貫珠心知韻勝舌知腴何似寶雲與真如湯餅作魔應午寢慰公渇夢吞江湖　〈博士王揚休碾密雲龍同事十三人飲之戲作〉矞雲蒼璧小盤龍貢包新樣出元豐王郎坦腹飯牀東大官分物來婦翁棘圍深鎖武成宮談天進士雕虛空鳴鳩欲雨喚雌雄南嶺北嶺宮徵同午牕欲眠視
濛濛喜君開包碾春風注湯官焙香出籠非君灌頂甘露椀幾為談天乾舌本　〈荅黃冕仲索煎䨇井并簡揚休〉江夏無䨇乃吾宗同舍頗似王安豐能澆茗椀湔祓我風袂欲挹浮丘翁吾宗落筆賞幽事秋月下照澄江空家山鷹爪是小草敢與好賜雲龍同不嫌水厄幸來辱寒泉湯鼎聽松風夜堂朱墨小燈籠惜無纎纎來捧椀唯倚新詩可傳本　〈謝劉景文送團茶〉劉侯惠我大𤣥璧上有雌雄䨇鳯跡鵝溪水練落春雪粟面一杯増
目力劉侯惠我小𤣥璧自裁半璧煑瓊糜收藏殘月惜未碾直待匡衡來說詩綘囊團團餘幾璧因來送我公莫惜箇中渇羌飽湯餅雞蘇胡麻煑同喫　晁補之〈次韻魯直謝李左丞送茶〉都城米貴斗論璧長飢茗椀無從識道和何暇索㯽榔慚愧雲龍羞肉食壑源萬畮不作欄上春伐鼓驚山顔題封進御官有局夜行初不更驛宿氷融太液俱未知寒食新苞隨賜燭建安一水去兩水易較豈如涇與渭左丞分送天上餘我試比方良
有似月團清潤珍豢羊葵花瑣細胃與腸可憐賦罷羣玉晚寧憶睡餘䨇井香大勝膠西蘇太守茶湯不美誇薄酒　〈魯直復以詩送茶云願君飲此勿飲酒次韻〉相茶真似石韞璧至精那可皮膚識溪芽不給萬口湏徃徃山毛俱入食雲龍正用餉近班乞與麤官誠靦顔崇朝一椀坐官局申旦形清不成宿平生樂此臭味同故人貽我情相燭黃侯𤼵軔日千里天育收駒自汧渭車聲出鼎細九盤如此佳句誰能似遣試齊民蟹眼湯扶
起醉頭湔腐腸頗類他時玉川子破鼻竹林風送香吾儕幽事動不朽但讀離騷可無酒　晁冲之〈陸元鈞宰寄日注茶〉我昔不知風雅頌草木獨遺茶比諷陋哉徐鉉說茶苦欲與淇園竹同種又疑禹漏稅九州橘柚當年錯包貢腐儒妄測聖人意逺物勞民亦安用含桃熟薦當在盤荔子生來枉飛鞚羊葅異好亦何有蚶菜殊珍要非奉君家季疵真禍首毁論徒勞世仍重争新𨷵試誇擊拂風俗移人可深痛老夫病渇手自煎嗜好悠
悠亦從衆更煩小陸分日注密封細字蠻奴送槍旗却憶採擷初雪花似是雲溪動更期遺我但敲門玉川無復周公夢　〈簡江子之求茶〉政和密雲不作團小銙寸許蒼龍蟠金花絳囊如截玉緑面彷彿松溪寒人間此品那可得三年聞有終未識老夫于此百不忙飽食但苦夏日長北牕無風睡不解齒頬苦澀思清涼故人新除協律郎交游多在白玉堂揀芽𨷵銙皆飫𡮢幸為傳聲李太府煩渠折簡買頭綱　楊萬里〈澹菴坐上觀顯
上人分茶〉分茶何似煎茶好煎茶不似分茶巧蒸水老禪弄泉手隆興元春新玉爪二者相遭兎甌面怪怪竒竒真善幻紛如擘絮行太空影落寒江能萬變銀瓶首下仍尻髙注湯作字勢嫖姚不須更師屋漏法只問此瓶當響荅紫𢕄仙人烏角巾喚我起看清風生京塵滿袖思一洗病眼生花得再眀漢鼎難調要公理策勲茗椀非公事不如囘施與寒儒歸讀茶經傳衲子　〈謝木韞之舍人送講筵賜茶〉吳綾縫囊染菊水蠻砂塗印題
進字淳熈錫貢新水芽天珍誤落黃茅地故人鸞渚紫𢕄郎金華講徹花草香宣賜龍焙第一綱殿上走趨眀月璫御前啜罷三危露滿袖香烟懐璧去歸來拈出兩蜿蜒雷電晦㝠驚破柱北苑龍芽内樣新銅圍銀範鑄瓊塵九天寶月霏五雲玉龍䨇舞黃金鱗老夫平生愛煑茗十年燒穿折脚鼎下山汲井得甘冷上山摘芽得苦梗何曽夢到龍逰窠何曽夢喫龍芽茶故人分送玉川子春風來自玉皇家鍜圭椎璧調氷水烹龍炰鳯搜
肝髓石花紫笋可衙官赤印白泥牛走爾故人氣味茶樣清故人風骨茶樣眀開緘不但似見面叩之咳唾金玉聲麴生勸人墮巾幘睡魔遣我抛書册老夫七椀病未能一啜猶堪坐秋夕　葛長𢈏〈茶歌〉栁眼偷看梅花飛百花頭上東風吹壑源春到不知時霹靂一聲驚曉枝枝頭未敢展槍旗吐玉綴金先獻竒雀舌含春不解語只有曉露晨煙知帶露和煙摘歸去蒸來細搗幾千杵揑作月團三百片火候調勻文與武碾邊飛絮捲玉
塵磨下落珠散金縷首山黃銅鑄小鐺活火新泉自烹煑蟹眼已沒魚眼浮𩘝𩘝松聲送風雨定州紅玉琢花甆瑞雪滿甌浮白乳緑雲入口生香風滿口蘭芷香無窮兩腋颼颼毛竅通洗盡枯腸萬事空君不見孟諫議送茶驚起盧仝睡又不見白居易餽茶喚醒禹錫醉陸羽作茶經曹暉作茶銘文正范公對茶笑紗帽籠頭煎石銚素虛見雨如丹砂㸃作滿盞菖蒲花東坡深得煎水法酒䦨徃徃覓一呷趙州夢裏見南泉愛結焚香㵸
茗縁吾儕烹茶有滋味華池神水先調試丹田一畝自栽培金翁姹女採歸來天爐地鼎依時節煉作黃芽烹白雪味如甘露勝醍醐服之頓覺沉疴甦身輕便欲登天衢不知天上有茶無　元洪希文〈煑土茶歌〉論茶自古稱壑源品水無出中𤃩泉莆中苦茶出土産鄉味自汲井水煎器新火活清味永且從平地休登仙王侯第宅𨷵絶品揣分不到山翁前臨風一啜心自省此意莫與他人傳　謝應芳〈陽羡茶〉南山茶樹化刧灰白蛇無
復銜子來頻年雨露飬遺植先春粟粒珠含胎待看茶焙春烟起篛籠封春貢天子誰能遺我小團月烟火肺肝令一洗　眀髙啓〈采茶詞〉雷過溪山碧雲暖幽叢半吐槍旗短銀釵女兒相應歌筐中摘得誰最多歸來清香猶在手髙品先將呈太守竹爐新焙未得𡮢籠盛販與湖南商山家不解種禾黍衣食年年在春雨
〔原〕王世貞〈試虎丘茶〉洪都鶴嶺太麓生北苑鳯團先一鳴虎丘晚出穀雨候百草𨷵品皆為輕慧水不肯甘第二擬
借春芽冠春意陸郎為我手自煎松飇寫出真珠泉君不見蒙頂空勞薦巴蜀定紅輸却宣甆玉氊根麥粉填調飢碧紗捧出䨇蛾眉搊筝炙管且未要隱囊筠榻須相隨最宜纖指就一吸半醉倦讀離騷時　于若瀛〈龍井茶〉西湖之西開龍井烟霞近接南峰嶺飛流蜜汩寫幽壑石磴紆曲片雲冷拄杖尋源到上方松枝半落澄潭静銅瓶試取烹新茶濤起龍團沸穀芽中頂無須憂獸跡湖州豈懼涸金沙漫道白芽䨇井嫩未必紅泥方
印嘉世人品茶未𡮢見但說天池與陽羡豈知新茗煑新泉團黃分洌浮甌面二槍浪白附三萹一串應輸錢五萬
子／醫家／御定佩文齋廣群芳譜／花譜　卷二十二至卷五十三／卷二十七　李花　棃花／棃花／集藻／七言絶句(P.22-2)..[文淵閣四庫全書本]
［七言絶句］
〔原〕唐韓愈〈聞棃花𤼵贈劉師命〉桃蹊惆悵不能過紅艶紛紛落地多聞道郭西千𣗳雪欲将君去醉如何　〈棃花下贈劉師命〉洛陽城外清明節百花寥落棃花𤼵今日相逢瘴海頭共驚爛熳開正月　元稹〈雜思詩〉尋常百種花齊𤼵偏摘棃花與白人今日江頭兩
三𣗳可憐和葉度殘春
〔増〕白居易〈江岸梨〉梨花有思縁和葉一樹江頭惱煞君最似孀閨少年婦白妝素袖碧紗裙　殷璠〈棃花〉雲滿衣裳月滿身輕盈𡚖歩過流塵五更無限留連意常恐風花又一春　徐凝〈翫花〉一𣗳棃花春向暮雪枝殘處怨風来明朝漸校無多去看到黃昏不欲囘
〔原〕温庭筠〈鄠杜郊居〉槿籬芳援近樵家壠麥青青一徑斜寂寞遊人寒食後夜来風雨送棃花
〔増〕宋韓琦〈棃花〉花下延賔啓宴杯回頭香雪即成
堆主人自挈宜城醸不為青旗趁爾来　司馬光〈和道矩紅梨花二首〉繁枝細葉互低昻香敵荼䕷艶海棠應為窮邊太寥落併将春色付穠芳　蜀江新錦濯朝陽椘國纎腰傅薄妝何事白花零落早同時不敢闘芬芳　王安石〈紅梨〉紅棃無葉庇花身黃菊芬香委路塵嵗晚蒼官纔自保日髙青女尚橫陳
〔原〕蘇軾〈東欄梨花〉棃花淡白栁深青栁絮飛時花滿城惆悵東欄一株雪人生看得㡬清明
〔増〕晁補之〈和王拱辰觀梨花二首〉
海棠丰韵詫芬芳慙愧棃花冷似霜賴有樂天春雨句寂寥從此亦馨香　壓沙寺裡萬株芳一道清流照雪霜銀闕森森廣寒曉仙人玉仗有天香
〔原〕張舜民〈梨花〉青女朝来冷透肌殘春小雨更霏㣲流鶯怪底争来往為擲金梭織玉衣　謝逸〈梨花二首〉冷香銷盡晩風吹脉脉無言對落暉舊日郊西千𣗳雪今隨蝴蝶作團飛　翦翦輕風漠漠寒玉肌蕭索粉香殘一枝𢃄雨𡓜頭去不用行人著眼看　陸游〈梨花〉開向春殘不恨遲
綠楊窣地最相宜征西幕府煎茶地一幅邊鸞𦘕折枝　粉淡香清自一家未容桃李占年華常思南鄭清明路醉袖迎風雪一杈　嘉陵江色嫩如藍鳯集山光照馬銜楊栁棃花迎客𠁅至今時夢到城南　趙福元〈梨花〉玉作精神雪作膚雨中嬌韻越清癯若人會得嫣然態寫作楊妃出浴圖　何菊潭二月春風楊栁青知郎繫馬在長亭相思情味如中酒折盡棃花嗅不醒
〔増〕金史旭〈梨花〉少年㩦酒日尋花老去花前欲飲茶今日
傳觴似年少一枝香雪上烏紗
〔原〕吕中孚〈梨花〉等待清明得得芳團枝晴雪暖生香洗妝自有風流態却笑紅深映海棠　段繼昌〈梨花〉一林輕素媚春光透骨濃薫百和香消得太真吹玉笛小庭人散月如霜
〔増〕元王惲〈題錢舜舉畫棃花〉掖西千𣗳閙春華莫把芳容𢃄雨誇㸔取一枝橫絶處洗妝還是漢宫娃　朱徳潤〈題梨花折枝〉玉壓帽簷花底春惜無花下洗妝人阿嬌一掬東風淚聊仗丹青為寫真　郯韶〈梨花〉渚宫花落雨
霏霏春盡江南客未歸多少東家蝴蝶夢相思并逐彩雲飛
〔原〕明文徴明物華無賴酒初醒奕奕梨花照晩晴恠的山禽啼不歇十分春色近清明
〔増〕張鳯翼〈梨花〉重門寂寂鎻香雲雨滴空階坐夜分老去㣲之風調在折来何𠁅與雙文
〔原〕張新〈梨花〉粉翅還嫌蝶太輕雪衣偏喜燕多情寕王玉笛知何處寂寞黃昬伴月明
子／醫家／御定佩文齋廣群芳譜／花譜　卷二十二至卷五十三／卷三十三　牡丹二／集藻／五言古詩(P.8-1)..[文淵閣四庫全書本]
［五言古詩］
〔增〕唐白居易〈和錢學士白牡丹〉城中㸔花客旦暮去營營素華人不顧亦占牡丹名開在深寺中車
馬無來聲惟有錢學士𥁞日繞叢行憐此皓然質無人自芳馨衆嫌我獨賞移植在中庭留景夜不暝迎晨𥌓先明對之心亦静虚白相向生唐昌玉蕊花攀玩衆所争折來比顔色一種如瑶瓊彼因稀見貴此以多為輕始知無正色愛𢙣隨人情豈惟花獨爾理與人事并君㸔入時者紫豔與紅英　〈秋題牡丹叢〉晩叢白露夕衰葉凉風朝紅豔乆已歇碧芳今亦銷幽人坐相對心事共蕭條
〔原〕白居易〈西明寺牡丹花時憶元九〉前年題
名處今日㸔花來一作芸香吏三見牡丹開豈獨花堪惜方知老暗催何况尋花伴東都去未回詎知紅芳側春𥁞思悠哉　〈買花〉帝城春欲暮喧喧車馬度共道牡丹時相隨買花去貴賤無常價酬値㸔花數灼灼百朶紅戔戔五束素上張幄幕庇㫄織芭籬䕶水灑復泥封移來色如故家家習為俗人人迷不悟有一田舎翁偶來買花處低頭獨長歎此歎無人喻一叢深色花十户中人賦
〔增〕元稹〈和白樂天秋題牡丹叢〉敝宅艶山卉
別來長歎息吟君晩叢詠似見催隤色別識別後容勤過晩叢側　〈永夀寺㸔牡丹〉曉入白蓮宫琉璃花界淨𨳩敷多喻草凌亂被幽徑壓砌錦地鋪當霞日輪映蝶舞香暫飄蜂牽蕊難正籠處彩雲合露湛紅珠瑩結葉影自交揺風光不定繁華有時節安得保全盛色見𥁞浮榮希君了真性　李端〈鮮于少府宅木芍藥〉謝家能植藥萬簇相縈𠋣爛熳綠苔前嬋娟青草裏𡸁䦨復照户暎竹仍臨水驟雨𤼵芳香迴風舒錦𦂶孤光雜新故
衆色更重累散碧出踈荂分黃成細蕊遊蜂髙更下驚蝶坐還起玉貌對應慙霞標方不似春隂憐弱蔓夏日同短晷迴落報衰榮交闗鬬紅紫花信可未闌詩情詎能止上客屢移仗幽僧勞凭几初命雖薄劣幸得陪君子致謝賢主人何庸樹桃李
〔原〕宋蘓軾〈雨中㸔牡丹〉霧雨不成㸃暎空疑有無時於花上見的皪走明珠秀色洗紅粉暗香生雪膚黃昏更蕭索頭重欲相扶　明日雨當止晨光在松枝清香入花骨肅肅初自持午景
𤼵濃豔一笑當及時依然暮還斂每似惜幽姿　幽姿不可惜後日東風起酒醒何所見含粉抱青子千花與百草共𥁞無姸鄙未忍汚泥沙牛酥煎落蕊
〔增〕張耒〈與潘仲達〉淮揚牡丹花盛不如京雒姚黃一枝開衆豔氣如削𠅘𠅘風塵裏獨立朝百萼誰知臨老眼得到美葵藿　明李東陽〈鏡川先生宅賞白牡丹〉玉堂天上清玉版天下白幸從清切地見此純正色露苞春始凝脂萼曉新坼檀深藹薫心絳淺微近積終焉保貞素不涴
脂與澤先生無物玩聊以物自適澹哉君子懐富貴安可易臨軒撫流景愛此不忍摘我亦惜春心逢花作花客先生顧客笑偶此非宿昔客去花未闌嫣然共今夕
子／醫家／御定佩文齋廣群芳譜／花譜　卷二十二至卷五十三／卷三十四　牡丹三／集藻／五言排律(P.1-1)..[文淵閣四庫全書本]
欽定四庫全書
御定佩文齋廣羣芳譜卷三十四
花譜
牡丹三
［集藻］
［五言排律］
〔增〕唐王建〈牡丹〉此花名價別開艶益皇都香逼苓菱萎紅燒躑躅枯軟光籠細脉妖色暖鮮膚滿蕊攅黃粉含稜鏤絳蘓好和薰御扆堪畫入宫圖晩態愁新婦殘妝望病夫教人知箇數留客賞斯湏一夜
輕風起千金買亦無　〈同于汝錫賞白牡丹〉曉日花初吐春寒白未凝月光裁不得𧁨合㸃難勝𣐱膩於雲葉新鮮掩鶴膺統心黃倒暈側莖紫重稜乍斂㸔如睡初開問欲譍並香幽蕙死比艶美人憎價數千金貴形相兩眼疼自知顔色好愁被彩光凌　白居易〈牡丹〉絶代祗西子衆芳惟牡丹月中虛有桂天上漫誇蘭夜濯金波滿朝傾玉露殘性應輕菡蓞根夲是琅玕奪目霞千片凌風𦂶一端稍宜經宿雨偏覺耐春寒見說開元嵗
初令植御欄貴妃嬌欲比侍女妒羞㸔巧𩔖鴛機織光攅麝月團暫移公子第還種杏花壇豪士傾囊買貧儒假乗觀葉藏梧際鳳枝動鏡中鸞似笑賔初至如愁酒欲闌詩人㤀芍藥釋子媿栴檀酷烈宜名夀姿容想姓潘素光翻鷺羽丹艶赩雞冠燕拂驚還語蜂貪困未安倘令紅臉笑𠔥解翠眉攅少長呈連萼驕矜寄合歡息肩移九軌無脛到千官日曜香房拆風披蕊粉乾好酬青玉案稱貯碧氷璧要連城與珠堪十斛判更思初
甲坼那得異泥蟠騷詠應遺恨農經祗畧刋魯般雕不得延夀筆将殫醉客同攀折佳人惜犯干始知來苑囿全勝在林巒泥滓常澆灑庭除又綽寛若将桃李並方覺效顰難　姚合〈和王郎中召㸔牡丹〉葩疉萼相重燒欄復照空姸姿朝景裏醉艶晩𤇆中乍怪霞臨砌還疑燭出籠繞行驚地赤移坐覺衣紅殷麗開繁朶香濃𤼵㡬叢裁綃様豈似染茜色寜同嫩畏人㸔損鮮愁日炙融嬋娟㴠宿露爛熳抵春風縦賞襟情合間吟景思通
客來歸𥁞懶鶯戀語無窮萬物珍那比千金買不充如今難更有縱有在仙宫　薛能〈牡丹〉異色稟陶甄常疑主者偏衆芳殊不𩔖一笑獨奢姸顆拆羞含嫩叢虛𨼆陷圎亞心堆勝被美色艶于蓮品格如寒食精光似少年種堪收子子價合易賢賢迥秀應無妒竒香稱有仙深隂冝映幕富貴助開筵蜀水争能染巫山未可憐數難㤀次第立困戀傍邉逐日愁風雨和星祝夜天且從留𥁞賞𩀌此便歸田　萬朶照初筵狂遊憶少年曉光
如曲水顔色似西川白向𢈏𨐌受朱從造化研衆開成伴侣相笑極神仙見焰寜勞火聞香不帶煙自髙輕月桂非偶賤池蓮影接雕盤動叢遭惡草偏招歡憂事阻就卧覺情牽四面冝綈錦當頭稱管絃泊來鶯定憶紛擾蝶何顛𧁨息承朝露滋榮仰霽天壓闌多𥁞好敵國貴宜然未落湏迷醉因兹任病纒人誰知極物空負感麟篇　宋王禹偁〈牡丹〉艶絶百花慙花中合面南賦詩情莫倦中酒病先甘國色渾無對天香亦不堪遮湏施
錦帳戴好上瑶簮苞拆深擎露枝拖翠出藍半傾留粉蝶微亞摘宜男鄰妓臨妝妒胡蜂得蕊貪忽行晴吹動濃睡曉𤇆含話別年經一相逢月又三遣誰撏白髮為爾換新衫池館邀賔㸔衙庭放吏參仙娥喧道院魔女逼禪庵亂拆窠難惜分題韻更探歌歡殊未厭零落痛曾諳榖雨供湯沐黃鸝助笑談顔生如見此未免也醺酣　蘓軾〈謝郡人田賀二生獻花〉城裏田員外城西賀秀才不愁家四壁自有錦千堆珍重尤竒品艱難最後
開芳心困落日薄艶戰輕雷老守仍多病壯懐先已灰𣪞勤此粲者攀折為誰哉玉腕揎紅袖金樽瀉白醅何當鑷霜鬢強插滿頭回　元貢奎〈賦牡丹〉曲檻春如錦晴開曉日姸樹揺風影亂枝滴露光圎玉珮停湘女金拱漢仙翠填宫髩巧黃染御袍鮮力費青工造名隨𦂶語傳細翎層擁鶴弱翅獨迎蟬倚竹成雙立留華任衆先乆㸔心已倦欲折意還憐洛譜今存㡬吳園路憶千可應頻載酒相與醉華年
子／醫家／御定佩文齋廣群芳譜／花譜　卷二十二至卷五十三／卷三十四　牡丹三／集藻／別錄(P.23-2)..[文淵閣四庫全書本]
［別錄］
〔增〕《雲仙雜記》宋旻語常帶華藻李儒安曰時方三月坐間生無數牡丹花矣　《清異錄》吴越有一種玲瓏牡丹鮓以魚葉鬬成牡丹状既熟出盎中微紅如初開牡丹　《畫史》徐熙風牡丹圖葉㡬千餘片花只三朶一在正面一在右一在衆枝亂葉之背　《墨客揮犀》歐公甞得一古畫牡丹叢其下有一猫永叔未知其精妙丞相正肅吴公與歐公家相近一見曰此正午牡丹叢何
以明之其花敷姸而色燥此日中時花猫眼黑睛如線此正午猫眼也有帶露花則房斂而色澤猫眼早暮則睛圎正午則如一線耳此亦善求古人之意也　《漁𨼆叢話》裴璘白牡丹詩時稱絶唱以余觀之語句凡近不若胡武平咏白牡丹詩云璧堂月冷難成寐翠幄風多不耐寒其語意清逺過裴璘逺矣如皮日休咏白蓮詩云無情有恨何人見月冷風清欲墮時若移作白牡丹詩有何不可覺更清切耳　《升庵詞品》朝天紫夲蜀牡
丹花名其色正紫如金紫大夫之服色故名後人以為曲名今以紫作子非也　《花木考》花石在慈和縣武口寨石上有花如堆心牡丹枝葉繚繞雖精於畫者不能及或以物擊碎其花拂拭復見重疊非一　《花史》唐末劉訓者京師富人京師春遊以牡丹為勝賞訓邀客賞花乃繫水牛累百於門人指曰此劉家黑牡丹也
〔原〕［移植］移牡丹宜秋分後如天氣尚熱或遇隂雨九月亦可湏全根寛掘以漸至近勿損細根将宿土洗浄再用
酒洗每窠用熟糞土一斗白蘞末一斤拌勻再下小麥數十粒于窠底然後植于窠中以細土覆滿将牡丹提與地平使其根直易生土湏與幹上舊痕平不可太低太髙勿築實勿腳踏隨以河水或雨水澆之窠滿即止待土微乾略添細土覆葢過三四日𠕂澆封培根土冝成小堆以手拍實免風入吹壊花根每夲約離三尺使葉相接而枝不相擦風通氣透而日色不入乃佳不可太密防枝相磨致損花芽不可太稀恐日曬土𤍠致傷
嫩根小雪前後用草薦遮障勿使透風若欲逺移将根用水洗净取紅淤土羅細末趁濕勻粘花根隨用軟棉花自細根尖纒至老根𠕂用麻紕纒定以水灑之枝上紅芽用香油𥿄或礬綿𥿄包扎籠住不得損動即萬里可致也或曰中秋為牡丹生日移栽必旺　［分花］揀長成大顆茂盛者一叢七八枝或十數枝持作一把摔去土細視有根者劈開或一二枝或三四枝作一窠用輕粉加硫黃少許碾為末加黃土成泥将根上劈破𠁅擦
勻方置窠内栽如前法　［種花］六月中㸔枝間角微開露見黑子收置向風處曬一日以濕土拌收瓦器中至秋分前後三五日擇善地調畦土要極細畦中滿澆水候乾以水試子擇其沉者用細土拌白蘞末種之隔五寸一枚下子畢上加細土一寸冬時葢以落葉來春二月内用水澆常令潤濕三月生苗最宜愛䕶六月中以箔遮日勿致曬損夜則露之至次年八月移栽若待角乾收子出者甚少即出亦不旺以子乾而津脉少耳
［接花］花不接不佳接花湏秋社後重陽前過此不宜将單葉花夲如指大者離地二三寸許斜削一半取千葉牡丹新嫩旺條亦用利刀斜削一半上留二三眼貼于小牡丹削𠁅合如一株麻紕𦂳扎泥封嚴密兩瓦合之壅以軟土罩以蒻葉勿令見風日向南留一小戶以達氣至來春驚蟄後去瓦土隨以草薦圍之仍樹棘數枝以禦霜茂者當年有花是謂貼接或将小牡丹新苗旺盛者離地二三寸用利刀截斷以尖刀劐一小口取上
品牡丹枝上有一二芽者截二三寸長一叚兩邉斜削插于劐𠁅比量𠯳合麻紕扎𦂳細濕土壅髙一尺瓦盆葢頂待二七開視茂者其芽紅白鮮麗長及一寸此極旺者若未𤼵再培之三七開㸔活者即𤼵否則腐斃活者仍用土培盆合至春分去土恐有烈風仍用盆葢時常檢㸃至三月中方放開全見風日又恐茂者長髙被風吹折仍以草罩罩之接頭枝如及時截取者藏新簍潤土十餘日行數百里亦可接活立春若是子日茄根
上接之不出一月花即爛熳二三月間取芍藥根大如蘿蔔者削尖如馬耳将牡丹枝劈開如燕尾插下縛𦂳以肥泥培之即活當年有花一二年牡丹生根割去芍藥根成真牡丹矣又椿樹接者髙丈餘可於樓上賞玩唐人所謂樓子牡丹也　牡丹一接便活者逐年有花若初接不活削去再接只當年有花　王敬美云牡丹夲出中州江隂人能以芍藥根接之今遂繁滋百種幻出余澹圃中絶盛遂冠一州其中如綠蝴蝶大紅獅頭
舞青猊尺素最難得𨳩南都牡丹讓江隂獨西瓜瓤為絶品余亦致之矣後當于中州購得黃樓子一生便無餘憾人言牡丹性瘦不喜糞又言夏時冝頻澆水亦殊不然余圃中亦用糞乃佳又中州土燥故宜澆水吾地濕安可頻澆大都此物宜於沙土耳南都人言分牡丹種時湏直其根屈之則死深其坑以竹虛插培土後㧞去之此種法宜知　［澆花］尋常澆灌或日未出或夜既静最要有常正月一次湏天氣和暖如凍未觧切不可
澆二月三次三月五次四月花開不必澆澆則花開不齊如有雨任之亦不宜聚水于根旁花卸後宜養花一日一次十餘日後暫止視該澆方澆六月暑中忌澆恐損其根鬚來春花不茂雖旱亦不澆七月後七八日一澆八月翦枯枝並葉上炕土五六日一澆九月三五日一澆澆頻恐𤼵秋葉來春不茂如天氣寒則澆更宜稀此時枝上橐芽漸出可見澆灌之功也十月十一月一次或二次湏天氣和暖日上時方澆適可即止勿傷水
或以宰猪湯連餘垢候冷透澆一二次則肥壯宜花十二月地凍不可澆春間開凍時去炕土澆時緩緩為妙不可濕其榦雨水河水為上甜水次之醎水不宜最忌犬糞　［養花］凡打搯牡丹在花缷後五月間止留當頂一芽傍枝餘朶摘去則花大欲存二枝留二紅芽存三枝留三紅芽其餘𥁞用竹鍼挑去芽上二層葉枝為花棚芽下䕶枝名花牀養命䕶胎尤宜愛惜花自有紅芽至𨳩時正十箇月故曰花胎培養正在八九月時隔二
年一次取角屑硫黃碾如麵拌細土粉挑動花根壅入土一寸外用土培約髙二三寸地氣既暖入春漸有花蕾多則懼分其脉俟如彈子大時捻之不實者摘去止留中心大者二三朶氣聚則花肥開時甚大色亦鮮艶開時必用髙幕遮日則耐乆花纔落便翦其蒂恐結子則奪來春之氣翦勿太長恐損花芽伏中仍要遮䕶花芽勿令曬損候日不甚炎方撤去八月望後翦去葉留梗寸許存其津脉不上溢以養槖芽其花棚花牀慎不
可翦九月初培以細土使下另生芽冬至北面竪草薦以障風寒冬至日研鍾乳粉和硫黃少許置根下土中不茂者亦茂每掐一枝湏用泥封𥿄固否則乆必成孔蜂入水灌連身皆枯慎之　［衛花］牡丹根甜多引蟲食栽時置白蘞末于根下蟲不敢近花開漸小由蠧蟲害之尋其穴鍼以硫黃末其旁枝葉有小孔乃蟲所藏𠁅或鍼入硫黃或以百部塞之則蟲死而花復盛又有一種小蜂能蛀枝梗秋冬即藏枝梗中又有紅色蠧蟲能
蛀木心尋其穴填硫黃末或杉木釘釘之花生白蟻以真麻油從有孔𠁅澆之則蟻死而花愈茂又法于秋冬葉落時㸔有穴枯枝拆𨳩捉𥁞其蟲亦妙又五月五日用好眀雄黃研細水調每根下澆一小鍾不生蟲桂及烏賊魚骨刺入花梗必死又最忌麝香桐油生漆一著其氣味即時萎落汴中種花者園旁種辟麝數株枝葉𩔖冬青花時辟麝正𤼵新葉氣味臭辣能辟麝凡花為麝傷焚艾及雄黃末上風薰之能解其毒忌用𤍠手摩
撫揺撼忌栽木斛不耐乆花旁勿令長草奪土脉不可踏實地氣不升初開時勿令穢人僧尼及有體氣者採折使花不茂　［變花］周日用曰愚聞熟地栯生菜蘭持硫黃末篩于其上盆覆之即時可待用以變白牡丹為五色皆以沃其根紫草汁則變紫紅花汁則變紅又根下放白术末諸般顔色皆變腰金又白花初開用筆蘸白礬水描過待乾以螣黃和粉調淡黃色描之即成黃牡丹恐為雨濕再描清礬水一次　［翦花］花宜就觀不
可輕翦欲翦亦湏短其枝庶不傷榦又湏急翦庶不傷根既翦旋以蠟封其枝翦下花先燒斷𠁅亦以蠟封其蒂置瓶中可供數日玩或養以蜂蜜芍藥亦然如已萎者翦去下截爛處用竹架之水缸中𥁞浸枝梗一夕復鮮若欲寄逺蠟封後每朶裹以菜葉安竹籠中勿致揺動馬上急逓可致數百里　［煎花］牡丹花煎法與玉蘭同可食可蜜浸
子／醫家／御定佩文齋廣群芳譜／花譜　卷二十二至卷五十三／卷三十五　海棠一／集藻／七言律詩(P.21-1)..[文淵閣四庫全書本]
［七言律詩］
〔增〕唐李紳〈海棠〉海邉佳樹生竒彩知是仙山取得栽瓊蕊籍中聞閬苑紫芝圖上見蓬萊淺深芳萼通宵換委積紅英報晚開寄語春園百花道莫争顔色泛金杯　薛能〈海棠〉四海應無蜀海棠一時開處一城
香晴來使府低臨檻雨後人家散出墻閒地細飄浮浄蘚短𠅘深綻隔𡸁楊從來㸔𥁞詩誰苦不及懽遊與畫将
〔原〕鄭谷〈海棠〉春風用意勻顔色消得㩦觴與賦詩濃麗最宜新著雨嬌嬈全在欲開時莫愁粉黛臨窓懶梁廣丹青㸃筆遲朝醉暮吟㸔不足羡他蝴蝶宿深枝
〔增〕鄭谷〈擢第後入蜀經羅利路見海棠盛開偶題〉上國休誇紅杏艶沉溪自照綠苔磯一枝低帶流鶯睡數片狂和舞蝶飛堪恨路長移不得可無人與畫将歸手
中已有新春桂多謝𤇆香更入衣　劉兼〈海棠花〉淡淡微紅色不深依依偏得似春心𤇆輕虢國顰歌黛露重長門斂淚襟低傍繡簾人易折密藏香蕊蝶難尋良宵更有多情處月下芬芳伴醉吟　宋太宗〈海棠〉每至春園獨有名天然與染半紅深芳菲占得歌䑓地妖艶誰憐向日臨莫道無情閒笑臉任從折戴上冠簮偏宜雨後㸔顔色㡬處金杯為爾斟　晏殊〈海棠〉輕盈千結亂櫻叢占得年芳近碧櫳逐處間勻髙下萼㡬番分破淺
深紅烟晴始覺香櫻綻日極猶疑蠟蒂融數夕朱檻未飄落再三珍重石尤風　宋祁〈和晏尚書海棠〉媚柯攢仄𠋣春暉封殖寜同北枳移台嶺分霞争抱萼蜀宫裁錦𨷵纒枝不憂輕露蒙時潤正恨炎風獵處危把酒凭欄堪併賞莫容私恨為披離　邵雍〈遊海棠西山示趙彦成〉東風吹雨過溪門白白朱朱亂逺村灘石已無回棹勢㟁楓猶出繫船痕時平不厭江山僻客好惟知笑語温莫上南岡㸔春色海棠花下却銷魂　范鎮〈海棠〉
不知真宰是誰専生得韶光此樹偏吟筆偶遺工部意賦辭今職翰林權風翻翠幕晨香入霞照危墻夕影連移植上園如得地芳名應在紫薇先　石揚休〈海棠〉花工裁翦用功専濯錦江頭價最偏酷愛㡬思憑畫手難題渾覺挫詩權艶凝絳纈深深染樹認紅綃密密連因想當年武平一枝枝眷賜侍臣先　〈咏海棠〉開𥁞夭桃落𥁞棃淺荂深萼照華池都緣西蜀根逺豈是東君屬意遲𤇆慘別容曛宿酒露凝啼臉失臙脂湏知賈相
風流甚曾許神仙品格竒　李定〈海棠〉青帝行春信自専精心知向海棠偏不霑工部風騷力猶占勾芒造化權𠋣檻半開紅朶密遶池初應翠枝連誰人與㧞裁瓊苑㸔與花王鬬後先　〈和石著作海棠〉輕紅如杏素遮棃直似佳人照碧池已是化工教艶絶莫嫌青帝與開遲𤇆滋綽約明䨇臉雨借妖嬈入四肢西蜀有名湏得地瓊林髙壓百花竒　郭稹〈海棠〉朱欄明媚照横塘芳樹交加枕短墻傳得東君深意態染成西蜀好風光破
紅枝上仍施粉繁翠隂中旋撲香應為無詩怨工部至今含露作啼妝　程琳〈海棠〉海外移根灼灼竒風情間麗比應稀晶熒寳萼排珠琲旖旎芳叢簇繡帷繁極只愁隨暮雨飄多何計駐春暉浣花溪上年年意露濕𤇆霞拂客衣　髙覿〈海棠次韻〉錦里花中色最竒妖嬈天賦夲來稀綺霞忽照迷紅障縠露輕籠設翠帷繁朶有情装媚景纎枝無力帶殘暉好将繡向羅裙上永作香閨楚楚衣　范純仁〈西園海棠〉丹葩翠葉競妖濃蜂蝶
翻翻弄暖風濯雨正疑宫錦爛媚晴先奪曉霞紅芬菲劒外從來勝歡賞天涯為爾同却想鄉闗足塵土只應能見畫圖中　吳中復〈海棠〉靚妝濃淡蕊蒙茸髙下池䑓細細風却恨韶華偏蜀土更無顔色似川紅尋香只恐三春暮把酒欣逢一笑同子美詩才猶閣筆只今寂寞錦城中　陳與義〈陪粹翁舉酒君子𠅘𠅘下海棠方開〉世故驅人殊未央即隨地主借繩牀春風浩浩吹游子暮雨霏霏濕海棠故國衣冠無態度隔簾花葉有輝
光使君禮數能寛否酒味撩人我欲狂　劉子翬〈海棠〉幽姿淑態弄春晴梅借風流栁借輕種處静宜臨野水開時長是近清明㡬經夜雨香猶在染𥁞臙脂畫不成詩老無心為題拂至今惆悵似含情　吳芾〈和澤民求海棠〉君是詩中老作家笑将麗句換名花花因詩去情非淺詩為花來語更嘉湏好栽培承雨露莫令顦顇困塵沙他年爛熳如西蜀我欲從君㸔𦂶霞　〈見市上有賣海棠者悵然有感〉連年蹤跡滯江鄉長憶吾廬萬海
棠想得春來增絶麗無因歸去賞芬芳偶然擔上逢人賣猶記尊前為爾狂何日故園修舊好賸燒銀燭照紅妝　陸游〈海棠〉誰道名花獨故宫東城盛麗足争雄横陳錦幛闌干外𥁞吸紅雲酒盞中貪㸔不辭持夜燭𠋣狂直欲擅春風拾遺舊詠悲零落瘦損腰圍擬未工　〈夜宴賞海棠醉書〉便便癡腹夲來𡩖不是天涯强作歡燕子歸來新社雨海棠開後却春寒醉誇落𥿄詩千首歌費纒頭錦百端深院不聞傳夜漏忽驚蠟淚已堆
〈懐成都海棠〉碧雞坊裏海棠時彌月兼旬醉不知馬上難尋前夢境樽前誰記舊歌辭目窮落日横千嶂膓斷春光把一枝說與故人應不信茶𤇆禪榻鬂成絲
〔原〕楊萬里〈𡸁絲海棠〉𡸁絲別得一風光誰道全輸蜀海棠風攪玉皇紅世界日烘青帝紫衣裳懶無氣力仍春醉睡起精神欲曉妝舉似老夫新句子㸔渠桃李敢承當
〔增〕楊萬里〈海棠二首〉小園不到負今晨晩喚嬌紅伴老身落日争明那肯暮艶妝一出更無春樹間露坐
㸔揺影酒底花光併入唇銀燭不燒渠不睡梢頭恰恰挂氷輪　競艶嬌紅最是他教人嫌少不嫌多初酣曉日紅千滴晩笑東風澹一渦自是花中無國色非闗格外占春窠開時慳與渠儂醉却恨飄零可若何　徐儉〈海棠〉子美無詩到海棠酒邉游戲畧平章日烘不睡却成睡風暖無香亦自香花事一畨勞應接春光強半被分張速来窠上尋徐老同醉花前作楚狂　方岳〈海棠盛開而雨〉閉門十日雨淋漓洗𥁞紅香了未知纔一霽
晴齊睡去㡬何人見半開時世無解語玉條脫春欲負予金屈巵自是晦明天不定非干工部欠渠詩　金蔡松年〈黃海棠〉清隂不歎晚晴芳縹緲緗雲翠袖長萼綠江花輸帶葉醉紅蜀艶恨無香南州氣味連三月東晉風流共一觴老眼寒來易愁絶温𣐱乞與醉中鄉　梁持勝〈海棠〉野杏山桃委路塵芳菲都屬錦城春只縁造物偏留意任使無香亦可人粉白漫誇宫様巧臙脂難染睡痕新沉香𠅘子勾欄畔消得君王比太真　元牟
巘〈和劉朔齋海棠〉人物當今第一流以花為屋玉為舟曉妝未許搴帷㸔夜醉何妨秉燭遊錦里宣華思舊夢杭州定慧起新愁何如歸伴徐公飲稳結一巢花上頭　王惲〈海棠〉桃李無光分落英海棠姿色占春榮雲鬟綠擁妝初罷醉臉紅匀睡未醒任使無香真可意故教千葉更多情光風流轉都無㡬莫惜沙頭倒玉瓶　張昱〈鄰園海棠〉自家池館乆荒凉却過鄰園㸔海棠日色未嫣紅錦被露華猶濕紫羅囊掌中飛燕還能舞夢裏
朝雲自有香銀燭莫辭深夜照㡬多佳麗負春光　顧瑛〈絳雪𠅘秋日海棠花〉怪底海棠能狡獪今年當暑著花鮮露黏粉蝶生珠汗日炙猩紅上紫綿夢斷馬嵬春信逺神遊金谷晩妝妍獨憐向嵗題詩者不見燒燈花樹前　明楊基〈祁陽道中見海棠〉桂陽江口望祁陽疉疉𤇆雲入𣺌𣴭髙樹綠隂千嶂濕野棠疎雨一籬香縱無春在猶回首况有鵑啼合斷膓惆悵東湖堤上栁暖風輕絮正悠揚
〔原〕吴國倫〈海棠〉仙署名花海國移半
開風雨倍含姿紅妝向客寒猶膩翠幔留春艶不支𣣱側漫同妃子醉婆娑觧乞沈郎詩梁園多少青陽景妒煞君家赤玉枝　張祥鳶〈海棠〉花朝曾與故人期夜敞柴闗遲所思小閣憶君同𠋣處曲欄憐我獨凭時望中落日青絲騎夢裏東風瓊樹枝可是海棠如有待春分猶自著花遲
子／醫家／御定佩文齋廣群芳譜／花譜　卷二十二至卷五十三／卷三十六　海棠二／集藻／五言排律(P.1-1)..[文淵閣四庫全書本]
欽定四庫全書
御定佩文齋廣羣芳譜卷三十六
花譜
海棠二
［集藻］
［五言排律］
〔增〕唐薛能〈海棠〉酷烈復離披元功莫我知青苔浮落處暮栁間開時帶醉游人插連隂被叟移晨前清露濕宴後惡風吹香少傳何計姸多畫半遺島蘇漣水脉庭綻粒松枝偶泛因沉硯閒飄欲亂碁遶山
生玉壘和郡徧坤維負賞慙休飲牽吟分失饑明年應不見留此贈巴兒　宋王禹偁〈商山海棠〉錦里名雖盛商山艶更繁別疑天與態不類土生根淺著紅蘭染深於絳雪噴待開先釀酒怕落預呼魂香裏無勍敵花中是至尊桂須辭月窟桃合避仙源浮動冠頻側霓裳袖忽翻望夫臨水石窺客出墻垣贈別難饒栁忘憂肯讓萱輕輕飛燕舞脉脉息媯言蕙陋虚侵徑梨凡浪占園論心留蝶宿低面厭鶯喧不沗神仙品何辜造化恩自
期栽御苑誰使擲山村𦂶季荒祠畔仙娥古洞門烟愁思舊夢雨泣怨新㛰畫恐明妃恨移同卓氏奔祇教三月見不得四時存繡被堆籠勢臙脂浥淚痕貳車春未去應得伴芳樽　石延年〈和樞密侍郎因看海棠憶禁苑此花最盛〉君看海棠格羣花品詎同嬌嬈情自富蕭散艶非窮舊縠斑吳苑梅羅碎蜀宫錦窠杯裏影繡叚隟前烘心亂香無數莖𣐱動滿叢意分巫峡雨腰細漢臺風盛若霞藏日鮮於血灑空髙低千㸃赤深淺半開
紅妝指朱纔布膏唇檀更融色焦無可壓體瘦不成豐枝重輕浮外苞疎密閙中難勝蜂不定易入蝶能通　宋祁〈蜀海棠〉蜀國天餘煦珍葩地所宜濃芳不隱葉併艶欲燃枝襞影分羣萼均霞㸃萬蕤囘文錦成後夾煎燎烘時蜂蕊迎銜密鶯梢向坐危淺深䨇絶態啼笑兩妍姿絳節排烟竦丹釭落蒂垂童容障畏薄便面到憂遲媚日能徐照暄風肯遽吹惜歡當晼晩留恨付離披麗極都無比繁多僅自持損香饒麝柏照影欠瑤池畫
要精侔色歌須巧騁辭舉樽頻語客細摘玩芳期　〈海棠〉西域流根遠中都屬賞偏初無可並色竟不許勝妍薄暝霞烘爛平明露濯鮮長衾繡作地密帳錦為天淺影才欹檻橫柯欲照筵愁心隨落處醉眼著繁邊的的誇妝靚番番恃笑嘕何嘗間蘭媚要是掩櫻然艶足非他譽香輕且近傳所嗟名後出遺載楚臣篇　楊諤〈和燕龍圖海棠〉西漢欺盧橘東陽愛野棠許昌竒此遇子美欠先揚杜宇三春艶蠶叢一國香臙脂㸃亂雨生色
麗斜陽富艶東君節暄妍白帝方錦樓祈水色玉壘換山光風格林檎細腰肢郁李長天生笑容質時樣舞衣裳少吐深深染全開淡淡妝烟媒䕶綠蒂風陣損朱房旋失因臨水閒飄弗過墻佩亡愁殺甫簪脱即連姜蝶舞菱花照鶯啼罨畫堂仙如弄玉少墜似綠珠常不見還成悔相思幾欲狂春深濯錦水日晩浣紗方卧對移簾柙吟看近筆牀池清滿園倒鳥起一枝昂紫燕銜泥急黃蜂趁蜜忙化工真用意銷得與攜觴　沈立〈海棠
百韻〉岷蜀地千里海棠花獨姸萬株佳麗國二月艶陽天叢萼勻如布修蕤巧似編彤雲輕㸃綴赤玉碎雕鐫瑟瑟光輸瑩猩猩血借鮮淺深相向背疎密逓勾牽輕蒨重重染丹砂細細研蕊纖金粟拱鬚嫩紫絲拳紅蠟隨英滴明璣著顆穿初莖爭裊娜翹𠏉共蹁躚絶代知無價生香不減𥴈分靈應桂苑鍾粹定星躔木帝經邦相花王入室賢祥飈如翦拂卿靄共陶甄真宰隂推轂勾芒與著鞭不湏憂薄命好為惜流年贊翼施生柄扶
持煦嫗權主張韶令正調爕淑威宣和氣高低洽芳心次第還金釵人十二珠履客三千雲雨迷巫峡風波怨洛川娉婷宜住楚妖冶合居燕繡被通宵展華燈徹曙燃橫披前檻外半出假山巔暗羡遊蜂採偷輸蟻穴沿瘦嫌蛛網織𣐱怯女蘿纒蓄恨慿誰訊無言只自憐文君酒壚畔揚子草堂前品格生来別風流到老全繁中生悵望衆裏見喧闐暄暖精神出晴明意態便關關鶯對語兩兩燕髙騫天上宜封殖人間偶竚延共櫻圍別
館與杏擁斜阡清暖簾爭卷黃昬幕尚褰低籠金轣𨌠髙映畫鞦韆忽認梁園妓深疑閬苑仙怱怱来蕙圃遠遠別芝田羞隱暝濛霧輕如淡蕩烟乍逢開羽扇初喜下雲駢髣髴向星靨依稀帶翠鈿五銖衣宛轉七寳帳翩翾獨立挨霓節成行列彩旃困宜𣣱虎枕歩好襯金蓮舞定休囘袖妝濃不傅鉛蓋張松鬱鬱茵藉草芊芊馥郁蘭供夢扶蘇栁伴眠軀輕彌綽約腰細更便嬛婭姹常顒若幽𣐱自灑然侍兒羅白芷婢子列芳荃口口
濃檀注腮腮薄粉填觧圍施葉幄買笑有榆錢旖旎環瑤席婆娑匝玳筵嬌依屏曲曲泣對露涓涓南陌輕埃蔽東郊夕照連幾時休縹緲從此識嬋娟是處遺簪珥誰家不管絃妬姬貪恐失戲稚惜何顛折閃搔頭褪擎摐約腕揎戴遮鬟上鳳裝壓鬢邊蟬汲引新懽聚消磨宿忿蠲縱觀須倒載命宴必加籩翻曲教歌媛更詞送酒船鄉心須暫觧病眼當時痊迢逓来油壁從容住錦韉雅宜交讓比穠與棣華聫不憤參朱槿寧甘混木棉
酴醿潛失色躑躅敢差肩素奈思投迹夭桃恥備員梧桐愧金井芍藥濫花磚併壓辛夷俗潛排寳馬蔫天恩無久恃人寵莫長專布影交三徑敷榮徧一廛凝眸方曄曄囘首旋翩翩可忍驚飈挫胡煩急景煎珊瑚隨手碎綘雪繞枝旋拂漢霞初散當樓月自圓飄零隨蠛蠓散亂逐漪漣灼灼龜城外亭亭錦水邊抱愁應慘蹙有淚即潺湲午影迷蝴蝶朝寒怨杜鵑物情元𠋣伏人意莫拘攣擢秀髙羣木稱珍極八埏未開獨脉脉憂落固
悁悁別著新文紀重尋舊譜箋共知紅艶好誰辨赤心堅實似陪朱李根宜灌醴泉栽須鄰竹柏樹莫繞烏鳶恥託膏腴茂當隨富貴遷為多猶底滯因遠尙迍邅客思易成亂心期未省愆畫思摩詰筆吟稱薛濤牋醉目休頻送詩情豈易縁薛能誇麗句鄭谷賞佳篇止感芳姿美那憐託地偏山經猶罕記方志未多傳巧詠憂才竭㝠搜得意詮遐陬寡真賞僻境忍輕捐抽祕慚非據探竒敢讓先援毫叙名卉聊用放懐焉　程敦厚〈和冬
曦海棠〉花中名品異人重比甘棠苞嫩相思密紅深琥珀光好風傳馥郁凡卉愧芬芳爛熳雲成瑞葳蕤女有嬙生来先蜀國開處始朝陽賞即笙歌地題稱翰墨塲烟霞容易散蜂蝶等閒忙誰是多情侶欄邊重舉觴
子／醫家／御定佩文齋廣群芳譜／花譜　卷二十二至卷五十三／卷三十六　海棠二／集藻／七言絶句(P.9-1)..[文淵閣四庫全書本]
［七言絶句］
〔原〕唐賈島〈海棠二首〉名園對植幾經春露蕊烟梢畫不真多謝許昌傳雅什蜀都曾未遇詩人　昔
聞遊客話芳菲濯錦江頭幾萬枝縱使許昌持健筆可憐終古媿幽姿
〔増〕鄭谷〈蜀中賞海棠〉濃淡芳春滿蜀鄉半隨風雨斷鶯腸浣花溪上空惆悵子美無心為𤼵揚
〔原〕吳融〈海棠〉雪綻霞鋪錦水頭占春顔色最風流若教更近天街種馬上多逄醉五侯
〔增〕宋光宗〈會僚屬賞海棠偶有題詠〉濃淡名花産蜀鄉半含風露浥新妝嬌嬈不減舊時態誰與丹青為𤼵揚　王禹偁〈別堂後海棠〉一堆紅雪媚青春惜別須教淚滿巾好在明年
莫憔悴校書兼是愛花人　郭震〈海棠〉又隨桃李一時榮不逐東風處處生疑是四方嫌不種教於蜀地獨垂名　宋祁〈海棠〉萬萼霞乾照曙空向来心賞已多同未知此日家園樂數徧繁枝袞袞紅　趙抃〈答贑縣錢顗著作移花〉令尹憐花意思勤海棠多種郡園新自從西蜀年年見今日欄邊似故人　韓維〈展江亭海棠四首〉占盡人間麗與華白頭判得醉流霞誰將法錦翻新樣紅綠装成徧地花　昔年曾到蜀江頭絶艶牽心幾十
秋今日欄邊見顔色夢魂不復過西州　紅糝装條嫋嫋長人間不合有天香千觴未足酬佳麗囘首東風更斷腸　又避寒風與暖曦年年長此探花期如今太守尤珍愛只許宫娥戴一枝　王安石〈海棠〉綠嬌隱約睂輕掃紅嫩妖嬈臉薄妝巧筆寫傳功未盡清才吟詠興何長　文同〈和何靖山人海棠〉為愛香苞照地紅𠋣欄終日對芳叢夜深忽憶南枝好把酒更来明月中
〔原〕蘇軾〈海棠〉東風嫋嫋汎崇光香霧霏霏月轉廊只恐夜
深花睡去髙燒銀燭照紅妝
〔增〕趙次公〈和東坡海棠〉露氣熹㣲帶曉光枝邊燦煥映廻廊細看素臉原無玉初㸃臙脂駐靚妝　張舜民〈移岳州去房陵道中見海棠〉馬息山頭見海棠羣仙會處錦屏張天寒日晩行人絶自落自開還自香　張耒〈晁二家海棠去嵗花開呼杜卿家小娃歌舞花下今春花復開而杜已出守戲以詩調之〉頗疑蜂蝶過隣家知是東墻去嵗花駿馬無因迎小妾鴟夷何用强隨車
〔原〕崔鷃〈海棠〉渾是華清出
浴初碧綃斜掩見紅膚便教桃李能言語要比嬌妍比得無
〔增〕陳與義〈海棠三首〉海棠㸃㸃要詩催日暮紫綿無數開欲識此花竒絶處明朝有雨試重来　紅妝翠袖一番新久向園林作好春却笑華清誇睡足只今羅韈久無塵　深院無人春日長遊蜂来往燕飛𢗅海棠嬌甚成羞澀慿仗東風催曉妝　周必大〈次韻楊廷秀并序〉萬花川谷主人為海棠賦二首妙絶古今斷章有平生不帶看花福不是愁中即病中之歎代花次韻
江國羣芳自有餘詩才酒興不愁無却憐西蜀移根遠醉向東風落筆初　傅粉施朱淡復濃不辭沐雨更梳風豈知命似佳人薄不在吾公樂事中　范成大〈垂絲海棠〉春工葉葉與絲絲怕日嫌風不自持曉鏡為誰妝未辦沁痕猶有淚臙脂　〈賞海棠三絶〉芳春隨分到貧家兒女多情惜嵗華聊為海棠修故事去年燈燭去年花　燭光花影兩相宜占斷風光二月時但得常如妃子醉何妨獨欠少陵詩　憶向宣華夜𠋣欄花光妍暖
月光寒如今蹋颯嫌風露且只銅瓶滿插看　〈聞石湖海棠盛開亟攜家過之〉東風花信十分開細意留連待我来開過十分風不動更無一片㸃蒼苔　家人扶上錦城頭蜂蝶團中爛熳遊報答春光須小醉紅雲洞裏按伊州　低花妨帽小攜笻深淺臙脂一萬重不用髙燒銀燭照暖雲烘日正春濃　陸游〈海棠二首〉十里迢迢望碧雞一城晴雨不曾齊今朝未得平安報便恐飛紅已作泥　蜀地名花擅古今一枝氣可壓千林譏彈
更到無香處常恨人言太刻深　楊萬里〈張功父南湖海棠杖藜走筆〉看盡都城種海棠只將一徑引教長約齋妙出春風手人在中央花四傍　天公信手灑明霞若遣停勻未必佳却得數株多葉底殷勤襯出密邊花　〈垂絲海棠〉無波可照底須窺與栁爭嬌也學垂破曉驟晴天有意生紅新曬一鉤絲　張栻〈所思亭海棠初開折贈兩使者〉未須比擬紅深淺更莫平章香有無過雨夕陽樓上看千花容有此膚腴　東風著物本無私
紅入花梢特地竒想得霜臺春思滿一枝聊遣博新詩　陳傅良〈海棠〉淡月看花似霧中遽呼燈燭𠋣花叢夜来月色明如晝却向庭蕪數落紅　吳芾〈寄朝宗〉海棠已作十分妝細看妖嬈更異常不得與君同勝賞空燒銀燭照紅光　〈和陳子良海棠四首〉春来人物盡熈熈紅紫無情亦滿枝正引衰翁詩思動舉頭那更得君詩　花開春色麗晴空惱我狂来只遶叢試問妖嬈誰與比一株勝却萬株紅　雨後花頭頓覺肥細看還是舊
風姿坐餘自有香芬馥不許凡人取次知　十年栽種滿園花無似兹花艶麗多已是譜中推第一不須還更問如何　〈海棠〉海棠元自有天香底事詩人故謗傷不信請来花下坐惱人鼻觀不尋常　王之道〈題苦竹寺海棠洞〉翠袖朱唇一笑開𠋣風無力競相偎陽城豈是僧家物端恐齊奴歩障来　戴復古〈海棠〉十月園林不雨霜朝曦赫赫見秋陽夜来聽得游人語不見梅花見海棠　劉克莊〈海棠三首〉萬紅夹路笑相迎髣髴前身
石曼𡖖若向花中論富貴芙蓉城劣海棠城　幾樹繁紅映碧灣苧羅山下見芳顔分明消得黃金屋却墮荒溪野徑間　色深乍擣守宫紅片片俄隨蛱蝶風到得離披無意緒精神全在半開中　程敦厚惜海棠晚開今年春色可勝嗟二月山中未見花長憶去年今夜月海棠花影到𥦗紗　〈雨中海棠〉玉脆紅輕不耐寒無端風雨若相干曉来試卷珠簾看簌簌飛香滿畫闌　僧惠洪〈海棠〉酒入香腮笑未知小妝初罷醉兒癡一枝栁
外墻頭見勝却千叢著雨時　金蔡松年〈黃海棠〉輕如紅豆排冰雪一拂新鵞色更竒不覺濃隂破明玉有情誰觧賞離披　王世昌〈方城東寺海棠〉苦茝如鍼草有芒桃花輕薄絮顛狂少陵例有詩沾丐只枉無言到海棠　元好問〈同兒輩賦未開海棠二首〉翠葉輕籠豆顆勻臙脂濃抹蠟痕新殷勤留著花梢露滴下生紅可惜春　枝間新綠一重重小蕾深藏數㸃紅愛惜芳心莫輕吐且教桃李閙春風　元黃庚〈海棠〉臉暈輕紅酒力
㣲真妃半醉夜深時杜鵑呌落花梢月獨𠋣東風睡不知　歐陽𤣥〈為浪溪題折枝海棠〉㸃綴春風只一枝此花猶是半開時更令老杜如今見便是無情也賦詩　尹廷髙〈臘月海棠〉尤物真能奪化工臘前偷泄數枝紅霜花不上臙脂面强飾春妍嫁北風　楊維楨〈折枝海棠〉金屋銀釭照宿妝一枝分得錦雲鄉梅郎底事多餘恨怪殺珊瑚不肯香　馬臻〈海棠〉殷紅含露滴朝寒疑是春工畫未乾底事詩人吟不穩直須燒燭夜深看
明高啓〈西齋庭前海棠〉寂寥銀燭與金盤睡足簾前怯曉寒不是詩人賞幽興雨中深院有誰看　楊慎〈興教寺海棠〉兩樹繁花占上春多情誰是惜芳人京華一朶千金價肯信空山委路塵　黃姬水〈天妃宮看西域海棠〉仙觀臺荒蔓草中海棠一樹太憎紅可憐亦是星槎物不學葡萄入漢宫　董少玉〈海棠花〉小樓風定月初斜紫玉新枝綰落霞睡起不堪重秉燭春来愁煞海棠花
〔原〕張新雨滋霞襯入朱顔月下疑從姑射還最是
春工多巧思著將色在淺深間
子／醫家／御定佩文齋廣群芳譜／花譜　卷二十二至卷五十三／卷三十六　海棠二／集藻／詞(P.18-1)..[文淵閣四庫全書本]
〔詞〕
〔增〕宋吳潛〈如夢令〉江上綠楊芳草想見故園春好一洞海棠花昨夜夢魂飛繞驚曉驚曉牕外一聲啼鳥　王十朋〈㸃綘唇〉絲蕊垂垂嫣然一笑新妝就錦亭前後燕子来時候　誰恨無香試把花枝嗅風微透細熏錦䄂不止嘉州有　王安石〈菩薩蠻〉海棠亂𤼵皆臨水君知此處花何似凉月白紛紛香風隔岸聞　囀枝黃鳥近隔岸聲相應隨意坐莓苔飄零酒一杯　劉儗〈菩薩蠻〉東風去了秦樓畔一川烟草無人管芳樹雨初晴黃
鸝三兩聲　海棠花已謝春事無多也只有牡丹時知他歸不歸　葉夢得〈卜算子〉嬌艶醉楊妃輕裊憐飛燕人在昭陽睡足時初試妝深淺　一叚錦新裁萬里来何遠高燭休教照夜寒媚臉融春暖　劉克莊〈卜算子〉片片蜨衣輕㸃㸃猩紅小道是天工不惜花百種千般巧　朝見樹頭繁暮見枝頭少道是天工果惜花雨洗風吹了　［又］盡是手栽成合得天饒借風雨於花有底讐著意相陵藉　做暖逼教開做冷催教謝不負明年
花下人只負栽花者
〔原〕晏殊〈訴衷情〉海棠枝綴一重重清曉近簾櫳臙脂誰與勻染偏向臉邊濃　看葉嫩惜花紅意無窮如花如葉歲歲年年共占春風
〔增〕張孝祥〈錦園春〉醉痕潮玉愛𣐱英未吐露華如簇絶艶矜春分流芳金谷　風梳雨沐耿空抱夜闌清淑杜老情疎黃州賦冷誰憐幽獨　李廌〈南鄉子〉十月小春天紅葉紅花半雨烟㸃滴紅酥真耐冷爭先奪取梅魂鬬雪妍　坐待曉鶯遷織女機頭蜀錦鮮枝上綠毛么鳳子
飛仙乞取䨇䨇作被眠
〔原〕范成大〈醉落魄〉馬蹄塵撲春風得意笙歌逐欵門不問誰家竹只揀紅妝高處燒銀燭　碧雞坊裏花如屋燕王宫下花成谷不須悔唱關山曲只為海棠也合来西蜀
〔增〕京松坡〈醉落魄〉芳塵休撲名花喚我相隨逐淺妝不比梅欺竹深注朱唇妝面稱紅燭　阿嬌合貯黃金屋是誰却遣来空谷酡顔徧𠋣闌干曲一叚風流不枉到西蜀　王道輔〈蝶戀花〉濯錦江頭春欲暮枝上繁紅著意留春住祇恐東君
嫌面素新妝勝把臙脂傅　曉夢驚寒初過雨寂寞珠簾問有餘花否悵望草堂無一語丹青傳得凝情處　張材甫〈蝶戀花〉前日海棠猶未破㸃㸃臙脂染就真珠顆今日重来花下坐亂鋪宫錦春無那　勝摘繁枝簪幾朶痛惜深憐只恐芳菲過醉倒何妨花底臥不須紅䄂来扶我　明仁宗〈蝶戀花〉烟抺霜林秋欲困吹破臙脂便覺西風潤翠袖怯寒愁一寸誰家庭院黃昬信　明月修容生遠恨旋摘餘嬌簪滿佳人鬢醉𠋣小欄花
影近不應先有春風分　宋張奕〈殢人嬌〉多少臙脂匀成㸃就千枝亂攢紅堆繡花無長好更光隂去後對景憶良朋故應招手　曾記年時花開把酒枉淋淋春衫濕透文園今病問速能来否却道有荼䕷牡丹時候　張孝祥〈感皇恩〉常歲海棠時偷閑須到多病尋芳懶春老偶来恰值半謝妖嬈猶好便呼詩酒伴同顛倒　繁枝高䕃疎枝低繞紅底杯盤花影照多情一片怪我歸来不早斷腸銷碎錦門前道陳濟翁〈踏青游〉濯錦江
頭羞殺艶桃穠李縱趙昌丹青難比暈輕紅留淺素千嬌百媚照綠水恰如下臨鸞鏡妃子弄妝猶醉　詩筆因循不曉少陵深意但滿眼傷春珠淚燕来時鶯啼處年年憔悴便除是秉燭凭欄吟賞莫教夜深花睡　晁補之〈洞仙歌〉羣芳未盡是海棠時候雨過寒輕好晴晝最妖嬈一樹全是初開雲鬟小塗粉施朱未就　全開還自好駘宕春餘百樣宫羅鬬繁繡縱無語也應心恨我来遲恰栁絮將春歸後醉猶倚𣐱枝恰黃昬一㸃愁
須共花同瘦　劉克莊〈滿江紅〉老子年来頗自許心腸鐵石尚一㸃銷磨未盡愛花成癖懊惱每嫌寒勒住丁寧莫被晴烘拆柰暄風烈日太無情如何得　張畫燭頻頻惜慿素手輕輕摘更幾番雨過彩雲無迹今日不来花下飲明朝空向枝頭覓對殘紅滿院杜鵑啼添愁寂　劉處靜〈燭影搖紅〉蜀錦華堂寳箏頻送花前酒妖嬈全在半開時人試單衣後花面圍春競秀如紅潮玉顋㣲透欲甦還睡淺酒扶頭朦朧晴晝　金屋名姝恨
情空貯閒睂岫世間還有此娉婷拚盡珠量斗真艶可令消受倩鶯催天香共袖冷烟庭院淡月梨花空教春瘦　劉儗〈木蘭花慢〉漸秋空向晚被風雨趲重陽正木落疎林海棠枝上忽見紅妝料應妬他蘭菊任年年獨自占秋光故把春風嬌面向人逞艶呈芳　看来畢竟此花强祇是欠些香悄一似五陵公子却厭膏粱肯来水邊竹下與幽人相對説淒凉只恐夜深花睡五更㣲有清霜　謝薖〈念奴嬌〉綠雲影裏把明霞織就千重文
繡紫膩紅嬌扶不起好是未開時候半怯新寒半宜晴色養得臙脂透小亭人靜嫩鶯啼破清晝　猶記攜手芳隂一枝觧帶嬌艶波䨇秀小語輕憐花總見爭得似花長久醉淺休歸夜深同睡明月還相守免教春去斷腸空嘆詩瘦　馬莊父〈水龍吟〉東君直是多情好花一夜都開盡杏梢零落藥欄遲暮不教寧靜風度秋千日移簾幕翠紅交映正太真浴罷西施濃抺都沉醉嬌相稱　磨徧綠牕銅鏡挽春衫不堪比並暮雲空谷佳人
何處碧苔侵徑睡裏相看酒邊凝想許多風韻問因何却欠一些香味惹旁人恨　方岳〈水龍吟〉晝長庭院深深春𣐱一枕流霞睡朦朧欲醒嬌羞還困錦屏圍翠豆蔲初肥櫻桃微綻玉欄同倚記華清欲起渭水流波暖紅漲棄脂水　燕子来時天氣儘韶風與他為地芳叢雨歇霞痕日釅英英仙意莫恨無香最憐有韻天然情致待問春能幾五更猶是𢬵今宵醉　王十朋〈二郎神〉深深庭院夜雨過簾櫳髙捲正滿檻海棠開欲半仍朶
朶紅深紅淺遙認三千宫女面勻㸃㸃臙脂未徧更微帶春醪宿醉裊娜香肌嬌嬾　日暖芳心暗吐含羞輕顫笑繁杏夭桃爭爛熳愛容易出墻臨岸子美當年游蜀苑又豈是無心眷戀都只為天然體態難把詩工裁翦　劉克莊〈摸魚兒〉甚春来冷烟淒雨朝朝遲了芳信驀然乍暖晴三日又覺萬株嬌困霜㸃鬢潘令老年年不帶看花分才情減𥁞悵玉局飛仙石湖絶筆辜負這春韻　傾城色懊恨佳人薄命墻頭岑寂誰問東風日
暮無聊歎吹得臙脂成粉君試認花共酒古来二事天尤吝年光去迅謾綠葉成隂青苔徧地做取異時恨
子／醫家／御定佩文齋廣群芳譜／花譜　卷二十二至卷五十三／卷三十八　木蘭等／紫薇(P.21-2)..[文淵閣四庫全書本]
紫薇
〔增〕《湧幢小品》紫薇一名滿堂紅
〔原〕紫薇一名百日紅四五月始花開謝接續可至八九月故名一名怕癢花人以手爪其膚徹頂動搖故名一名猴刺脱樹身光滑花六瓣色微紅紫皺蔕長一二分每瓣又各一蔕長分許蠟跗茸萼赤莖葉對生一枝數穎一穎數花每微風至妖嬌顫動舞燕驚鴻未足為喻唐時省中多植此花取其耐久且爛漫可愛也紫色之外又有紅白二色其紫帶藍熖者名翠薇于若瀛曰花攢枝杪若翦輕縠盛
開時爛熳如火幹無皮愈大愈光瑩枝葉亦柔𡡾可愛
子／醫家／御定佩文齋廣群芳譜／花譜　卷二十二至卷五十三／卷四十二　迎春花等／酴醿(P.3-1)..[文淵閣四庫全書本]
酴醿
〔原〕酴醿一名獨歩春一名百宜枝杖一名瓊綬帶一名雪纓絡一名沉香蜜友藤身灌生靑莖多刺一穎三葉
如品字形面光綠背翠色多缺刻花靑跗紅萼及開時變白帶淺碧大朶千瓣香微而清盤作髙架二三月間爛熳可觀盛開時折置書册中冬取插鬢猶有餘香本名荼䕷一種色黃似酒故加酉字
〔增〕《益部方物畧記》蜀酴醿多白而黃者時時有之但香減於白花　《四川志》成都縣出酴醿花有三種曰白玉碗曰出爐銀曰雲南紅色香俱美
子／醫家／御定佩文齋廣群芳譜／花譜　卷二十二至卷五十三／卷四十二　迎春花等／酴醿／集藻／詩散句(P.15-1)..[文淵閣四庫全書本]
［詩散句］
〔原〕宋謝堯仁下騰赤蛟身上抽碧龍頭千枝蟠一蓋一蓋簪萬毬花要𢃄月看香要和露收一㸃落衣袂經月氣未休一摘入釀瓮經歲味尚留　宋祁来自蠶叢國香傳弱水神析酲疑破鼻併艶欲留春　王十朋風枝張雨盖露臉汗何郎收拾歸𨤍醁芳姿韻更香　梅堯臣京師三月荼䕷開髙架交垂自為洞素蘂層層紫蘂香釀歸光禄春生瓮
〔増〕石𢘅獨清合作諸蘭佩深白未數楊花綿春風爛熳𠋣墻角一月不復燒龍
涎
〔原〕劉攽瓊林殿側玉鈎欄雪覆新花四月闌密影可容千客坐柔條何處萬龍蟠　程敦厚獨嫌朱臉花顔俗全學瑶臺玉女妝素月共成中夜色好風分散四鄰香
〔增〕种放綠葉排圎翠靑苞蓄異香
〔原〕宋祁無華真國色有韻自天香　晏殊玉女雕瓊蘂仙禽借菊衣
〔増〕蔡襄側月光艶薄餘芳香氣微　蘇轍光凝真照夜枝輭或牽衣　張舜民青春逐流水素質獨輕㣲
〔原〕曾肇國艶寧施粉天香自染衣
〔增〕張耒臨風難
自持為舞白霓裳　陸游桃李擅春事酴醿為之殿　戴復古林塘飛翡翠籬落帶酴醿
〔原〕徐致中叢葉扶金蘂㣲風動弱枝
〔增〕宋祁媚條無力𠋣風長架作圎隂覆坐凉
〔原〕晏殊喚將梅蘂要同韻羞殺棃花不敢香　劉攽强挽春風留一醉露香還可析朝酲
〔增〕張耒風霜老枯蹙龍蛇中有靑春白玉葩
〔原〕王庭珪殘春鈴閣無公事來就酴醿放晩衙
〔增〕范成大不用忙催銀燭上酴醿如雪照黃昏　快晴似為酴醿計急雨
還妨燕子飛
〔原〕楊萬里走上松梢繞却好為他滿插一頭花　白玉梢頭千㸃韻綠雲堆裏一枝斜　張栻玉立春深雪不如生香透骨雪應無
〔增〕劉克莊還將廬舍全身面換却何郎粉色姿
〔原〕吳潛可堪收拾歸屏枕頗欲浮沉付酒杯　徐致中靑蛟暖霽拏雲上白雪深春壓架香　鄭子𣆀玉斧無人觧修月珠裙有意欲留仙　盧元贊姑射真人玉骨香淡月微風惜良夜　楊元素髙唐神女蘭供澤姑射仙人雪瑩肌　司馬
光酴醿雪擁簷　春老酴醿香　范成大酴醿乃天香　元方囘酴醿縋綠長　宋張耒酴醿輕盈飛燕身　周必大滿架冰肌含碧雲　金張藥酴醿架小縱横春
子／醫家／御定佩文齋廣群芳譜／花譜　卷二十二至卷五十三／卷四十二　迎春花等／薔薇／集藻／五言古詩(P.27-2)..[文淵閣四庫全書本]
［五言古詩］
〔增〕宋謝脁〈詠薔薇〉低枝詎勝葉輕香幸自通𤼵萼初攢紫餘采尚霏紅新花對白日故蘂逐行風參差不俱曜誰肯盻㣲叢　梁簡文帝〈咏薔薇〉燕來枝益輭風飄花轉光氤氲不肯去還来階上香
〔原〕元帝〈看摘薔薇〉倡女倦春閨迎風戲玉除近叢香影密隔樹望釵疎横枝斜綰袖嫩葉下牽裾墻髙攀不及花新摘未舒莫疑插鬢少分人猶有餘　栁惲〈詠薔薇〉當戸種薔薇枝葉太葳蕤不揺香已亂無風花自飛春閨不能静
開匣理明妃曲池浮采采斜岸列依依或聞好音度時見銜泥歸且對清酤湛其餘任是非　劉緩〈看美人摘薔薇〉新花臨曲池佳麗復相隨鮮紅同映水輕香共逐吹繞架尋多處窺叢見好枝矜新猶恨少將故復嫌萎釵邊爛熳插無處不相宜　鮑泉〈詠薔薇〉經植宜春館靃靡上蘭宫片舒猶帶紫半捲未全紅葉疎難蔽日花密易傷風佳麗新妝罷含笑折芳叢
〔増〕唐孟郊〈邀人賞薔薇花〉蜀色庻可比楚叢亦應無醉紅不自力狂艶
如索扶麗蘂惜未掃宛枝長更紆何人是花侯詩老強相呼　宋梅堯臣〈依韻和中道寳相花〉嘉卉得所託植君之寢陽開榮同此春淡艶自生光不為露益色不為風𥁞香節換葉已密尚可見餘芳　明顧璘〈薔薇洞〉百丈薔薇枝繚繞成洞房密葉翠幄重穠花紅錦張對著玉局碁遣此朱夏長香雲落衣袂一月留餘芳
子／醫家／御定佩文齋廣群芳譜／花譜　卷二十二至卷五十三／卷四十二　迎春花等／薔薇／集藻／七言律詩(P.31-1)..[文淵閣四庫全書本]
［七言律詩］
〔增〕唐白居易〈薔薇正開春酒初熟因招劉十九張大夫崔二十四同飲〉瓮頭竹葉經春熟階底薔薇
入夏開似火淺深紅壓架如餳氣味綠粘臺試將詩句相招去倘有風情或可來明日早花應更好心期同醉卯時杯
〔原〕方干〈朱秀才庭階薔薇〉繡難相似畫難真明媚鮮妍絶比倫露壓盤條方到地風吹艶色欲燒春斷霞轉影侵西壁濃麝分香入四鄰看取後時歸故里庭花應讓錦衣新
〔增〕陸龜蒙〈薔薇〉𠋣墻當户自横陳致得貧家不似貧外布芳菲雖笑日中含芒刺欲傷人清香往徃生遥吹狂蔓看看及四鄰遇有客來堪玩處
一端晴𦂶照煙新　皮日休〈和薔薇次韻〉誰繡連延滿户陳暫應遮得陸郎貧紅芳掩歛將迷蝶翠蔓飄颻欲挂人低拂地時如墜馬髙臨墻處似窺鄰祗應是董䨇成戲翦得神霞寸寸新　李建勲〈薔薇二首〉萬蘂爭開照檻光詩家何物可相方錦江風撼雲霞碎仙子衣飄黼黻香裛露早英濃壓架背人狂蔓暗穿墻綵牋蠻榼旬休日欲召親賔看一塲　拂簷拖地對前墀蝶影蜂聲爛熳時萬倍馨香勝玉蘂一生顔色笑西施忘歸醉
客臨髙架恃寵佳人索好枝將並舞腰誰得及惹衣傷手𥁞從伊　宋徐積〈錦被堆〉春風蕭索為誰張日暖仍熏百和香遮處好將羅作帳襯來堪用玉為牀風吹亂展文君宅月下還鋪宋玉墻好向謝家池上種綠波深處蓋鴛鴦
〔原〕劉克莊〈薔薇〉浥露含風匝𣗳開呼童淨掃架邊苔湘紅染就髙張起蜀錦機成乍翦裁公子但貪桃夾道貴人自愛藥翻階寧知野老茅茨下亦有繁英送一杯
〔增〕明王韋〈李少卿宅薔薇〉柔香弱蔓不勝
寒十二圍屏錦繡攢秦殿曉妝俱窈窕習家春事未闌珊憐將清奏愁中聼競折髙枝醉後看好待詩成酬勝賞東風休遣露華乾
子／醫家／御定佩文齋廣群芳譜／花譜　卷二十二至卷五十三／卷四十五　芍藥／集藻／七言古詩(P.17-1)..[文淵閣四庫全書本]
［七言古詩］
〔増〕唐韓愈〈芍藥歌〉丈人庭中開好花更無凡木爭春華翠莖紅蕊天力與此恩不屬黃鍾家温馨熟美鮮香起似笑無言習君子霜刀翦汝天女勞何事低頭學桃李嬌癡婢子無靈性競挽春衫來比並欲將䨇頰一睎紅綠窓磨徧青銅鏡一樽春酒甘若飴丈人此樂無人知花前醉倒歌者誰楚狂小子韓退之　宋韓𤦺〈和𡊮陟節推龍興寺芍藥〉廣陵芍藥真竒美名與洛
花相上下洛花年來品格卑所在隨人趁髙價接頭著處騁新妍輕去本根無顧藉不論姚花與魏花只供俗目陪妖姹廣陵之花性絶髙得地不移歸造化大豪大力或强遷費盡擁培無艶冶東君固是花之主千苞萬萼從榮謝似矯東君汎愛心枉殺春風不肯嫁遂令天下走香名髣髴丹青競誇詫以此揚花較洛花自合維揚推定覇其間絶色可麤陳天工著意誠堪訝仙家冠子鏤紅雲金線妝治無匹亞旋心體弱不勝枝寶髻𣣱
斜猶墮馬氷雪肌膚一纈斑新試守宫明似赭䨇頭兩兩最多情象物更呈鞍面窊樓子𠅘𠅘欠姿媚特有怪狀堪圖冩見者方知畫不真未見直疑傳者詐前賢大欲巧賦詠片言未出心先怕天上人間少其比不似餘芳資假借我來淮海陟三春三訪龍興舊僧舎問得龍興好事僧每歲看承不敢暇後園栽植雖甚蕃及見花成由取捨出羣標致必驚人方徙矮壇臨大厦客來只見軒楹前國艶天姿相照射因知靈種本自然須憑精
識能陶冶君子果有育材心請視維揚種花者
〔原〕陳與義微雨濕清曉老夫門未開煌煌玉仙子並擁翠蕤來臙脂洗盡不自惜為雨歸來更無力老夫五十尚兒癡憑軒一賦㑹真詩
〔増〕楊萬里〈芍藥〉何以築花宅筆直松枝子何以蓋花房雪白清江𥿄𥿄將碧油透松竹畫棟峙鋪𥿄便作瓦瓦色水晶似金鴨煖未熖銀竹響無水汗容漬不濕晴態嬌非醉盡將香世界關作閑天地風日幾曾來蜂蝶獨得至勸春入宅莫歸休勸花住
宅且少留昨日花開開一半今日花飛飛數片留花不住春逕歸不如折插瓶中看　元𡊮桷〈新安芍藥歌〉洛陽花枝如美人㸃㸃不受塵土嗔輕朱深白鑄顔色髙亞綠樹爭精神那如新安紅芍藥透日千層紅閃爍碧雲迸出紫琉璃風動霓裳凝綽約我聞種花如種玉盡日隂晴看不足微雲澹蕩増寵光細雨輕濛賜湯沐何人看花不解理香雪紛紛手中毁酒酣跌蕩空低昻得意須臾竟如此翩翩驌驦雲中君愛花直欲留青春青
春如流欲歸去明年看花君合住　明徐賁〈次韻楊孟載觀芍藥作〉輕隂釀綠寒猶薄龜甲疏簾映朱閣美人偏有惜花心新水銀瓶送紅藥當堦惟恐流塵汚纎手籠春為花䕶一捻芳容飽弄嬌臙脂細結玲瓏露綵貼單屏襯碧綃微風纔動見花搖香凝膩粉肌全濕影艶方諸臉半潮髙枝開滿低枝捲翠檻移來隨步輦濃染如分織女機巧裁似出宫娥翦花情最重是何人應有鴛鴦帳裏身不用傳心題𦂶字踏歌當為喚真真　陸
粲〈賦内閣芍藥〉金門栁色縈深綠上苑春餘雜花撲夭桃已歇穠李衰紅藥翻堦正芬郁此花初種自宣皇百曲雕欄七寶妝融風窈窕昭陽殿暖日輕盈白玉堂玉堂學士看花早賦成芸閣留詩草卷幔頻看碧霧流揮毫正耐紅雲繞憶昨宣皇居法宫太平樂事君臣同宸遊每出濯龍裏曲宴偏臨翔鳯中是時南苑飛霓旌爛熳仙葩𦂶繡明臨風宛轉如矜妬俯者如愁仰如訴半沾微雨妖紅濕太真泣凭欄干立至尊一顧六宫囘茜
裙霞帔俱羞澀華萼樓頭雨露偏芳容贏得美人憐君恩為與分春色詔許移來種閣前閣前複道連金谷翠輦經過幾廻矚内家敕進賞花詞昭容傳制黃門促沉吟此事六十載當日繁華宛然在紺幰金輿稀幸臨黃扉紫禁留風采不羨揚州寶帶圍長安紅紫競芳菲五侯七貴同邀賞寶馬香車疾若飛爭似名花出天上霧閣雲窓儼相向浪蝶遊蜂未許窺酒徒詞客空惆悵江南三月足豪華繡幙圍香富貴家亦有幽姿在空谷風
雨憔悴天之涯燕山遊子江南客獨對名花感今昔草木何知人自憐逢時亦復升沉隔世間榮辱偶然事不獨此花何歎息
子／醫家／御定佩文齋廣群芳譜／花譜　卷二十二至卷五十三／卷四十五　芍藥／集藻／五言排律(P.28-2)..[文淵閣四庫全書本]
［五言排律］
〔原〕唐白居易〈草詞畢遇芍藥初開偶成十六韻〉罷草紫泥詔起吟紅藥詩詞頭封送後花口拆開時坐對鈎簾久行觀步履遲兩三叢爛熳十二葉參差背日房微歛當階朶旋𣣱釵葶抽碧股粉蕊撲黃絲動盪情無限低斜力不支周廻㸔未足比諭語難為勾漏丹砂裹僬僥火熖旗彤雲賸根蒂絳幘欠纓緌况有晴風
度仍兼宿露垂疑香熏罨畫似淚著臙脂有意留連我無言怨思誰應愁明月落如恨隔年期菡蓞泥連萼玫瑰刺繞枝等量無勝者惟眼與心知
子／醫家／御定佩文齋廣群芳譜／花譜　卷二十二至卷五十三／卷四十六　金燈花等／蜀葵／集藻／五言律詩(P.29-1)..[文淵閣四庫全書本]
〔五言律詩〕
〔増〕唐武元衡〈宜陽所居白蜀葵荅詠柬諸公〉冉冉衆芳歇𠅘𠅘虚室前敷榮時已背幽賞地宜偏紅艶世方重素花徒可憐何當君子願知不競暄妍　徐
夤〈蜀葵〉劒門南面樹移向㑹仙𠅘錦水饒花艶岷山帶葉青文君慚婉娩神女讓娉婷爛熳紅兼紫飄香入繡扄
〔原〕宋韓𤦺〈蜀葵〉炎天花盡歇錦繡獨成林不入當時眼其如向日心寳釵知見棄幽蝶或來尋誰許清風下芳醪對一斟
子／醫家／御定佩文齋廣群芳譜／花譜　卷二十二至卷五十三／卷四十七　百合花等／百合花／集藻／别録(P.3-2)..[文淵閣四庫全書本]
〔别録〕
〔原〕〔種植〕秋分節取其瓣分種之五寸一科宜雞糞宜肥地頻澆則花開爛熳清香滿庭春分不可移二年
一分不可枯死
子／醫家／御定佩文齋廣群芳譜／花譜　卷二十二至卷五十三／卷四十七　百合花等／蓼花(P.25-1)..[文淵閣四庫全書本]
蓼花
〔原〕蓼花其𩔖甚多有青蓼香蓼葉小狹而薄紫蓼赤蓼葉相似而厚馬蓼本草綱目云馬蓼一名墨記草俗呼大蓼是也水蓼開寳本草云生於淺水澤中故名水蓼按爾雅薔虞蓼注云虞蓼澤蓼也即此葉濶大上有黑㸃木蓼
一名天蓼蔓生葉似柘六蓼花皆紅白子皆大如胡麻赤黑而尖扁惟木蓼花黄白子皮生青熟黑人所堪食者三種一青蓼葉有圓有尖圓者勝一紫蓼相似而色紫一香蓼相似而香並不甚辛可食諸蓼春苗夏茂秋始花花開蓓虆而細長二寸枝枝下垂色粉紅可觀水邊甚多故又名水葒花名醫别録云馬蓼最大者名蘢薣即水葒也本草拾遺云天蓼即水葒本草綱目云葒草一名鴻𧀺一名蘢古一名游龍一名石龍一名大蓼身髙者丈餘節生如竹秋間爛熳可愛一種叢生髙僅二尺許細莖弱
葉似栁其味香辣人名辣蓼並冬死唯香蓼宿根重生可為生菜青蓼可入藥古人用蓼和羮後世飲食不復用人亦鮮種藝今但以平澤所生香青紫三蓼為良崔豹古今注云青色者蓼紫色者荼性辛温無毒實主明目温中耐風寒下水氣去癧瘍止霍亂去面浮腫療小兒頭瘡苗葉除大小腸邪氣利中益智
子／醫家／御定佩文齋廣群芳譜／花譜　卷二十二至卷五十三／卷四十八　菊花一(P.1-1)..[文淵閣四庫全書本]
欽定四庫全書
御定佩文齋廣羣芳譜卷四十八
花譜
菊花一
〔原〕菊一名治蘠一名日精一名節花一名傅公一名周盈一名延年一名更生一名隂成一名朱嬴一名帝女花
〔增〕《本草》菊一名女節一名女莖一名金莖蘇頌曰白菊潁人呼為回峯菊汝南名荼苦蒿上黨及建安郡
順政郡並名羊歡草河内名地薇蒿
〔原〕《埤雅》云菊本作蘜從鞠窮也花事至此而窮盡也宿根在土逐年生芽莖有稜嫩時柔老則硬髙有至丈餘者葉綠形如木槿而大尖長而香花有千葉單葉有心無心有子無子黄白紅紫粉紅間色淺深大小之殊味有甘苦之辨大要以黄為上白次之性喜隂惡水種須髙地初秋烈日尤其所畏本草及千金方皆言菊有子將花之乾者令近濕土不必埋入土明年自有萌芽則有子之驗也味
苦甘平無毒昔有謂其能除風𤍠益肝補隂蓋不知其得金水之精英能益金水二臟也補水所以制火益金所以平木木平則風息火降則𤍠除用治諸風頭目其旨深微黄者入金水隂分白者入金水陽分紅者行婦人血分皆可入藥久服令人長生明目治頭風安腸胃去目翳除胸中煩𤍠四肢遊氣久服輕身延年或用之而無効者不得真菊耳
〔增〕《本草》陶𢎞景曰菊有兩種一種紫莖黄色氣香味甘為真菊一種青莖而大作蒿
艾氣味苦者名苦薏非真菊也葉正相似以甘苦别之又有白菊莖葉都相似惟花白五月取之吳瑞曰花大而香者為甘菊花小而黄者為黄菊花小而氣惡者為野菊李時珍曰無子者謂之牡菊
〔原〕其𩔖有甘菊一名真菊一名家菊一名茶菊花正黄小如指頂外尖瓣内細蕚柄細而長味甘而辛氣香而烈葉似小金鈴而尖更多亞淺氣味似薄荷枝幹嫩則青老則紫實如葶藶而細種之亦生苗人家種以供蔬茹凡菊葉皆深綠而厚味極苦或有毛惟此葉淡綠柔瑩味微甘咀嚼香味俱勝擷以作羮及泛茶極有風致都勝一名勝金黄一名大金黄一名添色喜容蓓蕾殷紅瓣濶而短花瓣大者皆有䨇畫直紋内外大小重疊相次面黄背紅
開時黄暈漸大紅暈漸小突起如傘頂葉綠皺而尖其亞深瘦則如指肥則如掌莖紫而細勁直如鐵瘦矬肥則髙可至六七尺葉常不壞小花中之極美者也九月末開出陳州御愛出京師開以九月末一名笑靨一名喜容淡黄千葉花如小錢大葉有䨇紋齊短而濶葉端皆有兩缺内外鱗次上二三層花色鮮明下層淺色帶微白心十餘縷色明黄葉比諸菊最小而青每葉不過如指面大或云出禁中因得名金芍藥一名金寶相一名賽金蓮一名金牡丹一名金骨朶蓓蕾黄紅花金光愈開愈黄徑可三寸厚稱之氣香瓣濶葉緑而澤稀而弓長而大亞深枝幹順直而扶疎髙可六七尺菊中極品黄鶴翎蓓蕾朱紅如泥金瓣面紅背黄開則外暈黄而中暈紅葉青弓而稀大而長多尖如刺枝幹紫黑勁直如鐵髙可七八尺韻度超脫菊中之仙品也蜜鶴翎久不可見白者次之粉者又次之紫者為下木香菊多葉畧似御衣黄初開淺
鵝黄久則淡白花葉尖薄盛開則微卷芳氣最烈一名腦子菊大金黄花頭大如折三錢心瓣黄皆一色其瓣五六層花片亦大一枝之杪多獨生一花枝上更無從蕊綠葉亦大其梗濃紫色小金黄一名明州黄一名疊金黄花頭大如折二錢心瓣黄皆一色開未多日其瓣鱗鱗六層而細態度秀麗經多日則面上短瓣亦長至于整整而齊不止六層葢為狀先後不同也如此狀如笑靨花有富貴氣開早勝金黄花頭大過折二錢明黄瓣青黄心瓣有五六層花片比大金黄差小上有細脉枝杪凡三四花一枝之中有少從蕊顔色鮮明玩之快人心目但條梗纖弱難得團簇作大本須留意扶植乃成黄羅繖花深黄徑可二寸體薄中有頂瓣紋似羅下垂如傘柄長而勁葉綠而稀厚而長亞深枝幹細直勁如鐵高可六七尺報君知一名九日黄一名早黄一名蟹爪黄花黄赤而有寶色開于霜降前久而愈艶徑二寸有半氣
香瓣末稍岐有尖突起葉青而稀長而大亞深莖紫枝幹勁挺髙可八九尺金鎖口一名黄錦鱗一名錦鱗菊瓣葉莖幹頗𩔖黄鶴翎開亦同時體厚瑩潤絶𩔖西施瓣背深紅面正黄瓣展則外暈黄而内暈紅既徹則一黄菊耳徑可二寸有半沈譜曰深紅千瓣週邊黄色半開時紅黄相雜如錦銀鎖口花初黄後淡週邊白色如銀半開時黄白相雜可愛上二花可為絶品非其他小巧者可比鴛鴦錦一名四面佛一名鸞交鳳友一名孔雀尾初作蓓蕾時每一蔕即迸成三四亦有至五六者其瓣面重黄而背重紅開時奇怪一分為三截下截皆黄中截則紅其頂又紅四面支撑紅黄交雜如錦開徹四面盡露紅背盡隱厚徑二寸餘上尖髙二寸如樓臺氣香葉黑綠澤皺而瓦有稜角其尖最多亞甚深葉根多冗莖紫枝幹勁挺髙可四五尺御袍黄一名瓊英黄一名紫梗御袍黄一名柘袍黄一名大御袍黄花如小錢大初開中赤
既開瑩黄徑三寸半瓣濶開早瓣末如有細毛開最久殘則紅葉綠稀而長厚而大亞深葉根青淨莖葉枝幹扶疎髙可一丈狀𩔖御愛但心有大小之分青梗御袍黄一名御衣黄一名淺色御袍黄朶瓣葉幹俱𩔖小御袍黄但瓣疎而莖清耳范譜曰千瓣初開深鵝黄而差疎瘦久則變白側金盞此品𩔖大金黄其大過之有及一寸八分者瓣有四層皆整齊花片亦濶大明黄色深黄心一枝之杪獨生一花枝中更無從蕊名以側金盞者以其花大而重欹側而生也葉綠而大梗淡紫狀元黄一名小金蓮其花焦黄燄燄始終一色瓣疎細而茸作饅頭之形徑二寸許蕚深綠開甚早氣香葉綠而大長而瓦厚而綿似金芍藥而尖葉根清淨莖淡紅枝幹順直扶疎髙七八尺翦金毬一名翦金黄一名金鳳毛一名金樓子一名密翦毬其色瑩黄瓣末細碎如翦頂突有細萼相雜茸茸氣香其殘也紅葉青而綠皺而稠肥而厚濶
而短亞深葉根冗甚枝幹勁挺髙可五六尺黄繡毬一名金繡毬一名黄羅衫一名木犀毬一名金毬花深黄葉色稍淡而髙大晩黄毬深黄千瓣開極大十采毬黄千瓣如毬大金毬金黄千瓣瓣反成毬小金毬一名毬子菊一名毬子黄一名金纓菊一名金彈子深黄千瓣中邊一色花較小突起如毬毬子開以九月中深黄千葉尖細重疊皆有倫理一枝之杪叢生百餘花若小毬諸菊黄花最小無過此者然枝青葉碧花色鮮明相映尤好金鈴菊花頭甚小如鈴之圓深黄一色其幹之長與人等或言有髙近一丈者可以上架亦可蟠結為塔故又名塔子菊一枝之上花與葉層層相間有之不獨生于枝頭綠葉尖長七出凡菊葉多五出金萬鈴開以九月末深黄千葉菊以黄為正鈴以金為質是菊正黄色而葉有鐸形則于名實兩無愧也菊有花密枝偏䨇心貌長者謂之鞍子菊與此花一種
特以地脉肥瘠使之然爾又有大黄鈴大金鈴蜂鈴之𩔖或形色不正較之此花大非倫比小金鈴一名饅頭菊花似大金鈴而小外單瓣中筒瓣葉似甘菊而厚大開以十月夏金鈴出西京開以六月深黄千葉與金萬鈴相𩔖而花頭瘦小不甚鮮茂以生非其時故也秋金鈴出西京開以九月中深黄䨇紋重葉花中細蕊皆出小鈴其萼亦如鈴葉但此花葉短廣而青有如蜂鈴狀初出時京師戚里相傳以為愛翫蜂鈴開以九月中千葉深黄花形圓小而中有鈴葉擁聚蜂起細視若有蜂窠之狀大抵似金萬鈴獨以花形差小而尖又有細蕊出鈴葉中以此别爾大金鈴開以九月末深黄有鈴者皆如鐸之形而此花之中實皆五出細花下有大葉承之每葉有䨇紋枝與常菊相似葉大而疎一枝不過十數葉俗名大金鈴以花形似秋萬鈴耳千葉小金錢畧似明州黄花葉中外疊疊整齊心甚大單葉
小金錢花心尤大開最早重陽前已爛熳小金錢開早大于小錢明黄瓣深黄心其瓣齊齊三層花瓣展其心則舒而為筩大金錢開遲大僅及折二錢心瓣明黄一色其瓣五層此花不獨生于枝頭乃與葉層層相間而生香色與態度皆勝金錢出西京開以九月末深黄䨇紋重葉似大金菊而花形圓齊頗𩔖滴滴金人未有識者或以為棣棠菊或以為大金鈴但以花葉辨之乃可見荔枝菊花頭大于小錢明黄細瓣層層鱗次不齊中央無心鬚乃簇簇未展小葉至開遍凡十餘層其形頗圓故名荔枝菊香清甚姚江士友云其花黄狀似楊梅金荔枝一名荔枝黄花金黄徑二寸餘厚半之瓣短而尖開遲葉青而稠大而尖其亞淺髙可三四尺荔枝紅一名紅荔枝紅黄千瓣棣棠出西京開以九月末䨇紋多葉自中至外長短相次如千葉棣棠狀凡黄菊𩔖多小花如都勝御愛雖稍大而色皆淺黄其最
大者若大金鈴菊則又單葉淺薄無甚佳處惟此花深黄多葉大于諸菊而又枝葉甚青一枝叢生至十餘朶花葉相映顔色鮮好甚可愛也金䭔子花比甘菊差大纖穠酷似棣棠色艶如赤金他花色皆不及葢奇品也葉亦似窠株不甚髙金陵最多開早九煉金一名滲金黄一名銷金菊花似棣棠菊而稍大瓣似荔枝菊而稍禿開于九月前外暈金黄中暈焦黄葉綠狹而尖亞深葉根多冗莖紫而細勁直如鐵髙可一丈黄二色九月末開鵝黄䨇紋多葉一花之間自有深淡兩色然此花甚𩔖薔薇菊惟形差小又近蕊多有亂葉不然亦不辨其異種也橙菊花瓣與諸菊絶異黄色不甚深其瓣成筩排𥪡生于萼上後乃開作小片婉孌至于成團衆瓣之下又有綂裙一層承之亦猶橙皮之外包也其中無心小御袍黄一名深色御袍黄花全似御袍黄瓣稍細開頗遲心起突色如深鵝黄菊瘦有心不突黄萬卷一名
金盤橙其色金黄徑二寸有半厚三之二其外夾瓣其中筩瓣開遲葉青而稠大而瓦其末團其亞深葉根多冗枝幹偃蹇而麤大髙五六尺鄧州黄開以九月末單葉䨇紋深于鵝黄而淺于鬱金中有細葉出鈴萼上形様甚似鄧州白但差小耳按陶隱居云南陽酈縣有黄菊而白者以五月採今人間相傳多以白菊為貴又採以九月頗與古說相異惟黄菊味甘氣香枝幹葉形全𩔖白菊疑𢎞景所說即此金絲菊花頭大過折二錢深黄細瓣凡五層一簇黄心甚小與瓣一色顔色可愛名為金絲者以其花瓣顯然起紋綹也十月方開此花根荄極壯垂絲菊花蕊深黄莖極柔細隨風動搖如垂絲海棠錦牡丹花之紅黄赤黄者多以錦名花之豐碩而矬者多以牡丹名或又名秋牡丹檀香毬色老黄形團瓣圓厚開徹整齊徑幾三寸厚三之二氣香葉幹短蹙麝香黄花心豐腴旁短葉密承之格極髙勝亦有白者
大畧似白佛頂而勝之逺甚吳中比年始有黄寒菊花頭大如小錢心瓣皆深黄色瓣有五層甚細開至多日心與瓣并而為一不止五層重數甚多聳突而髙其香與態度皆可愛狀𩔖金鈴菊差大耳薔薇九月末開深黄䨇紋單葉有黄細蕊出小鈴萼中枝幹差細葉有支股而圓又薔薇有紅黄千葉單葉兩種而單葉者差尖人間謂之野薔薇葢以單葉爾鵝毛一名鵝兒黄開以九月淡黄纖如細毛生于花萼上凡菊大率花心皆細葉如下有大葉承之則謂之杔葉今鵝毛花自内至外葉皆一等但長短上下有次爾花形小于萬鈴亦近年花也金孔雀一名金褥菊蓓蕾甚巨初開金黄既開赤黄徑三寸半厚稱之其氣不佳瓣尖而下垂隨開隨悴葉青而濁長大而皺其亞深根冗甚枝幹偃蹇而麤大髙可一丈黄五九菊花鵝黄色外尖瓣一層中瓣茸茸然徑僅如錢夏秋二度開葉青而稠長而多尖其亞深葉根有冗
枝幹細而高僅二三尺九日黄大如小錢黄瓣黄心心帶微青瓣有三層狀𩔖小金錢但此花開在金錢之前也開時或有不甚盛者惟地土得宜方盛綠葉甚小枝梗細瘦殿秋黄一名黄芙蓉一名金芙蓉一名近秋黄一名晩節黄一名大蠟瓣花蜜蠟色徑二寸有半瓣濶微皺開于秋末葉青稀厚而瓦大如掌亞深枝幹麤勁如樹髙可八九尺小殿秋黄朶瓣葉幹俱似殿秋黄而清雅過之疊羅黄狀如小金黄花葉尖瘦如翦羅縠三兩花自作一髙枝出叢上態度瀟灑繖葢黄花似御袍黄而小柄長而細萼黄莖青小金眼一名楊梅毬一名金帶圍一名腰金紫與大金眼同花朶差小枝幹稍細髙僅三四尺太真黄花如小金錢色鮮明黄木香深黄小千瓣花僅如錢黄翦羢色金黄黄粉團黄花千瓣中心微赤黄蠟瓣花淡黄錦雀舌一名金雀舌重黄多
瓣瓣微尖如雀舌金玲瓏一名錦玲瓏一名金絡索金黄千瓣瓣卷如玲瓏錦絲桃一名錦蘇桃瓣背紫而面黄餘𩔖紫絲桃黄牡丹其花鵝黄其背色稍深金紐絲一名金撚線一名出谷箋一名金紋絲色瑩黄開遲髙可一丈瘦則薄而小肥則與銀紐絲同錦西施紅黄多瓣形態似黄西施黄西施嫩黄多瓣瑪瑙西施紅黄多瓣二色瑪瑙金紅淡黄二色千瓣錦褒姒金黄千瓣似粉褒姒而韻態尤勝鴛鴦菊一名合歡金千朶小黄花皆並蔕葉深碧波斯菊花頭極大一枝只一葩喜倒垂下久則微捲如髪之鬈淡黄千瓣茉莉菊花頭巧小淡淡黄色一蕊只十五六瓣或止二十片一㸃綠心其狀似茉莉花不𩔖諸菊葉即菊也每枝條之上抽出十餘層小枝枝皆簇簇有蕊紫粉團黄花千瓣中心微赤錦麒麟一名回回菊其花極耐霜露徑
可二寸萼黄瓣初赤紅既開則面金黄而背赤紅葉綠而黑長厚而尖其亞深葉根有冗髙可五六尺鶯羽黄一名鶯乳黄嫩黄千瓣如大錢樓子佛頂花鵝黄其瓣大約四層下一層瓣單而大二層數疊稍縮三層亦數疊又縮四層黄萼細鈴茸茸然突起作頂徑僅如錢經霜即白其葉微似錦繡毬青而皺長厚而尖其亞淺葉根有冗其枝幹勁直髙可四五尺凡花之外有大瓣而中有細萼茸茸然突起作頂似鈴非鈴似管非管者不問千瓣多瓣單瓣皆當從佛頂之稱惟鈴管分明者則不可得而混也黄佛頂一名佛頭菊一名黄餅子一名觀音菊黄千瓣中心細瓣髙起花徑寸餘心突起似佛頂四邊單瓣瓣色深黄黄佛頭花頭不及小錢明黄色狀如金鈴菊中外不辨心瓣但見混同純是碎葉突起甚髙又如白佛頭菊之黄心也佛頭菊無心中邊亦同小黄佛頂一名單葉小金錢花佛頭頗痩花心微窪
兎色黄蓓蕾葉幹俱似繡芙蓉瓣似荔枝菊色似兎毛徑僅二寸殊不足觀野菊亦有三兩種花頭甚小單層心與瓣皆明黄色枝莖極細多依倚他草木而長别有一種其花初開心如旱蓮草開至涉日則旋吐出蜂鬚周圍蒙茸然如蓮花鬚之狀枝莖頗大綠葉五出能仁寺側府城墻上最多　以上黄色九華菊此品乃淵明所賞今越俗多呼為大笑瓣兩層者曰九華白瓣黄心花頭極大有濶及二寸四五分者其態異常為白色之冠香亦清勝枝葉疎散九月半方開昔淵明𡮢言秋菊盈園其詩集中僅存九華之一名喜容千葉花初開微黄花心極小花中色深外微暈淡欣然丰艶有喜色甚稱其名久則變白尤耐封植可以引長七八尺至一丈亦可攬結白花中髙品也金杯玉盤中心黄四旁淺白大葉三數層花頭徑三寸菊之大者不過此本出江東比年稍移栽吳中粉團此品與諸菊絶異含蕊時色淺黄帶
微青花瓣成筩排𥪡生于萼上其中央初看一似無心狀如橙菊盛開則變作一團純白色形甚圓香甚烈至白瓣凋謝方見瓣下有如心者甚大白瓣皆匼匝出于上經霜則變紫色尤佳綠葉甚麤其梗柔弱龍腦一名小銀臺一名瑤井欄出京師開以九月末𩔖金萬鈴而葉尖花色𩔖人間紫鬱金而外葉純白香氣芬烈甚似龍腦是香與色俱可貴也新羅一名玉梅一名倭菊出海外開以九月末千葉純白長短相次而花葉尖薄鮮明瑩徹若瓊瑤然始開時中有青黄細葉如花蕊之狀盛開後細葉舒展始見其蕊枝正紫色葉青支股甚小凡菊𩔖多尖闕而此花之蕊分為五出如人之有支股與花相映標韻髙雅非尋常比玉毬出陳州開以九月末多葉白花近蕊微有紅色花外大葉有䨇紋瑩白齊長而蕊中小葉如翦茸初開時有殻青久乃退去盛開後小葉舒展皆與花外長葉相次側垂以玉毬目之者以其有圓聚之形也枝幹不甚麤葉
尖長無殘闕枝葉皆有浮毛頗與諸菊異然顔色標致固自不凡近年以來方有此本出爐銀一名銀紅西施一名粉芙蓉花寶色瓣厚大初微紅後蒼白如銀出爐終始可愛徑三寸許形團葉青而黄有紋蠟色皺而瓦長厚而尖葉根冗莖青枝幹屈曲髙僅三四尺白繡毬一名銀繡毬一名白羅衫一名瓊繡毬一名玉繡毬一名白木犀一名玉毬色青白而有光燄花抱蔕大于鵝卵其瓣有紋中有細萼開最久殘則牙紅葉稀而青長大而多尖亞深枝幹勁直而扶疎髙可一丈玉牡丹一名青心玉牡丹一名蓮花菊花千瓣潔白如玉徑二寸許中暈青碧開早開徹疎爽葉青而稀長而厚狹而尖亞深葉根有冗莖淡紅枝幹勁挺髙僅二三尺玉芙蓉一名酴釄菊一名銀芙蓉初開微黄後純白徑二寸有半香甚開早瓣厚而瑩疎而爽開最久其殘也粉紅葉靛色微似銀芍藥皺而尖葉根多冗莖亦靛色枝幹偃蹇髙僅三四尺
銀紐絲一名白萬卷一名萬卷書一名銀絞絲一名撚銀條一名鵝毛菊一名銀撚絲初微黄後瑩白如雪徑可三寸體薄開早氣香味甘萼黄開徹瓣紐則萼亦不見瓣如𥿄撚殘則淡紅葉青而稠亞淺枝幹勁直扶疎髙可六七尺一搻雪一名勝瓊花花碩大有寶色其瓣茸茸然如雪花之六出葉似白西施而長大幹枝順直髙大玉寶相白多瓣初開微紅蠟瓣西施一名蜜西蠟瓣花不甚大而溫然玉質其品甚髙此外有紅蠟瓣大蠟瓣雖冐蠟瓣之名而實不相似惟紫蠟瓣花畧相似而枝葉又全不𩔖白疊羅一名新羅菊一名疊雪羅一名玉梅一名白疊雪一名倭菊蓓蕾難開中暈青而微黄開徹瑩白如雪徑可三寸厚三之二其瓣羅紋其殘粉紅葉青而稠大而仰其末團其亞深枝幹勁挺髙僅三四尺一團雪一名白雪團一名簇香毬一名鬭嬋娟花極白晶瑩瓣如勺長而厚疎朗香清中萼黄開遲最
久徑可二寸殘時紫紅葉稀似艾白而青大而長尖而厚濶如掌亞最深葉極耐日深冬五色斑然如畫枝幹勁直髙可六七尺玉玲瓏一名玉連環蓓蕾初淡黄而微青漸作牙紅既開純白其瓣初仰而後覆葉青長而濶厚而大有稜角葉根淨秋有采色莖淡紅枝幹順直髙可至丈玉鈴開以九月中純白千葉中有細鈴甚𩔖大金鈴凡白花中如玉毬新羅形態髙雅而此花可與爭勝白麝香似麝香黄花差小亦豐腴韻勝蓮花菊如小白蓮花多葉而無心花頭疎極瀟散清絶一枝只一葩綠葉甚纖巧萬鈴菊中心淡黄䭔子旁白花葉繞之花端極尖香尤清烈月下白一名玉兎華花青色白如月下觀之徑僅二寸其形團其瓣細而厚葉青似水晶毬長而狹其背弓其亞淺其枝幹勁挺髙可三四尺水晶毬其花瑩白而嫩初開微青徑二寸許其瓣細而茸中微有黄萼初褊薄後乃暄泛葉稀而弓青而滑
肥而厚大而長亞淺根有冗莖青枝幹挺勁髙可七八尺芙蓉菊開就者如小木芙蓉尤穠盛者如樓子芍藥但難培植多不能繁象牙毬其花豐碩初開黄白色其後牙色微作鴨卵之形柄弱不任其花色稠青而毛莖亦青劈破玉小白花每瓣有黄紋如線界之為二大笑菊白瓣黄心本與九華同種其單層者為大笑花頭差小不及兩層者之大其葉𩔖栗木葉亦名栗葉菊徘徊菊淡白瓣黄心色帶微綠瓣有四層初開時先吐瓣三四片只開就一邊未及其餘開至旬日方及周徧花頭乃見團圓按字書徘徊為不進此花之開亦若是矣其名不妄十月初方開或有一枝花頭多者至攅聚五六顆近似淮南菊玉樓春一名土粉西花初桃紅後蒼白徑可二寸有半瓣厚而大瑩而潤開疎爽葉青而毛稀可數大如茄葉亞淺枝幹勁直如木髙可六七尺酴醿出相州開以九月末純白千葉自中至外長短
相次花之大小正如酴醿而枝幹纖柔頗有態度若花葉稍圓加以檀蕊真酴醿也玉盆出滑州開以九月末多葉黄心内深外淡而下有濶白大葉連綴承之有如盆盂中盛花狀世人相傳為玉盆菊者大率皆黄心碎葉初不知其得名之繇後請于識者乃知物之見名于人者必有形似之實云波斯菊白千瓣狀同黄波斯白西施一名白粉西一名白二色花初微紅其中暈紅而黄既則白而瑩徑三寸以上厚二寸許瓣參差開早葉青而稠狹而尖其亞深葉枝多冗枝幹偃蹇髙僅三四尺銀盆出西京開以九月中花皆細鈴比夏秋萬鈴差疎而形色似之鈴葉之下别有䨇紋白葉謂之銀盆者以其下葉正白故也此菊近出未多見木香菊一名玉錢大過小錢白瓣淡黄心瓣有三四層頗細狀如春架中木香花又如初開纒枝白但此花頭舒展稍平坦耳亦有黄色者銀盤白瓣二層黄心突起頗髙花頭或大或小不同想地
有肥瘠故也鄧州白九月末開單葉䨇紋白葉中有細蕊出鈴萼中凡菊單葉如薔薇菊之𩔖大率花葉圓密相次而此花葉皆尖細相去稀疎然香比諸菊甚烈又為藥中所用葢鄧州菊潭所出枝幹甚纖柔葉端有支股而長亦不甚青白菊單葉白花蕊與鄧州白相𩔖但花葉差濶相次圓密而枝葉麤繁人多謂此為鄧州白今正之金盞銀臺一名銀臺一名萬鈴菊一名銀萬管花外單瓣或夾瓣薄而尖白而瑩中筒瓣初鵝黄後牙色徑可二寸殘則淡紅葉青而狹長而多尖其亞深葉根冗甚枝幹細偃蹇髙可五六尺佛頂菊一名瓊盆菊一名佛頂菊一名大餅子大過折二錢或如折三錢單層初秋先開白瓣漸沁微紅突起淡黄心初如楊梅之肉蕾後皆舒為筩子狀如蜂窠末後突起甚髙又且最大枝幹堅麤葉亦麤厚一種毎枝多直生上只一花少有旁出枝一種每一枝頭分為三四小枝各一花小白佛頂
心大突起似佛頂單瓣淮南菊一種白瓣黄心瓣有四層上層抱心帶微黄色下層黯淡純白大不及折二錢枝頭一簇六七花一種淡白瓣淡黄心顔色不相染惹瓣有四層一枝攅聚六七花其枝杪六花如六面仗鼔相抵惟中央一花大于折三錢此則所産之地力有不同也大率此花自有三節不同初開花面微帶黄色中節變白至十月開過見霜則變淡紫色且初開之瓣只見四層開至多日乃至六七層花頭亦加大焉茉莉菊花葉繁縟全似茉莉綠葉亦似之長大而圓淨玉盤菊黄心突起淡黄綠邊粉薔薇花似紫薔薇而粉色玉甌菊或云甌子菊即纒枝白菊也其開層數未及多者以其花瓣環拱如甌盞之狀也至十月經霜則變紫色白褒姒一名銀褒姒多瓣小花此花四色錦者為最紫者次之粉者又次之白其尤勝者銀杏菊淡白時有微紅花葉尖綠葉全似銀杏葉銀芍藥一名
芙蓉菊一名樓子菊一名瓊芍藥一名太液蓮一名銀牡丹一名銀骨朶初似金芍藥後瑩白香甚殘色淡紅葉亞深與金芍藥同白五九菊一名銀鈴菊一名夏玉鈴外瓣一層純白其中鈴萼淡黄徑僅如錢夏秋二度開葉青長大而尖亞深葉根有冗髙僅二三尺八仙菊花初青白色後粉色一花七八蕊葉尖長而青蠟瓣粉西施一名粉西嬌一名西施嬌葉幹全𩔖三蠟瓣似粉西施而差小瓣厚不瑩白牡丹純白鷺鷥菊出嚴州花如茸毛純白色中心有一叢簇起如鷺鷥頭蘸金白一名蘸金香白千瓣瓣邊有黄色似蘸瓊玲瓏白千瓣參差不齊碧蕊玲瓏白千瓣葉色深綠白絨毬花粉白餘𩔖紫絨毬白翦絨一名翦鵝毛一名翦鵝翎色雪白銀荔枝大㮣似金荔枝碧桃菊其花純白葉與紫芍藥相似艾葉菊心小葉單綠葉尖長似蓬
艾白鶴頂似鶴頂紅而色較白白鶴翎一名銀鶴翎一名銀雀舌一名玉雀舌花純白與粉鶴翎同瓣皆有尖下垂粉蝴蝶一名玉蝴蝶一名白蛺蝶千瓣小白花白蠟瓣一名玉菡蓞花純白與粉蠟瓣同腦子菊花瓣微皺縮如腦子狀樓子菊層層狀如樓子單心菊細花心瓣大五月菊花心極大每一鬚皆中空攅成一匾毬子紅白單葉繞承之每枝只一花徑二寸葉似茼蒿夏中開近年院體畫草蟲喜以此菊冩生殿秋白一名玉玫瑰花朶葉幹俱𩔖殿秋黄寒菊大過小錢短白瓣開多日其瓣方増長明黄心心乃攅聚碎葉突起頗髙枝條柔細十月方開　以上白色　狀元紫花似紫玉蓮而色深順聖淺紫出陳州鄧州九月中方開多葉葉比諸菊最大一花不過六七葉而毎葉盤疊凡三四重花葉空處間有筒葉輔之大率花枝幹𩔖棣棠但色
紫花大爾菊中惟此最大而風流態度又為可貴獨恨色非黄白不得與諸菊爭先耳紫牡丹一名紫西施一名山桃紅一名檀心紫花初開紅黄間雜如錦後粉紫徑可三寸瓣比次而整齊開遲氣香葉綠而澤長厚而尖其亞深葉根有冗枝幹肥壯髙僅三四尺碧江霞紫花青蔕蔕角突出花外小花花之奇異者䨇飛燕一名紫䨇飛淡紫千瓣每花有二心瓣斜捲如飛燕之翅孩兒菊紫萼白心茸茸然葉上有光與它菊異紫茉莉似梅花菊而紫花雖小而標格瀟灑氣味芬馥不可以常品目之朝天紫一名順聖紫蓓蕾青碧花初深紫後淺紫氣香瓣初如兔耳後尖而覆鬅鬆而整齊徑二寸有半葉綠而稀尖亞細密如縷葉根清淨枝幹細紫勁而直髙可五六尺翦霞綃紫多瓣瓣邊如翦其花徑二寸許瓣疎而大其邊如繡佛座蓮紫千瓣瓣頗大且開殿衆菊或以為紫牡丹非瑞
香紫一名錦瑞香花淡紫如瑞香色徑寸許瓣疎尖而𥪡枝葉𩔖金荔枝紫絲桃一名紫蘇桃一名曉天霞蓓蕾青綠花茄色中暈濃而外暈稍淡瓣長而尖初如勺後平鋪瓣上有紋色更紫花徑二寸有半厚稱之開徹鬅鬆明潤枝葉俱𩔖紫玉蓮墨菊一名早紫花似紫霞觴而厚大色紫黑穠艶開於九日前莖葉與紫袍金帶相似髙可五六尺史譜云按宋嘉祐中有油紫英宗時有黑紫神宗時色加鮮赤目為順聖紫皆紫之極非世俗㸃染之説也夏萬鈴出鄜州開以五月紫色細鈴生于䨇紋大葉之上以時别之者以有秋時紫花故也或以菊皆秋生花而疑此菊獨以夏盛按靈寶方曰菊花紫白又陶隱居云五月採今此花紫色而開于夏時是其得時之正也夫何疑哉秋萬鈴出鄜州開以九月中千葉淺紫其中細葉盡為五出鐸形而下有䨇紋大葉承之諸菊如棣棠是其最大獨此菊與順聖過焉環美可愛荔枝
紫出西京九月中開千葉紫花葉捲為筒大小相間凡菊鈴并蕊皆生托葉之上葉背乃有花萼與枝相連而此菊上下左右攅聚而生故俗以為荔枝者以其花形正圓故也花有紅者與此同名而純紫者葢不多得紫褒姒似粉褒姒而色紫賽西施又名倚欄嬌淡紫小花頭倒側如醉紫芍藥一名紅翦春花先紅後紫復淡紅變蒼白徑可三寸厚稱之其瓣濶大而鬅鬆開早氣香葉薄綠而澤稀而多尖其枝幹順直髙可四五尺繡毬出西京開以九月中千葉紫花葉尖濶相次叢生如金鈴菊中鈴葉之狀大率此花似荔枝菊花中無筒葉而萼邊正平爾花形之大有若大金鈴菊者紫鶴翎一名紫粉盤一名紫雀舌花先淡紫後粉白色紫玉蓮一名紫荷衣一名紫蠟瓣蓓蕾青綠花紫而紅質如蠟徑可二寸瓣如勺終始上𥪡葉全似朝天紫瑪瑙盤淡紫赤心千瓣花極豐大紫薔薇花畧小似紫玉
蓮而色淡紫羅繖一名紫羅袍花似紫鶴翎小而厚色勻其瓣羅紋而細葉青大而稠根多冗枝幹勁直髙大紫繡毬一名紫羅衫其花粉紫得養則如紫牡丹之色蒨麗失養則青紅黄白夾雜而不勻瓣結不舒葉𩔖錦繡毬綠而混厚而皺紫翦絨四翦絨俱小巧紫者其名獨振金絲菊紫花黄心以蕊得名水紅蓮一名菡蓞紅一名荷花毬一名粉牡丹一名紫粉蓮一名紫粉樓花粉紫初開似紫牡丹其後漸淡如水紅花色徑二寸形團瓣疎開早葉綠稀而可數濶大而厚皺而蹙似芡葉枝幹勁直髙可一丈或以為太液蓮非雞冠紫一名紫鳳冠千瓣髙大起樓取象于雞冠花非以雞之冠為比也福州紫紫多瓣　以上紫色　狀元紅花重紅徑可二寸厚半之瓣濶而短厚有紋其末黄其紅耐久開早葉似猫脚跡綠而麗亞深葉根冗枝幹如鐵髙僅三四尺錦心繡口一名楊妃
茜裾紅一名美人紅徑二寸許厚半之外大瓣一二層深桃紅中筒瓣突起初青而後黄筒之中嬌紅而外粉筒之口金黄爛熳如錦香清開與報君知同葉綠而澤團而弓稀而可數其缺刻如㨗業枝幹紅紫細勁順直髙可四五尺紫袍金帶一名紫重樓又一名紫綬金章蓓蕾有頂開稍遲初黑紅漸作鮮紅既開彷彿亞腰葫蘆亞處無瓣黄蕊繞之其徹也黄蕊不見攅簇成毬大如雞卵開極耐久葉綠而秀濶而長薄而多尖葉根有冗莖淡紅枝幹勁直髙可三四尺大紅袍蓓蕾如泥金初開朱紅瓣尖細而長體厚徑可二寸以上殘色木紅葉青澤厚而大亞深末團葉根清淨莖青枝幹肥壯順直髙可四五尺紫霞觴一名紫霞杯花似狀元紅厚而大開早初重紅稍開即木紅葉青濶而皺亞深葉根多冗枝幹挺勁髙可四五尺紅羅繖一名紫幢一名錦羅傘紫紅千瓣慶雲紅一名錦雲紅蓓蕾深桃紅開則紅黄
並作瑪瑙色中暈穠而外暈淡其瓣尖細而鬅鬆徑二寸有半厚稱之葉青澤厚而長稍尖亞深莖青枝幹順直髙可四五尺海雲紅一名海東紅一名相袍紅一名將袍紅一名揚州紅一名舊朝服先殷紅漸作金紅久則木紅而淡徑二寸有半其瓣初尖而後岐其萼黄其徹也鬅鬆其葉長而大青而多尖其亞深枝幹壯大髙可四五尺臙脂菊𩔖桃花菊深紅淺紫比臙脂色尤重比年始有之此品既出桃花菊遂無顔色葢竒品也縷金妝一名金線菊深紅千瓣中有黄線路出爐金一名錦芙蓉金紅千瓣色如爐金出火火煉金花徑僅寸許外尖瓣猩紅其中萼金黄朶垂其紅不變葉綠而澤稀而瓦長厚而尖亞深枝幹勁直髙可四五尺木紅毬一名紅羅衫一名紅繡毬花初開殷紅稍開即木紅徑可二寸有半瓣下覆如毬心萼黄甚莖葉枝幹頗𩔖御袍黄髙可五六尺紫骨朶一名大紅繡毬一名
紅繡毬蓓蕾鮮紅頂如泥金開甚早先紅紫後紫紅徑可二寸有半厚二寸瓣明潤豐滿如榴子其徹也攅簇如毬葉𩔖紫霞觴葉綠而小根有冗枝幹勁直髙可四五尺醉楊妃一名醉瓊環其色深桃紅久而不變其花疎爽而潤澤小徑近二寸以上厚半之其瓣尖而梗下覆如臍花繁而柄弱其英乃垂其葉青厚短大而稠其尖多其亞淺葉根冗甚莖青枝幹偃蹇髙可五六尺太真紅嬌紅千瓣樓子紅蓓蕾甚巨開早初深黑漸作鮮紅瓣垂而長光燄奪目既開徑二寸以上其萼如小錢初青後黄其中隱然有頂有開數瓣上𥪡者莖葉如紫袍金帶枝幹高大可至四五尺紅萬卷一名紅紐絲深紅千瓣如萬卷書一捻紅花瓣上有紅㸃面徑三寸瓣大而圓紅翦絨初殷紅後木紅徑寸有半其形薄而瓦其瓣末碎而茸攅簇如刺葉綠尖而小其亞淺其莖紅葉根清淨枝幹扶疎髙可三四尺錦繡毬一名
錦羅衫蓓蕾如栗其花抱蔕其初殷紅既開鮮紅漸作紅黄色瓣濶而短葉似紫繡毬稀而大皺而尖葉根有冗鶴頂紅一名不老紅花似晩香紅薄而小外暈粉紅中暈大紅開徹粉紅瓣下嚲大紅瓣上攅如鶴頂葉青圓而小枝幹不甚髙大雞冠紅紅千瓣色如雞冠猩猩紅花似狀元紅而厚僅二寸開早色鮮紅耐久葉澤長而多尖莖青枝幹挺勁髙可四五尺繡芙蓉一名赤心黄一名老金黄初開赤紅既開中暈赤而外暈黄其瓣面黄而背紅徑二寸有半厚半之開早稜層整齊葉青澤而脆亞深葉根冗甚枝幹偃蹇而麤大髙可四五尺錦荔枝金紅多瓣紅牡丹開早初殷紅後銀紅開最久紅茉莉似梅花菊而紅芙蓉菊狀如芙蓉紅色二色蓮一名賽紅荷一名西番蓮一名蠟瓣紅一名大紅蓮一名紅轉金一名錦蠟瓣花先茜紅後紅黄色其萼黄徑二寸許厚半之瓣如勺而
毛末微皺上簇如蓮萼黄而大萼中或突起數瓣葉綠長大而多尖其亞深葉根有冗幹勁挺髙可四五尺襄陽紅並蔕䨇頭出九江彭澤賓州紅一名岳州紅一名日輪紅重紅褊薄如鏇徑二寸中黄萼葉幹似紫霞觴土硃紅其色如土硃紅二色出西京開以九月末千葉叢有深淡紅兩色而花葉之中間生筒葉大小相應方盛開時筒之大者裂為二三與花葉相雜比茸茸然花心與筒葉中有青黄色頗與諸菊異冬菊花薄而小徑僅寸半色深紅質如蠟瓣濶而短開極遲葉疎青而澤初似銀芍藥其後弓而厚長而尖亞深尖多莖紫枝幹順直扶疎髙可五六尺　以上紅色　桃花菊劉蒙泉云粉紅單葉中有黄蕊其色正䫫桃花俗以此名葢以言其色爾花之形度雖不甚佳而開于諸菊未有之前故人視此菊如木中之梅焉枝葉最繁密或有無花者史鑄云一名桃紅菊花瓣如桃花粉紅色一蕊凡十
三四片開時長短不齊經多日乃齊其心黄色内帶微綠此花嗅之無香惟撚破聞之方知有香至中秋便開開至十餘日漸變為白色或生青蟲食其花片則衰矣其綠葉甚細小范成大云多葉至四五重粉紅色濃淡在桃杏紅梅之間未霜即開最為妍麗中秋後便可賞粉鶴翎一名粉紐絲一名玉盤丹一名粉雀舌一名荷花紅花粉紅大如芍藥瓣尖長而大背淡紅初開鮮濃既開四面支撑紫燄騰耀後漸白紐絲葉青而稀濶大如掌亞深葉根多冗枝幹順直而扶疎髙可七八尺垂絲粉紅出西京九月中開千瓣細如茸攅聚相次花下亦無托瓣枝幹纖弱其花淡紅似銀紐絲而瓣不紐其朶俱垂色態嬌艶與醉西施醉楊妃各不相渉或謂三名即一物非也粉蠟瓣蓓蕾稀花微紅褪白質如蠟色徑可二寸有半厚稱之氣香瓣初仰而後覆其殘如紅粉塗抹葉青長大而稀亞深葉根清淨枝幹順直髙可一丈粉西施一名
紅西施一名紅粉西一名粉西花豐碩似白西施初開紅黄相雜有寶色開徹則淡粉紅瓣卷而紐背慘而紅如猱頭然柄弱不任葉青而厚長而瓦狹而尖亞深葉根多冗枝幹亦𩔖白西施合蟬菊九月末開粉紅筒瓣花形細者與蕊雜比方盛開時筒之大者裂為兩翅如飛舞狀一枝之杪凡三四花灑金紅一名灑金香一名金錢豹淡紅千瓣瓣間有黄色如灑紅粉團一名粉團花粉紅徑二寸厚半之中暈紅瓣短而多紋枝葉似金荔枝而青樓子粉西施一名晩香紅一名秋牡丹一名紅粉樓一名車輪紅其花粉紅徑可三寸厚三之二其開也遲瓣圓而厚比次整齊中深紅突起上作重臺色易淡葉稠青而毛狹而尖其亞深葉根冗甚枝幹亦與白西施同壯大過之醉西施淡紅千葉垂英似醉楊妃勝緋桃一名紅碧桃格局似碧桃色似秋海棠枝葉似紫芍藥而髙大不及粉褒姒花粉紅而
小徑二寸有半瓣尖短厚而無紋葉綠而澤似狀元紅而尖其亞少葉根有冗枝幹偃蹇或遂以粉西施當之非也大楊妃一名楊妃菊一名瓊環菊粉紅千瓣散如亂茸而枝葉細小嫋嫋有態賽楊妃粉紅千瓣花畧小粉玲瓏一名紫丁香粉紅小花按沈譜玲瓏與萬卷萬管並載今人𩔖多混稱不知玲瓏者疏朗通透之物卷則書卷畫卷之𩔖管則簫管筆管之𩔖取象各不同有詠之連環絡索即玲瓏之别號于命名之意寖失不可不辨八寶瑪瑙一名八寶菊千瓣粉紅花花具紅黄衆色紫芙蓉一名勝芙蓉一名芙蓉菊千瓣開極大其葉尖而小粉萬卷粉紅千瓣粉繡毬千瓣淡紅花夏月佛頂菊五六月開色微紅佛見笑粉紅千瓣紅傅粉粉紅千瓣　以上粉紅色　珠子菊白色見本草注云南京有一種開小花瓣下如小珠子丹菊見嵇含菊
銘云煌煌丹菊暮秋彌榮十様錦一本開花形模各異或多瓣或單瓣或大或小或如金鈴往往有六七色黄白雜様亦有微紫花頭小滿天星一名蜂鈴菊春苗掇去其顛岐而又掇掇而又岐至秋而一幹數千百朶二色西施一名紅二色一名黄二色一名二色白一名平分秋色徑可三寸厚半之開最久瓣葉枝幹皆與白西施同初開時數朶淡紅數朶淡黄逈然不𩔖半開時五彩寶色炫爛奪目開徹則皆淡桃紅色矣二色楊妃一名二喬一名金菊對芙蓉多瓣淺紅淡黄二色䨇出如金銀花徑僅二寸其萼黄其瓣如兎耳其葉綠而不澤厚而尖皺而瓦赤金盤一名脂暈黄一名琥珀杯其花初開紅黄而赤金星浮動其後漸作醬色徑可二寸形薄而瓦瓣如杓而尖葉稀綠而澤其末團枝幹紫紅順直而扶疎高可一丈錦丁香花畧似紅翦絨大寸許瓣疎初開黄而紅後紅而黄色易衰葉緑厚而短尖而
長檀香菊一名小檀香葉幹似檀香毬花亦相似梅花菊一名試梅菊一名銀丁香一名試梅妝一名壽陽妝一名銀梅每花不過數瓣瓣大如指頂每瓣卷皺密蹙下截深黄上截瑩白重臺彷彿水仙花下垂成穟如梅花清逸開早香甚葉綠大而皺尖而長其亞深葉根多冗其枝幹柔細而扶疎髙可一丈或以為茉莉菊甚謬海棠菊一名錦菊一名海棠春一名海棠嬌一名海棠紅一名小桃紅一名鐵幹紅色𩔖垂絲海棠徑寸有半形薄而瓦瓣短多紋而尖愈開愈竒有寶色中暈赤外暈黄邊暈純白或數色錯出變態不窮葉綠而澤厚而小亞深其枝幹勁直扶疎髙可四五尺蜜西施蜜色千瓣蜜鶴翎蜜色千瓣與金鶴翎埒以為蜜繡毬非是蜜繡毬一名金翅毬一名金鳳團一名蜜西牡丹花蜜色瑩潤徑二寸餘氣香瓣舒開遲其殘也紅而麗葉青而稠大而尖亞深葉根冗枝幹偃蹇髙可四五尺紫絨
毬一名紫絲毬一名紫蘇桃蓓蕾圓而綠如小龍眼大其開也碧綠紅紫黄白諸色間雜而紫燄為多瓣細而鑲四面參差茸茸如翦徑僅寸許圓如毬葉𩔖朝天紫小而青尖亞似少葉根清淨枝幹細直而勁髙可四五尺僧衣褐一名緇衣菊深栩子色小刺蝟菊一名栗葉花如兎毛朶團瓣如蝟之刺大如雞卵葉長而尖枝幹勁挺高可三四尺　以上異品
〔增〕劉蒙泉《菊譜》銀臺深黄萬銀鈴葉有五出而下有䨇紋白葉開之初疑與龍腦菊一種但花形差大且不甚香耳俗謂龍腦菊為小銀臺葢以相似故也枝幹纖柔葉青黄而麤疎近出洛陽水北小民家未多見也　范成大《菊譜》藤菊花密條柔以長如藤蔓可編作屏障亦名棚菊種之坡上則垂下裊數尺如纓絡尤宜池潭之瀕　史正志《菊譜》密友花頭大過折三明黄濶片花瓣形色不在諸品之下初開時長短不齊開
極其盛乃齊至于六層其中如抽芽數條短短小心與瓣為一色狀如春間黄密友花窠枝低矮綠葉最繁密見霜則周圍綠葉變紫色　沈兢《菊譜》諸州及禁苑品𩔖有樝子菊花小色黄香如樝子泰州黄　黄素馨　白素馨　蹙線菊　鐵脚黄鈴　黑葉兒　團圓菊　柳條菊　枝亭菊枝梗甚長用杖子撐之即籬菊一丈黄碧蟬菊青色鈸兒菊一種紫梗開早一種青梗開晩潛山朱新仲菊坡有玉盤盂與金鈴菊相似枇杷菊葉似枇杷花似金盞銀臺而極大却不甚香舒州有蜂兒菊鵝黄色水晶菊花面甚大色白而透明潛江有鋪茸菊色綠其花甚大光如茸二月間開臨安有長沙菊　滿堂金
壽安真珠俱黄色孩兒白　婺州有銷金紫菊紫瓣黄沿銷銀黄菊黄瓣白沿乾紅菊花瓣乾紅四沿黄色即是銷金菊三種乃佛頭菊種也浙有荷菊日開一瓣開足成荷花形衆菊未開不開衆菊已謝不謝金陵有松菊枝葉勁細如松其花如碎金層出于密葉之上　史鑄《越中菊譜》凌風菊黄色見山谷詩柑子菊黄色見后山詩楊妃裙黄色見徐仲車詩蠟梅菊見聞人善言菊卿公暇集　周師厚《洛陽．菊譜》紫幹子　五色菊　黄簇菊　柿葉菊　青心菊　葉紅菊　黄窠廷子　探白子　紅香菊　釵頭菊　川金菊深色單葉川翦金按原譜雜採劉范沈史諸譜以色分𩔖間
有遺逸續錄于此
子／醫家／御定佩文齋廣群芳譜／花譜　卷二十二至卷五十三／卷四十九　菊花二／集藻／五言古詩(P.27-2)..[文淵閣四庫全書本]
〔五言古詩〕
〔原〕晉袁山松〈詠菊〉靈菊植幽崖擢穎陵寒飇春露不染色秋霜不改條　陶潛〈飲酒〉結廬在人境而無車馬喧問君何能爾心逺地自偏採菊東籬下悠然
見南山山氣日夕佳飛鳥相與還此中有真意欲辨已忘言　秋菊有佳色裛露掇其英汎此忘憂物逺我遺世情一觴雖獨進杯盡壺自傾日入羣動息歸鳥趨林鳴嘯傲東軒下聊復得此生　〈和郭主簿〉和澤周三春清凉素秋節露凝無遊氛天高風景澈陵岑聳逸峰遥瞻皆竒絶芳菊開林耀青松冠巖列懷此貞秀姿卓為霜下傑銜觴念幽人千載撫爾訣檢素不復展厭厭竟良月
〔增〕梁王筠〈摘園菊贈謝僕射舉〉靈茅挺三脊神
芝曜九明菊花偏可憙碧葉媚金英重九惟嘉節抱一應元貞泛酌宜長久聊薦野人誠　唐韋應物〈效陶彭澤〉霜露悴百草時菊獨妍華物性有如此寒暑其奈何掇英泛濁醪日入㑹田家盡醉茅簷下一生豈在多　韓愈〈晩菊〉少年飲酒時踊躍見菊花今來不復飲每見恒咨嗟佇立摘滿手行行把歸家此時無與語棄置奈悲何　白居易〈東園翫菊〉少年昨已去芳歲今又䦨如何寂寞意復此荒凉園園中獨立久日淡風露寒秋蔬
盡蕪没好樹亦凋殘唯有數叢菊新開籬落間攜觴聊就酌為爾一留連憶我少小日易為興所牽見酒無時節未飲心欣然近從年長來漸覺取樂難常恐更衰老強飲亦無歡顧謂爾菊花後時何獨鮮誠知不為我借爾暫開顔　〈和錢員外早冬翫禁中新菊〉禁署寒氣遲孟冬菊初坼新黄間繁綠爛若金照碧仙郎卜隱日心似陶彭澤秋憐潭上看日慣籬邊摘今來此地賞野意潛自適金馬門内花玉山峰下客寒芳引清句吟翫煙
景夕賜酒色偏宜握蘭香不敵淒淒百卉死歲晩冰霜積唯有此花開殷勤助君惜　席夔〈霜菊〉時令忽已變行看被霜菊可憐後時秀當此凛風肅淅𤁋翠枝翻淒清金蘂馥凝姿節堪重澄艶景非淑寧袪青女威願盈君子掬持來汎樽酒永以照幽獨　宋蘇舜欽〈和聖俞庭菊〉不謂花草稀實愛菊色好先時自封殖坐待秋氣老類裝翠羽枝已喜金靨小嚴霜發層英益見化匠巧揺疑光艶落折恐叢薄少一日三四吟一吟三四遶賞
專情自迷美極語難肖得君所賦詩爛熳惬懐抱朗詠償此心清尊為之倒　梅堯臣〈舟上採菊〉泯泯平慢流行當季秋月演漾過汀洲汀洲芳杜歇白露夜正霏黄菊寒更發采以泛酒巵不獨映華髪　〈和劉原甫省中新菊〉華省切星斗沉沉嚴燕房秋風茂陵孫種菊爛生光天晴蝴蝶飛上下舞䨇黄劉郎才筆豪移榻吟在傍日晩吏已散殘景上粉墻有酒無飲伴掇英襟裾香還思陶淵明棄官歸柴桑東籬獨此物盈把恨無觴賴有
白衣來好事遺壺漿適意各一時豈乏同舍郎　〈謹和相國屋上菊叢〉屋上有叢菊結根深瓦縫既無地勢美又乏土力擁乃因塗明生不因人所種亦能應節開焉取入公用公來步廣庭聞鴈目始縱忽見粲然英降植合常從賔僚席其傍詠翫意已重物莫厭僻逺會遇良可頌　〈依韻和通判把菊有寄〉湖邊草樹多蠧葉已少色唯菊不畏霜淡艶如有徳自與蘭並生非因人所植愛貴曾未厭秋日短苦逼朋好各相望採持空嘆息臨
杯不能飲對案不能食借問君何憂節物感人極　歐陽修〈西齋手植菊花過節始開偶書奉呈聖俞〉秋風吹浮雲寒雨灑清曉鮮鮮墻下菊顔色一何好好色豈能常得時仍不早文章損精神何用覻天巧四時悲代謝萬物惜凋槁豈知寒鑑中兩髩甚秋草東城彼詩翁學問同少小風塵世事多日月良會少我有一樽酒念君思共倒上浮黄金蘂送以清歌裊為君發朱顔可以𨚫君老
〔原〕蘇洵〈菊〉騷人足竒思香草比君子况此霜下
傑清芬絶蘭茝氣禀金行秀徳備黄中美古來鶴髪翁餐英飲其水但恐蓬藋傷課童加料理
〔增〕司馬光〈秋原菊〉高原向揺落叢菊始滋榮草際浮金碧照人䨇目明何湏夭生理玉斚泛餘英　王安石〈黄菊有至性〉團團城上日秋至少光輝積隂欲滔天况乃草木微黄菊有至性孤芳犯寒威采采霜露間亦足慰朝饑
〔原〕蘇軾〈詠甘菊〉越山春始寒霜菊晩愈好朝來出細粟稍覺芳歲老孤根䕃長松獨秀無衆草晨光雖照耀秋雨半
摧倒先生臥不出黄葉紛可掃無人送酒壺空腹嚼珠寳香風入牙頬楚些發天藻新荑蔚已滿宿根寒不槁揚揚弄芳蝶生死何足道頗訝昌黎公恨爾生不早
〔增〕蘇軾〈贈朱遜之詩并引〉元祐六年九月與朱遜之㑹議於穎或言洛人善接花歳出新枝而菊品尤多遜之曰菊當以黄為正餘可鄙也昔叔向聞鬷蔑一言知其為人予於遜之亦云黄花候秋節逺自夏小正坤裳有正色鞠衣亦令名一從人偽勝遂與天力爭易姓寓非
族改顔隨所令新竒既易售粹駮宜相傾疾惡逢伯厚識真似淵明君言我所印世論豈敢評願君為霜風一掃紫與赬　〈和子由記園中草木〉野菊生秋澗芳心空自知無人驚歲晩惟有暗蛩悲花開澗水上花落澗水湄菊衰蛩亦蟄與汝歲相期楚客方多感秋風詠江蘺落英不滿掬何以慰朝饑　陳與義〈菊〉黄花不負秋與秋作光輝夜霜為作祟朝日為解圍今晨豈重九節意入幽菲孤芳擅天地衆卉亦已微殷勤黄金靨照耀白
板扉沽酒欲壽花孔方與我違靜坐絶省事未覺此計非夕英豈不腴騷人自難肥　〈書懷示友〉蕭蕭十月菊耿耿照白草開窓逢一笑未覺徐娘老風霜要飽更獨立晩更好韓公真躁人顧用憂懷抱　范成大〈寄題向撫州采菊亭〉一葉起秋色衆綠凋歲華耿耿霜露側餘此黄金葩西風滿天地孤芳照塵沙殷勤開小築花氣日夕嘉落英楚纍手東籬陶令家兩窮偶寓意豈必真愛花不如亭中人一笑了天涯采采勿虚度門前欲高
牙　陸游〈陶淵明云三徑就荒松菊猶存蓋以菊配松也余讀而感之因賦此詩〉菊花如端人獨立凌氷霜名紀先秦書功標列仙方紛紛零落中見此數枝黄高情守幽貞大節凛介剛乃知淵明意不為汎酒觴折嗅三歎息歲晩彌芬芳　〈小飯賞菊〉菊得霜乃榮性與凡草殊我病得霜健每𨚫稚子扶豈與菊同性故能老不枯今朝喚父老采菊陳酒壺舉袖舞翩躚擊缶歌嗚嗚秋晩遇佳日一醉詎可無　〈晩菊〉蒲柳如懦夫望秋已凋
黄菊花如志士過時有餘香眷言東籬下數株弄秋光粲粲滋夕露英英傲晨霜高人寄幽情采以泛酒觴投分真耐久歲晩歸枕囊　陳篔窓〈詠菊花〉手種黄金花摩挲待其成朝來風雨過萬彚秋竛竮起問花知否獨立長亭亭嘗於清霜下退然得此生南山與東籬我亦學淵明久落塵網中叫花花不應　韓竹坡〈采菊〉擷我百結衣為君采東籬半日不盈掬明朝還滿枝悠然何處是千古正如斯　金党懷英〈西湖晩菊〉重湖滙城曲
佳菊被水涯高寒逼素秋無人自芳菲鮮飇散幽馥晴露隨餘滋蹊荒綠苔合采采嘆後時古瓶貯清泚芳樽湔塵霏逺懐淵明賢獨往誰與期徘徊東籬月歲晏有餘悲　元郝經〈野菊〉乾坤入消數萬物呈晩節秋晏菊始華荒叢翳林樾野迥幽姿清岡斷寒艶接絲蟲𦋀青苞啼螿抱枯葉瀼露積玉華層層擁金屑我欲摘以杯飲之濯中𤍠霜栽郁髙標胡與荒穢列嗟爾夷惠儔玉質難變滅不謂無人看便使幽香歇安得老瓦盆坐對
澆古月　何中〈菊二首〉我耕不半畝黄花列千叢蕭條變衰時一夕萬里風立孤不作難英英異風骨君看牆東客夜寒步霜月　菊花如幽人梅花如烈士同居冰雪中標格不相似道路阻荒寒故人萬里餘菊枝儻可折持以寄逺書　吳景奎〈采菊〉爽氣浮西山風煙澹原隰悠然出衡門佳節逢九日衆草萋以青黄菊正秋色采之不盈把妙意良自得謂能制頽齡可泛忘憂物驩言命壺觴萬事付酣適永懐東籬人俛仰已陳迹　王
翰〈題菊〉我憶故園時繞籬種佳菊交葉長青蔥餘英吐芳馥别年二十載粲粲抱幽獨豈無桃李顔歲晩同草木及茲覩餘芳使我淚盈掬離披已欲摧瀟灑猶在目雨露豈所偏歲月不可復歸去來南山餐英坐空谷　戴良〈對菊聯句〉翡翠翦秋葉金瓊鏤寒英良駢枝競戢戢植𠏉紛亭亭翰逞芳固的皪𨷵𡡾益晶熒璜幽姿匪人造逸態諒天成轅傍芽萌庶孽乳萼孕懷綳溫螫虎縮逗翳㾕蚝枯梮莖良遲倩飇陣颯疾役雷輥輷翰挐
楹互雜沓跂檻逓紛爭璜秋榮姿𡜮婐春粲失嫈嫇轅瑩奪鵝肪膩飛攘鷗毳輕溫韻冽帖疎穴迹祕慰羇傖良魏書奉延輔酈水滋甘馨翰締芳笑蘭友論雅傲梅兄璜摵摵感餘鎩采采憐孤撐轅譜之已百品詠之復千名溫或繁若朝弁或潔若藍瑛良或密若飄霰或粲若羅星翰或赴若輻輳或屹若峩屏璜或散若㽅豆或聚若輜軿轅或潤若璜佩或麗若金籯溫或鮮如鷺振或悴如魴赬良或斥如僕隸或積如雲仍翰或翩如春
蝶或熠如宵螢璜或偃如膂傴或昻如氣盈轅或揚如袂舉或側如杯傾溫或盛喜若笑或哀憂若酲良或即階陛立或俱盆盎升翰或儕處士逸或儷節婦貞璜或翔疑孔翥或峙訝鸞停轅或詫天姥巧或覘地媼靈溫朝采有元亮夕餐有屈平良用酬我嘉節來踐爾佳盟翰餖容交錯飣巵許逡廵行璜摘鮮盛棃栗傾濁饒醁𨤍轅起酬足蹂躪坐嚥腹膨脝溫陸味萃南品海腥極東烹良已暢一朝樂復哦千古情溫句竒嫓犖确韻古
鏗韶韺良馳驟門接武格𨷵掀鏖兵翰味辛薑桂性語險魅魈驚溫怯敵迹屢屏懾敗眼頻瞠良籍湜走且躓郊島弛復獰翰尊卑異川岳清濁分渭涇璜遐思時踸胃凝睇靡瞤睛轅顧慚駑駘力莫抗騏驥衡溫四美已云具二難亦既并翰愁去踰激矢歡來劇抽絣璜即此成放曠何用困拘儜良永緝婀娜佩庶濯塵垢纓翰　僧宗衍〈對菊有感〉百草競春色惟菊有秋芳豈不涉寒暑本性自有常疾風吹髙林木落天雨霜誰知籬落間
弱質懷剛腸不怨歳月暝所悲廹新陽永歌歸去來此意不能忘　明胡翰維〈南有佳鞠〉維南有佳鞠風露發清妍離離碧玉樹燦燦黄金錢色含坤裳美質抱日精圓藴靈自女几滋布瀰樊川既入神后品還充仙子餐中壽登百歲上壽延千年千年與百歲何異瞬息間獨有幽貞節可比金石堅托以奉君子歲晏期弗諼　王芾〈題秋菊軒〉九月霜露零秋氣已云肅草木盡凋悴而有籬下菊燦燦如有情盈盈抱幽獨我欲餐其英采之
不盈掬呼兒具雞黍白酒正可漉素心二三人于焉叙心曲陶然付一醉萬事亦已足詠歌柴桑詩千載有餘馥　李東陽〈墨菊二首〉白霜被原隰黃菊秋始花餘馨引遥袂采掇初還家秀色雖可玩玩久不復華入畫清且古為詩正而葩幽懐託揮寫庶用傳無涯持此問真幻無言空自嗟　畫菊不畫香香空詎堪掬畫菊不畫色色似花已俗都無色香在安用此為菊登堂見孤標入手宜可觸自非識菊者但看桃李足古色今不知世
人空有目　王問〈涇上觀菊〉涇上一老人愛菊如愛稼踏葉到林丘散襟茅茨下清歌吐芳音采采漸盈把睠言五色姿陽春似相假晩節良可親予懐自舒冩有物苟㑹心那辭在荒野歲晏不可留柴車夙云駕奕奕車馬客誰解閑行者　董其昌〈盆菊〉衆芳豈不妍秋英自清絶意與幽人會標名霜下傑容以桃李顔艶彼茱萸節翩翩五陵子佳色紛相悅積紫照朱茵堆黄象金埒賞韻一以乖籬堵寧辭拙亭亭盆中菊偏承美人擷香
分甘谷幽色借冰壺潔對此讀離騷心魂生瑩徹悠然見西山孤峰正嶔櫱
子／醫家／御定佩文齋廣群芳譜／花譜　卷二十二至卷五十三／卷五十　菊花三／集藻／五言律詩(P.6-1)..[文淵閣四庫全書本]
〔五言律詩〕
〔增〕唐太宗〈賦得殘菊〉階蘭凝曙霜岸菊照晨光露濃晞曉笑風勁淺殘香細葉凋輕翠圓花飛碎黄還持今歲色復結後年芳　駱賓王〈秋菊〉擢秀三秋晩
開芳十歩中分黄俱笑日含翠共搖風碎影涵流動浮香隔岸通金翹徒可泛玉斚竟誰同　李嶠〈詠菊〉玉律三秋暮金精九日開榮舒洛媛浦香泛野人杯靃靡寒潭側丰茸曉岸隈黄花今日晩無復白衣來
〔原〕李白〈感遇〉可嘆東籬菊莖疎葉且微雖言異蘭蕙亦自有芳菲未泛盈樽酒徒沾清露輝當榮君不採飄落欲何依
〔增〕盧綸〈九日奉陪令公登白樓同詠菊〉瓊樽猶有菊可以獻留侯願比三花秀非同百卉秋金英分藥細玉
露結房稠黄雀知恩在銜飛亦上樓　朱灣〈秋夜宴王郎中宅賦得露中菊〉衆芳春競發寒菊露偏滋受氣何曾異開花獨自遲晩成猶有分欲採未過時忍棄東籬下看隨秋草衰　耿湋〈賦得寒蜂採菊蘂〉遊颺下晴空尋芳到菊叢帶聲來蘂上連影在香中去住霑餘霧髙低順過風終慙異蝴蝶不與夢魂通　顧非熊〈萬年厲員外宅賞殘菊〉纔過重陽後人心已為殘近霜須苦惜帶蝶更宜看色減頻經雨香銷恐漸寒今朝陶令宅不
醉𨚫應難　姚合〈病中辱朱諫議惠甘菊藥苗因以詩贈〉蕭蕭一畝宮種菊十餘叢採摘和芳露封題寄病翁熟移茶鼎裏餐稱石甌中香氣將何比從來味不同　李商隱〈菊〉暗暗淡淡紫融融冶冶黄陶令籬邊色羅含宅裏香幾時禁重露實是怯殘陽願泛金鸚鵡升君白玉堂　許棠〈白菊〉所尚雪霜姿非關落帽期香飄風外别影到月中疑發在林彫後繁當露冷時人間稀有此自古乃無詩　李建勲〈採菊〉簇簇競相鮮一枝開幾番
味甘資麴糵香好勝蘭蓀古道風搖逺荒籬露壓繁盈筐時採得服餌近知門　蕭彧〈賦得菊送德林郎中學士赴東府〉離情折楊柳此别異春哉含露東籬艶汎香南浦杯惜持行次贈留插醉中廻暮齒如能制玉山甘判頹　張蠙〈白菊〉秋天木葉乾猶有白花殘舉世稀栽得豪家𨚫畫看片苔相應綠諸卉獨宜寒幾度攜佳客登髙欲折難
〔原〕羅隱〈詠菊〉籬落歲云暮數枝聊自芳雪裁纖蘂密金拆小苞香千載白衣酒一生青女霜春
叢莫輕薄彼此有行藏
〔增〕僧無可〈詠菊〉東籬搖落後密艶被寒催夾雨驚新拆經霜忽盡開野香盈客袖禁蘂泛天杯不共春蘭並悠揚逺蝶來　僧廣宣〈九日菊花詠應詔〉可訝東籬菊能知節𠉀芳細枝青玉潤繁蘂碎金香爽氣浮朝露濃滋帶夜霜汎杯傳壽酒應共樂時康　宋韓𤦺〈菊〉萬卉趁枯死香金𨷵晚葩甘名應得露野色豈如家俗態惜遲暮芳情誰怨嗟重陽樽酒伴不見牡丹花　〈菊觴〉九日陪嘉客金英泛酒船醱醅時
上下浮蟻自周旋香逐榴花發甘嗤柏葉先坐中宜醉挹仙錄載延年　〈重九席上賦金鈴菊〉黄金綴菊鈴兗地獨馳名細蘂浮杯雅香筩貯露清風休沉夜警雨碎入寒聲自此傳仙種秋芳冠玉京　邵雍〈和張二少卿丈白菊〉清淡曉凝霜疎枝殿顥商自知能潔白誰念獨芬芳豈為瓊無艶還驚雪有香素英浮玉液一色混瑤觴　司馬光〈和李殿丞倉中對菊〉髙士寄朝市迥然心迹殊秋風太倉裏黄菊滿庭隅陶令成詩後王公送酒
無遙知壓俗事未免强躊躇　文案漸消散倉閑吏已稀庭空數蝶下夜靜一螢飛愛賞忽成句淹留時忘歸髙情雖不繫遇此獨依依　凉風正蕭瑟朋好復徘徊幽興𣺌不盡芳樽時一開餘英蓋紅葉墜露濕蒼苔從此東籬下應忘歸去來　〈和江鄰幾金鈴菊〉何處見佳菊秋風汶水陽酒浮金鐸細露汎蜜房香不謂紅塵地相逢君子堂依然故人意不减舊芬芳　〈詠菊〉瑣瑣南陽菊秋潭歲自開孤根擁紅葉落蘂𡡾蒼苔正以參靈
藥因之植紫臺願兼金掌露同入柏梁杯　〈野菊〉野菊未嘗種秋花何處來羞隨衆草後故犯早霜開寒蝶舞不去夜蛩吟更哀幽人自移席小摘泛清杯　孔平仲〈對菊有懐郎祖仁〉庭下金鈴菊花開已十分多情能惠我對景獨思君秀色三秋好清香一室聞扁舟今夜雨何處宿江雲　戴昺〈十日取野菊從酒〉野徑菊仍好村壚酒亦嘉未應今日蘂便是背時花心在家千里身猶客九華官程難久駐風雨暮山斜　金党懐英〈黄菊集
句〉九月欲將盡鮮鮮金作堆遶籬殘艶密擁鼻細香來五色中偏貴羣花落始開可憐陶靖節共此一傾杯　元蒲道源〈九月十八日黄菊始開時且禁釀漫成示徳衡弟〉苒苒秋事杪幽叢花始黄直須彫衆卉纔許見孤芳重露洗金質嚴風吹綠裳陶翁如有酒何日不重陽　范梈〈九日諸生攜酒至城東看菊〉楚楚臨堦菊重陽特地開慰人良有意報汝愧無才巷杵聞雞發鄰觴送蟹來采英吾欲寄悵望𠋣江臺　明髙啓〈王公子宅五
月菊〉秋英忽夏發宛在阿戎家細認驚初見髙吟喜共誇不依寒竹雨欲映午榴霞我意甘遲暮樽前有此花　何景明〈汝慶宅紅菊〉紅菊開時暮𠅘𠅘冠物華亦知顔色好不是艶陽花羅𦂶嬌秋日樓臺𡡾晩霞清香如不改常傍美人家　〈八月二十八日子容過對菊〉近節逢花放開樽集異鄉乾坤共一笑風雨似重陽誰識暮蟬意獨憐秋樹芳他時益爛熳邀爾醉西堂　〈汝濟夜過同以行對菊花〉搖落相過地芳菲晩更親酒醺留𡡾
眼燈色笑生春風雨新晴夜江山未老身百年如不醉恐負此花神
〔原〕李夢陽〈菊花〉不隨羣草出能後百花榮氣為凌秋健香緣飲露清細開宜避世獨立毎含情可道蓬蒿地東籬萬代名
〔增〕陳憲章〈前菊會〉荒村開紫菊細雨隔蒼梧漂泊逢山鬼歸來覓酒徒佳期賓不赴幽賞子何孤為罰南山老青錢買百壺　〈後菊會〉餘花留醉客缺月到疎梧我老真違世人生各有徒交遊今日少宇宙此𠅘孤慣得趨時理千金買一壺　〈後菊
會再次李九淵韻〉黄花憎競賞人事奪幽期長夜來尋醉微霜落滿枝行藏深琖酒風月小囊詩長嘯東軒下蒼髯白接䍦　留連杯酒下重疊菊花期熟犬知過客寒蜂亦戀枝溪山廻月色香影入梅詩地窄君休舞傾斜爾接䍦　〈楚雲臺觀民澤所栽菊寄民澤用昨九日韻時民澤還五羊未返〉當軒玉朶孤植竹翠莖扶香細風初動神清俗本無寒深溪井涸月出山瓢疎何處異鄉客永懐歌茱萸　〈野菊吟寄子長再次前韻〉野菊生
何處尋香杖偶扶孤標猶訝絶佳色舊知無老弄真成獨秋來不作疎金樽誰九日引滿對茱萸　〈吳明府送菊次韻答之〉黄菊有名花淵明無酒官酒多人自醉花好月同看老未厭人世天教共歲寒未應攜不去髙歩蓬萊山
〔原〕申時行〈菊畦〉誅茆疏野徑種菊擬山家秀擢三秋幹竒分五色葩凌霜留晩節殿歲奪春華為道餐英好東籬興獨賒　唐文獻西苑宸遊地東籬菊已花當年誇野色此日艶天葩輕白凌寒露深紅散晩霞
秋英疑可茹無復楚人嗟
子／醫家／御定佩文齋廣群芳譜／花譜　卷二十二至卷五十三／卷五十　菊花三／集藻／七言律詩(P.13-1)..[文淵閣四庫全書本]
〔七言律詩〕
〔增〕唐白居易〈酬皇甫郎中對菊花見憶〉愛菊髙人吟逸韻悲秋病客感衰懐黄花助興方攜酒紅葉添愁正滿堦居士葷腥今已斷仙郎杯杓為誰排愧君相憶東籬下擬廢重陽一日齋　李商隱〈野菊〉苦竹園南椒塢邊微香冉冉淚涓涓已悲節物同寒鴈忍委芳心與暮蟬細路獨來當此夕清樽相伴省他年紫雲新苑移花處不取霜栽近御筵　〈和馬郎中移白菊見示〉
陶詩只採黄金實郢曲新傳白雪英素色不同籬下發繁花疑自月中生浮杯小摘開雲母帶露旋移綴水精偏稱含香五字客從茲得地始芳榮　李山甫〈劉員外寄移菊〉秋來緣樹復緣墻怕共平蕪一例荒顔色不能隨地變風流唯解逐人香煙含細葉交加碧露拆寒英次第黄深謝栽培與知賞但慚終歲待重陽　皮日休〈和魯望白菊〉已過重陽半月天琅華千㸃照寒煙蘂香亦似浮金靨花様還如鏤玉錢玩影馮妃堪比艶鍊形
蕭史好爭妍無由摘向牙箱裏飛上方諸贈列仙　陸龜蒙〈幽居有白菊一叢因而成詠呈知己〉還是延年一種材即將瑤朶冒霜開不如紅艶臨歌扇欲伴黄英入酒杯陶令接䍦堪岸著梁王髙屋好𣣱來月中若有閑田地為勸姮娥作意栽　〈重憶白菊〉我憐貞白重寒芳前後叢生夾小堂月朶暮開無絶艶風莖時動有竒香何慙謝雪清才詠不羨劉梅貴主妝更憶幽窓凝一夢夜來村落有微霜　鄭璧〈白菊〉白艶輕明帶露痕始知
佳色重難羣終朝疑笑梁王雪盡日慵飛蜀帝魂燕語似翻瑤渚浪鴈風疑卷玉綃紋瓊妃若會寛裁翦堪作蟾宫夜舞裙　司馬都〈白菊〉耻共金英一例開素芳須待早霜催遶籬看見成瑤圃汎酒初迷傍玉杯映水好將蘋作伴犯寒疑與雪為媒夫君每尚風流事應為徐妃致此栽　張賁〈白菊〉雪采冰姿號女華寄聲多是地仙家有時南國和霜立幾處東籬伴月斜謝客瓊枝空貯恨𡊮郎金鈿不成夸自知終古清香在更出梅妝弄
晩霞　宋韓𤦺〈九日賞菊未開席上次韻答崔象之寺丞〉誰知九日接賓觴未放寒花拆露房早是生來悲晩節那堪開不在重陽滿頭且應良辰插一夜寧衰淺意香守待金鈴披絶艶共君搴蘂醉餘芳　〈和崔象之紫菊〉紫菊披風碎曉霞年年霜晩賞竒葩嘉名自合開仙府麗色何妨奪錦砂雨徑蕭疎凌蘚暈露叢芬馥敵蘭芽孤標只取當筵重不似尋常泛酒花　〈八月十九日賞菊〉春英無不惜開遲秋菊常懐素景悲慣負晩霜甘
索寞忽逢先閏促離披欲移庭檻嫌傷早擬泛賔罍未入時自是寒花當守分一違佳節速人嗤　王安石〈和晩菊〉不得黄花九日吹空看野葉翠葳蕤淵明酩酊知何處子美蕭條向此時委翳似甘終草莽栽培空欲傍藩籬可憐蜂蝶飄零後始有閑人把一枝　蘇轍〈戲題菊花〉春初種菊助槃蔬秋晩開花插滿壺微物不多分地力終年乃爾任人須天隨匕箸幾時輟彭澤樽罍未遽無更擬食根花落後一依本草太傷渠　徐積〈菊花〉
為汝花中開最孤詩翁可惜屢提壺𨚫應有意酬青眼渾似傾心向白鬚擊銅鉢時吟更好擲金錢後醉相娱楊妃只有黄裙在且問風霜留得無　劉子翬〈詠菊〉青叢馥郁早抽芽金蘂斕斑晩著花秋意祇應宜淡泊化工可是惜鉛華輕煙細雨重陽節曲檻疎籬五柳家暮醉朝吟供採摘更憐寒蝶共生涯　楊萬里〈野菊〉未與騷人當糗糧况隨流俗作重陽政緣在野有幽色肯為無人減妙香已晩相逢半山碧便忙也折一枝黄花應
冷笑東籬族猶向陶翁覓寵光　〈九日菊未花〉舊説黄楊厄閏年今年併厄菊花天但挼青蘂浮新酒何必黄金鑄小錢半醉嚼香霜月底一枝𨚫老鬢絲邊阿誰會得開遲意暗展重陽十月前　〈九日郡中送白菊〉未應白菊减于黄金作鈿心玉作裳一夜西風開痩蕾兩年南海伴重陽若言佳節如常日為底寒花分外香挼蘂浮杯莫多著一枝留插鬢邊霜　陳傅良〈和林宗易菊花韻〉一歲所餘秋有幾重陽偏與老相催每憐白髪能
長健雖愛黄花亦懶栽好景游從須好友新詩風味似新醅人生適意無過此恣聽東籬早晏開　潘紫巖香名不枉入騷壇最愛霜林耐歲寒切莫逢人嘆遲暮何曾委地有飄殘人如靖節本堪採世欠靈均少得餐甚矣吾衰閉門坐籬邊自折一枝看
〔原〕方九功露冷江蘋鴈度時蕭蕭黄菊滿疎籬寒枝帶雨開仍艶晩節凌霜賞未遲移傍小簷承𦂶席縱觀深夜倒金巵摘來冉冉香盈把共泛西風醉莫辭　莫惜寒花開太晩孤懐
深喜客來䨇疎枝最耐存霜圃晩節偏宜映月窓同調自應蘭是籍濁醪何有玉為缸籬邊無限陶潛興倒著綸巾醉未降
〔增〕金元好問〈野菊座主閑閑公命作〉柴桑人去已千年細菊斑斑也自圓共愛鮮明照秋色争敎狼籍卧疎煙荒畦斷壟新霜後痩蝶寒螿晩景前只恐春叢笑遲暮題詩端為發幽妍　晩景蕭疎畫不成晩花作意出繁英鮮明獨向霜露見爛熳𨚫隨蒿艾生南國騷人知有待西風蝴蝶更多情南山正在悠然處
安得芳樽與細傾　〈為鮮于彦魯賦十月菊〉清霜淅淅散銀沙驚見芳叢閲歲華借暖定誰留翠被鍊顔端自有丹砂秋香舊入騷人賦晩節今傳好事家不是西風苦留客衰遲久已避梅花　元王惲〈桃花菊〉淚灑明妃寄露葩換根非為貯丹砂黄輕白碎空多種碧爛紅鮮自一家騷客賦詩憐晩節野人修譜是頭花九秋霜露無情甚時約行雲䕶彩霞　馬祖常〈䨇頭菊〉金屈巵邊醉袖垂秋雲如幄貯仙姿寒生小靨廻鸞動香入流蘇
睡鴨移結綬巧承西顥曲落鈿羞帶月支睂青霜為我催顦顇銀屋何人怨别離　〈菊枕〉東籬采采數枝霜包裹西風入夢凉半夜歸心三徑逺一嚢秋色四屏香牀頭未覺黄金盡鏡底難敎白髪長幾度醉來消不得卧收清氣入詩腸　明髙啓〈晩香軒〉不畏風霜向晩欺獨開衆卉已凋時地荒老圃苔三徑節過重陽雨一籬秋色蒼𣴭人醉少寒香落寞蝶先知山翁獨念同衰晩坐對幽軒每賦詩
〔原〕李東陽〈楊妃菊〉誰采繁花席上題
偶將名姓託唐妃日烘花萼醺時面雨換華清沐後衣隔座似邀秦國語揮毫未放謫仙歸欲從顔色窺生相已落詩家第二機
〔增〕李東陽〈月下賞菊柬邃庵太常先生〉不隨春蝶夢滕王又送秋蟬過綠楊佳客到時非舊雨好花開處亦重陽為園恨少青山地插帽羞看綠鬢郎長對此花還此客縱敎多病也身康　〈十月賞菊體齋席上限韻〉尋芳何意到君家雨過髙城少暮沙此夜幽歡還月下去年孤館各天涯狂思晩節曾吹帽壽
擬春期及進瓜不是老來詩骨健誰能白髪對黄花　〈後園種菊經月忽見數花用亨父韻并呈城東賞菊諸君〉幽花種得偶相忘歩轉南簷𨚫背堂但有芳心寧擇地更無佳客亦宜觴登臨憶負重陽雨採掇愁沾昨夜霜滿袖餘香試披拂晩來風力正悠揚　〈九日盆菊盛開將出郭有作〉買得長安擔上秋南山只在屋西頭花開正好逢佳節身病那堪復逺遊昨夜月明空對酒晩來風𢚩怕登樓多情重有燈前約為報花神作意留
〈周原己席上賦十月菊〉布袍蕭索不勝凉坐愛芳心共日光何用門前看五柳始知秋後有重陽故園栽處田應熟小市開時藥正香自古交期須歲晩相過不敢避風霜　〈冬月對菊用陳玉汝韻〉搖落霜空萬木飛一枝無柰賞心微未成老圃應須學若在南山便合歸人道秋香非昨夜天留晩色共斜暉陶翁可是忘機者猶自含情待白衣　吳寛〈原己宅賞菊〉休從雲外望天香誰似蕭然林下妝嫩蘂漸成黄面老低枝猶比白衣長曾
隨枸杞添風味𨚫笑芙蓉住水鄉詩社清忙今又動看花直擬過重陽　〈次韻李士英劉道亨過園居看菊〉詩人渾不厭貧家閒就荒園看菊花傾倒臘醅瓶未罄品題秋色句争嘉殘英抱節真霜傑本草言功有日華醉後𨚫勞歸騎晩西風烏帽數枝斜　陳憲章〈九日晩對菊次容處士韻是日縣主曹侯二尹邵侯持酒過白沙李九淵容貫各館鄉中未還〉一年佳節到黄花霜在籬根月在沙今日縣侯親送酒幾時詩客報還家疎枝向
晩青如許老鬢逢秋白未涯更欲西良開酒𧣴勝遊堪泛五更槎　〈再用韻〉焉知老子非元亮請看黄花滿白沙賸有香醪供采采何須蠟屐到家家屢經細雨開花面獨立西風背水涯欲把一株種蟾闕恐驚天女笑乘槎　〈次趙提學十月賞菊韻〉不論開早與開遲到處逢花把一枝清獻插來紗帽重陶潜醉倒葛巾𣣱青藜不赴先生召白雪虚傳幼婦詞𨚫對藥欄何意緒江門店酒獨斟時　〈答吳樂善送菊〉兩莖何處萎霜根路入廬
山不問村佳節總非前日月新香猶裊舊龍門氣清天與金行秀色淺人知土德尊今日淵明不能領倒巾簷下弄詩魂　何孟春〈送菊涯翁〉山徑曾陪九日遊數枝還為一尊留買從逺市聊供節栽向名園合擅秋漸老有人憐客瘦乍寒無計替蜂愁多情不用防吹帽短髪猶禁插滿頭　熊卓〈汪司驥席上對菊〉錦席秋軒流客觴堦除遲菊戀年芳翠條苒苒初經雨青蘂娟娟欲𠉀霜幸為分回供閴寂空然别去夢寒香小車如覓東溪
路古屋疎籬是醉鄉　喬長史〈詠醉楊妃菊〉嬝娜嬌姿不耐霜芳根移得在昭陽帶將春色三分艶散作秋隂滿院香傾日尚疑聞羯鼔臨風猶似舞霓裳祇愁野鹿偸銜去寂寞棃園空斷腸
〔原〕王世貞貪看晩節傲霜颸淡色幽香冷不辭入坐叵羅爭自引歸來欵叚未須騎推敲月下猶孤語競病風流彼一時若使東籬主人在攢睂那肯和新詩
〔增〕申時行〈對菊〉獨坐髙齋汎羽觴且看叢菊𡡾重陽繁英乍吐丹霞色冷艶全分白雪
香好共清幽矜晩節偏從搖落殿秋光疎花短髪能相𠋣三徑猶憐歲月長　〈婁東荊石公餉菊賦謝〉一水能通貫月槎九秋偏贈傲霜花瓊枝濯濯深含露紫艶叢叢細吐霞開傍松軒成晩節分來蓬島是仙葩試論禁苑追陪日何似園林樂事賒　〈茅亭看菊〉小結茅齋掩蓽門翛然風物似山村一丘髙卧身仍健三徑新鋤菊尚存麗色盈盈開錦障幽香冉冉注清尊誰知搖落風霜𠉀偏荷栽培雨露恩
〔原〕馬德澄秋深菊圃吹寒風
報道阿家花早叢鶯羽半遮西子白鶴翎斜映太真紅參差萬朶霜天曉稠疊千枝煙雨空肯與山樵分秀色移栽不逺過墻東　吳執御水浸長天搖砌明𠅘𠅘珠玉綻秋英晩香冷秀經霜後淡意疎容與景迎籬下留連非藉酒雨中尋覓最多情飛塵不到莎㕔下愛爾幽香浸骨清
子／醫家／御定佩文齋廣群芳譜／花譜　卷二十二至卷五十三／卷五十三　萬年花等／長樂花(P.28-1)..[文淵閣四庫全書本]
長樂花
〔集藻〕
〔賦〕
〔増〕晉傅元〈紫華賦并序〉紫華一名長樂生扵蜀其東界特饒中國竒而種之余嘉其華純耐久可厯冬而服故與友生各為之賦有遐方之竒草禀二氣之純精仰紫微之景曜因令色以定名剛莖勁立纖條繁列從回風以揺動紛蘭暢而蕙潔蔚青葱以增茂並含華而未𤼵扵是散緑葉秀紫榮藴若芝草之始敷灼若百
枝之在庭獨參差以照燿何光麗之雜形渙渙昱昱而奪人目精下無物以借喻上取象扵朝霞妙萬物而比艶莫兹草之可嘉　唐蘇頲〈長樂花賦并序〉蜀太守庭際有紫華草秋早始繁英露洗冬早尚直本霜封蕪雜大同扵衆卉盛衰小異扵羣物予訝而未識吏或告余曰此長虞所賦蜀長樂花也故心賞焉因口授書吏遂墨而成作恨不見古人所為得髣髴其㫖爾夫長者以短長之形度其長則至美夫樂者以哀樂之類同其樂
則至喜長也樂也吾安得而閒之嘉纖植之並用偉令名兮在茲徒見其豐族苯䔿髙標璀璨莖丹外而縞中葉縹分以紅貫綴緑穎之重疊索紫蕤之爛熳廹而象之君子其常或㣲或章聳危冠兮䙬若綬默退静其何望逺以意之佳人欲翔炫炫煌煌重羅綺兮撲瑶翠蹇来思而未嘗匪以幽兮自直匪以直兮自蔵匪以晚兮自耀匪以耀兮自强文濁露之均灑庇清舒之泛光本無嫌扵散地甘有寓扵殊方然則太液初滿上林新霽
䒠茸灼爍萬品千計揺瑞色而涵芝雜竒葩而轉蕙孰與夫玉堂金閣之偏賞白日青春之特麗嵗不與兮時向闌風蕭蕭兮夜漫漫賔逺鴻扵沙塞呌離鶴扵江干君曽不見三月華矣盡林間之槁木千霜殞矣亦庭下之枯蘭懿此常度凌扵早寒假春期而不彩雖秋令而不殘衝雨霰之飛薄任雲山之險難芳弗珍扵靃靡節恒慕扵檀欒吾則知𣗳背之奚托傾心之可安如後凋之可貴㒺獨立其誰觀文學掾起而為亂曰白露瀼瀼
何草不黄紫華灼灼生君之堂彼不伐兮秋自翳時或珍兮君是恵彤庭赫兮朱草駢交屈軼兮友賔連伊榛莽而荒此君曷為而賦㫋
子／醫家／御定佩文齋廣群芳譜／木譜　卷六十八至卷八十一／卷七十　松三／集藻／詩散句(P.16-1)..[文淵閣四庫全書本]
〔詩散句〕
〔増〕晉嵇康遥望山上松隆冬𣡸青蔥自遇一何髙獨立迥無雙　袁宏森森千丈松磊砢非一節雖無榱桷麗較為棟梁傑　唐王績松生北巖下由来人徑
絶布葉捎雲烟插根擁巖穴　唐扶日射蒼鱗動塵迎翠箒廻嫩茸含細粉初葉泛新杯　宋石延年菌生枝上雨龍起宂中雷怪影漫溪側寒根纒石回　晉阮籍澤中生喬松萬世未可期　陶潜懐此貞秀姿卓為霜下傑
〔原〕宋鮑照願君松柏心採照無窮極　梁吴均白雲光彩麗青松意氣多
〔増〕唐孟浩然寥落幽居心颼飀青松樹
〔原〕李白開花必早落桃李不如松　巫山小揺落碧色見松林　松柏本孤植難為桃李顔
勗君青松心努力保霜雪
〔増〕李白長松入雲漢逺望不盈尺　五峰轉月色百里行松聲　錯落千丈松虯龍盤古根　杜甫土室延白光松門耿疎影　栁宗元日出霧露餘青松如膏沐　元稹君㸔孤松樹左右蘿蔦纒　臺下三四松低昂勢前𨚫　白居易愛君抱晩節憐君含直文　臨風有清韻向日無曲隂　衆目悅芳艷松獨守其貞　邵謁孤松自有色豈奪衆草榮　宋司馬光藏春在何許𣡸𣡸萬松林　蘇軾林中百尺
松歳久蒼鱗蹙　養此霜雪根遲彼鸞鳯吟　黄庭堅青松出㵎壑十里聞風聲　孫文懿疎影碎夜月寒聲攪秋風　金蔡松年髙陵五六松潭水涵清隂　元楊載長松䕃泉水四時清如秋
〔原〕唐李白南窓蕭瑟松風起憑誰一聽清心耳
〔増〕韓愈山紅澗碧紛爛熳時見松櫪皆十圍　白居易有松百尺大十圍生在澗底寒且卑　煙葉葱蘢蒼麂尾霜皮剥落紫龍鱗　惟憶夜深新雪後新昌臺上七株松　廖匡國曽於西晉封
中散又向東吴作大夫
〔原〕宋石延年影揺千尺龍蛇動聲撼半天風雨寒　王令𨚫笑五株喬嶽子𡧓將直節事嬴秦　文同若遇風雷湏守護恐生頭角似飛騰　蘇軾百年父老知誰在惟有雙松識使君　張舜民要有堂堂冠劒叟蒼然千萬甲夫中　張商英如障如屏如繡畫似幢似盖似旌旗
〔増〕范成大松節焦膏當燭籠凝烟如墨染房櫳　金蔡松年老松閱世幾千尺玉骨冷風戰天碧　晉左思𣡸鬱澗底松　劉琨繫馬
長松下　許詢青松凝素髓　湛方生林松冬夏青　梁江淹青松挺秀萼　唐太宗巖松千丈蓋　王績澗松寒轉直　王丘松風鳴珮環　王維松樹有秦官　青松學大夫　日色冷青松　孟浩然谷轉松翠宻　李白松寒不改容　翠色明雲松　松古漸無煙　長松鳴夜風
〔原〕杜甫溪回松風長　松門似畫圖　㸔松露滴身
〔増〕杜甫碧色見松林　冬嶺秀孤松　青松寒不落
〔原〕韓愈青鸞倚長松
〔増〕白居易松張翠
傘盖　龍蟠松矯矯　澗逺松如畫　孟郊青松多夀色　萬松無一斜　松氣清耳目　姚合㸔月嫌松宻　李商隱張琴和古松　紫閣舞雲松　朱慶餘山深松翠冷　司空圖松凉夏健人　韓偓松長見日多　裴說無風松自吟　杜荀鶴松頭穿破雲　李中清風生古松　張蠙松髙影上樓　松合徑先秋　僧卿雲松徑雨餘香　宋錢惟演松疎露下凉　余靖松溪千盖雨　司馬光秀直寒松節　蘇軾長松度翠蔓　陸
游露濃松鬛長　戴昺松凉鶴夢清　吴儆松風六月寒　元袁桷松聳翠崚嶒　唐王維種松皆作老龍鱗　李白枯松倒挂倚絶壁
〔原〕杜甫新松恨不髙千尺　踈松隔水奏笙簧
〔増〕杜甫松髙擬對阮生論　韋應物碧澗蒼松五粒稀　白居易寒松縱老風標在　秋風拂松疎韻落　李商隱青松手植變龍文　方干小松出屋和巢長　唐球松織香梢古道寒　杜荀鶴澗底松揺千尺雨　韓偓長松夜落釵千股　韋荘松
装粉穂臨窓亞　宋蘇軾澗底松根斫雪腴　范成大松根當路龍筋痩　金王寂一軒松䕃碧油幢　元袁桷松吼龍吟萬壑奔　陳樵千歳孤松生緑煙
子／醫家／御定佩文齋廣群芳譜／卉譜　卷八十七至卷九十二／卷九十一　萍等／苔／集藻／七言古詩(P.24-2)..[文淵閣四庫全書本]
〔七言古詩〕
〔増〕唐顧雲〈苔歌〉檻前溪奪秋空色百丈潭心數砂礫松筠條條長碧苔苔色碧于秋水碧波廻梳開孔雀尾根細貼著盤陀石撥浪輕拈出少時一髻濃煙三四尺山光日華亂相射靜縷藍鬐勻襞積試把臨流抖擻看琉璃珠子淚雙滴如看玉女洗頭處解破雲鬟收未得即是仙宮欲製六銖衣染絲未倩鮫人織採之不敢盈篚篋苦把龍神河伯惜瓊蘇玉鹽爛熳煮嚥入
丹田續靈液會待功成插翅飛蓬萊頂上尋仙客
子／宗教／道藏輯要／氐集／三　元始天王大洞玉經　文帝本／洞經示讀／下／示蒙偶吟二十五絕／五(P.153-2)..[清光緒丙午年(1906)成都二仙庵重刊本]
五
生意融融春氣濃鳥笙迭奏水鳴鐘不須琱琢資人力爛熳天真造化工
子／宗教／道藏輯要／心集／七　太上道德真經集註二　彭鶴林／道常無名章第三十二(P.22-1)..[清光緒丙午年(1906)成都二仙庵重刊本]
始制有名名亦旣有夫亦將知止知止所以不殆
碧虛子陳景元曰始者道也無名也道常無名也有名者萬物之器用也夫道始無名能制御有名之物是謂樸散則為
器聖人用之則為官長名器者亦盡為王者之所有名分旣立尊卑是陳不可越乎上下故亦將知所止足能知止足者是自知曰明旣明且哲豈有危殆乎河上公本作天亦將知之言人能法道行德天亦將知之隨註解釋義理相通
涑水司馬光曰聖人得道必制而用之不能無言雖以有名教民亦務簡要勿令滋彰
穎濱蘇轍曰聖人散樸為器因器制名豈其徇名而忘樸逐末而喪本哉蓋亦知復於性是以乘萬變而不殆也
臨川王安石曰名者非道之本也以其始有所制則於是有名矣論語堯曰蕩蕩乎民無能名焉以其有所制也故名隨
之故曰始制而有名有名矣不止則用有時而竭身有時而殆故堯老而舜攝也故曰夫亦將知止知止所以不殆
王雱曰名迹旣立則名將遂而不反枝葉橫生源流派別而性命爛熳矣故始制有名當卽知止而終無爭奪之危制者判樸成器之謂
陸佃曰天下之名吾皆得而有之故曰始制有名名亦旣有然而功成名遂身退天之道也故曰夫亦將知止知止所以不殆
道真仁靜先生曹道沖曰初以無名之樸制於有名之器使高卑不亂名分以定各有所屬過此已往近於煩細事成息
念亦當知其止息矣不盡慮以憂人亦休心而適己息念保身終身不困
陳象古曰天地旣判名從此制必有資始資生之繁豈無名而可言乎物旣眾而名旣多在知止以御之不知止則物窮而塞所以危亡之幾生焉
淸源子劉驥曰體道至此始制有名始謂道也其道能制御有名之物所謂物物而不物於物也旣有其實必有其名雖和光同塵毋近於名而名自彰故名亦旣有旣有其名若不知止則捨己從人以賣名聲於天下而失其本心知止則恬然自足於內淡然無求於外故不殆
黃茂材曰始制有名自無而始適有也處羣有中不知所止將逐物而忘返其危矣哉故莊子曰吉祥止止
林東曰聖人散樸以為器因器以制名雖勢所必至又豈狥名而忘樸逐末而喪本故能知止而不至於危殆正所謂大曰逝逝曰遠遠曰反之意
子／宗教／道藏輯要／箕集／八　高上玉皇本行集經闡微／卷中／洞玄靈寶玉皇功德品第三／請經保國章第二十九(P.83-1)..[清光緒丙午年(1906)成都二仙庵重刊本]
箋釋
協天大帝關聖帝君曰一部　　尊經　　玉皇心印以順氣機以順時令以御乾坤可神感應故誦之者宜昭誠敬悲此眾生舍本求之經言義理不肯修持惟徒口誦為衣食資建立道場愈滋疑惑託言祈年託言祝國或以禳星或以祛
疫聚歛貨財充己私槖假公濟私何嘗有益虛名動眾全無誠心徒延法眾酬經以金福利不得災禍已深不知聖人立說立經總為度人共樂　　帝庭災劫不作國土淸𡧾正道旣興五穀豐登一心皈善樂境必昇示諸眾生度之無量成就保持終超無上善心圓滿秘語如神要知此義讀誦無愆　　天師慈憫發此言詮經旨大明是為真傳吾是漢代關聖帝君德可協天天威共聞保持國土扶助黎民災難我救𡨚抑我伸我還扶助孝子忠臣功在萬世心在億人詮解　　尊經教訓皆真不是偽撰信念當純讀是經者我皆降臨保佑到底不負真心讀是經者凜我法音
阿難尊者曰山海慧自在如來一切佛書親手裁可恨世間徒口誦遂令天上共悲哀　　毘盧又闡　　釋迦行玅典今傳神咒開說不盡　　玉皇功德稽首經筵歎善哉
正陽帝君曰仙聖當筵欲哄堂一點真誠動十方解到天機皆爛熳自然法界普馨香從來三教難歸一由此千真永不忘總在昭昭明明處窮經共見　　帝輝光
文昌帝君曰七曲山中著述多胥疑偽造奈人何不知皆自　　天經出從此堪平苦海波救劫真心今道出延年玅道咒非訛　　聖君賢相同修治如意揮時轉太和
孚佑帝君曰孚佑帝君慈願多說經救度又如何真言秘語
傳沙界保國安民絕險波今朝詮解咸歸一後世聽聞自不訛全是天真靈性發天香鼓動播天和
斗母天尊頌曰
心誠願滿　　國泰家𡧾　　煌煌天語　　運轉通靈
子／宗教／道藏輯要／箕集／八　高上玉皇本行集經闡微／卷中／洞玄靈寶玉皇功德品第三／保登道岸章第三十一(P.90-1)..[清光緒丙午年(1906)成都二仙庵重刊本]
箋釋
九天應元雷祖天尊曰　　天師奉　　勅降校　　尊經神來法席理契天庭周旋萬聖左右千靈共詮　　帝典言玅理精法傳當世義本始靑三才會集三教一家世人不信毀謗諠譁豈知世界皆　　帝光華國王帝主富貴無加學士大臣聲勢交加民生年嵗　　帝澤休嘉莫非　　上帝
主持幽遐所以世界安樂千春讀書士子須養性真不究根本不固真身泥於文字謗毀斯頻金章闡發大稱吾心吾為箋釋一字千金遵循福至毀謗罪深莫聞莫見動有雷霆各遵教法各固本根各養性情莫泥語言生順死安光大其門保爾後來道契玄元道岸必登位列十天見是經者修誦誠虔雷祖保護在爾身邊一念歸正如在　　帝前一念邪妄歘火卽傳性命難保何言昇仙天尊指示記在心間諸真詮解不可妄刪言言口訣大道攸關應接不暇如在寶山空手而回道岸何攀吾言不謬信者勉焉
玄天上帝蕩魔天尊曰欲往靈山拜世尊不知　　帝典鎮
玄門包含三教無窮理總括千真萬聖言真言秘語咸持受度死安生再不淪北極玄天為保護巍巍道岸大真人
正陽帝君曰上天一理分三教此語人間孰信之詮解真經明闡發精微玅道斷羣疑地天泰運從茲轉教化文明自此基道岸先登安國土明明　　上帝是嘉師
文昌帝君曰吾為三教大宗師典籍經書盡總持賴有　　尊經為明証幸從詮解去人疑巍巍道岸誰先入處處天心爾自知正一真人非浪許天經聖典不差池
孚佑帝君曰天經玅義誰能識解釋紛然孰信之豈料筆花飛爛熳皆從天性作根基人稱正一人人愛字刻瓊瑤字字
宜吾願化身千萬億接登道岸總無疑
斗母天尊頌曰
法性無邊　　藏諸壬癸　　渡出迷津　　最尊最貴
子／宗教／道藏輯要／箕集／八　高上玉皇本行集經闡微／卷中／洞玄靈寶玉皇功德品第三／無象圓滿章第三十三(P.96-2)..[清光緒丙午年(1906)成都二仙庵重刊本]
若人在世不孝父母不敬三寶殺生偷盜邪淫妄語作種種極
重罪業將命終時若有道心正信眾生於其亡者未氣斷時起大悲心於其頭邊念帝尊號或一七二七三七四七乃至百遍千遍是其亡者生前所造諸不善業悉得消滅更不墮諸惡趣神昇九天何况受持是此經者又若復有人自從往劫乃至今身輪轉人天漂沉世域積千愆萬過在於己身若遇是持經人影暫映其身如為
帝光之所攝受或與同語或聞其聲如奉
帝言道語慰諭彼人罪障永得除滅又若持是經人造作長旛書
帝名號於其旛上懸諸長竿或是觀宇或在家庭是旛被諸風
吹所指方面一切眾生皆霑勝利一切惡業悉得除滅又若有持是經人書
帝名號在一切有聲物上或鐘或磬鈴鐸鐃鈸一切道具法事之屬或以道場或以戯擊或被風觸是聲出時或遠或近一切眾生聞是聲已所有罪障悉得淸淨又若有持是經人了悟生死深入山林修真學道或時登臨上山顧望目所及處山林溪谷含生品類有形無形胎卵濕化動植飛潛種種諸類所有罪業永得除滅身心淸淨命終生天何况受持是此經者當知是人卽是道藏功德身也
無象圓滿章第三十三
天師張真人曰此章發明無形無象者經之功德無不圓滿甚矣無形無象其誰見乎其誰聞乎其誰可得而言之乎又何以圓滿功德無怪讀道經者詆吾門為虛無之學將　　太上指示先天氣象杳杳冥冥之語亦為訾議嗚呼誤矣夫大道一元其體為先天其用為後天先天之境不容思慮自然而然只可默會而不可以言傳卽儒經所謂隱也後天之用生發開舒化形造有錯雜紛紜呈露於宇宙之間卽儒經所謂費也然後天不能離先天之體先天不能不發後天之用故洪濛未判之景象至今猶在卽祖炁也卽赤炁也夫旣曰炁可得而見之乎卽神也卽機也其可得而言之乎然以
不可言不可聞見之處而經功無不被及則　　玉皇之功德為何如圓滿乎持經之人至於無形無象之處亦運慈心而普惠利則持經者之功德其圓滿又何如乎於是舉心運想無非普　　上帝之恩光指顧周旋無非揚　　玉皇之道玅啟口皆運靈機持行無非玅義所謂信手拈來頭頭是道隨心動作處處生春游戲散爛熳之天花行坐擁高虛之寶蓋維持有力聲音笑貌盡含生轉移如神謦欬語言皆作福隨人予返魂之神香隨地施延齡之玅藥金丹一點滿地皆金春光乍回盈園布錦斗柄移而璇璣自轉朝暾出而萬戶皆溫駕無象之慈航拯眾生出離慾海灑無聲之甘露蘇
萬彙活彼枯株所以造罪無邊之眾生死期將至之惡業皆遇之而得生皆逢之而得果山林溪谷品類含生動植飛潛色身復性居然攝受以　　帝光而為　　帝言之所慰諭前章云正一真人非卽此道藏功德身乎然而功德無盡效騐神奇厯劫難言正說不盡反從積惡眾生以形持經者之境界則其神騐當何如以是有象無象二意釋經功之圓滿則真隨取隨擕隨用隨靈旣不遺於一息亦不懈於百年旣不遺於一物亦不有間於天地則真無不圓滿之經功無不圓滿之神咒無不圓滿之　　帝光矣
子／宗教／道藏輯要／室集／七　吕帝詩集下卷／詩餘／醉後漫興(P.64-1)..[清光緒丙午年(1906)成都二仙庵重刊本]
醉後漫興
仙山怪石砌玲瓏仙水魚遊錦浪中仙鳥蹁躚歌北曲仙花爛熳笑東風仙洞年年雲護足仙樓處處日籠空仙童放鶴仙女敲鐘仙樂鏗鏘奏上宮仙酒瑤池綠仙桃玉殿紅仙賓仙主遞仙鐘仙法精微談興壯仙機隱邃語情濃仙子撑眸慿几望仙仙箇箇醉朦朧仙禮一恭都跨鶴仙庭臥倒主人翁
子／宗教／道藏輯要／室集／八　純陽三書／玄藻秘旨　卷一至四／卷四　純陽詩集／七言絕句八十一首(P.2-2)..[清光緒丙午年(1906)成都二仙庵重刊本]
開通玄竅伏工夫久久端然月上觚庚甲浮沉旋斗柄心花爛熳入玄圖
子／宗教／道藏輯要／壁集／六　又　天仙金丹心法下／第十六飛昇／洞府新成(P.67-1)..[清光緒丙午年(1906)成都二仙庵重刊本]
洞府新成
賜第天仙𠖥倍榮名山深處築高閎月搖金碧檐牙動雲擁虬螭棟角生晴圃景融花爛熳曉峯蕭𠁊鶴飛鳴殊恩更荷醍醐渥别構霞莊讌海瀛
子／宗教／道藏輯要／婁集／二　白海瓊真人集二／詩一／七言古／胡東原香錦亭(P.20-2)..[清光緒丙午年(1906)成都二仙庵重刊本]
胡東原香錦亭
東皇剖破勾芒腹錦心繡腸香馥郁絳都風雨僝僽春花𩲉無
主自精神黃鸝初喚柳開眼海棠枝上春煙暖放出一點兩點紅墻頭紅腮微笑風東原去後花無主春工亦懶施機杼亭前忽過詩酒仙花亦噴出些龍涎風催雨趲花不辨滿庭芬芳生爛熳牡丹吐火花欲然日將錦繡鋪苔氊詩狂夢與花神飲酒醉不與花神寢酒闌令我憶東原花木雖在人惻然此詩終不為花作惆悵東原此邱壑而今賞花不見人但見蜂蝶飛閑亭
子／宗教／道藏輯要／婁集／二　白海瓊真人集二／詩一／七言律／天谷菴(P.37-1)..[清光緒丙午年(1906)成都二仙庵重刊本]
天谷菴
半天突出一□峯小小茅菴滋味濃夾道新松招夜月滿林幽竹喚秋風迎人野鳥間關語惱客巖花爛熳紅策杖且隨流水去柴門時有白雲封
子／宗教／道藏輯要／胃集／一上　王重陽祖師全真集一／七言絕句／述懷(P.31-1)..[清光緒丙午年(1906)成都二仙庵重刊本]
一團真寶漸生光四象方能盡屬陽五葉金蓮開爛熳萬絲瓊蘂密舒張
子／宗教／道藏輯要／胃集／一中　王重陽祖師全真集二／詞二／郭郞兒慢(P.8-2)..[清光緒丙午年(1906)成都二仙庵重刊本]
郭郞兒慢
日放銀霞甘雨滴成珠露召清風氣神同助便致令相守鎮相隨更寶種三田九轉靈丹聚　碧虛前徧生玉芝金樹綻瑤花滿空無數爛熳開瓊蘂吐馨香正馥郁當中一點光明住
子／宗教／道藏輯要／胃集／一中　王重陽祖師全真集二／詞二／如夢令(P.30-2)..[清光緒丙午年(1906)成都二仙庵重刊本]
九九明詞要正修整亘初元性須是返陽陰決作清吟雅詠賢聖賢聖容許陳如夢令　九一初寒有自朔氣任從開肆是處變嚴凝正遇中冬節至藏異藏異內隱新陽欲施　九二玄陰凜凜白雪徧鋪緣甚還許潤靈根接引黃芽悉審如恁如恁北海神龜暢飲　九三隅維積洚水面盡為凌凍奇性最堅貞任放明光出衆遙送遙送返照天涯螮蝀　九四寒風似箭威勢徧行方便射退這羣魔吉慶嘉祥得見堪羨堪羨隱顯晴光一片　九五天池盡泮淑景漸令堪翫識看嶺頭梅衝暖已成爛熳香案香案獨占真陽一半　九六舒張瑩氣上下沖和溉濟週匝普流通正顯道尊德貴經緯經緯欲放瓊苞寶卉　九七
門開八脈洞達永無相隔渾似吐氤氳運轉週迴素白難測難測一點當中堪赫　九八般般洽協普徧盡歸調燮處處見光輝燦燦尤增煒燁相接相接長出瑤枝玉葉　九九八方端鎖團聚光明如火焰焰做紅霞裏面天花徧妥成裹成裹瑩瑩明珠一顆　九九榮詞已徹誰做姓王名嚞雅字稱知明道號重陽子別懽悅懽悅一粒金丹永結
子／宗教／道藏輯要／胃集／又三　邱長春真人磻溪集／五言長篇／武官梨花(P.45-1)..[清光緒丙午年(1906)成都二仙庵重刊本]
武官梨花
白帝離金闕蒼龍下玉京地神開要妙天質賦淸英色貫銀蟾
媚香浮寶殿淸參差千萬樹皎潔二三更艷杏無光彩妖桃陪下情梅花先自匿柳絮敢相輕最好和風暖尤佳麗日晴游人期放曠羽客賀昇平未許塵埃染常資雨露榮郭西傳舊跡山北耀新聲爛熳鶯穿喜扶踈鵲踏驚琳宮當戶牖芝室近簷楹綽約姑山秀依稀華嶽精會看年穀熟普濟法橋成
子／宗教／道藏輯要／胃集／又三　邱長春真人磻溪集／詞／醉蓬萊　九月十八日西虢劉氏醮(P.67-2)..[清光緒丙午年(1906)成都二仙庵重刊本]
醉蓬萊九月十八日西虢劉氏醮
乍三淸鶴降萬里雲收昊天空翠玉磬琅琅動乾坤聲銳盡日修齋虛堂設醮慶大仙恩惠滿獻霞觥長歌妙曲留連師意　二九良辰菊花開遍正是重陽素秋佳氣爛熳香風徤飄颻丹桂秀景希逢上真難遇幸一時相際鴈影沈沙蟾光照夜醺醺同醉
子／宗教／道藏輯要／胃集／又三　邱長春真人磻溪集／詞／悟南柯／其一　下元醮喬生簪菊(P.76-2)..[清光緒丙午年(1906)成都二仙庵重刊本]
悟南柯下元醮喬生簪菊
白露三秋盡淸霜十月初羣花零落共蕭踈唯有重陽佳景獨魁梧　爛熳真堪愛馨香不可辜人人皆插滿頭敷試問喬公簪著一枝無
爛熳黃金蘂輕盈白玉枝重陽留得下元時醮謝星官特地獻真師　牒奏三天主聲聞九地司存亡福慶已潛資大道洪恩兼付出家兒
子／宗教／道藏輯要／胃集／又三　邱長春真人磻溪集／詞／訴衷情／其一　九日後作(P.78-2)..[清光緒丙午年(1906)成都二仙庵重刊本]
訴衷情九日後作
紛紛霜葉亂飄颺時令過重陽黃花爛熳依檻猶自吐淸香　秋漸老夜彌長道情昌雲菴入定法界游仙不動凄涼
子／宗教／道藏輯要／胃集／五　譚長真真人水雲集／詞／望海潮(P.34-2)..[清光緒丙午年(1906)成都二仙庵重刊本]
望海潮
全真大道無為淸淨重重障碍堪嗟每歎自緣招且不免閑遊雲水他趖無念謗誹邪願人人早悟急景浮華道祖西昇去尚猶避過流沙　歸地肺復仙家會雲朋霞友真樂無涯虛堂宴
賞蟠桃爛熳瑤巵共飲流霞滿坐戴瓊花得玄玄結正一粒丹砂此際功成行滿同泛渡雲槎
子／宗教／道藏輯要／胃集／六　馬丹陽真人洞玄金玉集／上／七言絕句／對榴花作(P.15-2)..[清光緒丙午年(1906)成都二仙庵重刊本]
對榴花作
滿院榴花紅似火笑他桃李逐浮漚爭知霜曉東籬菊爛熳馨香獨占秋
子／宗教／道藏輯要／胃集／七　馬丹陽真人漸悟集等／馬丹陽真人漸悟集／巫山一段雲／贈胡了仙兄弟(P.44-1)..[清光緒丙午年(1906)成都二仙庵重刊本]
又
玉線穿三穴金針透九關自然得見內容顏雲袖凭朱欄　正看瓊花爛熳驀地靑衣呌喚紫微詔下赴蓬萊仙藉已安排
子／宗教／道藏輯要／胃集／九　王處一真人雲光集／滿路花／贈文山周先生(P.88-1)..[清光緒丙午年(1906)成都二仙庵重刊本]
贈文山周先生
仙花常爛熳不減四時榮因憑真水火鍛金精功圓丹結步步彩雲輕滿頭風月爽一粒刀圭太虛仙路親行任消除萬劫塵情別有好前程這迴無老死得長生仙風道骨自覺太孤淸萬派銀河轉撥弄天關大羅真性圓明
子／宗教／道藏輯要／胃集／九　王處一真人雲光集／靑玉案／請觀額度牒(P.90-2)..[清光緒丙午年(1906)成都二仙庵重刊本]
請觀額度牒
須知塵世光陰短當種福興仙觀浩劫長存功德案添名注壽補還愆過出了陰司管慶雲繚繞恩無斷霞友雲朋喚共賞仙花香爛熳流霞泛飲醉歸何處宴息蓬萊館
子／宗教／道藏輯要／觜集／八　鳴鶴餘音／宣靜三臺　牛真人(P.12-2)..[清光緒丙午年(1906)成都二仙庵重刊本]
宣靜三臺
牛真人
自小飄蓬身心落魄雲游多在山東世間事看破渾是假想榮華猶似夢中蓋箇庵兒隈山靠水栽松種竹成林炕暖窻明樂淸閑勝競利名月朗山東涼風細細南溪綠水粼粼漸煉得方寸如灰冷一陽生玉鼎自溫　秀氣氤氳仙花爛熳芳芬開遍黃庭玉女金童採將來煉就紫金運轉三關驅囘四象冲和一點靈明氣結神凝聽笙簫一派樂音夙世前緣生逢正教全真妙道幽深行滿功成跨鸞鶴上太淸
子／宗教／道藏輯要／翼集／五　三洞群仙錄二／道成始珍屬文可記(P.137-2)..[清光緒丙午年(1906)成都二仙庵重刊本]
道成始珍屬文可記
高道傳張始珍居南嶽遇神人授以明鑑之道使修之曰夫照物理者天也照物形者鑑也天之道以淸鑑之道以明人
能存天淸鑑明澄心靜神而內外調暢至道成矣若以內役其志外勞其形心不澄神不清則至道遠矣古人所謂虛其室白自生定其心道自至始珍修之九年道成上補真人於梁天監中白日上昇
續仙傳金可記新羅人博學善屬文入終南山務行陰德唐大中十一年十二月忽上表言臣奉玉皇詔為英文臺侍郎二月二十五日當上昇宣宗遣使召入內固辭不就又求見玉皇詔辭以別仙所掌不留人間遂賜宮女四人香藥金綵又遣中使二人看侍至二月二十五日春景明媚花卉爛熳天有五雲唳鶴翔鸞白鵠笙簫金石羽葢瓊輪旛幢滿空仙
仗昇天而去入聖超凡積功所致筆此仙蹤永昭盛世
子／宗教／道藏輯要／翼集／八　金蓮正宗記等／金蓮正宗記／長真譚真人(P.27-2)..[清光緒丙午年(1906)成都二仙庵重刊本]
長真譚真人
先生諱玉字伯玉譚其姓也世居寧海為人慷慨識度不凡孝義傳家甚為鄉里所重適大定丁亥冬風眩癱瘓纏綿不解鍼藥甚多皆莫能效聞重陽先生來自終南方在宜甫馬君宅中閒居扶杖往謁將求治療之法先生扃戶不納公乃堅守終夕剝啄不已門忽自開重陽大悅以為仙緣所契乃召之同衾而寢談話親密過於故交比曉下床舊疾頓愈四體輕健奔走如飛方知重陽之為異人也輒拋棄產金如視糞壤乞侍左右終身不退乃賜之法名曰處端字曰通正號曰長真子焉贈詩云超出陰陽造化關一心向道莫回還淸虛本是真仙路只要安
居養內顏先生旣受師訣滅人我絕思慮戴靑巾穿𥿄布大定戊子嵗辭親戚别鄉黨從祖師左右南遊汴梁朝參夕請多得玄旨比及三年祖師乘雲而朝元矣乃以仙骨西歸劉蔣葬之以禮厥後遁跡於伊洛之間調神鍊氣雖託宿紅衢紫陌花林酒陣之間心如土木未嘗動念雖萬兩黃金未嘗為之折腰因循漂泊至水南朝元宮以為朗然子鍊丹之地故愛而不捨自後門眾大集尚駸駸然乞食不已曾過招提就禪師處乞殘食禪師大怒以拳毆之擊折兩齒先生和血咽入腹中傍人欲為之爭先生笑而稽首殊不動心由是名滿京洛平昔好書龜蛇二字習而不已妙將入神有飛騰變化之狀奉道信士多收藏
之以為珍寶後府中火災延燒數百家但蓄二字者皆免一旦戒門人曰重陽師真與我有蓬萊之約今將往矣言訖五色祥雲繚繞庭際靑鸞白鶴翺翔往來於是首東面南枕肱而蛻骨焉時四月初一日也所有應世歌詠近數百首目之曰水雲深明鉛汞泝流之道大行於世
贊曰長真老仙寧海豪士與三髻以同學拜重陽而受盟一夕之淸談未終數年之痼疾頓愈抵千金而不顧挂百衲以甘貧鍊氣調神幾載長遊於洛下歸根復命半生不返於山東鎮百怪以潛形龜蛇兩字握二儀而在手龍虎九還正逢丹桂之芬芳又值金蓮之爛熳鉛汞注水雲之集烟霞為蓬
閬之遊若非骨肉同飛形神共妙者其孰能與於此乎張神童詩云風火胷心鐵石腸正豪強裏便回光洛陽春暖神遊處猶有龜蛇鎮北方
子／宗教／道藏輯要／軫集／二　天下名山記／江南二／遊洞庭山記　王思任(P.20-1)..[清光緒丙午年(1906)成都二仙庵重刊本]
遊洞庭山記
王思任
余讀震澤編慨然有七十二峰之想已而手弇州太凾歇菴諸游記則神淫淫三萬六千頃湖波際矣前遊者曰非筍輿不可穿雲非峩岢之艑不可破巨浪因借同年俞觀察一檄而以橙黃橘綠之時約友生李庭堅往會庭堅曳州試債業未竟乃喚其弟澹湖又得友汪若水陳少山築酒贏糧以癸丑十月乙酉從胥門發十五里夜宿木瀆漁火星綴舟如孤驛四人作吳俗鬬百老戲酒語清安明日丙戌登靈巖山山半借松碧如褒繡書生危坐不語觀西施洞犀牛石醉羅漢石俱無奇眺吳王箭涇一水邪射里許甚無謂相傳吳王箭之所及遂涇焉當是醉
中令耳入靈巖寺塔勩鐘殘秋深僧老草花千本望門外湖氣混茫滾入雪鏡一片為之啜茗延佇者久之登靈巖閣是周公瑕所顏此三字殊不惡木葉已脫空曠鳥悲閣後二眢井云神異僧曾以此出木或有之磥磈走絕頂坐琴臺石憶夫差當年亦韻甚竟不知黃雀之寄耳也若美人能為洋洋操久有太湖志矣三友笑語下十五里及胥口風小忤而日迫崦嵫泊舟伍公祠下兩老木夾一古柏禿立了撑穆穆乎老相國陰風靈氣小子越之人也首濡酒拜而不仰急就舟臥次日丁亥扳厯鼉窟而寢甘未喻乃聞雞喔白雲中推篷視則東洞庭山足矣早市魚得銀箸者干頭一飯爽極沿山俱素封邱隴從曲徑入翠
峰寺碧酣欲滴大約在濃松豐竹間訪所謂悟道泉者以松火怒發之淡逸有力而本泉僧遽欲篡中泠惠山之坐則吾舌尚存也而吾友陳仲醕背泉跨澗扼樓以領其勝遂使湖光山色日日來盟要言不繁山川卽文字耳從右肩踰至法海寺積葉封山足音四響飯於芝臺上人之榭萬木支窗秋聲蕩壑意頗冷之芝臺出唐畫隨喜乃如來示寂圖也廣三十尺修益之寶相福嚴解脫自在而一時天女龍神悲頓皇惑睂號口哆之態俱無絲髮遺恨可謂其死也哀矣此北宋以前第一手恐閻立本趙千里軰不能辦也乃登莫釐峰看東山自西山飛下崩洪穿渡相隔四十里隱隱馬跡蛛絲兩山旣共湖相望而大姓時
往來婚嫁故兩山人相見互稱為東山親家西山親家云是時與澹湖指點龍砂也日落半規以其珠光飛躍注射湖練煜然萬丈茫穎絢爛不啻五金之在鎔俄而西山化碧又閃為紫予不能恝然莫釐峰矣汪陳二生乃從岡上呼歸勉去之澹湖家卽山麓因造訪之獲綠橙百箇放舟湖口舉橙酌新月飄天小波縠織乃令童子吹雙笛而予踞石作四噫之歌且為羽聲以和之漁翁樵伯俱亂髮走訝何許人哉戊子解纜至白馬廟欲問柳毅龍井事而風抑不得便乃吸酒噀之舟如箕播榜人力敵至暮始抵西山後保己丑觀林屋洞是為第九洞天相傳吳王使靈威丈人探之十七日而不能窮乃取禹書以出天順中
徐武功秉炬深入署隔凡二字而返又云其底通陽羨入三四里許便聞吚啞聲踏頂上山河亙為浮湛理不足多但洞不受肩而中多沮洳作幽腐氣吾所游貴奇正共曉又何取於洞洞矚矚耶至於山骨鋒立睂峭牙崿萬譎千詭若鼓洪濤一空滌之則玲瓏透漏花石綱何必萬斗氊裹哉踰數十武探暘谷洞僅一蚌城耳至王文恪所題丙洞屏巖則天逗雲腰泉淪石脚樹橫竹偃櫻桃明熳時翠禽啁喞紫鴛產鷇大有袁廣漢北山圃意山之前為靈佑觀已蕪廢問東園公隱地無有知者惟東嶽廟前兩松蒼竦擎舞可舒林屋屈游之氣自此家家俱在果實之中逶迤峰逼而包山榜出松若麻栽望橙橘徧邱壑間上
下垂垂也寺鐘在樓被荔裳纏咽幽不可言僧雖不韻然談吐應酬皆春花秋實事予謂茶僧果僧猶勝鞋僧膏藥僧及今所謂禪僧詩僧耳飯於空翠閣同訪毛公壇壇故在隈曲中八風藏納五湖挹入毛公不知何時人於此得大還去然亦不能竟此壇也吾何羨乎坎離哉是夜移尊寺橋月氣冷浸如束起五湖水倒潑包山者松木影寒宿鳥翻撲却似魚遊荇藻中而寺僧雪鶴能吳媮則醉而嫐之還宿空翠閣簷頭星厯厯如杯大夢繞萬竹醒來鼻作橙香明日庚寅謀上縹渺峰過沈氏墓千尺松以百計春臺夜壑臥立之間感彼松下人安得不為樂峰去麓十里予短袖與澹湖少山先登凡數十勇乃克之而弱水
跛蹩苦甚偶風色團天五百里都為晶氣見兩舟如展絲之丸定而不動良久近山下如雙鸎翔空也一草菴棲僧分指晉陵吳興李俱若天際一抹者彷彿領畧之大抵縹渺峰乃洞庭山之元首而諸山其肢體也諸山又似花瓣而縹渺獨占其心高突曠朗若氣霽雲歛月孤雪壯時不可不作此觀獨憾呆峰至麓無尺蔭寸菁可救暍死宜乎陶周望樂不償苦矣於是相勉下憇於嚴氏之樓村俗鼓音不絕鰂至謂之傍新鮮亟命童徵酒慰勞罷相與酌鳥砂泉訪小龍嘴初入嘴未之奇也稍猿引而鼠通之洞穴如蜂蠣如鳥如覆敦如銅錡壁甗石氣雲乳秀媚晶熒叩之則漁洋玉也蓋西洞庭乃太湖石之家而臨湖
者戰粘天之浪日受剔割遇風則縣作於窟大有佳境云于是放舟消夏灣吳王之所逃暑也昆明太液又自為一區蒹葭蒼蒼楊柳婀嬝浮瓜沉李之際定覺冰壺十里命榜人速走石公諸山之捲太湖也以舌而石公獨拒之以齒膽怒骨張而石姥助之予仰臥於廿丈珊瑚瀨上太清一碧斜睨萬里湖波與公姥戲弄撩而不鬬乃涓涓流月極力照人若將翔而下者李生軰各雄飲大呌川谷鬨然竟不知誰呌誰答吾昔山遊仙於瓊臺今水遊仙於石公矣因坐翠磯走風弄探雲梯捫嚴舍人所題屏嶂諸刻而返宿明月灣灣旣全受月而沙渚蘆花映月發光舟中之人與百千雁分更而夢焉辛卯飯於大龍嘴之下嘴
穴視小龍嘴更怪則有厂如者矣奧如者矣輪菌蟠奇又如老樹之根徽纏角距不斷凡石之突以潤而尊以瘦而雋以空而靈以活而壽而是處兼得之且畼若使米顛穴居於此何如拜殺漣水城耶於是上法喜菴訪梁天監時三松而路斗絕不可通舟人以風利嘖嘖言華山也所謂綺里故居黃公泉者俱從帆前閱過入華山則青嶂迴環曲流徑繞人家别有華胥浮在水中而實在山藏在山中而實在水四五里聚落錯繡成萬花之谷望竹籬石堵紅橘黃柑家垂戶晃將至寺二里長松落落夾道攫雲俱數百年物不下千章而寺之橙橘益爛熳狼藉翠羽丹苞之中無數金珠火齊寺橋旁紫葡桃藤葉嫩紅老白束
縛古木薜蘿野葛強附弱攀悉不辨倫理寺僧蒼麓剝橘烹泉香風沸沸仍落八柑相贈富麗中幽逸清美吾嘗欲攷此數日祿命也僭矣僭矣大抵洞庭之山西勝於東而西之中惟石公可遊花山可居異日此言當懸之吳門不可添減一字乃移舟看甪菴山境已絕太湖若掬而瞰也有茶花一本蔭可畝餘四季鮮發云甪里先生手植予來時正英英其欲吐紅顏含寶是飛燕未期射鳥時角里事附會不可知但聞四老出商山後卽入地肺地肺者今之三茅山也去銅官不百里吾安知其不共採紫芝買桂楫作雲水游哉又數里探水月寺名逸甚而寺不勝卽紫雲泉亦一耜泥淖不足寄陸羽思也晚乃泊於韓村之
湖口大月點空滿天作青火色放眼五百里一歛而水天之白未盡始覺西子湖匡小圍狹須臾夜氣𣴭然明月獨飛如大魚縱壑者意冥宮老蛟幽魅黿史鼉參必且綃張珠宴而一傖兵子以大炮轟之震來砰磕可半晌許遂皆血沸為波相與泣金翅公至矣予於此際有雄心焉不能不歌老驥伏櫪壬辰從韓村入三里拔一危顛得西湖寺廢關雲守閴無半僧雪鶴言有白香山一碑撥蘚討之不可得而所謂湖者丈餘紺澈耳湖旣登山自應以少為貴出嶺隔眸雲稍鳥背有畫一區是東湖也而予足不能供目矣乃下之資慶寺橋勝壑勝紅樹碧樟老山秋滿聲甕甕然在空槖是中橘柚已剪眾鳥侏𠌯聚黨詈僧且
妬客至不得便其檢拾巧坐枝頭又遷其語怒客客聞命矣茶罷去之踰嶺而得天王寺寺前松差遜花山然枇杷花香風數里氤氳山椒樹用藤孫萬果彙集色味糾纏僧寮碧窈寺主九蓮是解脫禪能為雅謔者予謂此地極宜猿狖相與一笑肅入竹樓酒我而送之湖濱乃探元暘洞是時日在湖西曳為紫金大錦俄而珠棼火跳化作九微之燈漁歌樵唱上下清杳俱以洞雲收之因尋鎮賣橋還舟别雪鶴而宿於黿山之下癸巳乃遡波命榜數檻邊丹峰碧巘一一在杖屨前也是役也邀震澤之靈自入後保以來風日清美船如天上湖山之狀朝莫五色悉飽其變且夜夜明月秦鏡透飛而無有纖雲滓穢萬里寒流
濯濯孤玉壺之魄予蓋有游福者哉向使石公之下颶母封姨再一鼓扇令天際白濤山呼海立與石公作昆陽一日之戰予乃憑軾而觀之則輸工墨守必更有奇焉者而惜乎未之遇也然而造化之秘豈不少愛予其貪隴蜀而無厭者耶於是乎游有記而系之以論　論曰太湖如月洞庭諸山睨之則月中之桂影也余數時在東西兩岐緣走穿弄食其香而寢處其勝亦人間之月游矣更有羨者山與人世隔絕另劃一天四時有珍果琪花令口目應接不暇而又在水中央無虎豹不若月明林黑足不顧瞻且稻蟹魚鼈之為渚雖僻在塢中頓頓鮮食此則山居人所不敢望也惟是峰筍不矗壑布不飛渴燥坡陀童枯
墳起非石公崢崢其間則吾未有樂焉願請之于帝而以巨靈胡賫詔入台蕩亂剪數十峰來仍割其棄餘泉瀑大小二十通銀飛雪掛於花山縹渺之上一夜雨風鷄狂犬惑則吾當變姓名輿棺荷插來此作掃花使矣而王弇州方虞倭盜之及不肯移家嗟乎倭固有數哉而盜亦有道存焉矣
子／宗教／道藏輯要／軫集／三　天下名山記／湖廣一／游兜率巖記　宋謝巖(P.86-1)..[清光緒丙午年(1906)成都二仙庵重刊本]
游兜率巖記
宋謝巖
曹成旣陷安仁郴桂雲擾予從嚴君命徙家於資興暇日接士人黃世工始知寓舍不遠有兜率巖者神工鬼迹莫之與並乃拉三弟為世外游但江天久陰阻於寒洌日望霽雲以定行李信宿間欵延慶寺因割松膏數百臠為炬火用蓋聞巖中晝晦故也是晚重霄開爽氣候可人遂戒僕史暨雞聲欲窮林色將瑩各攜九節啜粥而行自市尾呼小舟絕漾輕波已遠平地凡十五里至鐵坑遙望巖穴不隔尋丈由山腳百步抵僧德明所居庵舍雖小具含法界背疊林莽面列溪澗幽禽巧轉人聲敻絕迤𨓦登山磴道盤折雲根鳥徑陟降之間勢若霄壤初得一
洞容數十人為窾穴甚細過是幾半里巖扃恍然天降地湧驚異滋至挺身入巖已覺溫鬱眾議褫去層錦衣裌然炬以進地勢漸下西行一食頃回視金剛力士形若錐刻夾路祥雲作陣不容履舄薄而視之咸乳石也又西得老君像一軀巖東屑累之上有埣堵坡直抵巖頂望不可極西邁覩帳幄高百尺如猛風所吹聚皺成曡其中一曡叩之淸鳴非皷可比傍則玉池瑩徹甘冷倍常路盡始出間道尋之數桂矗立端正可愛地廣石平過於甃砌云法筵四開無有褊隘回而北趨嶙峋細碎若荔枝者若楊梅者若菌蕈者若餅餌者若搭袈衣服者若飛簷氷雪者凡此類物象千品心目俱疑自北而東樓臺參錯人鬼髣
髴帷中之菩薩雲際之如來金璧爛熳龍蛇蜿蜒瓔珞盆盂百千萬億奇花異木所至森然凡五易其處從東際復欲東游同游告以峭險須露頂裸袒乃可深入時筋力已乏乃益明燭幽之具匍匐傴僂至於扶攜出俟日晷已轉午矣大抵自巖口以至深遠羣石縱橫曲折四維上下皆鍾乳滴瀝凝結而成不留纖隙玲瓏穿虛左右逢源洞口輝映入之迷人或乘空下垂或從地突起飛走生植屋宇雲霧器皿世之所有無一闕者色多黃白罕有靑碧比倣人工加以奇麗乳新體潤則畫臺堆蠟含光散射則火出微鑽珠幡舍利種種莊嚴與觀兜率綿界等無有一巖覽夫載籍石之特出者古今記錄往往過實已見者竭
於咨嗟未見者發於夢想彼一端之善尚爾是巖兼善而有餘宜如之九華為天地間尤物豈惟浪得名耶說者顧未見資興之巖耳予伯仲歸索懷袖得小石之佳者以千百計置諸几席以追配事怪石供之萬一云
叢書２／歲時習俗資料彙編／新增月日紀古／卷之一上／正月卷之一上／立春(P.29)..[清順治宛委山堂勘重較說郛本]
天錄識餘左傳青鳥氏司分者也杜預云青鳥鶬鴳立春鳴立夏止疏作鶬鴳易通卦騐立春楊柳津鶬鴰鳴與左傳合然未知此鳥今名為何鳥也
種樹書立春若是子日於茄根上接牡丹花不出一月即爛熳
叢書２／歲時習俗資料彙編／新增月日紀古／卷之一下／正月卷之一下／十五日(P.361)..[清順治宛委山堂勘重較說郛本]
劉均前題千輪佛火照層城九陌香車擊迅霆𥳑子最知天帝樂孟家惟信紫姑靈金徒抱箭催壺水玉宇來風滿砌蓂簾捲交疏蓮燭密通中枕上獨聞鈴郭利貞上元九陌連燈影千門度月華傾城出寶騎匝路轉香車爛熳惟愁曉周遊不問家更逢清管發處處落梅花
司空圖上元日放二雉嬰網雖皆困搴籠喜共歸無心期爾報相見莫驚飛
韋蟾上元三首新正圓月夜尤重看燈時累塔嫌沙
細成文訝筆遲歸牛疑燧落過鴈悞書馳生惜蘭膏燼還為隔歲期
叢書２／歲時習俗資料彙編／新增月日紀古／卷之一下／正月卷之一下／二十一日(P.500)..[清順治宛委山堂勘重較說郛本]
杜甫酬故高蜀州人日見寄并序開文書帙中檢所遺忘因得故高常侍適徃居在成都時高任蜀州刺史人日相憶見寄詩淚灑行間讀終篇末自枉詩巳十餘年莫記存歿又六七年矣老病懷舊生意可知今海內忘形故人獨漢中王瑀與昭州敬使君超先在愛而不見情見乎詞天歷五年正月二十一日却
追酬高公此作因寄王及敬弟自蒙蜀州人日作不意清詩幾零落今晨散帙眼忽開迸淚幽吟事如昨嗚呼壯士多慷慨合沓高名動寥廓歎我悽悽求友篇感時鬱鬱匡君略錦里春光空爛熳瑤墀侍臣巳冥莫瀟湘水國傍黿鼉鄠杜秋天失鵰鶚東西南北更誰論白首扁舟病獨存遙拱北辰纏寇盜欲□東海洗乾坤邊塞西蕃最充斥衣冠南渡多崩奔鼓瑟至今悲帝子曳裾何處見王門文章曹植波瀾濶服食劉安德業尊長笛誰家亂愁思昭州詞翰與招魂
蘇軾正月二十一日病後述古邀城外尋春屋上山禽苦喚人檻前冰沼復生鱗老來厭逐紅裙醉病起空驚白髮新臥聽使君鳴鼓角試呼稚子整冠巾曲欄幽榭終寒窘一看郊原浩蕩春
叢書２／歲時習俗資料彙編／新增月日紀古／卷之二下／二月卷之下／二十五日(P.872)..[清順治宛委山堂勘重較說郛本]
續仙傳金可記者海外新羅人也云奉玉皇詔欲為英文臺侍郎二月二十五日春景妍媚花卉爛熳果有五雲唳鶴翔鸞白鵠笙簫金石羽蓋瓊輪幡幢滿空仙仗極眾昇天而去
墨莊漫錄建炎庚戌二月二十五日虜兵陷平江府兩浙宣撫使周望移軍退保崑山縣泊舟馬鞍山下湖邊方用印忽有風旋轉入舟印與文移盡卷墮水相視駭愕使水工探之不得
叢書２／歲時習俗資料彙編／新增月日紀古／卷之三上／三月卷上附寒食／月令(P.901)..[清順治宛委山堂勘重較說郛本]
元史五行志至元三年三月彰德雨毛如線而□俗呼菩薩線
夢華錄季春月萬花爛熳種種上市賣花者歌呌之聲清奇可聽曹組詩一竿紅日賣花聲
汜勝之書三月榆莢雨高地強土可種禾
國史補東北風謂之信風三月有鳥信五月有麥信梁武帝纂要三月曰末春又曰晚春
白虎通三月之律謂之姑洗何姑者故也洗者鮮也言萬物皆去故就新莫不鮮明也
叢書２／歲時習俗資料彙編／新增月日紀古／卷之三中／三月卷中／初四日(P.1200)..[清順治宛委山堂勘重較說郛本]
開成四年三月四日晉國公裴度薨上聞之震悼先一日上巳曲江賜宴不能赴上遣中使賜度詩云注令侍元老□君恨不早我家柱石衰憂來學邱禱
范成大閏三月四日石湖眾花爛熳北垞南岡總是家兒童隨逐任驩譁開嘗臘尾蒸來酒點數春頭接
過花盡挹園林蒙錦繡多添門戶鎖煙霞杖藜想被東風笑扶却衰翁管物華
叢書２／歲時習俗資料彙編／新增月日紀古／卷之三下／三月卷下／二十五日(P.1385)..[清順治宛委山堂勘重較說郛本]
劉克莊三月二十五日飲方校書園十絕纔入中年會面難安知白首此團欒不妨時駕柴車出只作初騎竹馬看其二伯兄廼漢司徒掾季子亦唐行秘書只
願荊花常爛熳莫令瓜蔓稍稀疎其三自古根深枝葉蕃百年喬木到今存只留諫草傳家世莫看軺車辱戶門其四西舍鳴笳索賦詩東家拽石請書碑眼中除却壺山外多是新知少舊知其五呼來不許望清光麾去奚堪作省郎莫是後身劉快活插花重入少年塲其六石室千年不復開庭花無語委蒼苔席間舊客惟枚叟白髮重將屐齒來其七空留蘚石仆斜陽不見奇章與贊皇何必雍門彈一曲蟬聲極意說淒涼其八百年如電復如風昨日孩提今日翁乍可生前稱醉漢
也勝死後謚愚公其九早退分明勝一籌年行六十復何求東門瓜與南山豆誰道君恩薄故侯其十後有良工識苦心今無善聽孰知音老來事事趨平易免被兒童議刻深
叢書２／歲時習俗資料彙編／新增月日紀古／卷之四上／四月卷上／初四日(P.1504)..[清順治宛委山堂勘重較說郛本]
淳熙十二年四月四日扈從景靈宮賜聖製云比幸玉津園縱觀春事適霽色可喜卿有詩來上因俯同其韻詩云春郊柔綠遍桑麻小駐芳圖覽物華應信
吾心非暇逸頓回晴意絕咨嗟每思富庶將同樂敢務游畋漫自誇不似華清當日事五家車騎爛如花楊萬里四月四日午初出浙東界入信州永豐界外面千峰合中間一徑通日光自搖水天靜本無風村酒渟春綠林花倦午紅莫欺山堠子知我入江東
范成大閏四月四日石湖眾芳爛熳北垞南岡總是家兒童隨逐任驩譁開嘗臘尾蒸來酒點數春頭接過花盡把園林蒙錦綉多添門戶鎖煙霞杖藜想被東風笑扶却衰翁管物華
叢書２／歲時習俗資料彙編／新增月日紀古／卷之九中／九月卷中／初九日(P.3165)..[清順治宛委山堂勘重較說郛本]
集異記潤州鶴林寺有杜鵑花高丈餘相傳有僧自天台移栽之以鉢盂藥養其根正元中植於寺中或時見三女子紅裳艷粧遊花下俗傳花神也周寶鎮浙西一日謂道人殷七七曰鶴林之花天下奇絕嘗聞道者能非時開花今重九將近能開此花副此日
乎七七曰可乃前二日宿寺中中夜女子謂殷曰妾為上帝司此花今與道者開之然此花不久歸閬苑至時逢九月九日此花爛熳如春寶等遊賞屢日花俄不見後火焚寺樹失根株歸苑之事信然
山堂肆考宋韓忠獻嘗遇重陽置酒私第唯歐陽文忠公與一二執政而蘇明允乃以布衣叅其間都人以為異禮席間賦詩明允有佳節屢從愁裏過壯心還倚醉中來其志氣不少衰如此明允蘇洵字
司空圖重陽山居此身逃難入鄉關八度重陽在舊山籬菊亂來成爛熳家童常得解登攀年隨歷日三分盡醉伴浮生一片閑滿目秋光還似鏡殷勤為我照衰顏
又乙巳歲愚春秋四十九辭疾拜章將免左掖重陽獨登上方雪鬢不禁鑷知非又此年退居還有旨榮路免妨賢落日鳴蛩鳥晴霞度鴈天自無佳節興依舊菊籬邊
又浙上重陽登高唯北望菊助可添明離恨初逢節貧居只喜晴好文時可見學稼老無成莫歎關山阻何當不阻兵
曾皎然九日和于使君思上京親故霽景滿水國我公望江城碧山與黃花爛熳多秋情搖落見松柏歲寒比忠貞歡娛在鴻都是日思朝英
杜審言重九日宴江陰蟋蟀期歸晚茱萸節候新降霜青女月送酒白衣人高興要長壽卑樓隔近臣龍沙即此地舊俗坐為隣
李泌奉和聖製重陽賜會聊示所懷大唐造昌運品物荷時成乘秋逢令節錫宴歡羣情俯臨秦山川高會漢公卿未追赤松子且泛黃菊英賡歌聖人作海內同休明
叢書２／歲時習俗資料彙編／新增月日紀古／卷之九下／九月卷下／十九日(P.3462)..[清順治宛委山堂勘重較說郛本]
十九日
續書畫題跋記大德初九月十九日清河張淵甫貳車會高彥敬御史於泉月精舍酒半為余作山村圖頃刻而成元氣淋漓天真爛熳脫去畫工筆墨畦町予方栖遲塵土無山可耕展玩此圖為之悵然而巳南陽仇遠仁近
搜采異聞唐文宗開成元年歸融為京兆尹時兩公主出降府司供帳事又俯近上巳曲江賜宴奏請改日上曰去年重陽取九月十九日未失重陽之意今改取十三可也凡上巳重陽皆有定日未聞至展一旬也
叢書２／歲時習俗資料彙編／新增月日紀古／卷之十二上／十二月卷上／初一日(P.4112)..[清順治宛委山堂勘重較說郛本]
道書十二月一日眾仙聚會於蓬萊
蘇軾木峯偈元豐七年臘月朔日東坡居士過臨淮謁普照王墖過襄師房觀所藏佛骨舍利捨山木一峯供養乃說偈言枵然無根生意永斷刼火洞然為君作炭
杜甫十二月一日三首今朝臘月春意動雲安縣前江可憐一聲何處送書鴈百丈誰家上水船未將梅
蕊驚愁眼更取椒花媚遠天明光起草人所羨肺病幾時朝日邊
寒輕市上山煙碧日滿樓前江霧黃負鹽出井此谿女打鼓發船何郡郎新亭舉目風景切茂林著書消渴長春花不愁不爛熳楚客惟聽棹相將
集／總集／石蓮盦彙刻九金人集／元好問／遺山先生新樂府／卷四／水龍吟／二(P.1101-2)
二中秋
舊家八月池臺露華凉冷金波漲寧王玉笛霓裳仙譜凉州新釀一枕開元夢怳猶記華清天上對昆明火冷逢萊水淺新亭淚空相向　爛熳東原此夕夜如何高秋空曠一杯徑醉憑君莫問今來古往萬里孤光五湖高興百年清賞倩何人喚取飛瓊佐酒作穿雲唱
集／總集／石蓮盦彙刻九金人集／元好問／遺山先生新樂府／卷五／浣溪沙／一(P.1105-1)
浣溪沙
秋氣尖寒酒易消秋懷無酒更無聊夕陽人影臥平橋　菊就雨前都爛熳柳從霜罷便蕭條夜來風色似今朝
集／總集／石蓮盦彙刻九金人集／元好問／遺山先生新樂府／卷五／驀山溪(P.1112-2)
驀山溪
羣花爛熳春色濃如酒芳草綠鋪砌正酴醾牡丹時候佳辰協瑞來降玉宮仙珠簾捲畫堂深香霧騰金獸　朱顏□□不改長如舊金斝莫辭深𢬵通宵儘從銀漏笙歌叢裏懽□度年華看榮貴有兒孫永祝松椿壽
集／總集／石蓮盦彙刻九金人集／段成己　段克己／二妙集／卷七／樂府一遯庵先生／臨江仙／三月十日與諸君約會西園久而不至花又狼藉因賦此以排悶(P.1240-1)
三月十日與諸君約會西園久而不至花又狼藉因賦此以排悶
三月十日與諸君約會西園久而不至花又狼藉因賦此以排悶
人道花開春爛熳花殘春便無情小園獨自繞花行是非何日定洗耳聽江聲勺藥牡丹俱不見風枝猶有殘英階前綠葉已成陰所期猶未至何日倒吾瓶
集／總集／石蓮盦彙刻九金人集／白樸／天籟集／卷上／沁園春／七(P.1281-1)
夜枕無夢感子陵太白事明日賦此
千載尋盟李白扁舟嚴陵釣車口故人偃蹇足加帝腹將軍權幸手脫公鞾星斗名高江湖跡在爛熳雲山幾處遮山光裏有紅鱗旋斫白酒須賒　龍蛇起陸曾嗟且放我狂歌醉飲些甚人生貧賤剛求富貴天教富貴卻逞驕奢乘興而來造門即返何必親逢安道耶兒童笑道先生醉矣風帽攲斜
史／地理／平山堂圖志／卷首　宸翰／世宗憲皇帝／聯(P.9-1)..[清乾隆三十年揚州官署原刊本　　本書與法鼓文理學院合作製作]
結念底須懷爛熳
洗心雅足清凉
雨過浄猗竹
夏前香想蓮以上浄香園
史／地理／平山堂圖志／卷二　名勝下／浄香園(P.5-2)..[清乾隆三十年揚州官署原刊本　　本書與法鼓文理學院合作製作]
浄香園奉宸苑卿江春别業乾隆二十七年我
皇上臨幸
賜今名又
賜結念底須懷爛熳洗心雅足清凉竹喧歸浣女蓮動下漁舟二聯三十年又
賜雨過浄猗竹夏前香想蓮一聯又
賜怡性堂三字額園分三景曰青琅玕館荷浦薰風香海慈雲園門在虹橋東入門修篁夾植轉竹扉循隄而至一堂内奉
御書浄香園額堂面西臨湖堂右穿竹徑至青琅玕館箖箊千竿大小石峰矗立交翠亭午温風不爍由曲廊而出有屋如船曰竹舫啟窓西望湖中小山曰浮梅嶼嶼上有亭黃瓦翼然中安
御書浄香園石刻由竹舫而北為春雨廊廊之半為緑楊灣其前石矼蜿蜒水中為春禊亭其旁為肄射之所地平如砥左竹右杏歴階而上曰怡性堂
皇上御題額也堂左仿泰西營造法為室五重東面直視若一覽可盡及身入其中左右數十折不能
竟重室之末左出小廊有屋如半矩曰翠玲瓏閣右折而北有小池畜文魚過此則入船屋又出小曲廊曡石引泉面南有小亭曲水流觴繞堦下亭後右出為半閣閣下為堂堂前廣庭□蒔梅花玉蘭假山皆作大斧劈皴其後楹則為蓬壺影堂之側曰天光雲影樓樓後朱藤延蔓如摴蒱錦樓西波光瀲灩芙蕖滿湖是為荷浦薰風南即怡性堂北為春波橋一園之勝舉目而得樓之左廂折而東則為秋暉書屋其北則叢桂離立濃香襲衣拾級而登為涵虛閣八牕
洞開下臨石徑與春波橋接閣下多松栢栝檜櫚梧桐而安石榴最繁縁橋以西則為來薰堂堂之左曰銀塘清曉堂前後皆水翼以平臺周以石欄宜荷花宜月南登小樓飛廊複道數折曰浣香樓前面春禊亭其下為白蓮亭再由來薰堂後過宛轉橋至海雲龕龕奉大士像曾經
皇上臨幸
賜西域香以供龕在水中四面白蓮華圍繞龕前跨水建坊顏其桓曰香海慈雲龕後有曲杠越杠沿
隄憩艤舟亭隔湖則為珊瑚林桃花池館勺泉亭緋桃無際絢爛若錦繡過小橋並桃花嶺迤穿花而行遂達於依山亭倚亭而望則為迎翠樓有複道可眺其北則與趣園接矣
史／地理／平山堂圖志／卷六　藝文四／詩三／清／蓮性寺東園作　朱禾(P.27-2)..[清乾隆三十年揚州官署原刊本　　本書與法鼓文理學院合作製作]
蓮性寺東園作
朱　禾
上上平山堂中途須小憩清波一間之微覺陂陀
異香車得得畫船撐次第經過水際亭爛熳鶯花看不足流連歌吹有時停是間名勝堪遊覽尋常不可無闌檻賴有河汾風雅人分林割地加烘染飛軒窈窕修廊通疑留佳月延清風山石犖确高梧桐繁花長蔓紛青紅新篁橫發似碧玉老樹拏攫如虬龍遊人縱目開心胸隔江一桁陳千峯上方傑閣羣眞宮鳳鸞往往來長空定然過訪六一翁參同旨合易論仙宗大約同儒宗淮南桂樹香叢叢主人燕集多勝我亦欣然淹客蹤
史／地理／廣東新語／卷二十五　木語／771朱槿(P.665)
771朱槿
朱槿。一名日及。亦曰舜英。葉如桑。光潤而厚。樹高止四五尺。而枝葉婆娑。自仲春花至仲冬。一叢之上。日開數百朵。朝開暮落。色深紅五出。大如蜀葵。瓣捲起。勢若飛颺。層出如樓子。有蕊一條。比瓣稍長。上綴金屑。日光所爍。疑有火焰。江總木槿賦。朝霞映
日殊未妍。珊瑚照水定非鮮。千葉芙蓉詎相似。百枝燈花復羞燃。是也。粵女多種之。插枝即生。以其花蒸醋食之。能美顏潤血。蘇子瞻詩。焰焰燒空紅佛桑。謂朱槿也。佛桑又有殷紅、水紅、黃、紫各色。花比朱槿差小。稱小牡丹。四時有花。繞籬種之。爛熳若錦屏。白者以為蔬菜。甜美可口。女子食之尤宜。予詩。花當園蔬有佛桑。徐文長徐渭字文長。號青籐。山陰人。有徐文長集及四聲猿雜劇。謂佛桑即扶桑。有句云。蠻花長憶爛扶桑。
史／地理／廣東新語／卷二十五　木語／776刺桐葉(P.668)
776刺桐葉
瓊州田家。以刺桐葉糞田。門巷多種之。耕時視其花為候。王佐詩。東君三月剪猩紅。分著枝頭片片工。海國鄉村隨處有。田家門巷一般同。離披風火寒生燄。爛熳晴霞暖鬧空。地僻喜無車馬到。閒看花候畢農功。
史／地理／金山龍遊禪寺志略／卷之一／記／紀遊　陳仁錫(P.1-1)..[民國二十五年金山江天寺景清刊本　　本書與法鼓文理學院合作製作]
紀遊
陳仁錫
嘗讀太史公書始知蓬萊方丈瀛洲為三山始皇好奇衷徐福語遂舉求仙問藥事心快之吾吳金焦北固名襲而實左欲為山靈拭汗及登金之妙高臺焦之吸江亭北固之三山樓靑冥落地龍江無色不知一片熱世界失在何處玉免為兩金烏作雙低囘於明鏡中若遠若近而琳宮紫剎飛廊舞磴為之色矜嗚呼所謂蓬萊方丈瀛洲名挂圖籍而試以此律其實無繇也卽反居水下之說特福之愚始皇耳然古今遊三山者咸便帆過舫稍稍載筆延討輙以傲人
是以皮相山靈貽辱非淺愚謂遊三山必未遊數年前聞風結想幾深夢寐及遊則裹歲糧攜同心一二奇書數種嗒然居之雞五喔後急奮策孤往據絕頂最高處細觀雲之往來凑合度水入林舍崖吐谷或白衣或蒼狗或橋梁或車葢姿狀萬出應接不暇日始升則廻視日所矚處隱躍晦顯遠近濃淡之奇畢在林巒相錯時及返照靜看落霞帆影出沒長江之致不全在丹金五色為奇也大雨後短衣狼狽趨亂壑重泉間觀水勢不能直行躍舞飛鳴與山爭奇于一虩之內春時花未發先課數詩商擬開時景色及
爛熳離花數百武擇危樓杰搆置酒凭闌與客指點霞封綺錯之奇秋則山水本色譬猶病客乍痊動定閒靜又如醉士臥起七碗茶後也奇石露奇怪水呈怪江之形澄以遠泉之響悠以調眞堪歌李靑蓮絕句數首消之此葢三山之勝塲古今遊之所不及也廻視蓬萊方丈瀛洲失覈負名不可大愧耶余二十七遊洞庭庚戌遊碧雲香山又嘗五泛楊子江彌月眺三山歸則晏坐淸溪時與林仙翁酣對適潤州霍公祖選補三山京口二志謬承魯豖之委集成附洞庭詩碧雲香山詩淸溪詩酒仙詩各一卷質諸霍公
祖曰可因併載焉
史／地理／金山龍遊禪寺志略／卷之三／選詩　小引／淸／七言律詩／戊午初秋訪金山鐵翁和尚二首　閻泂(P.55-2)..[民國二十五年金山江天寺景清刊本　　本書與法鼓文理學院合作製作]
其二
寒江五夜落松風淸磬微微出梵宮梅子熟時花爛熳木樨香發雨空濛生天可許先靈運結社還來問遠公大海蒼東去水不堪飄泊任孤篷
史／地理／西天目祖山志／卷四／游記／清(P.45-2)..[清嘉慶九年序刊本　　本書與法鼓文理學院合作製作]
國朝太傅金之俊再遊西天目記有小引
歲丙午夏五月余曾為西天目之游殊快人意但此時天氣漸炎未獲登絕頂為歉今幸歸老餘生色力尚健不敢辜負
天恩唐喪駒隙之流光況夢想大覺高風者又一
年矣乗兹季秋令序亟買一葉仍假道禹航直上西天目絕頂宿師子禪院者兩日宿千丈巖者一日旣親知識又飽名勝覺兹游之更快於前也因再為之記
丁未九月二日自餘杭登陸出西門沿溪而上凡大小高下諸峯皆循次來迎如故舊久別重逢情意倍洽兼之重陽欲近木葉未脫丹楓乍生環顧山容較春粧倍豔雨後溪漲溪中竹筏縱橫乗流競奔似浴鳧戲波殊添景色行二十里至靑山鋪係臨安縣界諸峯之先至者俱陸續別去其後至者絡繹不斷或松竹衣身肥綠將老或染楓數點膩容自矜自靑山鋪西南行十五里過五柳橋又五里抵臨安縣縣西行三里過為溪橋溪水倚石漸作聲喬松古木亦漸次伺立道左又五里至新溪溪聲益張雪浪層湧響答山谷因徘徊者久之初疑為淸溪詢之土人謂此溪無定形時左時右故號新溪也余思世事無常一切榮枯得喪順逆悲懽轉盼卽新有如此溪凡人之多思多慮妄想執着皆昧其為新也是晚宿新溪初三日早發曉霧氤氲山頂倐沈倐浮有時濃陰叠罩有時輕煙
淡抹疑是迂林筆意也已而盤旋山足步步履高遙望一橋橫跨嶺上名護龍嶺已行十里從嶺而下行二里至橋東村邨西臨澗澗濶數十丈有板橋連接以渡余舍輿徒步橋雖杌全不心悸頗自慶幸又十里過靑嶺時旭日漸升雲氣盡斂山容始定楓色丹黃參差隱現如曉粧初成媚麗動人行七里至碧琮稍憩午餐余昨年過此曾記有山光樹影攢綠入澗故名碧琮之句時夏五月也今過此秋深又於攢綠中增綴錦霞點點令人莫可名狀自此羣峯沓至勢欲合圍環視楓葉間錯又如五色旌旗掩暎林麓以壯合圍之勢余身在重圍中愉快無比惟恐其圍之頓解也適輿人誤從間道山圍愈狹層折迴合幾於無間可容忽從一隙躡級而上極其陡峻名上巳嶺過嶺二里許山圍稍寬然卒未嘗解嚴仍由大道至白鶴灘白鶴景奇余時年亦記及之時已隔歲澗鬬未歇白鶴一羣依舊竚立不散又行二里許過李王橋橋下溪水潺湲從此溯洄而上噴激長數里因天目將近故先聲雷耳附近羣峯亦皆聳秀華整有冠裳佩玉之度知其為師子禪院之前導也比至雨
花橋日已斜舂遙見輪奐蔚然規模式廓及入寺瞻禮則正殿之前已建有藥師前殿殿後建有法堂與東西兩禪堂左右迴廊稱是其他寮舍客房齋堂等無一不具并築有山門基址異哉當此物力維艱之日誰為布金長者而一載之內搆如許工程則皆大覺和尚道力孤撐行徒雲集凡匠作夫役悉叅禪學道之流不惜勞瘁為之並不借力於外所以費省工倍重開師子禪院之生面如彈指頃也何啻運水搬柴事事偶諧哉是夕謁和尚茶話畢卽畱宿次早上山禮三祖塔一出門四顧楓葉甚盛相隔僅一日氣候較臨安更早行二里至仰止橋瀑吼甚厲遙望雲端內隱隱白光閃爍有雪濤千片飛灑而下左顧為昭明峯稍上則為香爐峯兩峯比肩上下各鬬楓色傋極鮮妍而香爐峯深厚濃郁則又勝之對面仰眺為千丈巖亦若倩粧高居與兩峯競其餘無名諸山亦各飾麗容佐之此時錦繡盈眸爛熳無比為之頓足狂叫行三里至半山亭雲氣忽蒸動卽幻成雲海須臾海湧遠近諸峯相率遯去滿目錦繡亦倏焉韜藏無餘雨淅淅鳴葉幸茂林深麓中衣未沾溼少頃
雨止諸峯之遯者悉還一時韜藏之錦繡仍滿盤拓出更加鮮潤五里至千丈巖禮高峯祖墖過大覺關房稍憩關之左為獅子巖右為象鼻峯占地絕勝斜對翠屏峯楓葉蔽山如萬錦攢簇極五色之變化窮巧繪之點染未能摹似其萬一前此稱最之香爐峯又迥出其下矣快哉觀止矣直游我於華藏海中豈復人間世也西上數武至開山大殿午餐雨大下度弗克登巓欲中止又乖宿願且舍此華藏世界將汲汲何之遂令童子下山攜臥具為來朝躡巓之計時尚未日晡禮中祖塔復回至關房熟視翠屏景色因乍雨乍歇變幻百端抵暮晚粧更迷離目炫是夜宿大覺禪榻夢魂猶酣華藏中晨起頗有霽色亟奮足而上一路怪松隊列山愈高松愈奇行八里至仙頂飛鳥斷絕竹木不產但有巨石林立宛似我吳之天平山萬笏朝天再行二里始至絕頂有大石如屏高可丈許中劃六扇相傳四仙人所鋸各厚五六寸鋸紋整截絕類木版其他石如鋸成者不可勝指考四仙人曰洞元曰寶華曰含清曰歸一特未詳其為何代耳頂上為金仙庵皆天然巨石四面合成足蔽風
雨余坐菴中久之不自疑其非仙也惜巒煙四起雲影靉靆一望淼渺如大瀛海未能廓我目圍燭千里而鏡萬象姑畱未了之緣券之異日耳從頂東折而下回顧金仙庵反若有離家出門之況為之悵然時零雨霏微煙景益異厯盡仙石奇松復來未幾障天古木擁隊而至已近斷祖塔前冒雨禮塔合兩日而禮三塔之事畢仍回至開山老殿午餐意欲再游華藏流連翠屏峯半晌苦輿人促甚由故道還至半山亭飛瀑分道疾馳濺人衣袂此亦雨後山游之一勝也余客歲已有游記媿見山忘道卒未能見道忘山而自今思之無山非道則見山猶之見道旣不忘道又何必忘山哉質之大覺唯唯余是以復為之記凡山中之勝載前記者不復贅余兒世濂世湉次孫秉樸曁吳門顧子君聘沈子仲明則皆從我游者也
史／地理／西天目祖山志／卷七／序／淸(P.32-2)..[清嘉慶九年序刊本　　本書與法鼓文理學院合作製作]
吳樹虛有于禪師語錄序三界內外空不空盡之空不空無為有為攝之空不空無為有為皆是法界故法界之法無一而非佛法凡文聲句聲無一而非法語譬之于射隨意隨手而發矢必有所著之處著處卽名之為中人或不許其中謂非其所命中之的也無一非佛法人或不許其善法謂非佛祖所印之法也無一非法語人或不為許可謂非當機所契之語也是以前師爛熳說于前後師泛濫說于後許者半別者半復有費唇舌筆墨為之料揀為之出楔何哉謂他
所命中之的非我此際所命中之的也以是義故博觀諸師語錄遮或非遮表或非表奪或非奪與或非與雖創語而不為矜奇雖重述而不為套襲疑者自疑契者自契可以了然可以兩忘天華有于和尚肩荷法擔有年樹虛杜門絕跡故未得一覩毫相己丑之冬嗣法巨公刻師語錄如干卷旣成而請叙于余所刻亦未獲一諷夫未覿一面而信其為眞出世人較于日相親近未能識面者似為過之未覿一語而信其語之是佛祖所印可較于展帙讀竟未能得其旨者亦為過之如擬射于羿其所命中人人皆知其貫的不必覩其彎弓持滿知示的之處而後知之也遮或非遮表或非表奪或非奪與或非與創非矜奇重非套襲同為佛祖所印之人可以了然疑者自疑契者自契可以兩忘
歸依三寶人吳樹虛和南撰序
史／地理／鼓山志／卷十一　藝文／五言律詩／遊鼓山　林光(P.3-2)..[清乾隆二十六年刊本　　本書與法鼓文理學院合作製作]
遊鼓山成化丙午九月十日
林　光南海人福建試官
愛此靈源洞眞成爛熳遊名儒書未剝仙子跡還留
喝水僧何去棲禪窟自幽白雲如戀我飛逐鼓山頭
史／地理／鼓山志／卷十二　藝文　七言律詩／無諍居(P.46-1)..[清乾隆二十六年刊本　　本書與法鼓文理學院合作製作]
無諍居
路轉山迴鳥道迷忽逢峭壁覺天低桃花爛熳燃茅屋洞腹玲瓏響杖藜大地水田歸鉢裏小窓星斗掛
峰西隨緣卓錫脩無諍新剔蒼苔認舊題
史／編年／清實錄／聖祖仁皇帝實錄／卷之一百／康熙二十一年正月／15日(P.3-1)
○癸亥。上元節。賜外藩王、貝勒、貝子、公、台吉等、及內大臣、大學士等宴
○翰林院掌
院學士陳廷敬、內閣學士張玉書、至乾清門候旨。侍衞捧
御製詩序出。群臣集太和殿下、以次各賦詩九十三韻。序云、朕於宣政聽覽之餘、講貫經義、歷觀史冊、於書見元首股肱、𢋫颺喜起之盛、於詩見鹿鳴天保諸篇、未嘗不慕古之君臣、一德一心、相悅若斯之隆也。今際海內宴安、兵革偃息、首春令序、九陌燈煇、豐穰有徵、吾民咸樂。思與諸臣、欣時式燕、爰於乾清宮廣
集簪裾、肆筵授几。斯時也、蟾光鰲炬、焜燿堂廉。綵樹瓊葩。雜羅樽俎。許笑言之勿禁、寬儀法之不糾。復令次登文陛、渥以金罍、咸俾有三爵油油之色焉。易曰、上下交而志同、傳曰、享以訓恭儉、宴以示慈惠、則今日之兕觥旨酒、豈徒以飲食宴樂。云爾哉。顧瞻諸臣、或位居諧弼、或職任卿尹、或典文翰、或司獻納、宜共成篇什、以紹雅頌之音。朕發端首倡、傚柏梁體、班聯遞賡、用昭昇平盛事、冀垂不朽云。
御製麗日和風被萬方。卿雲爛熳彌紫閶。內閣大學士臣覺羅勒德洪 一堂喜起歌明良。內閣大學士臣明珠止戈化洽民物昌。內閣大學士臣李霨蓼蕭燕譽
聖恩長。內閣大學士臣馮溥天心昭格時雨暘。吏部尚書臣黃機豐亨有兆祝千箱。戶部尚書臣梁清標禮樂文章仰
聖皇。禮部尚書臣吳正治
廟謨指授靖八荒。兵部尚書臣宋德宜春回
丹詔罷桁楊。刑部尚書臣魏象樞河清海宴禹績彰。工部尚書臣朱之弼百度胥飭綱紀張。都察院左都御史臣徐元文千官
濟濟盈巖廊。吏部左侍郎臣張士甄天工無曠勤贊襄。吏部右侍郎臣楊永寧有年歌協臣所望。戶部左侍郎臣李天馥共期紅朽答殊常。戶部右侍郎臣李仙根轉漕億萬充天倉。戶部倉塲侍郎臣馬汝驥邦禮叨贊慚趨蹌。禮部左侍郎臣楊正中職司寅清佐垂裳。禮部右侍郎臣富鴻基天河洗甲通蠻鄉。兵部左侍郎臣焦毓瑞
皇威四暢咸來王。兵部右侍郎臣陳一炳 祇承欽恤和氣翔。刑部左侍郎臣杜臻 刑措不用民壽康。刑部右侍郎臣葉方藹 八材庀化師殳斨。工部左侍郎臣趙璟左平右墄開明
堂。工部右侍郎臣金鼐仰窺神策驅天狼。內閣學士臣李光地 膏以大澤人胥慶。內閣學士臣張玉書
帝庸作歌追虞唐。翰林院掌院學士臣陳廷敬身依雲漢賡
天章。翰林院學士臣張英恪秉訓厲敦羔羊。左副都御史臣宋文運奉宣仁風之吳疆。原左副都御史今授江寧巡撫臣余國柱九閽詄蕩瞻龍光。通政使司通政使臣王盛唐斗杓高掩貫索芒。大理寺卿臣張雲翼圖列養正親羹牆。詹事府詹事臣沈荃黃鐘大鏞諧禎祥。太常寺卿臣崔澄郊衢擊壤歡豐穰。順天府府尹臣熊一瀟大官珍膳羅酒漿。光祿寺卿臣馬世濟調
閑六御騰康莊。太僕寺卿臣張可前忝預風紀凜清霜。僉都御史臣張吉午出入玉珮聲鏘鏘。左通政臣崔官納言惟允尚職詳。右通政臣吳琠褒忠厲節感
賜觴。右通政臣陳汝器圜扉閴寂春草芳。大理寺少卿臣榮國祚拜手好生頌禹湯。少卿臣徐旭齡前星令望欽顒卬。少詹事臣王澤弘終始念典用斯臧。少詹事臣崔蔚林言謨行範煇縹緗。侍讀學士臣蔣弘道猗歟
至德日就將。侍讀學士臣胡簡敬叨塵侍從恩莫量。侍讀學士臣朱之佐靖共夙夜無怠遑。侍講學士臣嚴我斯梧桐生矣
于高岡。侍講學士臣孫在豐紬書東。觀翰墨香。侍講學士臣盧琦三德六行為士坊。國子監祭酒臣王士正宮官備位滋悚惶。右春坊右庶子臣祖文謨六經義叶如笙簧。侍讀臣朱典奎文煥若森琳瑯。侍讀臣王封濚朝朝槖筆侍
御床。侍講臣董訥紀載
聖治金匱藏。侍講臣王鴻緒頻年宣室虛對揚。侍講臣高士奇
宸篇掞藻燭昊蒼。侍講臣郭棻承華毓德成圭璋。左諭德臣陳論青宮琪樹棲鸞凰。右諭德臣朱世熙金輿導。從驂雲驤。司經局洗馬臣田喜𩄢罘罳流影耀璧璫。左參議臣
趙士麟仁波溟渤同濊汪。左參議臣趙之鼎鸞旂乘春零露瀼。右參議臣張鵬爰賡天保矢勿忘。右參議臣鄭重八表同軌來梯航。大理寺寺丞臣徐誥武雲門磬管聲喤喤。右中允臣吳珂鳴泰交天闕開春陽。左中允臣李錄予惟睿作聖金玉相。右中允臣鄭開極珥筆何幸日月傍。左贊善臣徐乾學瑞逾寶鼎兼芝房。左贊善臣鄭之諶堯尊夜醉星低昂。右贊善臣沈上墉在廷悅豫和宮商。右贊善臣王尹方濫典樂正董上庠。司業臣劉芳喆治登三五休聲颺。修撰臣歸允肅睿謨典誥同洋洋。編修臣王頊齡記
神聖功臣職當。編修臣曹禾 琅函瑤版書焜煌。檢討臣潘耒 石渠高議芟粃糠。檢討臣嚴繩孫 日侍青禁研鉛黃。編修臣杜訥願言直節謹自防。吏科掌印給事中臣王承祖
帝心勤民重農桑。戶科掌印給事中臣王曰溫具舉細目恢弘綱。禮科掌印給事中臣李逈誕敷文德四國匡。兵科掌印給事中臣劉沛先嘉禾既殖鋤莠稂。刑科掌印給事中臣傅感丁奉琛執玉輸篚筐。工科掌印給事中臣姚締虞屈軼朱草紛兩廂。掌河南道御史臣唐朝彝封章問夜檢皂囊。掌江南道御史
臣任玥擬將勁操堅蒼筤。掌浙江道御史臣李見龍朝無闕事聯班行。掌山西道御史臣郭維藩千門燎火宵未央。掌山東道御史臣孫必振昇平高宴邁柏梁掌陜西道御史臣衛執蒲
史／編年／清實錄／世宗憲皇帝實錄／卷之四十八／雍正四年九月／9日(P.721-1)
○戊戌。
上御乾清宮西暖閣。召皇子、諸王、大學士、學士、各部院寺堂官、詹事府、翰林院、科、道、及武大臣之能詩者九十四員。至乾清宮。賦柏梁體詩。欽定八庚韻。硃書黃籤。分給諸臣各一字。授几賜坐。筆墨燦陳。酒肴并列。內侍傳
諭曰。今日賦詩式燕。用昭君臣一體之誼。諸臣毋得過拘禮節。能飲者不必限以三爵。諸臣聆
諭。方共持杯染翰。
御製先成。命大學士張廷玉 、捧示諸臣。涵蓋萬有。義蘊精深。諸臣詩句、次第搆就。書於分韻黃籤進呈。皇子、諸王、及大學士、九卿等、至
御前進酒上壽。
上親賜皇子、諸王、大學士、尚書、都統等飲。命皇
子諸王、分賜諸臣飲。諸臣叩首跪飲畢。趨候於乾清門外。少頃、復召至乾清宮。
上陞寶座。皇子、諸王、及文武諸臣、分東西兩班序坐。作樂。進膳。賜食。演劇。宴畢。王以下諸臣、叩頭謝恩。趨出。復頒賜糕餅瓜果等物有差。
上親製序文。宣示諸臣。序曰。朕繼大統。惟朝乾夕惕。兢兢仰法
皇考。期賢哲盈廷。民康物阜。永承至隆之
聖治。嘗思古之明良、賡歌喜起。君臣一德同心。
曠代為之欣慕。今在廷臣工。協衷以資贊理。顧瞻濟濟。皆我
皇考數十年教育栽培之所詒也。是以庶政具舉。兆民樂業。朕實嘉賴焉。康熙二十一年春。
聖祖於乾清宮開昇平之讌。振賡揚之歌。盛稱一時。美冠千古。今丙午九月。節屆重陽。覽百穀之斯登。忻三農之有稔。光風溢目。海宇澄清。爰集王公卿尹。用陳几筵。笑言勿禁。威儀不拘。相悅於一堂。弗限夫三爵。然禮著享燕
之義。詩有嘉賓之詠。古君臣於飲食燕會間。即具獻納拜颺之典也。唐虞文武之世。休風如昨。朕與諸卿、宜則傚之。今用柏梁體。朕為倡始。諸卿遞成篇什。今日也。非徒命酒徵歌。揚華摛藻。蓋欲昭
聖祖養育之深恩。朕廷泰交之雅會。垂之奕世。永傳斯事云爾。
御製天清地寧四序成。賡歌拜手頌昇平。和碩誠親王臣允祉卿雲旭日暎金英。和碩恒親王臣允祺
恩覃九有仰文明。和碩怡親王臣允祥普天率土慶時亨。和碩莊親王臣允祿願抒愚忱體維城。多羅果郡王臣允禮
湛恩渥澤周群生。
皇四子臣弘曆太和景象彌寰瀛。皇五子臣弘晝 九族敦睦沐
恩榮。多羅順承郡王臣錫保
御筵陪侍玉瑽琤。鎮國公臣德普一庭和氣慶豐盈。保和殿大學士臣馬齊素餐帷幄愧調羹。文華殿大學士臣嵩祝
皇衷感召惟至誠。文華殿大學士臣田從典 老臣瑤席獻壽
觥。文淵閣大學士臣高其位梯航萬國歌永清。文淵閣大學士臣張廷玉 黜陟維公玉衡呈。吏部尚書臣查弼納均平九式百度貞。戶部尚書臣蔣廷錫 仁風四洽天宇晴。禮部尚書臣李周望聲靈赫濯昭鴻名。兵部尚書臣蔡珽 求厥明允先平情。刑部尚書臣塞爾圖虞廷弼教忝秋卿。刑部尚書臣勵廷儀職司水土任匪輕。工部尚書臣李永紹
聖德剛健符乾行。都察院左都御史臣福敏千八百國胥朝正。都統臣巴顏德珠聯璧合佳瑞并。都統兼刑部侍郎臣高其佩錫壽兆民齊籛彭。侍郎授為一品臣登德恪襄六計聲
教宏。吏部左侍郎臣查郎阿 澄清官敘在銓衡。吏部右侍郎臣王沛憻版圖恢廓周八紘。戶部左侍郎臣常壽蔚興文教廣彙征。禮部右侍郎臣塞楞額
天章爛熳雲霞赬。禮部右侍郎臣魏方泰 止戈偃武靖鯢鯨。兵部右侍郎臣楊汝穀河海清晏環神京。工部左侍郎臣郝林蓬萊佳讌張錦棚。內閣學士臣胡煦 陰陽調和奏六莖。內閣學士臣何國宗佐持風紀嚴章程。左副都御史臣杭奕祿 大化翔洽綏烝氓。左副都御史臣劉師恕
九重乾乾日勵精。副都統臣馬喇鳳城佳氣拂霓旌。副都
統臣李淑德宮醞香浮翡翠罌。宗人府府丞臣唐執王琪花璀璨光蘭蘅。通政使司通政使臣繆沅 彤廷仙樂諧韶韺。詹事府詹事臣鄂爾奇聲香昭格潔犧牲。太常寺卿臣鄒汝魯嘉禾疊產供粢盛。順天府府尹臣劉於義宣揚德化人歡迎。署理江蘇巡撫臣陳時夏天廚惠賜飫珍烹。右通政兼光祿寺少卿臣羅其昌承平雅頌音噌吰。大理寺少卿臣吳隆元梧岡翽羽來鳳鳴。少詹事臣伊爾敦橋門璧水波澄泓。少詹事署國子監祭酒事臣張廷璐蓼蕭燕譽莪菁菁。太常寺少卿臣李鍾峩卷阿獻賦欽
睿評。翰林院侍讀學士臣阿爾賽青壇祗肅侍
躬耕。侍讀學士臣逢泰夙夜精白臣心盟。侍讀學士臣德齡魚依蒲藻鹿食苹。侍讀學士臣吳襄 叨隨鴛序愧瑤瓊。侍講學士臣世祿萸囊拜錫逾賜櫻。侍講學士臣阿寧阿承天雨澤滋春萌。右春坊右庶子臣蔡世遠風暄日麗鳥鳴嚶。侍讀臣索柱五音從律和球鍠。侍講臣春臺星雲糺縵輝長庚。侍講臣廖賡謨百僚佩玉鳴鏘鏗。鴻臚寺少卿臣呂謙恒香芬
御茗辨旗槍。右贊善臣彭廷訓湛露恩濃仙掌擎。修撰臣于
振和鳴宮樹聽秋鶯。編修臣狄貽孫銅壺晝漏聲丁丁。編修臣繆曰藻天香碧落飄浮霙。編修臣吳應棻 紫煙瑞靄互迴縈。編修臣習承恩館閣供使令。編修臣梅瑴成紬書天祿藜火晶。編修臣鄒升恒石渠東觀儲瓊瑛。編修臣馬金門世直丹禁懷屏營。編修臣勵宗萬 璅闈分校擷璣珵。編修臣邵基禮陶樂淑化自更。編修臣李鍾僑仁漸義摩俗靡爭。編修臣姚之駰三秋瑞穀充箱籯。編修臣徐本玉斝膏凝琥珀餳。編修臣牧可登碧香丹實羅金橙。編修臣凌如煥甘分珍果駢珠瓔。檢討臣衛昌績堂上
堂下調琴箏。檢討臣舒大成東序西序吹簧笙。檢討臣楊椿佳時雲日煥軒楹。檢討臣鞏建豐新開蘂榜歡庠黌。檢討臣吳濤南薰解阜聆鏦錚。禮科給事中臣張鳴鈞尚方玉食傳香秔。禮科給事中臣楊爾德 監史不設心先酲。兵科給事中臣邱尚志 璇題丹墄仰崢嶸。刑科給事中臣姜穎新
堯樽惠澤逮簪纓。工科給事中臣閻圻
舜日麗照倍晶瑩。監察御史臣尹秦左圖右史玉案橫。監察御史臣高維新所寶維賢輕白珩。監察御史臣程仁圻不須
珍羽貢雙晴。監察御史臣湯之旭鈞天迭奏何砰鍧。監察御史臣梅琮重陽令節開九閎。監察御史臣錢兆沆
帝庸作歌暢元聲。監察御史臣李璿盈庭喜起臣鄰賡。監察御史臣陶正中
子／類書／清稗類鈔／植物類／唐花(P.5845)
唐花
京師氣候寒，花事較南中為遲，然有所謂唐花者，非時之品，十二月即有之，誠足以奪造化而通仙靈。蓋皆貯於暖室，烘以火，使之早放，臘尾年頭，爛熳如錦，牡丹、芍藥、探春、梅、桃諸花，悉已上市矣。唐，一作堂。至光緒時，則上海亦有之。
朱古微侍郎祖謀、劉新甫員外恩黻皆有《水龍吟‧詠唐花》詞。朱云：「夢華不醒愁春，探芳別有千紅地。是空是色，瑤姬酒重，維摩病起。羯皷聲中，紅旛影外，東風凝睇。笑繁華占否？閒蜂浪蝶，空撩亂，冰霜裏。聞道唐宮翦綵，好簾櫳盡情妝綴。輸他爛漫，香雲一窖，先春花事。火速年芳，冬烘心性，優曇身世。問高樓怨笛，黃昏叫裂，著梅花未？」劉云：「花宮不耐深寒，羣仙偷嫁紅塵裏。春愁未醒，憑空數到，番風廿四。噀雨痕輕，釀雲香潤，內家標致。笑貴人金屋，藏嬌買豔，渾不解，溫存意。過了試燈天氣，玉簾空主恩捐棄。當初底事，千熏萬沐，催教梳洗。我亦曾經，鳳城西畔，略窺芳思。歎龜年老去，淒涼羯鼓，說開元事。」
旌德江秋珊大令順詒則以五排詠之，詩云：「竟有回天力，相逢一笑拈。獸爐生活火，鴛幄閉重簾。鬬巧疑裁錦，漫空任撒鹽。三三春未到，七七術能兼。品借蟠根李，香收寫韻籨。隋宮懸夜綵，吳客話冰縑。初盛詩原好，溫柔境亦甜。禁寒仍爇燭，索笑莫巡檐。寵預東皇借，催煩羯皷嚴。冬烘同齷齪，秋士感遲淹。鴻本羞因熱，蠅難學附炎。不經甘露沃，那畏朔風尖。豈藉吹噓早，居然色相瞻。化工
憑巧奪，花信向人占。躁進英先露，陽回暖暗添。南枝偏耐冷，一任凍雲黏。」
子／類書／清稗類鈔／飲食類／周櫟園喜食江瑤柱(P.6489)
周櫟園喜食江瑤柱
周櫟園侍郎官閩時，喜食江瑤柱，輒令蜑人取之於梅花厂石間以供饌。其甲上紋如瓦楞，映日視之，與綠玉相類，彩色爛熳。周語人曰：「即此膚理，便足鞭撻海族。惜其生育遐陬，不供玉食耳。」
集／小說／續金瓶梅／第十九回戒導品宋道君隔帳琵琶　張邦昌御床半臂(P.183)
原來徽、欽的帳房安在圍中，與這金將粘沒喝帳房不遠，滿地都是番兵睡臥，四面又有柵欄，柵欄外又是人馬，也不知幾十重。八面周圍，真是鳥飛不過。那上皇在帳中悶坐，只
見郭藥師送了一隻牛腿，腥臭不堪；一瓶酒，酸薄如醋，想要對月下少飲一杯解解愁悶，如何吃得下？因賦詞一首，遙憶當年汴中樂地，名曰《望江南》：
南朝事，回首夢中看。細雨草生金殿冷，小樓人去玉笙寒。切莫倚危欄！　　傷心處，汴水幾時還？馬角不生冰雪窖，烏頭白斷雁鴻天。朔塞夜漫漫。
行樂事，歲月幾般般。微服狹邪花爛熳，石山艮嶽玉巑岏。四海怨傷殘。　　堪恨處，邊禍起無端。國喪不知猶信佞，身亡方悔誤從奸。拋骨黑河灘。
賦詞已畢，道君背手出帳，月下閒行幾步，只有一老內監相隨，人馬無聲。見番兵俱鼾鼾而臥，聽隔帳箏胡樂一齊奏起，笑聲不絕。望見紅絨氈、銀葫蘆帳頂，像是粘沒喝的帳房了。停不多會，聽的琵琶淒淒切切，緊搊慢點，不是民間指撥。細聽一會，是《昭君怨》兼帶《漢宮秋》：
〔新水令〕(上馬嬌)　俺本是巴山閬水藐仙姑，受丹青畫工嫉妒。承恩來禁苑，上馬去穹廬。朔塞馳驅，玉鞭梢指定了烏江路。
〔駐馬聽〕(望鄉引)　勒馬踟躕，葱海灘頭邊月苦。回頭鄉故，雁門關外雁聲孤。斷腸蘇武寄邊書，消魂衛律河橋處，遠辭了舊家墳墓。恨角聲斷送人歸去。
〔沉醉東風〕(第一怨)　第一怨，毛延壽徵金縻賦，污嬋娟點紫奪朱。倩著俺傾國容，明決定君王顧，到做了撇珊瑚、滄海遺珠。望斷了昭陽美女圖，因此上困長門、
梧桐夜雨。
〔殿前歡〕(第二怨)　第二怨，臣宰掌兵符，把邊庭破壞，細柳稀疏。一任他甘泉獵馬南來牧，一個價束手無謀，弱君王沒個主。誰堪訴？笑兩班文武，哪裏有金城方略，只憑著紅粉支吾。
〔雁兒落〕(天山獵)　猛聽見傳箭令，敲邊鼓，吹畫角，擎鷹鶻。驚起了滿山頭雉與鳩，趕不盡四野裏獐和兔。
〔得勝令〕(小點軍)　呀！錦氍毹擁定老單于，列兩行貂帽閼氏婦。密層層戈甲排番部，亂紛紛旗旛聚把都。吃著屠酥。亂蓬蓬氈前舞；打著番語，醉醺醺馬上扶。
〔川撥棹〕(大合圍)　大合圍，把軍馬分三部。走過了沙磧邊榆、雪嶺飛狐、黑海青蒲、玄菟伊吾。追的那虎奔荒區、雁落平湖，好一似電走霜爐、月映彎弧。畫角悲鳴，蘆管吹噓。下團營插下了皂雕旗幕，一搭裏炙黃羊，傳酪乳。
〔七兄弟〕(雁傳書)　見幾行雲雁影南浦，馬頭前落下孤鴻侶。待寫個問平安、淒淒切切素帛書，你與俺問君王，把嬌嬌滴滴紅顏誤。
〔梅花酒〕(琵琶恨)　斜撥著鵾絃自語，滴檀槽碎玉噴珠。大迓鼓北風吹瀑布，小重山姜女哭城隅。風散雁，月啼烏，別鶴怨，只鸞呼，鹿失母，鳳將雛，鐵指撥，玉蟾蜍。恰便似楚重瞳趕散了八千義旅，虞夫人馬上血模糊。
〔收江南〕(下馬嬌)　呀！邊庭秋盡老黃蘆，待畫個昭君出塞怨江湖。俺怎肯卸宮妝去國投沙漠，且趁著單于獵出，慢下了雕鞍金鐙自嗟吁！
〔鴛鴦煞〕(青塚怨)　雁書不到黃龍府，節毛落盡白狼渡。沒要緊浣女投江，生羨殺屈父沉魚。暢道是漢室婕妤，女流規矩，折不了俺中原禮數。黃陵泣血湘妃竹，做一個青草塚綠裙腰，煞強似北邙山泉下土。
道君聽罷多時，不覺傷心淚下。你道琵琶是誰彈的？原來玉熙宮鄭婕妤平日精習這一套《昭君怨》，內有二十四拍，《上馬嬌》、《下馬嬌》、《思鄉引》、《出塞引》、《鴻雁傳書》、《大點軍》、《小點軍》、《大打圍》，都是大套數。彈到月落烏飛、馬嘶人起，那些各帳內淫聲四起，全不可聞。道君怕番將知覺，不敢久立，悄悄回帳，連衣而寢。又作詩曰：
東海群兒拜水公，圍棋常賭鳳凰籠。
醉中誤失東南角，輸卻蓬萊一座宮。
集／小說／續金瓶梅／第四十三回妙悟品母夜叉髡剪玉佳人　孫雪娥夢訴前生恨(P.442)
梅玉心中思想：「我今斷送性命，也是前生命定。自已不想死在這裏，我的母親不知在何處？」不覺哽咽失聲，滿眼淚如湧泉。又怕太太聽的，只得暗哭。到了夜半三更，要起來尋個自盡，只覺兩手難抬，和衣睡去。忽然見一個人，武官打扮，戴頂將巾，有六十多歲，滿頰白鬚，領著個五六歲的孩子，上前問梅玉道：「你跟我家裏去罷。」梅玉不敢近前，那孩兒上前，梅玉忙去抱他。只見一個婦人，頭挽油髻，面搽鉛粉，穿著些怪綠喬紅的衣裳，
上前把孩子奪了，卻來揪住梅玉道：「你還我的命來！你前生和我在西門慶家，同那潘金蓮淫婦害了我一世，你卻又賣了我守備府裏來，將我剝衣痛打，凌辱夠了，卻賣在煙花巷裏，受不過虔婆打罵，自縊身亡。今日你也來還我債了。」說畢話，拿起一個棒棰，踩倒就打。梅玉抬頭一看，這個婦人不是以前的模樣，只見赤面黃睛一個番婆，變的和粘太太一般打扮，那武官、孩兒都不見了。梅玉大叫一聲，痛哭而醒，聽了聽正打四更。梅玉才想道：「這是我的前冤，該來還他了。」
禍有因緣怨有根，此身雖異舊冤存。
強梁當日誰能敵，軟弱今生又被吞。
如意不忘人彘恨，魯莊還化野豬魂。
始知萬事寬平好，結草猶能鬼報恩。
原來梅玉本春梅一轉，當日嫁在守備家，曾把孫雪娥痛打凌辱以報私仇，後來賣與娼家縊死，以此今世雪娥托生在北方金國，來報春梅殺身之恨。他是夙冤，自然見面就怒起來，這夢中的武官就是周守備，領著春梅生的兒子，未免有夫妻子母之情，所以要他抱著。被孫雪娥現了真身，指出前仇，才知道粘夫人一場仇恨，冤有頭，債有主，不是偶然的。梅玉從此吃了長齋，不生嗔恨，說是我前生孽債，埋怨不得別人，也就竈前燒火，同眾人做飯慇懃，全沒有怨恨的心，閒了口裏唸一聲「救苦救難觀世音菩薩」。這是一番忍辱功德，懺悔的
道場。因此梅玉後來還得解脫苦厄，歸了佛教。不知後來性命如何，子母甚日相見，正是：
月正團圓，一片浮雲生障翳；
花才爛熳，九秋風雨折枝條。
且聽下回分解。
集／小說／綠野仙蹤／第九十九回　冷于氷騎鸞朝帝闕　袁不邪舞劍醉山峰(P.1057)
再說于氷騎了青鸞，同仙官仙吏眾童男女，昇起在九霄之上，只見光燭三界，五色玄黃，又見千乘萬騎，羽蓋龍車，往來在碧空之內。至西天門外，下了青鸞，早有金公木母，引到天衢。但見：
紅霞現彩，紫氣籠煙。貝闕瓊宮，瑤衢分三條廣路；銀樓玉宇，朱扉開十二通門。桂殿蘭臺，凝眸皆琳琅之器；丹楹繡柱，翹首瞻琬琰之城。皓魄臨窗，玉軸共牙籤一色；和風拂檻，珠簾與裊篆齊飄。西兔東烏，轉旋兩儀之轂；左龍右虎，調和一氣之元。芝草楊枝，同蒼螭而
度厄；火珠焦葉，偕赤彘以垂光。夭矯虹橋，高接千層寶塔；輝煌晶鏡，照徹萬頃水壺。爛熳卿雲，繚繞露盤之座；繽紛異卉，芬馥閬苑之葩。太液空明，九霄豈無巨水？金嶼翠島，上界亦有崇山。風伯清塵，雪花肇萬邦之瑞；雨師逐疫，雷霆鼓八節之和。四大帥錦袍繡甲，八天王玉帶蟒衣。羽衣佳人，手散一天花雨；霓裳童子，爐焚五色龍涎。九曜星官，肅班聯於殿陛；二十八宿，環威儀於崇墀。造化元君，獻天道地道人道鬼道，道道無窮之冊；幽冥教主，奏胎生卵生濕生化生，生生不已之源。東閣金公，率蓬壺羽士嵩呼闕下；西方木母，攜廣寒仙侶欣舞階除。九江四海諸神，捧持鱗介總簿；三山五嶽列聖，爰呈禽獸通籍。屋漏中霤，詳一門之善惡；神荼鬱壘，報萬姓之欣戚。麟負朱紱，玄鶴啣千年碩果；豸懸赤璧，青鸞啄百歲名花。丹桂飄馨，八極淨塵氛之氣；白蓮流液，九野沾湛露之波。耿耿銀河，簪履雲霞並燦；鏘鏘鳳管，塤箎金石和鳴。喜見綺羅在御，欣逢錦繡為叢。正是九天閶闔開紫極，一朵紅雲捧
玉皇。
于氷至金闕下，又有張、許、裘、葛四天師，導引至玉案前，叩首畢，奏陳籍貫，並修真得道始末。上帝見于氷心結紫絡，面有神光，帝心甚喜。下許多溫旨，命五老四極授玉冊金文，以靖魔天使兼修文院玉樓副使，賞仙官二人，仙吏四人，童男女四人，力士八人，仙藥一部，永遠服役。于氷頓首，謝恩退出。火龍真人早已等候在紫禁之外，看見于氷，大笑道：「你得有今日，我臉上大有光輝。」于氷即忙跪伏，火龍扶起道：「你可同我參見教祖老君去來。」正是：
朱旛翠蓋膺丹詔，鶴馭鸞驂上九天。
面壁勤修時尚淺，已成福壽大金仙。
集／小說／綠野仙蹤／第一百回　八景宮師徒參教主　鳴鶴洞歌舞宴群仙(P.1066)
火龍同于氷謝別了董雙成，又到紫芝崖朝拜元始。元始亦深喜于氷品格秀雅，道念純一，賜《符籙丹竈》七卷。後領于氷至碧雲宮，拜見師祖東華帝君。帝君慰勞至再，設宴款留，賜雄雌劍一，元珪二，寶珠四，百花無縫大紅雲影仙衣一襲。宴罷，帝君命火龍領于氷到蓬瀛海島眾仙聚會之所。但見：
彩雲叶瑞，麗日呈祥。瀛洲三山，遍長九節之草；蓬壺十島，時開千葉之蓮。高峙銀樓，遙映一天皓月；橫開翠閣，遠接五色晴霞。風雨無虞，架海梁以桂柱；芝蘭有味，繞複道而流香。壁掛晶球，目眩光明之藏；室懸寶鑑，身居不夜之天。文梓百尋，喜見枝枝相對；長松千尺，欣看兩兩同根。紫萸峰頭，青鸞與元鶴並舞；丹楓樹下，白鹿共赤豸偕遊。麟伏牡丹亭畔，鳳遶曲水池邊。翠蓋乍飄，皆課花評鳥之侶；朱旛相引，盡採芝種玉之人。裳履增華，聯火藻山龍以煥彩；雲璈迭奏，合金鏞笙簫以成聲。月夕添海屋之籌，卿雲爛熳；花朝驗天孫之錦，異
卉芳菲。玳瑁筵前，共薦焦梨火棗；蕊珠宮裡，大陳雪藕冰桃。白雪調高，編入長生曲譜；碧荷凝翠，裁成延壽舞衣。聆咳唾之德音，珠璣滿坐；覩沖和之雅範，風月一簾。菖蒲煉出新笛，盤中丹轉；雲母蒸成香芋，鐺內煙浮。玉燭蘭膏，醉倚柟榴之枕；瓊漿貝液，爭啖鸚鵡之杯。正是：羽客冰廚瓜作棗，神仙拳勝斗為觴。
于氷看罷，見眾仙男女老少不一，約五六百人，各佩服金冠雲履，錦衣繡裳。見于氷師徒落下雲頭，皆一齊拍手大笑道：「新普惠真人至矣。」火龍命于氷先拜南極子。南極答以半禮。次拜眾仙，眾仙各跪拜相還。於是相揖相讓，同到鳳山香城之內，早已預備下筵宴，都讓于氷首坐，一則為是敕封有職事金仙，與受封散仙不同；二則又係初到。于氷那裡敢坐？仍是南極坐了首席。火龍吩咐坐於南極之側，卻是獨坐一桌，從眾仙相敬之意。眾仙各次序就坐，火龍反在于氷之下。須臾，酒泛芝漿，盤盛異果，眾仙童仙女歌舞齊行，真是花攢錦簇，快目怡情。
集／別集／四庫輯本別集拾遺／《四庫珍本叢書初集》所收四庫輯本別集六十一種拾遺／程公許：《滄州塵缶編》十四卷／借宿洞門五絕(P.415)
其五
石筍喦頭爛熳遊，異聞要驗佛低頭。却教古佛低頭笑，笑殺癡人枉刻舟。
《永樂大典》卷三千五百二十五「門」字韻，頁二十五上引「程公許滄洲塵缶編」。(影印本第四十九冊)
集／別集／四庫輯本別集拾遺／其它版本四庫輯本別集六十九種拾遺／張鎡：《南湖集》十卷／失題(P.709)
失題
衰疾幾半月，梅事已空，杏花亦爛熳矣。忽往一觀，成古詩三十韻。
年前約園梅，梅開主人病。初英僅一窺，旋遭風雨橫。瑰奇耻浪設，收卷歸盡凈。追攀夢中事，詎復形歗詠。連朝得暄晴，疾勢頓除摒。池西杏盈坡，芬菲想繁競。巾車試移轍，遠睇已輝映。坡莊尺許足，領意豈煩更。亭亭喜余顧，笑粲若相迎。瑞錦圍坐幛，暘晶滿空鏡。疇知自心法，本匪生化柄。實虛總一體，曾何有衰盛。斯言忌輕拈，或能惹譏諍。尪孱阻劇賞，得句漫枯硬。非無戀勝交，倉卒費延請。浮生只堪樂，疏慵矧天性。能消屐幾兩，盍早謀究竟。當年萃野叟，偶爾應三聘。後人循自售，例投俗眼輕。嗟予亦蒙愧，行矣關郡政。零丁門戶責，姑塞先世命。隨羣畫紙末，觸目但癡瞠。事功略何裨，趨進徒伺偵。樸愚賴堅守，齪齪矜細行。南湖水清兮，魚鳥爭戲泳。相親兩逾載，情分猶季孟。邇來似嫌浼，引退如避穽。花邊主林神，料亦捐愛敬。偷閑兩句慳，酬應就忙併。速拚醉眠休，人扶那用倩。
《永樂大典》卷二萬三百十「疾」字韻，頁十上引「張鎡湖南集」。(影印本第一百八十三冊)
史／地理／天童寺志／卷六／法要攷／宋／宏智禪師(P.5-2)..[清嘉慶間重刊本　　本書與法鼓文理學院合作製作]
宏智禪師
【上堂】黃閣簾垂誰傳家信紫羅帳合暗撒眞珠正恁麼時視聽有所不到言詮有所不及如何通得箇
消息去夢囘夜色依稀曉笑指家風爛熳春
史／地理／勅建淨慈寺志／卷十六　古蹟一　基址／一段奇軒(P.15-2)..[清光緖十四年錢塘嘉惠堂丁氏重刻本　　本書與法鼓文理學院合作製作]
張抑和潛說友詩靈山爛熳本難名收拾閒情付此生出處自知無上策往來聊欲試同盟門多賢轍人便靜琴鎖師堂歲幾更六月汗巾來借榻頻遊應不禁人行
史／地理／武林理安寺志／卷之三／山水／楊梅嶺(P.2-1)..[清光緖四年刊本　　本書與法鼓文理學院合作製作]
楊梅嶺
在水樂洞西通楊梅塢嶺西為十八澗澗連九溪
東為滿覺壠多桂〔郭祥正楊梅塢詩〕紅實綴靑枝爛熳照前塢不及杏繁時林間有仙虎　〔張振孫晚入楊梅塢途中詩〕一徑逶迤探乳竇遠公精舍隱山坳晚烟故白層峰腳秋葉先黃老樹梢隔嶺淸鐘行漸近引泉枯竹臥相交禪宫知在長松外指點雲中見鶴巢　〔朱彝尊楊梅塢詩〕我行楊梅塢惜是孟夏初是時果未熟但見柯葉舒思包綠荷飯五月來精廬　〔金志章自楊梅塢循九溪十八澗至理安寺詩二首〕靑松影裏尋山寺黃葉堆中踏澗泉行過亂峰溪又轉一聲疎磬到門前欲覓心安未得安講鐘初動白雲寒樓頭大好靑山色不厭搘頤盡日看
史／地理／增修雲林寺志／卷六／詩詠／早春陪彭少司農石源遊雲林寺　常安(P.46-1)..[清光緖十四年錢塘嘉惠堂丁氏刻本　　本書與法鼓文理學院合作製作]
早春陪彭少司農石源遊雲林寺
北峰之麓靈鷲前龍宫丹碧護冷泉蒲牢一聲集緇侣法螺香梵傳諸天幽境四時宜探討當春巖壑鋪芳草花綴柔條爛熳紅鳥鳴高樹圓吭好我有嘉賓佐大農書林武庫羅心胸自是西清著作手曾持玉尺眾所宗臘日浙東有疑獄
詔命我公理直曲片言初讞稱平允賓筵乍啟悵歸
促請公乘興作閒遊問水亭邊上小舟九里松陰迎節葢行行直到澗西頭古寺稽年始晉代雲林
宸翰輝朝采海氣遙升日氣中江聲時雜鐘聲內懷古登樓思渺然延清佳句至今傳延清宋之問字試憑鏡檻觀魚樂不覺塵氛盡棄捐共言此遊乃良覿道合心同情更適公如有意記長篇山靈應喜百朋錫
史／地理／潭柘山岫雲寺志／名勝古蹟／詩附／內十三村(P.79-1)..[清嘉慶間至光緖間遞刊本　　本書與法鼓文理學院合作製作]
內十三村
平園村寺前一里許秋林紅紫爛熳如繡西南有洪恩寺平園紅樹為潭柘十景之一
新房村寺前三里為遊山必經之道東有古廟
魯家灘寺南八里　　　　南張家莊
東張家莊
北張家莊俱在寺東南十餘里莊後有昭慶寺
桑峪村寺東三里東有觀音洞北有廣慧寺
龜石村寺西四里村後一石似龜故名
元寶園寺西五里北有小庵　　賈家溝寺西五里
曹澗水寺西六里有小廟　　趙家臺寺西十餘里
崗子澗寺東南九里村民剛勇明季奉旨分徙各村
史／地理／西谿梵隱志／卷四　紀文／法華山看梅記　楊師孔(P.29-1)..[清光緖七年武林丁氏八千卷樓刊本　　本書與法鼓文理學院合作製作]
法華山看梅記
楊師孔
余性酷喜看梅西子湖一片胭脂氣味初至武林末敢唐突聞古蕩二十里梅花心神已飛越矣花盛時天雨如注淋漓黯淡陰雲不開私意謂妬花風雨差可於桃李塲中爭勝豈得礙此冰雪姿耶於十一日定遊期拉計部謝二兌李順嵩鄉紳楊紫沂決意走綠蕚叢中一暢此神情也先期聽簷溜淙淙有聲黎
明見一碧輕雲四山如黛山容初浴溪溜送響樹色花光俱如曉粧初罷迢迢一輿從雨縫中度去絶不見一霑灑出郭至昭慶轉松木塲望保叔塔下石一帶漸有山林氣色行二三里許小橋流水修竹長松茅屋一兩家掩映於深翠濃陰中童子村嫗蔽竹窺人一如武陵人初入桃花源驚喜相問時也再三里至古蕩紫沂攜家樂侯本家莊上竹逕逶迤茶香正熟指隔溪梅花數枝如雪此時已窺見一斑矣茶畢同登筍輿至佛慧寺一派綠雲波蕩中點綴積雪數畮已自不暇應接進三四里許山環徑轉竹密松深
梅花千萬樹回視輿人僕從俱在眾香國中梅全以韻勝不但花蕚之奇芳芬爛熳卽虬枝鐵幹潦倒離披千奇萬怪莫能名狀恐梅花道人持淡墨橫拖醉抹亦當斂袵土人愛惜本業花下不容一凡草松下映竹竹下映梅深淨幽徹到此令人名利俱冷看梅如看畫太晴枯而不潤太雨滯而不活是日大半陰晴密雲翠靄聚而復散者幾番一天雨色懸在眉睫翩然不墜如設數重水墨障以愛惜此仙姿令吾二三人輕描淡抹得悉盡此佳趣也溪山盡處忽開廣陌為西溪留下竹林深處乃永興古寺綠蕚兩梅可
蔭數畮甃以怪石蔽雲欺日香雪萬重同紫沂上僧樓俯視如坐銀海頃二兌順嵩先後至叱侍童治具花底引滿盡醉咏歌而歸枕上襲襲作梅花香氣蚤起急敕墨卿筆之以告後來看梅者
史／地理／鼎湖山慶雲寺志／卷七／藝文碑碣第十二／法事文／埽雲頂先太老和尚墖法語　成鷲(P.37-1)..[清康熙五十六年序刊本　　本書與法鼓文理學院合作製作]
埽雲頂先太老和尚墖法語
七代住持成鷲
祖翁一片閒田地空手把鋤易也易雲頂孤峯大好山步行騎牛難也難易不易前面爛泥防有刺難不難當陽一簇透三關重重樓閣無門入只在當人彈指閒乃彈指云棲師翁宛然在也風光不改舊時顏山花開爛熳春鳥喚綿蠻淸明時節家家雨一道神光萬古閒炷香云休草次且盤桓淨埽墖邊蕪穢盡戒香芳澤遍人寰
史／地理／勅建弘慈廣濟寺新志／卷下／題咏／壬申三月九日過廣濟寺藏經樓看海棠１　張英(P.23-1)..[清康熙四十三年大悲壇藏板　　本書與法鼓文理學院合作製作]
壬申三月九日過廣濟寺藏經樓看海棠
張　英
萬斛車塵吹軟風擾擾闤闠喧囂中焉知咫尺有佳地香林一鶴塵埃空糓雨纔過名卉發紅雲兩簇樓西東我正來值爛熳時錦幢繡幄花重重自昔西川號繁艶海棠香國將
無同别有神仙好丰骨苦教桃李若為容最是斜陽烘屋角粉腮亂點腥腥紅惠休知予惜花意徘徊宛轉芳樹叢為言居士今老矣一年一度難遭逢須乘旭景再來看烟開露濕春溶溶我聞斯語笑未答發人深省如晨鐘便是上乘微妙義不須更與叩南宗
史／地理／靈谷禪林志／卷十　雜著二／遊記／遊靈谷記　明呂柟(P.11-1)..[清光緖十二年重刻本　　本書與法鼓文理學院合作製作]
又
明呂　柟
三月之暮五山潘子約諸僚同遊靈谷予以足疾不能乘馬賃輿先往蓋靈谷周幾十餘里東界木公山而松亘四五里縱橫絡繹雜列間植微瓴甋甃路則不得其門而入矣往年同南橋李子日午始往不久卽返未盡
其奇於心恆不忘故五山約不俟聯鑣而獨先也至第一禪林門下輿徒步里餘就蔭伫立四面睇望虬枝蛟枚如麻如薥然體幹瘦細間有三二合抱者則又有羣木壓挽匝擠不能直挺予歎玩焉其下瑤草仙丹碧紫爛熳或竝藤蘿纏樛縈葢問諸吏皁但曰野花則又歎曰彼抱美含芳於幽獨而不名者其殆此乎比至方丈門見洪武十八年至二十九年高祖七勅備言栽種松竹果子之由禁止芻牧再進至靑林堂見簷前懸榜高祖親製山居詩十二篇賜覺義淸濬者益悉靈谷幽勝乃知此寺所造甚遠非偶然也未幾五山及雙山秦子在軒胡子雍里顧子郭山況子皆至乃遂出遊大佛殿又後登禪堂崇峻宏敞爽人心目而寶公石像正當其下為吳道子所畫果非塵世形態旁鐫自著十二時歌又北觀寶公塑像在浮屠塔下旁有長榜壁立不可上乃已遂出東觀八功德水之九曲曲上一松奇古或云高祖掛衣處遂至無梁殿殿皆瓴甋作三劵洞不以木
為梁只此一殿費可萬金其規制又多自齊梁時來國朝雖或補葺然必不加也上西廊觀吳道子所畫折蘆渡江及烏巢佛印三敎畫壁乃還登靑林堂五山乃又行酌酌未半有滿親住持者乃參持學士顧公詩以觀葢顧公九和依僧語作二偈爾觀畢滿茶許之時日已大西遂行而浩乃送至琵琶街自鼓掌請聽琵琶聲口兼呼諸從者亦鼓掌浩亦大笑然實未有聞也因問此殿前何以有此聲浩曰空谷作聲爾曰此殿以上凡四五層其上者何以無此聲浩不對在軒雙山皆曰山谷之聲太近亦無太遠亦無虛實之間遠近之中乃又夾以長廊俯以崇臺此感彼應氣使然爾遂西至竹澗有閉關僧鑿版竇以通飲食竇上懸棲雲處三字予曰此室中亦有雲耶五山屢以偈語詰浩浩不能對以他語應遂出時滿親以邀茶至見壁上懸二尊官詩浩與滿親猶指矜云云曰僧但不到家到家便見其家中所有無爾遂還予先至朝陽門候諸君而後別五山名穎字
叔愚寧海人雙山名儀字相之臨桂人南橋名淸字介卿龍陽人在軒名廷祿字原學雲南人雍里名夢圭字武祥崑山人郭山名維垣字翰臣高安人予則名柟字仲木號涇野高陵人
史／地理／重修昭覺寺志／卷一／山川　附脈勢(P.1-1)..[清光緖二十二年(1896)四川成都茹古書局刊本　　本書與法鼓文理學院合作製作]
蓮花池　寺內佛冤和尚塔院之側池中有白赤
碧蓮花三種雜以菱芡水蓼之屬開時爛熳如錦池側舊有浣蓮亭今圮
史／地理／洪山寶通寺志／卷下／新舊賦跋詩歌匾聯／詩／寳塔燈輝　胡介祉(P.8-1)..[清光緖八年(1882)續纂洪山寶通寺藏本]
寳塔燈輝
胡介祉
洪山古道塲化塔標𡽱嵲剏始自何年巖壑振高潔丹梯凌虛無紫雲互明滅升巓類轉蓬搴空似盤穴
爐氣霏烟霞鈴音響環玦漸見燈輝流夜色更幽絶層層祗樹光面面曇花結朱櫺映爛熳寳座顯曲折近擬舍利紅遠若繁星列洵知三昧火大地照俱徹慧覺路非遥湛然生禪悅金箆刮眼膜回首消一切
史／政書／清朝文獻通考／樂　考　凡二十四卷／卷一百七十二　樂考十八／樂歌　四／平西凱旋皇帝幸豐澤園筵宴樂章／乾隆二十五年(P.6359-2)
平西凱旋
皇帝幸豐澤園筵宴樂章
乾隆二十五年定
進果丹陛清樂奏聖武光昭世之章
聖武光昭世品彙咸熙看平戎玉塞捲雲霓開疆巳軼漢關西顯承謨烈追前紀朝授鉞暮鳴鼙正三軍鼓吹便武成誌喜論功青史應無比
天心眷顧
君心慰吉甫平淮遜美績著鷹揚榮分龍衛一解堪羨堪
羨亞夫儀晴開細柳拂前麾英風掃盡樓蘭壘擴車書萬里丕基仙韶一派繞彤墀御爐烟靄瑞霏霏二解投戈解甲風雲會休休士女樂和綏嘉樂承慈惠九重咫尺凜
天威鴛班鷺隊羣至如星綴如星綴堯階上千羽舞龍墀三解想前茲伊犂大定喜今朝回部全歸鐃歌齊唱耀旌旗回頭望過東漸西被四解
廟算都緣天錫智相機宜乙夜勤勤檄親披壯邊陲月弓星皆精銳邪氛綏靖斬鯨鯢斬鯨鯢從教斧鉞驅民癘五解聽風聲同鶴唳倒前途草木皆兵騎迎簞食實繒綈前歌後舞盡傾葵回向仰光輝六解笳鼓聲催平安火遞春臺普徧祥光起纘偉績誌豐碑際昇平揚盛美仙宴錫蓬池億萬斯年集
皇圖符
帝軌七解運應昌期師師濟濟御筵載啟瞻雲日威赫赫德巍巍際昇平揚盛美仙宴錫蓬池億萬斯年集
皇圖符
帝軌八解賡歌環慶唐虞際看矯矯師臣拜稽駿烈兆鴻禧祥和開壽域趨辭
進酒丹陛清樂奏禹甸遐通之章
禹甸遐通周疆遠控資良棟撻伐成功庭引來儀鳳一解吾
皇端拱軍書方略授元戎把準夷擴定更朔漠來同奉玉帛大宛分左右貢瑤琛布露盡西東沛殊恩豺狼解網思負義梟獍逞兇雉盟既背螳臂稱雄二解師律嚴明主將忠颺征麾拂綵虹衝開朔雪與嚴風溫溫挾纊咸歡哄先聲士氣矜餘勇貔貅百萬
雄風雲指顧通笑么麼小醜懷恇悚驚魑魅竄豜豵三解揚我武王師肅雍憑將跋扈窮諒鳥覆危巢豈待風釜底魚跡漫逃負嵎虎勢莫容騎甲馬掃狂童四解待風清三窟天山月掛弓更撫懷百雉旌旗漫蔽空任狼奔匿叢妖氛莫避蹤渡西洱似摧枯臨拔達如泉湧逢義斾雙殄元兇五解競歸懷望先禺願隸王臣爭效球共瞻舜陛元黃納貢達堯庭箋表連封六解班師至露布工西維部落咸風動非關矜武窮荒壟鴻謨自是承
先統
聖朝大命一時新勳華千膺天寵七解
皇心悅式宴崇追陪三殿趨鸞鳳涵濡湛露成歌頌卷阿再續周詩咏明良此日慶都俞天河洗甲知無用八解葭灰起律應宮銀雪繽紛苑樹雕瓊杜歌融聲窈窕叶羽諧鐘競承恩拜爵玻璃捧喜時清光耀曈曨金甌永固山河重春生瑞草慶溢祥松九解需雲乍擁晴霞晝烘百僚鵠立瑤珮丁東仙仗崢嶸芝葢玲瓏洵是珠輝玉瑩奏師矇間笙鏞偉烈豐功述
祖歌
宗光奕奕安石來紅響蕭蕭宛馬從東拜簪黻雍容油油三爵威儀重鶴聞倡和鳳叶萋菶十解醉仙廚花漏永放牛歸馬功成
帝德醍醐拜賜榮玉階蓂莢葱蘢想當年宴鎬營豐樂愷與歌今昔同喜瑞靄璇宮更辰居星拱一庭端拜進瑤觥趨辭
進饌中和清樂奏聖治遐昌之章
聖治遐昌牒紀嘉祥六幕仰重光化日舒長瑞啟金閶照臨亶被殊方星雲爛熳膺天慶風雨和調佐帝觴廓版章靜欃槍
皇威遠域宣暢一解金莖玉露融仙掌堯天晴日輝金牓將軍閫外寒威敞櫜戈進爵春雲盎淩閣紀勳名瀲灔恩波廣桓桓在泮王猷壯二解遐想大業神功邁漢唐殊策靖疆場兵氣恢揚士馬騰驤申天罸逿蠻荒
廟謨布算風雷捲握韜鈐指授戎行慶綏康載旗常奏凱師旋舞唱三解榆關外蜺旌虎帳邊城望蜂窠蟻房人皆赤子盡來王清沙漠殪天狼四解歸而解裝人盡軒昂葱山蒲海百花香神揚氣揚論勳飲至先名將金樽次第邀前賞西域葡萄美且芳共欽王道無偏黨向日葵心率土將五解和光駘宕酌瓊卮珍饈百釀蓼蕭露瀼瞻肅穆
天容真爽朗大官六膳調金鼎向御筵供奉雉扇明開兩兩雲霞萬狀眄茲瑞氣輝煌三山蓬閬六解承燕喜
皇風鬯從茲斥堠無驚甲冑衅而藏珍符紛郁瑞應駢羅天心降福穰誕敷文德更阜財解慍薰琴接響七解瞻望沐
皇仁抒眾仰似花柳春前放仙桃錫宴恩溥德洋解戰袍歡騰貔虎還擬圖形麟閣上靖烽烟願長迓天錫神貺八解酒醴笙簧恩膏欣遍巖廊來享來王曰是常偃武修文覘治象何異咏洛水泱泱食德飲和聲教廣趨辭
史／載記／十國春秋／拾遺　卷一百十五／南唐(P.又7-1)..[清乾隆癸丑年昭文周氏此宜閣重校刊本]
李後主於淸微樓上歌春寒水四面學士刁衍起奏云陛下未覩其大者遠者爾人疑其有規諷訊之云風乍起吹縐一池春水又作紅羅亭子四面裁紅梅花作艷曲歌之韓熙載和云不須誇爛熳已輸了春風一半時已割淮南與周矣
子／筆記／庸閒齋筆記／卷五／75蔣振生書法論(P.99)
庸閒齋筆記卷五
75蔣振生書法論
金壇蔣振生，原名衡，字湘帆，虎臣修撰之姪也。康熙時，以書名一時，碑版照耀四裔。年五十六嵗，矢志書十三經，共八十餘萬言，閱十二年而訖事。南河河道總督高公斌特疏上呈御覽，奉旨以墨刻頒行天下，授國子監學正。當寫經時，以恩貢選英山教諭，又舉博學鴻詞，皆力辭不赴，其專精如此。嘗云：「學書者，不能為人宗祖，亦當與古人弟昆，何至為人子孫，甚至甘同奴僕！」云云。自負之高，有不可千古之概。所為古文，亦希蹤龍門，出入唐、宋諸大家。余五世從祖文勤相國曾為序而行之。其書法論一篇，聚古人大旨于數百言之中，如探驪得珠，覺前賢紛紛議論均為饒舌矣。茲錄其全文于左：
自永字八法後，論者幾數萬言，惟孫過庭書譜、姜堯章續書譜二家言最詳。余撮其要旨。第一在執筆，曰懸臂、中鋒。顏魯公云：「捻破管，畫破紙」，葢言五指齊用力。若雙鉤、單鉤諸法，雖三指着力，四、五指全無用處，故必右肘懸則靈動，五指撮管頂則堅勁。此乃返本還原，追蹤頡、邈、斯、邕作篆之意。夫竹簡漆書可容指腕兼運否？學書者先凝神端坐，使筆
與手如鐵錐木柄，全然不動，純任天機運轉；左臂平按，久乃酸痛異常。此語從未經人道破。至運筆，則凡轉肩鉤勒，須提起頓下，然提、頓二字相連，捷于影響，少遲則犯落肩脫節之病，不可使盡筆，不可用順牽，凡畫之住處，直之末稍帶第二筆處，皆從左轉，所謂每筆三折，一氣貫注者也。有從無筆墨處求之者，曰意，曰氣，曰神，曰布。有從有筆墨處求之者，曰絲牽，曰運轉，曰仰覆向背，疏密長短，輕重疾徐，參差中見整齊，此結體法也。魏晉人書，天然宕逸，唐人專用法，遂有九宮，分中左右上下界畫，使學者易趨，竊疑所謂口授訣即此也。余擬四言曰：「中、正、靈、靜。」中，則直看，每一字有中，如帝、宗、康之類，中直必與上點相對；若兩分之字，則左右各有中，如靖、辟、錄、軒；或上合下分，如聶、昂、靡；或上分下合，如瞿、替；或中合上下分，如囂、兼；或中分上下合，如靈、墨；或三並，如職、讎；各以類取中，則停勻矣。正，則言橫畫懸臂，用力太過，則右昂起不平，如書、無之類。皇甫君碑尚犯此病，乃少作也。九成宮則平正，的是老筆。夫一字中主筆須平，他畫則錯綜用意，乃不呆板。靈，則必由于懸臂，雖蠅頭亦使離几半寸捻管，則大小一例也。靜，非精熟不曉。唐碑惟虞永興孔子廟堂碑、歐陽九成宮碑能造此境。顏多寶、柳玄祕塔中正之法悉備，靈尚有之，靜則竟未能到。降而黃、蘇、米皆火氣未除。元、明而後，不足言矣。臨帖須運以我意，參昔人之各異，以求其同，如諸名家各臨蘭亭，絕無同者；其異處各由天性，其同處
則傳自右軍。以此求之，思過半矣。又正書用行草意，行草用正書法。學褚求其蒼勁處，學歐求其圓潤處，以怒張木強為歐，綺靡輭弱為褚，均失之。夫言者心之聲也，書亦然，右軍人品高，故其書瀟洒俊逸。顏平原忠義大節，唐代冠冕，書法亦如端人正士，凜然不可犯；若其行草，鬱屈瑰奇，天真爛熳之概，雄視千古。學者苟能立品以端其本，復濟以經史，則字裏行間，縱橫跌宕，盎然有書卷氣，胸無卷軸，即摹古絕肖，亦優孟衣冠，苟出心裁，非寒儉骨立，則怪異恣肆，非體之正也。竊願同志共凜斯言，庶稍有補乎。江南拙老人蔣衡譔。
子／筆記／池北偶談／卷十九　談藝九／853宋人絕句(P.449)
池北偶談卷十九　談藝九
853宋人絕句
偶為朱錫鬯太史彝尊舉宋人絕句可追踪唐賢者，得數十首，聊記於此。「亭亭畫舸繫春潭，只待行人酒半酣。不管煙波與風雨，載將離恨過江南。」「春陰垂野草青青，時有幽花一樹明。晚泊孤舟古祠下，滿川風雨看潮生。」「冷於陂水淡於秋，遠陌初窮見渡頭。賴是丹青無畫處，畫成應遣一生愁。」「竹外桃花三兩枝，春江水暖鴨先知。蔞蒿滿地蘆芽短，正是河豚欲上時。」「黃葉西陂水漫流，籧篨風急滯扁舟。夕陽暝色來千里，人語雞聲共一丘。」「露白霜紅郭外田，山濃水淡欲寒天。參軍抱病陪清賞，一檄呼歸亦可憐。」「斷腸聲裏無形影，畫出無聲亦斷腸。想得陽關更西路，北風低草見牛羊。」「梁州一曲當時事，記得曾拈玉笛吹。端正樓空春晝永，小桃猶學澹燕支。」「斷雲一葉洞庭帆，玉破鱸魚霜破柑。好作新詩寄桑苧，垂虹秋色滿東南。」「投荒萬死鬢毛斑，生入瞿唐灩澦關。未到江南先一笑，岳陽樓上對君山。」「江上荒城猿鳥悲，隔江便是屈原祠。一千五百年間事，只有灘聲似舊時。」「夜雨連明春水生，嬌雲濃暖弄微晴。簾虛日薄花竹靜，時有乳鳩相對鳴。」「目盡孤鴻落照邊，遙知風雨不同川。此中有句無人見，送與襄陽孟浩
然。」「獨凭危堞望蒼梧，落日君山似畫圖。無數柳花飛滿岸，晚風吹過洞庭湖。」「來時秋雨滿江樓，歸日春風度客舟。回首荊南天一角，月明吹笛下揚州。」「梨花淡白柳深青，柳絮飛時花滿城。怊悵西闌一株雪，人生看得幾清明。」「到處相逢是偶然，夢中相對兩華顛。還來共醉西湖雨，不見跳珠十五年。」「烏塘渺渺路平堤，堤上行人各有携。試問春風何處好？辛夷如雪柘岡西。」「掃地焚香閉閣眠，簟紋如水帳如煙。客來夢覺知何處，挂起西啕浪接天。」「曾作金陵爛熳遊，北歸塵土變衣裘。芰荷聲裏孤舟雨，臥入江南第一州。」「皂莢村南三四里，春江不隔一程遙。雙堤啕起如牛角，知是隋家萬里橋。」「去年此日泊瓜洲，衰柳蕭蕭客繫舟。白髮天涯歎流落，今宵聽雨古宣州。」「山驛蕭條酒倦傾，嘉陵相背去無情。臨流未忍輕相別，吟聽潺湲坐到明。」「照江丹葉一林霜，折得黃花更斷腸。商略此時須痛飲，細腰宮畔過重陽。」「洞庭木落萬波秋，說與南人亦自愁。欲指吳淞何處是，一行征雁海山頭。」「陌上花開蝴蝶飛，江山猶是昔人非。遺民幾度垂垂老，遊女還歌緩緩歸。」「白髮先朝舊史官，風爐煮茗暮江寒。蒼龍不復從天下，拭淚看君小鳳團。」「濯錦江邊憶舊遊，纏頭百萬醉青樓。而今莫索梅花笑，古驛燈前各自愁。」「濟南春好雪初晴，行到龍山馬足輕。使君莫忘霅溪女，時作陽關腸斷聲。」「琵琶絃急滾梁州，羯鼓聲高舞臂鞲。破費八姨三百萬，大唐天子要纏頭。」「逍遙堂後千章木，常送中宵風雨聲。誤喜對牀尋舊約，不知漂泊在彭城。」「秋來東閣涼如水，客去山公醉似泥。困臥北啕呼不醒，風吹松竹雨凄
凄。」「千詩織就迴文錦，如此陽臺暮雨何。只有聰明蘇蕙子，更無悔過竇連波。」「落日同騎款段遊，倦依松石弄清流。蓬萊漢殿春分手，一笑相逢太華秋。」「舟中一雨掃飛蠅，半脫綸巾臥翠藤。殘夢未醒啕日晚，數聲柔櫓下巴陵。」「何人把酒慰深幽，開自無聊落更愁。幸有清溪三百曲，不辭相送到黃州。」「向來松檜欣無恙，坐久復聞南磵鐘。隱隱修廊人語絕，四山滴瀝雪鳴風。」「自愛新詞韻最嬌，小紅低唱我吹簫。曲終過盡松陵路，回首煙波十四橋。」「夜暗歸雲遶柁牙，江涵星影雁團沙。行人悵望蘇臺柳，曾與吳王掃落花。」「征帆一似白鷗輕，起揭船蓬看晚晴。梅子著花霜壓岸，自披風帽過臨平。」
子／醫家／植物名實圖考長編／隰草　卷之七至卷之九／卷之七／菊花／附劉蒙菊譜／黃花／單花小金錢(P.348-2)
單花小金錢
單花小金錢花心尤大開最早重陽前已爛熳
子／類書／宋稗類鈔／卷三／忠義(P.117)
鄭所南先生字思肖．號憶翁．福州連江人宋太學上舍．應博學宏詞科．剛介有志節．元兵南下．叩闕上疏犯新禁．爭目之由是遂更今名．曰肖曰南曰憶．義不忘趙．北面他姓也隱居吳下．有田數十．寄之城南報國寺．以田歲入．入寺為祠其祖禰遇諱必大慟寺下而先生併館榖於寺．一室蕭然．坐必南向．歲時伏臘．望南野哭而再拜．乃返．人莫識焉．誓不與朔客交往．或於朋友坐上．見有語音異者．輒引起．人咸知其狷潔．亦弗為怪．喜佛老教．工畫墨蘭花簡葉．不求甚工．畫成即毀之．不妾與人其所自賦詩以題蘭．皆險異詭特．以攄其憤懣云．貴要者求其蘭尤靳弗與．庸人孺子頗其意者．
則反與勿計．邑宰求之不得．知其有田．因脅以賦役取．先生怒曰．頭可斷蘭不可畫．嘗自寫一弓長丈餘．高可五寸許．天真爛熳．超出物表題云純是君子．絕無小人．深山之中．以天為春凡平日所作詩．多寓意於宋其題鄭子封塾曰．天垂古色映柴門．千古傳家事且存此世但除君父外．不曾別受一人恩．譏宋臣之復仕元也其題畫蘭曰．求則不得．不求或與老眼空．清風萬古．譏一世之士無足當其意也．其題畫菊曰．花開不百花藂獨立籬未窮．寧可枝頭抱香死．何曾吹墮北風中．又曰．禦寒不藉水為命．去國自同金鑄心．自謂志節不為元氏貴所奪也．其題畫像曰．不忠可誅．不孝
可斬．敢懸此頭．於洪洪荒荒之表．以為天下不忠不孝之榜樣．譏夫忘國．而事也．平生寡慾而好游．凡遇窮山大澤．必彌日忘返．咄咄書空．心與口語．人爭視之．彼則蔑如也．著書甚多有太極濟鍊文一帙．多隱語．艱苦難讀．莫知所謂書後題二十字云．大無工十空經臣嘔血三斗書．此後有巨眼者當識之云晚年究性命之學．竟以壽終．葬於姑胥之西．
所南先生當宋社既墟．無策自奮．著心史六萬餘言．鐵函重匱．外著大宋鐵函經五字．內題大宋孤臣鄭思肖百拜書十字．於吳門承天寺眢井中．崇禎戊寅冬寺僧達浚井得之．自德祐癸未至崇禎戊寅．實三百五十六年矣．
集／小說／後紅樓夢／第十九回　林黛玉重興榮國府　劉姥姥三進大觀園(P.257)
只大觀園池子裏荷花最多，怕礙了龍船，倒曲曲折折刪去些荷花，開出一條往來的水路。滿園裏綠蔭甚濃，但聞鳥語，惟有千葉榴花開得如火光耀眼，那金絲桃諸品也爛熳照人。黛玉便叫管事的將酒席設在藕香榭，將四面洋簾捲起，撐起了青綢遮陽。天氣雖已炎熱，卻喜的水面上有風過來。王夫人便請薛姨媽、香菱、邢夫人、喜鸞、喜鳳過來，同著李紈、寶釵、黛玉、探春、惜春、湘雲、寶琴、邢岫烟、李紋、李綺、尤氏、平兒、紫鵑、晴雯、鶯
兒等，次第過來。叫傻大姐扶著劉姥姥，那姥姥倒也不要扶，一路上看著這些綠蔭，實在的爽心滌暑，倒也不用動一動扇子兒，一直的走到藕香榭。
集／小說／紅樓復夢／第四十八回　榮國府分金睦族　大觀園對畫傷情(P.508)
珍大奶奶吩咐媳婦們點燈擺席，寧榮兩府的丫頭、媳婦們都是伺候慣的，一聲答應，立刻紅燭高燒，珠燈爛熳，就在外間碧紗槅裏設下兩席。今日是給王夫人們餞行，大開筵宴，水陸並陳，十分富麗。兩府的太太、奶奶、姑娘們彼此開懷暢飲，十分親熱，直熱鬧到五更方回榮府。
集／小說／紅樓夢校注／第二十三回　　西廂記妙詞通戲語　牡丹亭艷曲警芳心(P.359)
誰想靜中生煩惱，忽一日不自在起來，這也不好，那也不好，出來進去只是悶悶的。園中那些人多半是女孩兒，正在混沌世界，天真爛熳之時，坐臥不避，嬉笑無心，那裏知寶玉此時的心事。那寶玉心內不自在，便懶在園內，只在外頭鬼混，卻又痴痴的。茗煙見他這樣，因想與他開心，左思右想，皆是寶玉頑煩了的，不能開心，惟有這件，寶玉不曾看見過。想畢，便走去到書坊內，把那古今小說並那飛燕、合德、武則天、楊貴妃的外傳與那傳奇角本買了許多來，引寶玉看。寶玉何曾見過這些書，一看見了便如得了珍寶。茗煙又囑咐他不可拿進園去，「若叫人知道了，我就吃不了兜著走呢。」寶玉那裏捨得不拿進去，踟蹰再三，單把那文理細密的揀了幾套進去，放在床頂上，無人時自己密看。那粗俗過露的，都藏在外面書房裏。
那一日正當三月中浣，早飯後，寶玉攜了一套《會真記》，走到沁芳閘橋邊桃花底下一塊石上坐著，展開《會真記》，從頭細玩。正看到「落紅成陣」，只見一陣風過，把樹頭上桃花吹下一大
半來，落的滿身滿書滿地皆是。寶玉要抖將下來，恐怕腳步踐踏了，只得兜了那花瓣，來至池邊，抖在池內。那花瓣浮在水面，飄飄蕩蕩，竟流出沁芳閘去了。
集／別集／顧亭林詩文集／亭林詩集／卷一／桃花溪歌贈陳處士梅(P.290)
桃花溪歌贈陳處士梅
陶君有五柳，更想桃花源。山迴路轉不知處，到今高士留空言。太邱之後多君子，門前正對桃花水。嘉蔬名木本先疇，海志山經成外史。曾作諸生三十年，老來自種溪前田。四百甲子顏猶少，有與疑年
但一笑。有時提壺過比鄰，笑談爛熳皆天真。酒酣卻說神光始，感慨汍瀾不可止。老人尚記為兒時，煙火萬里連江畿。斗米三十穀如土，春花秋月同遊嬉。定陵龍馭歸蒼昊，國事人情亦草草。桑田滄海幾回更，只今尚有遺民老。語罷長謠更浮白，七十年來似疇昔。與君同是避秦人，不醉春光良可惜。春非我春，秋非我秋，惟有桃花年年開，溪水年年流，為君酌酒長無愁。
左傳襄三十年：絳縣人或年長矣，無子，而往與於食。有與疑年。　　史記封禪書：老人為兒時，從其大父識其處。　　詩：勞人草草。毛傳：草草，勞心也。　　郊祀歌日出入篇：故春非我春，夏非我夏，秋非我秋，冬非我冬。
集／別集／青銅自考／卷之十二　强唫詩集／强唫詩集／和秦語影雪窻口占(P.6-2)..[清鈔本]
和秦語影雪窻口占
六花爛熳遍河山玉琢乾坤儘壯觀羔酒侍兒何足羡令人空自憶袁安
叢書／武英殿聚珍版叢書／悅心集／卷二／天谷菴　白玉蟾(P.32-2)..[清乾隆敕刻武英殿聚珍本]
天谷菴　　　　　　　　　　　白玉蟾
半天突出一奇峯小小茅簷映翠濃夾道高松招朗月滿林新竹喚淸風迎人野鳥間關語對客巖花爛熳紅策杖且隨流水去柴門時倩白雲封
白玉蟾福淸人號武夷散人
叢書／知不足齋叢書／畫筌..[清乾隆鮑廷博校刊本]
畫筌
江上外史笪重光著
虞山王　翬石谷
毘陵惲　格正叔　評
繪事之傳尚矣代有名家格因品殊考厥生平率多高士凡為畫訣散在藝林六法六長頗聞要略然人非其人畫難為畫師心踵習迄無得焉聊攄所見輯以成篇纖計小談俟夫知者繪苑流傳大都高人韻事寫其胸中逸氣此言人與畫合眞為定論夫山川氣象以
渾為宗林巒交割以淸為法畫家最重章法淸渾二語通體段落始兩得之形勢崇卑權衡小大景色遠近劑量淺深山之旁脇易寫正面難工山之腰腳易成峯頭難立主山正者客山低主山側者客山遠衆山拱伏主山始尊羣峯盤互祖峯乃厚土石交覆以增其高支隴勾連以成其闊一收復一放山漸開而勢轉一起又一伏山欲動而勢長起伏收放括盡縱橫運用之法背不可覩仄其峯勢恍面陰崖坳不可窺鬱其林叢如藏屋宇山分兩麓半寂半喧
崖突垂膺有現有隱近阜下以承上有尊卑相顧之情遠山低以為高有主客異形之象山頭山足俯仰照顧有情近峯遠峯形狀勿令相犯此章法要緊處學者勿輕放過危巖削立全依遠岫為屏巨嶺橫開還藉羣峯插笏一抹而山勢迢遙貴腹內陵阿之層轉一峯而山形崒嵂在嶺邊樹石之繽紛數逕相通或藏而或露諸峯相望或斷而或連峯夭矯以欲上仰而瞰空砂迤邐以同奔俯而薄地山從斷處而雲氣生山到交時而水口出山脈之通按其水徑
水道之達理其山形水道乃山之血脈貫通處水道不淸則通幅滯塞所當刻意研求者地勢異而成路時為夷險水性平而畫沙未許欹斜近山瀠洄每於邨邊石腳遠沙迢遞見之峯頂山腰樹中有屋屋後有山山色時多沈靄石旁有沙沙邊有水水光自愛空濛平遠一派水陸有殊江湖以沙岸蘆汀帆檣鳧雁剎竿樓櫓戍壘漁罩為映帶邨野以田廬籬徑菰渚柳堤茅店板橋煙墟渡艇為鋪陳畫中平遠最難作此分江湖邨野雨景晚景處卽是畫法　野景以趙大年為宗江景則江燕諸公為妙觀此
點綴畫法盡矣山本靜水流則動石本頑樹活則靈土無全形石之巨細助其形石無全角石之左右藏其角土載石而宐審重輕石壘石而應相表裏山水中畫石與尋常畫法不同須令土石渾成雖極奇險之致而位置天然方為合格石之立勢正走勢則斜坪之正面平㫄面則反半山交夾石為齒牙平壘逶迤石為膝趾山脊以石為領脈之綱山腰用樹作藏身之幄山實虛之以煙靄山虛實之以亭臺山形欲轉逆其勢而後旋樹影欲高低其餘而自聳山面陡面
斜莫為兩翼樹樷高樷矮少作竝肩石壁巑岏一帶傾欹而倚盼樹枝撐攫幾株向背而紛挐橫崖泉落景已伏而忽通孤嶂石飛勢將墜而仍綴樹排蹤以衞峽石頹臥以障虛山外有山雖斷而不斷樹外有樹似連而非連此段言隱現斷續之妙如文章家龍門敘事法變化無方榆柳茂於邨舍松檜鬱乎巖阿坡間之樹扶疎石上之枝偃蹇短樹參差忌排一片密林蓊翳尢喜交柯密葉偶間枯槎頓添生致紐幹或生剝蝕愈見蒼顏枝綴葉而參
伍錯綜弗生窒礙葉附枝而橫斜紆直欲使聯翩菀枯或因發葉之早遲舒屈多由引幹之老稚一本之穿插掩映還如一林一林之倚讓乘承宛同一本正標側杪勢以能透而生葉底花間影以善漏而豁透則形脞而似長漏則體肥而若瘦作畫樹居其半諸家畫法變態多種不過為造化傳神若非靜觀難得其理此段洗發曲盡元微　一本一林透漏之法畫樹祕要前人所不傳今於江上先生發之令人玩索不盡煙中之幹如影月下之枝無色雨葉暗而淋漓風枝亞而搖曵木皮之膚理如生蟠根之
植立宐固春條擢秀夏木垂陰霜枝葉零寒柯枝瑣表挺而脩立影互而成行幽岩古枿老狀離奇片石疎叢天眞爛熳山擁大塊而虛腹木攢多種而疎顚衆沙交會借叢樹以為深細路斜穿綴荒林而自遠沙如漂練分水勢而復羅邨勢樹若連柵圍山足而兼襯山巒沙邊水蕩偶借石防峯裏雲生還容樹影沙之交插處作樹有法惟癡翁最為擅勝荒林細路南宋諸公妙境也林麓互錯路暗藏於山根岩谷遮藏境深隱於樹裏密樹憑山而根株迭
露能令土石分明近山嵌樹而坡岸稍移便使柯條別異樹根無著因山勢之橫空峯頂不連以樹色之遙蔽峯稜孤側草樹為羽毛坡腳平斜石叢為綴嵌樹惟巧於分根卽數株而地隔石若妙於劈面雖百笏而景殊妙在心傳非能口授石看三面有圭端刀錯玉尺銀瓶香案琴墩蟲窠魚砌覆盂欹帽缺𣂔蹲獸蚌殻螺軀鳥罩犀首之異狀須離象而求樹分單夾有散蝶聚蜂蛇驚鴉集雞翎燕翦珠綴冰凌竹个椶團簾垂穗結
飄縷簇角攢針疊紈之殊形貴相機而作形容樹石之法不離此種種而其妙處全在筆墨脫化石有剝蘚之色土有膏澤之容樹勁則淸水柔則秀麓拖沙而勢帀背隱樹而境深瀑亂瀉者源長岩倒懸者腳穩原巘交迴起空嵐而氣豁雲岩聳矗𠀕脩坂而勢悠山巍腳遠水無近麓之情地廓邨遙樹少參天之勢山淺莫為懸瀑樹大無作高山沙勢勿先成背峯頭而後定遠墅勿先作待山空而徐添懸坪疊石卽作山巒低岸交沙便成津浦瀨
層層如浪捲石泛泛似漚浮衆水匯而成潭兩崖逼而為瀑闊狹因乎石磧夷險視乎岩梯無風而㵎平觸石而湍激折瀏如傾沸湧浪若騰驤派流遠近為斷續之分波紋有無由起滅之異水漲闊而沙岸全無水煙浮而江湖半失平波之行筆容與激湍之運腕囘旋浪花迅捲而筆繁濤勢高掀而筆蕩山隔兩崖樹欹斜而援引水分雙岸橋蜿蜒以交通五代北宋諸公多工畫水溪㵎江湖畫法迥異玩此不特取勢之法明析無餘而運筆之妙發揮略盡布局觀乎縑
楮命意寓於規程統於一而締搆不棼審所之而開闔有準尺幅小山水宐寬尺幅寬邱壑宐緊卷之上下隱截巒垠幅之左右吐吞岩樹一縱一橫會取山形樹影有結有散應知境闢神開畫法不離縱橫聚散四字所謂一陰一陽之為道巧在善畱全形具而妨於湊合圓因用閃正勢列而失其機神眼中景現要用急追筆底意窮須從別引二語畫禪元要也知其解者旦暮遇之偶爾天成加以人工而或損此中佳致移之彼處而多違理路之淸由低近而高
遠景色之僃從澹𥳑而綢繆絜小以成鉅心欲其靜完少以布多眼欲其明目中有山始可作樹意中有水方許作山目中有山四句卽所謂胸有成竹也今人作畫胸中了無主見信筆塡砌縱令成圖神氣索然參此方悟畫法作山先求入路出水預定來源擇水通橋取境設路分五行而辨體峯勢同形諳於地理象庶類以殊容景色一致昧其物情樹無表裏不知隱見之方山少陰陽豈識渲皴之訣水遲引導難以奔流樹早生根無從轉換瀑水若同簷澑直瀉無情石塊
一似土坏摸稜少骨坡寬石巨崇山翻似培塿道直沙麤遠地猶同咫尺講究邱壑只在路徑水口二者安置穩貼邱壑之理思過半矣　此下論繪事中疵病洗剔略盡若不細加體認卽蹈其弊轍猶尒茫然坪憎桶案之形山厭瓜稜之狀地薄崖危未帖峯高樹壯非宐近山平田患其壁立離邨列樹勿似籬橫挺然者樹容木本毋同草本油然者樹色生枝休似伐枝峯巒雄秀林木不合蕭疎島嶼孤淸屋舍豈宐樷雜異境未可多為田圃祇堪戱作宮殿鬱盤而壯麗寺觀淸邃而嵯峨
園亭之屋幽敞旅舍之屋駢闐漁舍荒寒田家樸野山居僻其門逕邨聚密其井煙界畫之工無虧折算寫意之妙頗擅縱橫屋宇畫法諸家體格不同大約意象用筆人屋質無傷於雅沙草劇不失於文雪意淸寒休為染重雲光幻化少作鉤盤雨景霾痕宐忌風林狂態堪嗔曉霧昬煙景色何容交錯秋陰春靄氣候難以相干前人有題後畫當未畫而意先今人有畫無題卽強題而意索雲裏帝城山龍盤而虎踞雨中春樹屋鱗次而鴻冥
仙宮梵剎協其龍砂邨舍茅堂宐其風水山門敞豁松杉森列而成行水閣幽奇藤竹蕭疎而垂影平沙渺渺隱葭葦之蒼𣴭邨水溶溶映垂楊之歴亂林帶泉而含響石負竹以斜通草媚芳郊蒲緣幽涘潮落沙交水光百道山寒石出樹影千櫺愛落景之開紅值山嵐之送晚宿霧斂而猶舒柔雲斷而還續危峯障日亂壑奔江空水際天斷山銜月雪殘靑岸煙帶遙岑日落川長雲平野闊地表千鐔高標插漢波間數點
遠黛浮空匿秀嶺於重巒立奇峯於側嶂兩崖峭壁倒壓溪船一架危樓下穿岩瀑孤亭樹覆危磴闌扶溪深而猿不得下壁峭而鳥不敢飛驚濤拍於怒石叢木擁乎飛梁江上千峯雪積海中孤島雲浮霞蔚林臯陰生洞壑雨氣漸沈暮景夜色乍分晨光散秋色於平林收夏雲於深岫月映園林之蕭灑風生野渚之飄颻雲擁樹而林稀風懸帆而岸遠脩篁掩映於幽㵎長松倚薄於崇崖近漵鷺飛色明初霽長川雁度
影帶沈暉水屋輪翻沙堤橋斷鳧飄浦口樹夾津門石屋懸於木末松堂開自水濱春蘿絡徑野篠縈籬寒甃桐疎山窗竹亂柴門設而常關蓬窗繫而如寄樵子負薪於危峯漁父橫舟乎野渡臨津流以策蹇憩古道而停車宿客朝餐旅店行人暮入關城幅巾杖策於河梁被褐擁鞍於棧道賈客江頭夜泊詩人湖畔春行樓頭柳颺陌上花飛散騎秋原荷鉏芝嶺高士幽居必愛林巒之隱秀農夫草舍常依隴畝以棲遲
攤書水檻須知五月江寒垂釣砂磯想見一川風靜寒潭晒網曲徑攜琴放鶴空山牧牛盤谷尋泉聲而躡足戀松色以支頤濯足淸流之中行吟絕壁之下登高而望遠臨水以送歸臥看滄江醉題紅葉松根共酒洞口觀棋見丹井而如逢羽客望浮屠而知隱高僧看瀑觀雲偶成獨立尋幽訪友時見兩人此段論畫中諸景凡畫家無有不知者但筆墨麤疎卽竭意布置終不能逼出眞景是有景與無景同也覽者勿徒愛其詞句之佳當於景色中有會心處人不厭拙只貴神淸景不嫌奇必求
境實董巨峯巒多屬金陵一帶倪黃樹石得之吳越諸方米家墨法出潤州城南郭氏圖形在太行山右摩詰之輞川關荊之桃源華原冒雪營邱寒林江寺圖於希古鵲華貌於吳興從來筆墨之探奇必繫山川之寫照善師者師化工不善師者撫縑素拘法者守家數不拘法者變門庭叔達變為子久海岳化為房山黃鶴師右丞而自具蒼深梅花祖巨然而獨稱渾厚方壺之逸致松雪之精姸皆其澄淸味象各成一家
會境通神合於天造畫工有其形而氣韻不生士夫得其意而位置不穩前輩脫作家習得意忘象時流託士夫氣藏拙欺人是以臨寫工多本資難化筆墨悟後格制難成資分格力兼之者難百年以來不一二覯故有童而習之老無所得或恃其聰明終虧學力此成家立名之所以不易也十幅如一幅胸中邱壑易窮一圖勝一圖腕底煙霞無盡全局布於心中異態生於指下氣勢雄遠方號大家神韵幽閒斯稱逸品寓目不忘必為名跡轉瞬若失盡屬庸裁山下宛似經過卽
為實境林間如可步入始足怡情聚林屋於盈寸之間招峯巒於千里之外仰眎岧嶤訝躋攀之無路俯觀叢邃喜尋覽之多途無猿鶴而恍聞其聲有湍瀨而莫覩其跡近睇鉤皴潦草無從摹搨遠覽形容生動堪使畱連濃淡疊交而層層相映繁𥳑互錯而轉轉相形畫家六法以氣韻生動為要人人能言之人人不能得之全在用筆用墨時奪取造化生氣惟有煙霞邱壑之癖者心領神會不然雖畢生橅古法終隔數塵無層次而有層次者佳有層次而無層次者拙狀成平褊雖多邱壑不為工
看入深重卽少林巒而可玩眞境現時豈關多筆眼光收處不在全圖合景色於草昧之中味之無盡擅風光於掩映之際覽而愈新密緻之中自兼曠遠率易之內轉見便娟此篇中闡發氣韻最微妙處也其議論精微語無虛下學者字字作禪句參之默契其旨山之厚處卽深處水之靜時卽動時林間陰影無處營心山外淸光何從著筆空本難圖實景淸而空景現神無可繪眞境逼而神境生位置相戾有畫處多屬贅疣虛實相生無畫處皆成妙境凡理路不明隨筆塡
湊滿幅布置處處皆病至點出無畫處更進一層尢當尋味而得之　人但知有畫處是畫不知無畫處皆畫畫之空處全局所關卽虛實相生法人多不著眼空處妙在通幅皆靈故云妙境也得勢則隨意經營一隅皆是失勢則盡心收拾滿幅都非勢之推挽在於幾微勢之凝聚由乎相度畫法忌板以其氣韻不生使氣韻不生雖飛揚何益畫家嫌稚以其形模非似使形模非似卽老到奚庸麤𥳑或稱健筆易入畫苑之魔疎拙似非畫家適有高人之趣披圖畫而尋其為邱壑則鈍見邱壑而忘其為圖畫則神邱壑
忘為圖畫是得天地之靈氣也所謂藝游而至者則神傳矣蓋山容憑皴淡以想像無泥皴淡而著其偽樹態假點抹以形容勿拘點抹而忽其眞鉤之行止卽峯巒之起跌皴之分搭卽土石之紋痕頓挫乃鉤劈之流行淺深為渲染之變化虛白為陽實染為陰山坳染重端因陰影相遮山面皴空多是陽光遠映山以分按脊生石用重鉤面出山腳伏而皴側坡脊起而皴圓麻皮虛腳而山空兼讓長林之得致釘頭露額而石豁又資叢樹以託根墨
帶燥而蒼皴兼於擦筆濡水而潤渲間以烘襯複而內暈鉤𥳑而外工鉤靈動似乎皴皴細碎同於擦劈而不皴知烘染之有法皴而不染知鉤劈之意全著筆為皴畱空痕以成廓運墨為染間滃迹以省鉤點之圓活與皴無殊皴之沈酣眎染匪異鉤之漫處可以資染染之著處卽以代皴複染於鉤內而石面稜稜增染於廓外而石脊隱隱皴未足重染以發其華皴已足輕染以生其韻解索動而麻皮靜爛草質而牛毛
文釘頭莽於木柹長短同施豆瓣潑於芝麻小大易置卷雲雨點各態亂柴荷葉分姿劈斧近於作家文人出之而峭鬼臉易生習氣名手為之而遒大劈內帶鑿痕小劈中含鏽跡石凌面而隱疊千層山沒骨而融成一片灰堆乃礬頭之變境疊餻卽斧劈之後塵從古畫家各立門戸皆由皴法不同自唐五代南北宋以至元明其筆法有如方枘圓鑿之難入者然其中自有一貫通之理故能精於一家法而得其變化離合處則諸家畫法一以貫之更無凝滯今人之蔽只在不能專攻一家故諸家皆無入處也觀此論皴法精詳開墨妙之元祕補前人之缺略眞六法之微言也
畫中惟皴法最難所宐亟講各家畫法未易兼綜然須畫北宋勿使一筆入南宋法畫南宋勿使一筆入元人法畫元人亦勿使入南宋諸家法諸家各有門庭勿相混淆惟通其理而化其偏讀此可以豁然開悟鉤多圭角而俗態生皴若團欒而淸韻少皴之俯仰披似風蘆而垂如露草皴之縝密明同屋漏而隱若紗籠連鉤帶染機到筆隨似石如山形忘意會點分多種用在合宐圓多用攢側多用疊禿鋒用衂破筆用鬆擲筆者芒按筆者銳含潤若滴帶渴為焦細等纖塵麤同墜石淡以破濃聚而隨散繁𥳑恰有定形整
亂因乎興會濃淡聚散點法要訣更須以各家法參之論設色之妙於下文數語盡之丹靑競勝反失山水之眞容筆墨貪奇多造林邱之惡境怪僻之形易作作之一覽無餘尋常之景難工工者頻觀不厭墨以破用而生韻色以淸用而無痕輕拂軼於穠纖有渾化脫化之妙獵色難於水墨有藏靑藏綠之名蓋靑綠之色本厚而過用則皴淡全無赭黛之色本輕而濫設則墨光盡掩麤浮不入雖濃郁而中乾渲暈漸深卽輕勻而肉好間色以免雷同豈知
一色中之變化一色以分明晦當知無色處之虛靈此言一色中變化已造妙境至論及無色處精微之理幾於入道宐濃而反淡則神不全宐淡而反濃則韻不足學山樵之用花靑每多齷齪仿一峯之喜淺絳亦涉扶同乃知慘淡經營似有似無本於意中融變卽令朱黃雜沓或工或誕多於象外追維千筆萬筆易當知一筆之難一點兩點工終防多點之拙山川之氣本靜筆躁動則靜氣不生林泉之姿本幽墨麤疎則幽姿頓減畫至神妙處必有靜氣蓋掃盡縱橫
餘習無斧鑿痕方於紙墨間靜氣凝結靜氣今人所不講也畫至於靜其登峯矣乎山隈空處筆入虛無樹影微時墨成煙霧筆中用墨者巧墨中用筆者能墨以筆為筋骨筆以墨為精英筆渴時墨焦而屑墨暈時筆化而鎔人知搶筆之鬆不知鬆而非懈人知破墨之澀不知澀而非枯墨之傾潑勢等崩雲墨之沈凝色同碎錦筆有中峯側峯之異用更有著意無意之相成轉折流行鱗游波駛點次錯落隼擊花飛拂為斜脈之分形磔作偃坡之折筆啄毫能令
影疎策穎每敎勢動石圓似弩之內擫沙直似勒之平施故點畫淸眞畫法原通於書法風神超逸繪心復合於文心抒高隱之幽情發書卷之雅韻點筆閒窗寓懷知己偶逢合作庶幾古人此復拈八法示人以見書畫同原眞千古不易之論此笪先生書筏畫筌幷著之意也高隱下四句尢為作畫根本要義勿輕讀過至於人物花卉鳥獸蟲魚冠服審其時代衣紋應有專家顧盼想其性情爪髮更無遺憾春葩秋萼花葉全師造化寫豓如浮其香雲翼霜蹄飛走合於自然傳神兼肖
其貌鮮鱗繚繞於溪潭荇蘩弄影草蟲飛綴於條葉風日搖姿顧吳陸李韓戴徐黃昔號擅長世珍遺跡援毫傅彩造於精深能事此者覽而自悟繪法多門諸不具論其天懷意境之合筆墨氣韻之微於茲編可會通焉
叢書／知不足齋叢書／天水冰山錄／古今名畫手卷冊頁／軸／本朝(P.203-1)..[清乾隆鮑廷博校刊本]
本朝商喜壽意一軸
猫圖一軸
殷善翎毛三軸
邊景昭翎毛一十六軸
溫日觀葡萄一軸
李在山水一十三軸
戴文進七賢過關圖一軸
秋江獨釣圖一軸
蘭亭一軸
秋林書屋一軸
春水幷仙館圖五軸
西湖春曉圖一軸
南屏晚鐘圖一軸
中流砥柱一軸
鍾山春曉一軸
春景魚雁一軸
三星壽意四軸
淸淨觀音海月圖二軸
美人圖二軸
雪景幷竹菊一十軸
秋林行客圖一軸
李白問月圖一軸
風雨歸莊圖一軸
商山四皓幷四聘圖五軸
松鶴一軸
納涼圖一軸
寒江獨釣圖一軸
夏木垂陰圖一軸
靑山煙雨圖一軸
溪山初霽一軸
福神眞武關侯玉京仙子四軸
漁樵棄瓢圖二軸
山水人物九十軸
夏芷山水人物一軸
上官伯達美人圖一軸
夏仲昭墨竹一十五軸
陳憲章梅圖二軸
王謙橫披梅一軸
牧牛圖一軸
石銳斗方捕魚圖四軸
樓閣山水圖二軸
丁玉川四景圖八軸
五老圖一軸
林良翎毛二十二軸
姜立綱山水一軸
范啟東竹鶴圖一軸
杜檉居陶學士圖一軸
松鶴小幅一軸
美人圖八軸
茶經圖一軸
琴會圖一軸
調琴幷玩月圖二軸
荷花仙子花草圖一軸
東王迓壽圖一軸
白樂天圖一軸
寇萊公演樂圖一軸
五老攀桂圖一軸
七子團圓圖一軸
尚父遇文王一軸
人物山水翎毛共九軸
沈周煙雨圖一軸
辛夷圖一軸
松鶴雪景四軸
花下翰音一軸
花草松芝六軸
飛仙樓閣一軸
溪山高逸一軸
雙釣圖一軸
柳枝幽鳥一軸
菊雞幷萱石三軸
壽意二軸
臨董北苑山水一軸
葛洪煉丹圖一軸
臨趙松雪高逸圖一軸
龍王授道圖二軸
山水人物三十四軸
陶雲湖菊兔一十三軸
美人一軸
壽鹿幷仙鶴五軸
湖山秋意幷花草三軸
萬壽福祿一軸
南極長生圖一軸
過庭章松月一軸
王舜耕雪景一軸
吳小仙捕魚圖一軸
人物山水六十四軸
天乙賜福圖一軸
觀音二軸
月下醉歸圖一軸
寒山拾得一軸
巢由洗耳一軸
羣仙拱壽五軸
商山四皓一軸
東方朔鐵拐鍾離三軸
屈原問渡圖一軸
吹簫圖一軸
太極橫披一軸
牛圖猫圖二軸
漁樵幷人物三軸
南極呈祥圖一軸
五賢圖一軸
東華龍女幷壽鹿二軸
呂紀翎毛一百一十五軸
菊石竹石圖二軸
天香玉兔幷壽意三軸
呂棠翎毛四軸
鍾欽禮山水五軸
王孟端福祿壽圖一軸
唐寅美人七軸
詩畫二軸
倦繡圖一軸
橫披一軸
梧閣淸風一軸
唐馬幷雀梅圖五軸
月明千里故人來一軸
四景山水幷雪景八軸
栢壽圖幷椿萱圖二軸
四景人物山水一十二軸
文徵明詩畫八軸
人物山水六十一軸
滄浪濯足一軸
羽扇消閒一軸
滿目滄江一軸
玉洞仙桃一軸
松石壽意一軸
三瑞圖一軸
雪景幷雲山圖二軸
雪松幷山兔二軸
橫崖懸壑二軸
五鹿雙全一軸
停琴圖一軸
蹇騎行雪一軸
周臣臨盛子昭四景人物共十三軸
停琴聽阮圖一軸
陳道復牡丹荷花六軸
雪山幷山水八軸
四景花草二十六軸
松芝幷小景二軸
大夫忠孝圖一軸
孔雀牡丹一軸
泥金水仙一軸
草書四軸
王問山水一軸
漁樵問荅一軸
翎毛一軸
花卉一軸
蔣三松山水十軸
徐霖篆晝錦堂記一軸
篆歸去來辭一軸
燕桃李園斗方菊二軸
四景詩八軸
朱文藻山水人物四軸
姜周佐仙子美人六軸
菊兔圖二軸
張平山桃花仙子一軸
人物二軸
補袞調羮一軸
松鶴一軸
四景圖八軸
鐵拐一軸
唐王演樂圖一軸
海屋添籌等壽意四軸
郭淸狂持平負重二軸
補關求名圖二軸
松下觀書一軸
琴鶴圖一軸
寫意人物一軸
謝時臣瑞協秋芳一軸
橫披一軸
駕壑蒼龍一軸
人物山水四十四軸
松梅幷牛圖二軸
擎天古翠一軸
湖山春靄一軸
玉京仙杖一軸
壽意二軸
七賢過關圖一軸
壽松圖一軸
高山流水二軸
陸包山花鳥九軸
魯治花卉翎毛六軸
仇英九成宫圖一軸
靑綠山水二十三軸
天女散花一軸
陶穀謝安二軸
椿桂一軸
臨松雪山水四軸
臨蘇漢臣仕女四軸
麻姑獻壽一軸
萬松壽意二軸
高逸圖一軸
杜陵詩意四軸
軒轅問道一軸
沈仕四景山水五軸
花草七軸
中流砥柱一軸
周東村四景山水四軸
四聘圖四軸
劉敔山水人物四軸
張灒謝安東山圖一軸
石崇錦帳圖一軸
許寶芝蘭毓秀圖一軸
沈碩美人二軸
山水人物四軸
百祿圖一軸
鹿鶴雙全一軸
徐廷振翎毛花草四軸
陳應祥紫牡丹一軸
孫堪竹菊圖二軸
靑山圖一軸
程達壽鹿一軸
袁柳莊竹圖一軸
蕭天章菊花四軸
汪海雲四景山水八軸
翎毛一十軸
芙蓉二軸
風雨歸舟一軸
葛巾漉酒圖一軸
九華壽意一軸
程舉山水人物四軸
兔圖一軸
杜澍山水人物四軸
殷宏翎毛三軸
殷順翎毛二軸
吳璉花竹圖一軸
王逢元菊花二軸
劉景山水一軸
余橒山水四軸
陸深山水圖一軸
梁孜山水一軸
花草二軸
陳錫山花草四軸
陳寓齋萬壑松濤一軸
王穀祥花卉六軸
文武成功詩二軸
王諤四召圖一軸
方朔待詔金馬門一軸
傅巖夢卜一軸
賞花泛舟圖二軸
董良史未裱山水一軸
陳枚花草四軸
洪楩山水一軸
桃源問津一軸
陳茶山秋江獨釣一軸
可山花草四軸
王華山水一軸
仙圖一軸
丁野夫山水一軸
趙雲窩山水四軸
藍關一軸
弋梅巖山水四軸
袁文可山水五軸
王一淸四景山水四軸
王子澄臨馬遠山水一軸
葉含春紅日古松一軸
馬軾臨郭熙大圖一軸
山水一軸
李東陽題梅一軸
鄔昆山水一軸
臧祥卿竹石猫雀一軸
李福智十八學士圖四軸
商作小景二軸
四景四軸
陳憲副撫琴圖一軸
東坡博古圖一軸
三酸圖一軸
勤苦圖一軸
陳宗周花鳥一軸
四喜圖一軸
邵南山夏秋冬山水三軸
古愚松鶴一軸
貞湖攜琴訪友一軸
胡鎭松鶴一軸
昭陽蔣貴畫一軸
焦雲㟠菊花橫披一軸
杏壇圖一軸
張長史草書一軸
潘雲程老子觀泉一軸
馮表桃源圖一軸
羅思泉山水四軸
陳鶴竹石牡丹一軸
杜東原山水一軸
梅道人竹石一軸
殷偕花鳥一軸
朱篆靑綠山水一軸
織字晝錦堂一軸
見竹四景圖四軸
李碩菊石一軸
馬一龍草書三軸
王珍山水四軸
顧良臣東方朔一軸
徐承祖字一軸
俞紫芝墨蹟一軸
金山儂書歸去來辭一軸
李東陽詩一軸
楊譓隸字一軸
何澄山水一軸
姚友直竹一軸
趙淸獻公告天圖一軸
復齋翎毛一軸
平田小景二軸
侯聰山水三軸
陳季昭讀書圖一軸
胡賓兔月一軸
胡恭草書一軸
日本唐王賞春一軸
四君四軸
本朝名筆覆載圖二軸
春花爛熳圖一軸
王母壽圖三軸
泥金山水八軸
靑綠仙逸圖一軸
泥金福壽無疆圖二軸
殿畫美人四軸
著色美人圖二十八軸
四景人物山水六十四軸
斗方小景三十三軸
淸風化日一軸
宣聖四配像一軸
圓光小景四軸
一秤金八軸
貨郞擔十四軸
三陽開泰圖六軸
翎毛花卉六十六軸
百鹿駢臻一軸
花草圖二十二軸
四妃十六子圖十軸
九世同居圖一軸
毛女仙姑圖三軸
竹兔一軸
朝陽玉樹一軸
春牧圖一軸
海屋添籌一軸
獨鯉朝天一軸
祿轉三台一軸
松鶴一軸
松鷹一軸
四時花草四軸
松濤躍鯉一軸
蘭亭一軸
福祿壽三星一軸
五老圖一軸
蘇武牧羊一軸
橫披壽意一軸
五鳳朝陽一軸
唐馬五軸
玉堂淸節一軸
椿萱圖一軸
呂文正公圖一軸
嬰戲圖二十三軸
天女散花圖一軸
孟嘗君雞鳴圖一軸
唐王夜遊圖一軸
金蘭圖二軸
捕魚圖一軸
秋林錦樹圖一軸
龎居士圖一軸
仙人圖二十五軸
江州司馬一軸
五雲梁棟圖一軸
判子圖十六軸
官司畫四軸
十八學士圖四軸
番人圖一軸
漁家樂一軸
元帝像二軸
鮑老圖六軸
眞君像一軸
朝陽雙鳯一軸
天師像二軸
壽意四十三軸
三元乘龍一軸
唐王觀馬一軸
牛圖二軸
蓮葉眞人圖一軸
魚躍鳶飛圖一軸
天文圖一軸
鳯翻曉帳一軸
月幌龍睛一軸
大學總章四軸
草書四軸
老君降胡一軸
仙女採花一軸
樓臺殿閣四軸
達摩祖師二軸
赤壁圖一軸
高冠進步一軸
召將圖一軸
東方朔一軸
高科葡萄一軸
魚圖四軸
杏壇圖宣父儀二軸
右軍書扇圖一軸
地藏像一軸
草蟲三軸
疊疊封冠一軸
天乙賜福三軸
五福如意一軸
朝綱獨立一軸
中流砥柱一軸
泰和山圖一軸
轉祿朝天一軸
爵祿雙全一軸
石刻杏壇圖一軸
名家石刻四軸
石刻宣聖十哲像二軸
石刻宣聖像二軸
東林寺詩刻一軸
公子圖一軸
天台石橋圖二軸
福壽康寧字八軸
百福字一軸
百壽字一軸
本朝刻絲翎毛六軸
刻絲錦邊壽圖四軸
納繡壽星二軸
織金納絨壽圖四軸
納絨彩鳯二軸
刻絲牡丹一軸
刻絲番馬圖一軸
刻絲仙桃四軸
刻絲東方朔四軸
納紗仙人圖二軸
刻絲花鴿一軸
紙織東方朔一軸
杏壇圖一軸
叢書／知不足齋叢書／全唐詩逸／卷之中／子泰(P.17-1)..[清乾隆鮑廷博校刊本]
子泰
句
風姿豔態應無比爛熳當春一樹芳醉後寄上官媛
