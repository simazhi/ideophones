集／總集／元詩選／初集／甲集／遺山先生元好問　遺山集／紀子正杏園燕集(P.37)
紀子正杏園燕集甲午歲。
紀翁種杏城西垠，千株萬株紅豔新。今年寒食好天色，曉氣鬱鬱含芳津。天公自愛此花好，朝薰暮染煩花神。融霞暈雪一傾倒，非煙非霧非卿雲。未開何所似，乳兒粉妝深絳脣。能啼能笑癡復騃，畫出百子元非真。半開何所似，里中處女東家鄰。陽和入骨春思動，欲語不語時輕顰。就中爛熳尤更好，五家合隊虢與秦。曲江江頭看車馬，十里羅綺爭紅塵。陽平一邑多詩豪，主人買酒邀眾賓。花時有成約，恨少楊子張吾軍。落花著衣紅繽紛，四坐慘澹傷精魂。花開花落十日耳，對花不飲花應嗔。愛花常苦得花晚，爭教行樂無閒身。芳苞一破不更合，且看錦樹烘殘春。
集／總集／元詩選／初集／甲集／遺山先生元好問　遺山集／甲辰三月旦日以後雜詩二首(P.74)
密霧輕塵細灑勻，綠雲紅雪一番新。風光爛熳供歡席，酒味清醇似主人。落落湖山如有喜，欣欣魚鳥亦相親。新詩寫入奚奴錦，從此他鄉不算春。
集／總集／元詩選／初集／甲集／遺山先生元好問　遺山集／濟南雜詩五首(P.89)
荷葉荷花爛熳秋，鷺鷥飛近釣魚舟。北城佳處經行徧，留著南山更一遊。
集／總集／元詩選／初集／甲集／遺山先生元好問　遺山集／三鄉雜詩二首(P.94)
三鄉雜詩二首
夢寐滄洲爛熳遊，西風安得釣魚舟。薄雲樓閣猶烘暑，細雨林塘已帶秋。
集／總集／元詩選／初集／乙集／耶律中書令楚材　湛然居士集／庚辰西域清明(P.355)
庚辰西域清明
清明時節過邊城，遠客臨風幾許情。野鳥間關難解語，山花爛熳不知名。蒲萄酒熟愁腸亂，瑪瑙杯寒醉眼明。遙想故園今好在，梨花深院鷓鴣聲。
集／總集／元詩選／初集／乙集／許文正公衡　魯齋集／訓子(P.435)
訓子
干戈恣爛熳，無人救時屯。中原竟失鹿，滄海變飛塵。我自揣何能，能存亂後身。遺芳藉遠祖，陰理出先人。俯仰意油然，此樂難擬倫。家無儋石儲，心有天地春。況對汝二子，豈復知吾貧。大兒願如古人淳，小兒願如古人真。平生乃親多苦辛，願汝苦辛過乃親。身居畎畝思致君，身在朝廷思濟民。但期磊落忠信存，莫圖苟且功名新。斯言殆可書諸紳。
集／總集／元詩選／初集／乙集／許文正公衡　魯齋集／學題武郎中桃溪歸隱圖二首(P.439)
門外鞦韆擺翠煙，籬邊雞犬亦閒閒。更教爛熳花千樹，對著縈紆水一灣。好景已憑摩詰畫，他年重約長卿還。尋思此世人心別，又愛功名又愛山。
集／總集／元詩選／初集／乙集／元總管淮　金囦吟／寒食(P.536)
寒食
城西爛熳拆桐花，珠翠郊原散綺霞。試問溧陽新燕子，今年寒食又無家。
集／總集／元詩選／初集／丙集／馬中丞祖常　石田集／輓何得之先生(P.695)
輓何得之先生
手織烏紗日賣錢，全家閒一作移。住五雲邊。伏生有女書空在，伯道無兒世共憐。北市行歌花爛熳，西亭坐嘯月嬋娟。少微光氣一作星彩。今年闇，知是詩隨過海船。
集／總集／元詩選／初集／丙集／馬中丞祖常　石田集／試院雜題五首(P.701)
春闈新雨透花泥，學士聯詩擬鬥雞。騕褭龍媒來大宛，狻猊獅子出雕題。宮花壓帽牌金小，官錦裁袍
綬綵齊。奏牘三千方朔健，天章爛熳象西奎。
集／總集／元詩選／初集／丙集／馬中丞祖常　石田集／寄示男武子(P.714)
寄示男武子
爛熳天孫織錦機，春風吹雨洗芳菲。香泥滿地臙脂溼，只許新來燕子飛。
集／總集／元詩選／初集／丁集／虞學士集　道園學古錄　道園遺稿／為達兼善御史題墨竹(P.856)
為達兼善御史題墨竹
蜀道荒涼多古木，篔簹千尺相因依。小年慣見今白髮，杜宇夜啼愁不歸。老可嘗作陵州守，古墨蛟龍多入手。春雷每恐破壁去，神鼎空令夔魅走。丹丘越人不到蜀，脩葉何以能縱橫。內府人家爛熳寫，使可見之心亦驚。江南御史龍頭客，暫別那能不相憶。知君深識篆籀文，故作寒泉溜崖石。
集／總集／元詩選／初集／丁集／虞學士集　道園學古錄　道園遺稿／送胡士恭(P.932)
送胡士恭
十年京國擅才華，宰相頻招載後車。太液蒼涼黃鵠羽，玄都爛熳碧桃花。三清風露仙人館，萬里煙塵野老家。拂拭舊題如隔世，華星明漢望歸槎。
集／總集／元詩選／初集／丁集／楊推官載　仲弘集／春雨(P.970)
春雨
濛濛春雨暗重城，莽若山林雲氣生。駕過東朝霑羽蓋，仗移前殿溼霓旌。蒼松密掩巖頭鶴，翠柳深藏谷口鶯。明日不愁花爛熳，新晴陌上有人行。
集／總集／元詩選／初集／丁集／范經歷梈　德機集／立春日和王翰林(P.1003)
立春日和王翰林
北斗紅雲上，西城皓雪邊。歲華今若此，宦味故依然。節荒冬後，寒驅夾日先。樓臺通帝極，井落散人煙。登眺臨無際，歡娛信有年。客情關外地，農事庾陰田。只有傷絃促，那能效屐穿。幾時歸櫟社，盡日接芳筵。寶鼎昇平瑞，金旛淡蕩妍。逶迤朱鳳集，瀟灑白鷗眠。遠業嗟何就，高明賴必傳。道雖沾世用，意漫逐時遷。顧遇煩頻數，欣榮頗倍千。江湖萬里興，爛熳百花前。
集／總集／元詩選／初集／丁集／黃侍講溍　日損齋稿／曉行湖上(P.1096)
曉行湖上
曉行重湖上，旭日青林半。霧露寒未除，鳧鷖靜初散。夤緣際餘景，閃倐多遺玩。會心乍有得，撫己還成歎。夙予丹霞約，久茲芳洲畔。獨往願易違，離居歲方換。沙暄芷芽動，春遠川華亂。存期乃寂寞，取適豈爛熳。小隱儻見招，漁樵共昏旦。
集／總集／元詩選／初集／戊集／薩經歷都剌　雁門集　天錫集／憩奉真道院(P.1251)
憩奉真道院
落花風颺步虛聲，翠草玄芝爛熳生。過客不知春早晚，午窗晴日睡聞鶯。
集／總集／元詩選／初集／戊集／陳監丞旅　安雅堂集／題雨竹(P.1309)
題雨竹
江上鷓鴣留客住，黃陵廟下泊船時。一林春雨垂垂綠，消得晴風爛熳吹。
集／總集／元詩選／初集／戊集／張承旨翥　蛻菴集／七憶／憶維揚(P.1358)
憶維揚
蜀岡東畔竹西樓，十五年前爛熳遊。豈意繁華今劫火，空懷歌吹古揚州。親朋未報何人在，戰伐寧知幾日休。惟有滿襟狼藉淚，何時歸灑大江流。
集／總集／元詩選／初集／戊集／張承旨翥　蛻菴集／六月廿六日泛湖遇雨(P.1391)
六月廿六日泛湖遇雨
忽雷奔雨急，山靈晝藏水仙泣。蝃蝀下飲湖水立，恍惚疑有蛟龍入。疾風吹裂南天青，芙蓉放香薰水腥。吴歌楚舞方爛熳，更盡花間雙玉瓶。
集／總集／元詩選／初集／戊集／貢尚書師泰　玩齋集　玩齋拾遺／過仙霞嶺(P.1400)
過仙霞嶺
連山界甌閩，茲嶺亦峻極。傑觀奠方陲，高標麗圜則。淋漓割元氣，黯澹帶古色。綿亘姑蔑墟，蒼翠欲四塞。仙霞高燭天，五采絢赫赩。萬仞聳崢嶸，百里見孤特。棱角露毫芒，縷脉界縫緎。我行任綱紀，逾月來自北。道途多艱虞，況乃事登陟。初緣複磴危，漸轉重關側。攢峰與疊巘，盡日走崱屴。連岡躡衙衙，絕壑瞰冒冒。遠岫忽已違，近隴復相逼。躋攀苦分寸，跬步輒止疑。砉然造層顛，軒豁始有得。或列若屏幛，或限若戶閾。或偃若覆釜，或俯若鼎釴。或恭若執圭，或竦若憑軾。或尊若受朝，或卑若就職。或若孤鶴駕，或若萬馬勒。或若華蓋張，或若芙蓉植。或淨若新沐，或靚若初飾。或爭先若馳，或嚴整若飭。或若進而拱，或若退而劾。或傴若將趍，或顛若將踣。或堅若長城，或錯若列國。或聯若串珠，或牽若徽纆。或搏若熊羆，或射若虺蜮。或冕若華旒，或屨若赤繶。或顒顒若昂，或踽踽若抑。或軒軒若舉，或悄悄若默。或欣欣若喜，或慊慊若戚。或騃若惷愚，或穎若岐嶷。或窮若龜曝，或直若隼革。或差若頡，或比若稫稄。或倚若弓劍，或羅若罟罭。或銳若戈矛，或卓若橜杙。或渥焉若丹，
或黝焉若墨。或離焉若愁，或俛焉若衋。或儼焉若思，或慘焉若憶。或谽谺若噬，或鑱削若剋。崎嶇歷萬狀，意態轉惶惑。矯首勞脛脰，舉膝撐胸臆。僕夫盡劬瘁，負擔屢蒲伏。健駭猿猱勢，快羡飛鳥翼。長風度林薄，草樹紛偃仄。雲歸寲竇昏，潤滴嵌巖泐。涓流乍逶迤，懸溜竟湢。豫章間楩楠，榛莽翳柞棫。野草結山果，瑣碎多不識。爛熳錦機翻，離披翠羽織。竹籟笙鳳鳴，藤雨淵珠滴。濃淡各異態，不豐亦不嗇。根露獸鬥攲，株朽人立直。幽谷嗥怪禽，坳塘落鸂鶒。古柴蔓草荒，廢井苔蘚蝕。茅屋列二三，亂石羅萬億。水耕雜秔稌，火種饒黍稷。寒泉浸蹲鴟，飢食同稼穡。憑高謾徘徊，得廕暫休息。掬水滌煩襟，坐愛清湜湜。仰看高空青，俯視深潭黑。其上浩無際，其下深莫測。豈惟龍蛇都，實乃虎豹域。前瞻已出險，後顧猶未即。我行既已遠，我志敢不力。倉皇問前途，日挂半岩昃。峻坂注迢迢，憂心動惻惻。自從黃巢亂，近復多盜賊。敗屋雖僅存，居者間逃匿。窗牖旋遮護，几案忙拂拭。頹然就床枕，強起具蔬食。新醅薦茅柴，晚飯飣蘆菔。豈不念馳驅，王事亦孔棘。江東戰未已，閩南病尤亟。所當效微忠，孰敢怠晷刻。吾道豈無補，憲度亦有式。民風轉移間，要在盡悃愊。豈徒慰凋疲，庶將別淑慝。追踪古聞人，上以報皇德。
集／總集／元詩選／初集／庚集／忠介公泰不華　顧北集／題柯敬仲竹二首(P.1735)
梁王宅裏參差見，山簡池邊爛熳栽。記得九霄秋月上，滿庭清影覆蒼苔。
集／總集／元詩選／初集／庚集／余忠宣公闕　青陽集／雲松樓(P.1745)
雲松樓
初日高樓上，卷幔對黃山。黃山出霄漢，爛熳發青蓮。參差非一狀，朝夕看屢妍。九華承雙舄，敬亭附駢筵。漫漫雲羃嶺，沈沈松覆泉。清飈坐中起，如聞帝女絃。靜有幽事樂，動無塵慮牽。消搖悅心目，茲道可長年。
集／總集／元詩選／初集／庚集／李提學祁　雲陽集／題雪禽(P.1768)
題雪禽
幽禽棲穩棘枝低，黯慘江天雪四圍。明日郊原晴爛熳，好尋芳樹弄毛衣。
集／總集／元詩選／初集／庚集／陳學士基　夷白齋稿　夷白齋外稿／題畫(P.1903)
題畫
連山高高上無極，仰視青天不盈尺。俯覽可以窮九域。我疑山靈應上訴，帝遣夸娥運神力。又疑蓬萊脫左股，萬里飛來倚空碧。乾坤一色雲冥冥，急霰始集雪又零。依依度橋者誰子，隱隱操舟如送迎。萬壑千巖深且窈，兩兩相將事幽討。若非淮南訪八公，定是匡廬尋五老。意匠經營妙入神，披圖爛熳皆天真。人間何處有此境，我欲從之一問津。
集／總集／元詩選／初集／辛集／鐵崖先生楊維楨　古樂府　復古詩　鐵崖先生集／題山居圖(P.2023)
題山居圖以下《鐵笛詩》。
千澗沄沄一徑通，長松盡入白雲中。徵君更在山深處，滿谷桃花爛熳紅。
集／總集／元詩選／初集／辛集／雲林先生倪瓚　清閟閣稿／春日(P.2107)
春日
閉門積雨生幽草，歎息櫻桃爛熳開。春淺不知寒食近，水深唯有白鷗來。即看垂柳侵磯石，已有飛花拂酒杯。今日新晴見山色，還須拄杖蹋青苔。雲林所居，苔蘚盈庭，不容人跡，綠縟可愛。每遇墜葉，輒令童子以鍼綴杖頭挑出，不使點壞。
集／總集／元詩選／初集／辛集／雲林先生倪瓚　清閟閣稿／八月廿三日芙蓉花下留南宮岳山人飲明日岳山人過玉山南宮老矣不知復幾聚首觀花聽琴情不能堪因賦長句并簡玉山
八月廿三日芙蓉花下留南宮岳山人飲明日岳山人過玉山南宮老矣不知復幾聚首觀花聽琴情不能堪因賦長句并簡玉山
芙蓉著花已爛熳，濁酒彈琴聊少停。數聲別鵠隔江渚，一醉秋天空玉瓶。況當賓客欲行邁，忍使風雨即飄零。攀條掇英重惆悵，但願花開長不醒。
集／總集／元詩選／初集／辛集／最閒園丁王逢　梧溪集／聽鄭廷美彈琴(P.2202)
聽鄭廷美彈琴
畫闌月照芙蓉霜，博山水暖薔薇香。石屏石几青黛光，鄭鄉君子琴中堂。榴裙蕙帶辭羅洞，玉珮珠瓔脫飛鞚。何處春深雲滿林，小巢並語梧花鳳。君不見湘靈鼓瑟湘江滸，苦竹祠荒愁暮雨。遺音一聽增感傷，使我無言重懷古。重懷古，鷄喔喔。明星爛熳東城角，誰家尚奏桑間樂？
集／總集／元詩選／初集／辛集／雲天民葉顒　樵雲獨唱／春雪(P.2257)
春雪
百花憔悴東風寒，六花爛熳開正繁。東君似欲誇富貴，瓊臺玉榭真珠闌。綠楊無力晴拋絮，青松不老雲生樹。貪觀天女跨鸞歸，失卻仙人騎鶴處。斜斜整整復霏霏，卻憶銜枚入蔡圍。奇功未立英雄老，壯志雖存氣力衰。酒酣舞劍情難歇，指點銀瓶莫教竭。醉中猶自憶當時，鵝鴨城邊一池月。
集／總集／元詩選／初集／辛集／雲天民葉顒　樵雲獨唱／至正戊戌九日感懷賦十律見意云(P.2265)
誰復攜壺上翠微，干戈爛熳酒尊稀。西風細雨黃花瘦，衰草荒煙白雁飛。落日有時懷故國，舊居無主鎖空扉。龍山回首尤非昔，長使英雄淚滿衣。
集／總集／元詩選／初集／辛集／雲天民葉顒　樵雲獨唱／元宵雪感懷次韻(P.2267)
元宵雪感懷次韻
金帳羊羔酒裏仙，醉觀皓鶴下瑤天。寒英忽舞顛狂絮，香燄俄開爛熳蓮。閬苑有花春未老，芳城不夜月空圓。茅齋僵臥袁夫子，也玩鼇山懶去眠。
集／總集／元詩選／初集／辛集／曲江老人錢惟善　江月松風集／和季文山齋早春二首(P.2279)
和季文山齋早春二首
方壺元不離人間，倚遍東風十二闌。煙雨樓臺春似畫，水雲窗戶晝生寒。遙知洗鼎煎茶待，定許敲門借竹看。醉後石橋花爛熳，翠禽啁哳在檐端。
集／總集／元詩選／初集／壬集／句曲外史張雨　句曲外史集／絕句(P.2446)
絕句
白足過橋三峽雪，蒼頭吹笛滿林風。狂花也有凌霄意，飛上松顛爛熳紅。
集／總集／元詩選／二集／甲集／仇教授遠　山村遺稿／題高房山寫山村圖卷(P.40)
題高房山寫山村圖卷并序。
大德初元九月十九日，清河張淵甫貳車會高彥敬御史於泉月精舍，酒半，為余作《山村圖》，頃刻而成，元氣淋漓，天真爛熳，脫去畫工筆墨畦町。余方棲遲塵土，無山可耕，展玩此圖，為之悵然而已。
我家仇山陽，昔有數椽屋。誤落城市間，讀書學干祿。井枯竈煙絕，况復問松菊。如此五十年，一出不可復。高侯丘壑胸，知我志幽獨。為寫隱居圖，寒溪入空谷。蒼石壓危構，白雲養喬木。向來仇池夢，歷歷在我目。何哉草堂資，政爾飯不足。視吾吾尚存，吾居有時卜。
集／總集／元詩選／二集／甲集／白州判珽　湛淵集／酒邊贈朱處士(P.55)
酒邊贈朱處士
烏葛唐巾白苧裘，埽庭終夕共淹留。醉中談論心猶壯，老去歌歡淚亦流。對客呈詩如獻佛，課兒收橘當封侯。明年好理西風櫂，重約三吴爛熳遊。
集／總集／元詩選／二集／乙集／楊廉訪奐　還山遺稿／冠氏留別趙帥(P.154)
冠氏留別趙帥
主人情爛熳，客子自奔忙。不見猶頻夢，相逢合斷腸。秋涼拋藥裹，夜雨倒壺觴。回首高城北，幽燕去路長。
集／總集／元詩選／二集／戊集／宋學士褧　燕石集／登第詩五首／恩榮宴(P.520)
恩榮宴四月二十六日。
上相傳宣弁□趨，玉堂西北拜鑾輿。歌聲縹緲方壺外，酒味氤氳沆瀣餘。幕額錦光晴爛熳，帽簷花影晝扶疏。君恩誰識深如海，獨倚東風詠藻魚。
集／總集／元詩選／二集／戊集／李祕書孝光　五峰集／觀弋陽諸公詩題其後簡劉國瑞(P.590)
觀弋陽諸公詩題其後簡劉國瑞
客有袖短牘，過我城南陬。云是鄉諸老，文字吾所收。當窗取之讀，驚喜頻掉頭。應接不自疲，赤手捕蛟虯。往往與我會，殊源忽同流。雄文虎鳳躍，清詩千里駒。才名自如此，咳唾傳九州。群公皆高年，老拳非眾仇。辭醇殆純熟，智妙足發謀。張子吾所畏，文成已汗牛。徐君金閨彥，綴久筆不留。碧海連月窟，雙袖珊瑚鈎。爛熳發奇怪，天公聞之愁。署云白玉署，足使作者羞。顧我方老矣，技薄詎敢
酬。攬卷三太息，深坐愧冥搜。豈無正始音，擊壺歌不休。長恐文獻落，見此豈復憂。沽酒白門下，作賦仲宣樓。放蕩且娛樂，焉知敝貂裘。
集／總集／元詩選／二集／戊集／李祕書孝光　五峰集／病起用伯循御史韻二首(P.644)
病起無聊帶減圍，看花驚有未開枝。主家十二樓中見，爛熳春風祇自知。
集／總集／元詩選／二集／己集／劉處士詵　桂隱集／送劉巨川赴惠州海豐巡檢(P.814)
送劉巨川赴惠州海豐巡檢太博之孫。
須溪孫子好才名，百丈龍山繞屋春。文學盡交天下士，弓刀更治嶺南民。盾頭墨溼長亭雪，扇外旗麾列嶂塵。若見羅浮花爛熳，可能遠寄一枝新。
集／總集／元詩選／二集／己集／丁處士復　檜亭集／次韻具菴送湛淵上人永嘉省師(P.863)
次韻具菴送湛淵上人永嘉省師
早年為客曾遊處，今日題詩卻送僧。珠箔濺厓看雪瀑，寶窗綠塔見天燈。金仙爛熳開銀界，玉女嬋娟倚翠層。禮罷阿師窮勝討，諸峰歷歷漸攀登。
集／總集／元詩選／二集／庚集／吴處士景奎　葯房樵唱／寄唐公弼(P.976)
寄唐公弼
十年落魄西湖上，舞榭歌臺爛熳遊。愛客酒翻鸚鵡盞，采花香滿鷫鸘裘。戚聯盡是千金子，談笑還輕萬戶侯。一段風流成白髮，銀床冰簟不勝秋。
集／總集／元詩選／二集／庚集／東郭生郭翼　林外野言／玉山草堂(P.1003)
玉山草堂
玉山草堂誰比數，風流不減浣溪頭。碧梧翠竹一箇箇，鷺鷥鸂鶒兩悠悠。吹笙子晉尋常過，愛酒山公爛熳游。但道幽棲嫌早計，須君更上鳳麟洲。
集／總集／元詩選／二集／庚集／東郭生郭翼　林外野言／澹香亭(P.1004)
澹香亭
別館閒將擲果車，澹香亭下賞春華。東闌恰好清明節，千樹都開爛熳花。綺席霏霏吹雪暖，《霓裳》疊疊舞風斜。魏公翰墨秦家得，一字千金未足誇。按《玉山名勝集》：淮海秦約文仲，嘗得趙松雪所篆「淡香」二字以遺玉山，玉山遂作亭以顏之，故結語云然。
集／總集／元詩選／二集／庚集／東郭生郭翼　林外野言／漫興九首(P.1009)
北山一士禪宗秀，爛熳交情只憶渠。每與王郎傳詛楚，不同懷素學狂書。
集／總集／元詩選／二集／辛集／苕溪漁者郯韶　雲臺集(P.1124)
苕溪漁者郯韶
韶字九成，吴興人。好讀書，慷慨有氣節。至正中，嘗辟試漕府掾，不事奔競，澹然以詩酒自樂。自號雲臺散吏，又號苕溪漁者。日往來於玉山，與諸君相唱和。素不善畫，偶捉筆為山水圖，輒爛熳奇詭，坐客咸嘖嘖稱歎。作詩務追開元、大曆之盛，楊鐵雅稱其格力與北州李才輩相上下。序其詩曰：我元之詩，虞為宗，趙、范、楊、馬、陳、揭副之，繼者疊出而未止，吾求之於東南，永嘉李孝光、錢唐張雨、天台丁復、項炯、毘陵吴恭、倪瓚，蓋亦有本者也。近復得永嘉張天英、鄭東，姑蘇陳謙、郭翼，而吴興得郯韶也。
集／總集／元詩選／二集／辛集／苕溪漁者郯韶　雲臺集／梁谿倪元鎮為余寫湖山清曉圖河東張仲舉題詩於上友人鄭君傑竟持去不還雖往欲觀亦不出示鄭真忍人也今觀斯圖觸
梁谿倪元鎮為余寫湖山清曉圖河東張仲舉題詩於上友人鄭君傑竟持去不還雖往欲觀亦不出示鄭真忍人也今觀斯圖觸景會意寧不為之慨歎謾賦長句云
韶也性頗癖，為愛名山遊。及茲見圖畫，近遠須購求。梁谿倪君與我好，看山作圖非草草。春山爛熳走雲濤，海樹微茫隔煙島。碩人之居在澗阿，天青石壁搴女蘿。彈琴暝落松上雪，濯足影動窗前波。而我憶在西湖住，對畫看山日忘暮。河東太史驚見之，為寫新詩美無度。東家鄭君何太癡，時復把玩稱絕奇。一朝衝雨卷藏去，使我夢寐長思之。只今看畫即欲死，永言思之嗟已矣！出門笑問沙上鷗，東流瀰瀰春江水。
集／總集／元詩選／二集／辛集／南湖先生貢性之　南湖集／題畫梅四首(P.1204)
羅浮山下著青鞋，蹋雪曾看爛熳開。好似人家茅屋底，一枝先占短牆來。
集／總集／元詩選／二集／辛集／龜巢老人謝應芳　龜巢稿／和浦玉田清明日郊行三首(P.1238)
一幅春雲巧似裁，隔湖飛過碧山來。野橋小立題詩處，夾竹桃花爛熳開。
集／總集／元詩選／三集／甲集／郭□□麟孫　祥卿集／題趙子固蘭蕙卷(P.88)
題趙子固蘭蕙卷
寫蘭以左筆為難，此圖筆筆皆向左。香風一夕從西來，數片湘雲忽吹墮。天真滿前呈爛熳，晴烟低葉分妸娜。紫莖縹緲散曾華，翠帶交加藏側朵。初觀駭目若零亂，締視凝神還帖妥。想翁落筆風雨疾，
不待解衣盤薄臝。但覺書紙如書空，唯知有蘭那有我。胸中所在皆眾芳，變化縱橫無不可。他人一二已云多，翁今能事一何夥。嗟予作畫雖不能，知蘭之趣亦頗頗。再觀品題驚絕倒，照眼驪珠十六顆。清氣襲人肌骨寒，手之不置行與坐。陶君珍重祕藏之，玉軸牙籤善封裹。
集／總集／元詩選／三集／甲集／郭□□麟孫　祥卿集／題蘇子瞻翰墨(P.89)
題蘇子瞻翰墨
山頭崒嵂侵霄漢，片幅之間據其半。河水盤旋寒玉貫，雲氣濛濛中截斷。峰巒回合平若接，山城嵯峨聳樓觀。下有森森林木灌，隱約浮空露纖巘。沙平野曠征途遠，行人凌競馬欲汗。天機滿前呈爛熳，濃墨如新筆凌亂。渾沌鑿空太極判，元氣淋漓風雨散。若非定以范寬斷，誰能展此奇手段。玉堂老仙重稱賞，絕筆當為古之冠。牙籤玉軸宜倒看，縱得千金慎勿換。老眼摩挲獲珍玩，不敢留題只驚歎。
集／總集／元詩選／三集／戊集／柯博士九思　丹丘生稿／題所藏趙仲穆畫江山秋霽圖(P.194)
題所藏趙仲穆畫江山秋霽圖
國朝名畫誰第一，只數吴興趙翰林。高標雅韻化幽壤，斷縑遺楮輕黃金。憶昔京華陪勝集，郎君妙年才二十。江南春雨又相逢，筆底秋山那可及。便欲追蹤僧巨然，破墨爛熳還清妍。倚闌人待滄海月，懸崖樹拂瀟湘煙。老夫□愛扁舟趣，風靜波深疑可渡。顧生癡絕忽大叫，指點前峰問歸路。
集／總集／元詩選／三集／戊集／李推官裕　中行齋稿／題太真上馬圖(P.249)
題太真上馬圖
驪山複道凌紫煙，雲旓翠花晴拂天。君王先乘照夜白，龍光射日金洄旋。太真猶凭花韀立，思入遙情迷曙色。暖香滯態嬌若雲，爛熳春風扶不得。楊花縈楹定誰主，蜀道漁陽總塵土。人間千古恨丹青，
回首開元淚如雨。
集／總集／元詩選／三集／己集／王府判畛／早春十詠(P.264)
朝來睡未足，兩眼□眵昏。春事已爛熳，我懷獨□渾。驥尾不可附，虎舌誰能捫。芳塵困涸轍，北溟思鯨鯤。
集／總集／元詩選／三集／庚集／吴處士克恭　寅夫集／至正九年四月二十日元璞舟過江郊枉勞衰疾承近懷多慰元璞言歸賦七言近體一通問訊遙寄玉山主人(P.467)
至正九年四月二十日元璞舟過江郊枉勞衰疾承近懷多慰元璞言歸賦七言近體一通問訊遙寄玉山主人
玉山長夏草堂幽，老愛從君十日留。醉語支離歡不記，歸來爛熳憶相求。風回柳葉搖歌扇，月出荷花
映綵舟。可念江湖搔白首，還將衰朽問湯休。
集／總集／元詩選／三集／庚集／弋陽山樵李瓚　戈陽山樵稿／玉山佳處(P.514)
玉山佳處
玉山亭子仙人築，小似桃源隱者家。天近方壺知劍氣，水從清漢接星槎。參差鳳吹空歌迥，爛熳龍香醉墨斜。金椀細傾新竹葉，銀瓶還出小瓊華。榮名何事頭如雪，亦欲羊裘釣白沙。
集／總集／元詩選／三集／辛集／許山長恕　北郭集／宗大席上以鳥啼山客猶眠分韻得鳥字(P.606)
宗大席上以鳥啼山客猶眠分韻得鳥字
步出城東門，一徑入深窈。坐愛茅堂靜，遠望眾山小。昔日繁華地，爛熳煙花繞。兵餘成焦土，荊棘映
碧篠。幸有賢子孫，復業似君少。雅集文翰友，觴詠樂未了。醉來忘爾汝，一笑送歸鳥。且復永今日，餘暉在林杪。
集／總集／元詩選／三集／辛集／許山長恕　北郭集／求菊(P.613)
求菊
平生愛花惟愛菊，幽栖曾傍滄浪曲。春苗賸分三百本，參差稍映江蘺綠。小徑還將蔓草除，一春最畏風雨觸。常時灌溉汲清流，幾度扶持斬叢竹。秋花不愁不爛熳，粲粲金錢照茅屋。只今避地東海頭，飛夢夜度君山麓。朝來下馬過名園，穠花嫩蕊紛如簇。或染猩紅疑剪綵，或綴鵝翎同刻玉，或似芙蓉映秋水，或如牡丹眩晴旭。眾中一種出宮黃，疊疊香羅淡妝束。嗟予託君同隱逸，步繞夕陽看不足。漫將鄉淚落西風，自對孤芳傷局促。客邊有軒名太古，先生有唐琴，刻名太古。匾其處為「太古軒」。頗似陶潛能避俗。醉拈禿筆寫雲箋，秋色能分慰幽獨。
集／總集／元詩選／三集／壬集／會稽外史于立　會稽外史集／題山居圖(P.711)
題山居圖
千澗淙淙一逕通，長松盡入白雲中。徵君更在山深處，滿谷桃花爛熳紅。
子／醫家／御定佩文齋廣群芳譜／天時譜　卷一至卷六／春　卷一至卷三／卷一　春／彚考(P.1-2)..[文淵閣四庫全書本]
［彚考］
〔原〕《詩‧小雅》春日遲遲卉木萋萋倉庚喈喈采繁祁祁
〔増〕《詩正義》周成王太平之時于春時親耕籍田以
勸農桑又祈求社稷使年豐　《周禮‧天官》内宰上春詔王后帥六宫之人而生穜稑之種而獻之于王［注］先種後熟曰穜後種先熟曰稑　《史記‧叔孫通傳》孝惠帝曾春出遊離宮叔孫生曰古者有春嘗果方今櫻桃熟可獻願陛下出因取櫻桃獻宗廟上許之諸果獻由此興
〔原〕《前漢書‧文帝紀》元年三月詔曰方春和時草木羣生之物皆有以自樂
〔増〕〈律厯志〉少陽者東方東動也陽氣動物于時為春春蠢也物蠢生乃動運　《後漢書‧
明帝紀》永平三年春詔曰夫春者嵗之始也始得其正則三時有成有司其勉順時氣勸督農桑　〈章帝紀〉元和二年詔曰方春生養萬物莩甲宜助萌陽以育時物　〈郎覬傳〉方春東作布德之元陽氣開𤼲養導萬物《逸周書》禹禁春三月山林不登斧以成草木之長　《管子》日至六十日而陽凍釋七十日而隂凍釋隂凍釋而萟稷故春事二十五日之内耳　《莊子》春雨日時草木怒生銚鎒于是乎始修草木之到植者過半而不知其然
《尸子》春為忠也東方而春春動也是故鳥獸孕榮華生萬物遂忠之至也　《呂氏春秋》冬至後五旬七日菖蒲生乃耕菖者百草之先生者也于是始耕　《淮南子》春風至則甘雨降生育萬物草木榮華莫見其為者而功既成矣　《春秋繁露》木者春生之性農之本也
〔原〕劉向《别録》鄒衍居燕燕有谷地美而春不生黍稷衍吹律暖氣乃至草木乃生至今名黍谷
〔増〕《焦氏易林》百草嘉卉萌芽將出昆蟲扶戸陽明所得　谷風布氣萬
物出生萌庶長養華葉茂盛　《春秋元命苞》春者神明推移精華結紐［注］神明猶隂陽也相推使物精華結成紐結要也　《春秋文耀鉤》春致其時華實乃榮　《洛陽伽藍記》法雲寺北有臨淮王彧宅彧性愛山林又重賔客至于春風扇揚花樹如錦晨食南館夜逰後園僚宷成羣俊民滿席絲桐𤼲響羽觴流行詩賦并陳清言乍起莫不領其𤣥奥忘其褊恡焉是以入彧室者謂登仙也荆州秀才張裴裳常為五言有句云異林花共色别
樹鳥同聲彧以蛟龍錦賜之　《史畧》北齊盧士深妻崔氏有才學春日以桃花和雪與兒靧面云取紅花取白雪與兒洗面作光悦取白雪取紅花與兒洗面作妍華取雪白取花紅與兒洗面作華容　《國史補》曲江大㑹先牒教坊請奏上御紫雲樓垂簾觀焉時或擬作樂則為之移日故曹松詩云追遊若遇三清樂行從應妨一日春勅下後人置皮袋例以圗障酒器錢絹入其中逢花即飲故張籍詩云無人不借花園宿到處皆携酒器
行
〔原〕《曲江春宴録》長安貴家遊賞翦百花𧚌成獅子互相送遺獅子有小連環欲送以蜀錦流蘇牽之曰春光且莫去留與醉人看　虞松方春謂握月擔風且留後日吞花臥酒不可過時　《玉麈集》穆宗宫中花開以重頂帳䝉蔽置惜春御史號曰括春　《開元天寳遺事》學士許愼選放曠不拘小節多與親友結宴于花圃中未𡮢具帷幄設坐具使童僕輩聚落花鋪于坐下曰吾自有花裀何消坐具　楊國忠子弟毎春至之時求名
花異木植於檻中以板為底以木為輪使牽之自轉所至之處檻在目前而便即歡賞目之為移春檻　長安貴遊子弟每至春時遊宴供帳于園囿中隨行載以油幕或遇隂雨以幕覆之盡驩而歸　長安侠少每至春時結朋聨黨各乘矮馬飾以錦韀金絡竝轡于花樹下徃来使僕從執酒皿而隨之遇好囿則駐馬而飲　長安士女春時鬭花戴插以竒花多者為勝皆用千金市名花植于庭苑中以偹春時之鬭也　長安士女遊春
野歩遇名花則設席藉草以紅裙逓相插挂以為宴幄　寕王春時于後園中紉紅絲為繩密綴金鈴繫于花梢之上每有烏鵲翔集則令園吏掣鈴索以驚之盖惜花之故也
〔増〕《六一詩話》梅聖俞𡮢與范希文席上賦河豚詩春洲生荻芽春岸飛楊花河豚當是時貴不數魚蝦河豚常出於春暮羣游水上食絮而肥南人多與荻芽為羮云最美　《温公詩話》先朝春月多召兩府兩制三館於後苑賞花釣魚賦詩嘉祐末仁宗復修故事
羣臣和御製詩是日微隂寒韓魏公時為首相詩卒章云輕雲閣雨迎天仗寒色留春入壽杯二十年前曽侍宴台司今日喜重陪　《東坡集》吳越王妃每嵗春必歸臨安王遺書曰陌上花開可緩緩歸矣吳人用其語為歌　《嵗時雜記》一月二氣六候自小寒至榖雨四月八氣二十四候每候五日以一花之風信應之小寒一候梅花二候山茶三候水仙大寒一候瑞香二候蘭花三候山礬立春一候迎春二候櫻桃三候望春雨水一候
菜花二𠉀杏花三𠉀李花驚蟄一𠉀桃花二𠉀棠梨三𠉀薔薇春分一𠉀海棠二𠉀梨花三候木蘭清明一候桐花二候麥花三候柳花榖雨一𠉀牡丹二候酴醿三𠉀楝花楝花竟則立夏　《曲洧舊聞》范蜀公居許作長嘯堂前有荼䕷架春時宴客花落酒杯中飲以大白舉坐無遺謂之飛英㑹　《東臯雜録》花信風梅花風最先楝花風最後凡廿四番以為寒絶後唐人詩云楝花開後風光好梅子黄時雨意濃徐師川詩云一百五日寒
食雨二十四番花信風又古詩云早禾秧雨初晴後苦楝花風吹日長　《蓬𥦗續録》曲江宴唐進士㑹同年於此豪客園戸争以名花布道上進士乗馬盛服鮮製推同年俊少者為探花使白居易詩春風得意馬蹄疾一日看徧長安花　《道山清話》哲宗御講筵手折一栁枝翫程頤為講官奏曰方春萬物𤼲生之時不可非時毁折哲宗亟擲于地　《漁隐叢話》蔡繁卿守揚州春時作萬花㑹用花十餘萬枝
〔原〕《遯齋閑覧》河朔春時多大
風飛塵撼木數日一作二三日方止以訪左右對曰不得是風且無年名曰吹花擘柳風草木百榖皆藉之
〔増〕《乾淳嵗時記》禁中賞花非一先期後苑及修内司分任排辦凡諸苑亭榭花木妝㸃一新錦簾綃幕飛梭繡毬以至茵褥設放器玩盆窠珍禽異物各務竒麗起自梅堂賞梅芳春堂賞杏花桃源觀桃粲錦堂金林檎照妝亭海棠蘭亭修禊至于鍾美堂大花為極盛堂前三面皆以花石為臺各植名品臺後分植玉蘭繡毬數百
株儼如鏤玉屏堂内左右各列三層雕花彩檻䕶以彩色牡丹畫衣間列碾玉水晶金壺及大食玻璃官窑等瓶各簮竒品如姚魏御衣黄照殿紅之類㡬千朶至于梁棟𥦗戸間亦以湘筒貯花鱗次簇插何翅萬朶自中殿妃嬪以至内官賞賜有差下至伶官樂部應奉人等亦霑恩賜謂之隨花賞至暮春則稽古㑹瀛堂賞瓊花静侶亭紫笑淨香亭采蘭挑筍則春事已在緑隂芳草間矣　蔣苑使有小圃不滿二畝而花木匼匝亭榭竒
巧春時悉以所有書畫玩器羅列滿前閙竿花藍之𩔖悉皆縷絲金玉為之且立標竿射垜及鞦韆梭門闘雞蹴踘諸戲事以娛遊客衣冠士女至者招邀杯酒徃往禁煙乃已謂之放春　《湖山勝槩》豐樂樓舊為衆樂亭又改聳翠樓政和中改今名淳祐間趙京尹重建宏麗為湖山冠又甃月池立秋千梭門植花木構數亭春時遊人繁盛　《清閒供》春時晨起㸃梅花湯課奚奴灑掃䕶階苔取薔薇露浣手薫玉蕤香讀古赤文緑字書晌
午採筍蕨供胡麻汲泉試新茗午後乗欵叚馬執翦水鞭携斗酒䨇柑往聽黄鸝日晡坐柳風前裂五色牋集錦嚢佳句薄暮遶徑灌花　《花史》漢武帝𡮢以吸花絲所織錦賜麗娟命作舞衣春暮宴于花下舞時故以䄂拂落花滿身都著舞態愈媚謂之百花舞　宗測春逰山谷間見竒花異草則繫於𢃄上歸而圗其形狀名聚芳圗百花𢃄人多效之　武陵儒生苗形事園池以接賓客有野春亭雜植山花五色錯列　平湖上有龍湫
山花爛熳不可枚舉近寺茅簷草舎皆繞植桃李春遊士女輻湊杯盤狼籍無不手撚花枝醉呼潦倒者　《西湖志》杭州壽安坊俗稱官巷宋時謂之花市亦曰花團盖汴京壽安山下多花園春時賞宴争華競侈錦簇繡圍移都後以花市比之故稱壽安坊今兩岸多賣花之家亦其遺俗也
子／醫家／御定佩文齋廣群芳譜／天時譜　卷一至卷六／春　卷一至卷三／卷一　春／集藻／七言古詩(P.18-2)..[文淵閣四庫全書本]
〔七言古詩〕
〔増〕陳賀循〈庭中有竒樹〉三春節物始芳菲遊絲細草動春暉香風飄舞花間度好鳥和鳴枝上飛臨池間竹偏増緑依堦映雪紛如玉温室庭前竟不言鼓吹樓中能作曲曽聞逺别舊難思攀折會取贈佳期長條本自堪為𢃄密葉由来好作幃星稀漢轉月輪明徘徊夜鵲屡相驚欲識幽人蘭杜徑山𥦗芳桂復叢生　唐文德后〈遊春曲〉上苑杏花朝日明蘭閨艶妾動春情
井上新花偷面色簷前嫩柳效身輕花中去来看蝶舞樹上長短聽流鶯林下何湏逺借問出衆風流舊有名　温庭筠〈陽春曲〉雲母空窓曉煙薄香昬龍氣凝暉閣霏霏霧雨杏花天簾外春威著羅幕曲䦨伏檻金麒麟沙苑芳郊連翠茵廐馬何能齧芳草路人不敢隨流塵　〈惜春詞〉百舌問花花不語低回似恨横塘雨蜂争粉蕊蝶分香不似垂楊惜金縷願君留得長妖韶莫逐東風還蕩揺秦女含嚬向煙月愁紅𢃄露空迢迢
〔原〕宋
𡨥準〈江南春〉波𣺌𣺌栁依依孤村芳樹逺斜日杏花飛江南春盡離腸斷蘋滿汀洲人未歸
〔増〕歐陽修〈春寒〉東風吹雲海天黒饑龍凍雲雨不滴嗔雷隐隐愁煙白宿露無光瑤草寂東皇染花滿春園天為花迷惜春色呼雲鏁月恐紅蔫㡬日春隂養花魄悠悠逺絮縈空擲愁思織春挽不得髙樓去天無幾尺逺岫參差亂屏碧　徐積〈江南春〉今年是處春風早江南地暖春逾好春風次第入江山先入梅花既芳草芳草春深似有情眞
共江山到洞庭落花流水武陵道湖中有山春更青斜陽西落一㸃明少年莫上岳陽城　陸游〈雨霽出遊〉十日苦雨一日晴拂拭拄杖西村行清溝泠泠流細水好風習習吹衣輕四鄰蛙聲已閣閣兩岸栁色争青青辛夷先開半委地海棠獨立方傾城春工遇物初不擇亦秀燕麥開蕪菁薺花如雪又爛熳百草紅紫那知名小魚誰取置道側細栁穿頬危將烹欣然買放寄吾意草莱無地蘇疲氓　元周權〈春日即事〉吴蠶欲老疇未秧
拍隄野水廻横塘淡煙踈樹綠隂薄落花飛絮白日長寒具油乾冷節匆匆芳事歸鶗鴂枕書睡足午𥦗明雪乳浮浮翻兎褐
子／醫家／御定佩文齋廣群芳譜／天時譜　卷一至卷六／春　卷一至卷三／卷一　春／集藻／詞(P.37-2)..[文淵閣四庫全書本]
〔詞〕
〔増〕唐馮延巳〈三臺令〉春色春色依舊青山紫陌日斜
栁暗花蔫醉臥春風少年年少年少行樂直湏及早　王建〈三臺令〉蝴蜨蝴蜨飛上金枝玉葉君前對舞春風百葉桃花樹紅紅樹紅樹燕語鶯啼日暮　宋毛滂〈憶秦娥〉夜夜夜了花朝也連忙指㸃銀瓶索酒𡮢　明朝花落知多少莫把殘紅掃愁人一片花飛減𨚫春　洪适〈生查子〉桃疎蜨惜春栁困鶯銜絮日影簾旌多少閒愁緒　紅綻武陵溪緑暗章臺路春色似行人無意花間住　唐和凝〈春光好〉蘋葉軟杏花明畫船輕䨇浴
鴛鴦出緑汀棹歌聲　春水春風無浪春天半雨半晴紅粉相随南浦晚幾含情　宋張槃〈浣溪沙〉習習輕風破海棠鞦韆移影上廽廊晝長蝴蜨為誰忙　度柳早鶯分暖綠過花小蝶𢃄春香滿庭芳草又斜陽　髙觀國〈菩薩蠻〉春風吹綠湖邉草春光依舊湖邉道玉勒錦障泥少年遊冶時　煙明花似繡且醉旗亭酒斜日照花西歸鴉花外啼　程垓〈菩薩蠻〉畫橋泊泊春江綠行人正在春江曲花潤接平川有人花底眠　東風原自好
只怕催花老安得萬垂楊繋教春日長　周密〈謁金門〉芳事晩數㸃杏鈿香淺惻惻輕寒風翦翦錦屏春夢逺　穉栁拖煙嬌軟花影暗藏深院初試輕衫并畫扇牡丹紅未展　李之儀〈好事近〉春到雨初晴正在小樓時節栁眼向人微笑傍䦨干堪折　暮山濃淡瑣煙霏梅杏半明滅玉斚莫辭沉醉判歸時斜月　唐歐陽炯〈清平樂〉春来階砌春雨如絲細春徑滿飄紅杏蔕春燕舞随風勢　春幡細縷春繒春閨一㸃春燈自是春心撩
亂非𨵿春夢無憑　宋王安國〈清平樂〉留春不住費𥁞鶯兒語滿地殘紅宫錦汚昨夜南園風雨　小憐初上琵琶曉来思繞天涯不肯畫堂朱戸春風自在楊花　王安中〈清平樂〉花時微雨未減春分數占取簾疎花密處把酒聽歌金縷　斜風輕度濃香閒情正與春長向晩紅燈入坐𡮢新青杏随觴　盧祖臯〈西江月〉燕掠晴絲裊裊魚吹水葉𥻘𥻘禁街微雨灑芳塵寒食清明相近　謾著宫羅試暖閒呼社酒酬春晚風簾幕悄無人
二十四番花信　毛滂〈西江月〉煙雨半藏楊柳風花初著桃花玉人細細酌流霞醉裏将春留下　柳外鴛鴦作伴花邉蝴蝶為家醉翁醉也且由他月在栁橋花下　周密〈西江月〉波影暖浮玉甃柳隂深鎖金鋪湘桃花褪燕調雛又是一番春暮　碧桂情深鳯怨雲屏夢淺鶯呼繡𥦗人倦冷薫爐簾影揺揺亭午　吴潜〈南柯子〉池水凝新碧欄花駐老紅有人獨倚橋東手把一枝楊桞繫春風　鵲伴遊絲堕蜂黏落蕊空秋千庭院小簾
櫳多少閒情閒緒雨聲中　楊无咎〈於中好〉墻頭艶杏花初試繞珍叢細挼紅蕊欲知占盡春明媚悄無意看桃李　持杯準擬花間醉一葉兩葉飛墮晚来旋旋深無地更聽得東風起　毛滂〈蹋莎行〉階影紅遲柳苞黄徧纎雲弄日隂晴半重簾不捲篆香横小花初破春叢淺　鳳繡猶重鴨爐長暖屛山翠入江南逺醉輕夢短枕閒欹綠𥦗窈窕風光轉　元何可視〈蝶戀花〉金井啼鴉深院曉颺盡東風柳絮吹難了燕子多情相識早杏
梁依舊䨇䨇到　一縷沉煙簾幕悄滿眼飛花祗攪人懷抱十二玉樓春樹杪天涯不斷青青草　宋俞國寳〈風入松〉一春長費買花錢日日醉湖邉玉驄慣識西湖路驕嘶沽酒樓前紅杏香中歌舞緑楊影裏秋千　暖風十里麗人天花壓髩雲偏畫船載得春歸去餘情付湖水湖煙明日重扶殘醉来㝷陌上花鈿　栁永〈木蘭花慢〉坼桐花爛熳乍疎雨洗清明正豔杏燒林緗桃繡野芳景如屛傾城盡尋勝賞驟雕鞍紺𨏥出郊坰風
暖繁絃脆管萬家競奏新聲　盈盈闘草蹋青人艶冶逓逢迎向路旁徃往遺簮墜珥珠翠縱横歡情對佳麗地任金罍罄竭玉山傾𨚫明朝永日畫堂一枕春酲　黄機〈喜遷鶯〉平湖百畆種滿湖蓮葉繞堤楊栁冉冉波光輝輝煙影空翠濕霑襟䄂静惬鄰雞啼午暖逼沙鷗眠晝西園路更紅塵不斷蝶酣蜂痩　知否堪畫處野薺蕪菁罥地鋪茵繡桃李隂邉桑麻叢裏斜矗酒帘誇酒竹寺小依山趾茅店平窺津口春又晚正香風有
客倚䦨搔首
子／醫家／御定佩文齋廣群芳譜／天時譜　卷一至卷六／春　卷一至卷三／卷二　正月至二月／二月／集藻／五言律詩(P.27-2)..[文淵閣四庫全書本]
〔五言律詩〕
〔増〕唐王勃〈仲春郊外〉東園垂柳徑西堰落花津物色連三月風光絶四鄰鳥飛村覺曙魚戲水知春初晴山院裏何處染囂塵　白居易〈春村〉二月村園暖桑間戴勝飛農夫舂舊榖蠶妾擣新衣牛馬因風逺雞豚過社稀黄昏林下路鼓笛賽神歸　宋徐鉉〈春分日〉仲春初四日春色正中分緑野裴回月晴天斷續雲燕飛猶箇箇花落已紛紛思婦髙樓晩歌聲不可聞　邵
雍〈二月吟〉林下故無知唯知二月期酒𡮢新熟後花賞半開時只有醺酣趣殊無爛熳悲誰能将此景長貯在心脾　張栻〈仲春過陽江亭子〉亭古危臨岸林幽巧近城煙容随雨住花片著溪清春事已如許客懷誰與傾庭前㡬株樹滿意欲敷榮　戴復古〈社日〉今朝當社日明日是花朝佳節惟宜飲東池適見招緑深楊栁重紅透海棠嬌自笑鬢邉雪多年不肯消
〔原〕柳州〈月泉〉東風生意閙農圃正宜勤稲種開包曬菊苗依譜分疇西
曉耕雨舎北暮鉏雲莫待荒三徑歸歟陶令君　明張祥鳶天氣近寒食村居逺市朝翠低新栁弱紅潤穉花嬌聴鳥頻移榻看雲偶橋隔村春社至㑹赴野人招
子／醫家／御定佩文齋廣群芳譜／天時譜　卷一至卷六／春　卷一至卷三／卷三　三月／彚考(P.2-1)..[文淵閣四庫全書本]
清明〔原〕《素問》清明次五日牡丹華　《四民月令》清明節令蠶妾理蠶室　是月也杏花盛種百榖　《志林》東坡在黄州夢參寥誦所作新詩覺而記兩句云寒食清明都
過了石泉槐火一時新夢中曰火固新矣泉何故新荅曰俗以清明日淘井　《春明退朝錄》周禮四時變火唐惟清明取榆柳火以賜近臣戚里宋朝惟賜大臣順陽氣也
〔增〕《提要錄》清明雨為杏花雨　《嵗時雜記》清明湖州進紫筍茶　《東京夢華錄》清明日都人出郊徃徃就芳𣗳之下或園囿之間羅列杯盤互相勸酬抵暮而𡚖各擕名花異果山亭戲具謂之門外土儀轎子即以楊柳雜花裝簇頂上四垂遮映緩入都門斜楊御柳醉
𡚖院落明月梨花最為盛景　是月季春萬花爛熳牡丹芍藥棣棠木香種種上市賣花者歌呌之聲清竒可聽　［榖雨］《孝經緯》清明後十五日斗指辰為榖雨言雨生百榖也　《牡丹譜》洛陽以榖雨為牡丹開𠉀而一百五者長至一百五日開最先　《溫公文集》［註］洛陽人謂榖雨為牡丹厄　《居家宜忌》榖雨日採茶炒藏能治痰𠻳及療百病熱疾
子／醫家／御定佩文齋廣群芳譜／天時譜　卷一至卷六／春　卷一至卷三／卷三　三月／集藻／五言古詩(P.7-2)..[文淵閣四庫全書本]
〔五言古詩〕
〈御製時廵近郊憫農事有作〉芳郊景物麗淑氣扇暮春靈雨應良節光風薄佳辰省耕已届𠉀夙駕方來廵前驅列式
道羽衛羅鈎陳時有田間子荷耒披車塵譏訶勿頻數疾苦當咨詢千耦幸終畆二鬴猶懸囷穮蓘爾勤動痌瘝予隱親賙賜出泉府拊循屬官臣行潦有挹器冽井無枯津所恵良未徧嗛嗛愧斯人
〔增〕宋謝恵連〈三月三日曲水集〉四時著平分三春禀融爍遲遲和景婉夭夭園桃灼攜朋適郊野昧𤕤辭㕓郭斐雲興翠嶺芳飊起華薄解轡偃崇丘藉草遶廻壑際渚羅時簌託波汎輕爵　宋鮑照〈三日〉氣暄動心思栁
青起春懷時艷憐花藥服浄俛登臺提觴野中飲愛心烟未開露包染春草泉源潔氷苔泥泥濡露條嫋嫋承風栽鳬雛掇苦薺黄鳥銜櫻梅解衿欣景預臨流競覆杯美人竟何在浮心空自摧
〔原〕梁簡文帝〈三日侍宴林光殿曲水詩〉芳年多美色麗景復妍遙握蘭惟是旦採艾亦今朝廻沙溜碧水曲岫散桃夭綺花非一種風絲亂百條雲起相思觀日照飛虹橋繁華炫姝色燕趙艷妍妖金鞍汗血馬寳髻珊瑚翹蘭馨起縠袖蓮錦束
瓊腰相㸔隐綠𣗳見人還自嬌玉桂鳴羅薦渠枕泛廻潮洛濵非拾羽滿握詎貽椒　［晚春］紫蘭葉初滿黄鶯哢不稀石蹲還似獸蘿長更如衣水曲文魚聚林暝雅鳥飛渚蒲變新節巖桐長舊圍風花落未已山齋開夜扉　沈約〈三日率爾成篇〉麗日屬元巳年芳具在斯開花已匝𣗳流鶯復滿枝洛陽繁華子長安輕薄兒東出千金堰西臨鴈騖陂清晨戲伊水薄暮宿蘭池寧憶春蠶起日暮桑欲萎
〔增〕庾肩吾〈三日侍蘭亭曲水宴〉策
星依夜動鑾駕總朝遊旌門臨苑𣗳相風出鳳樓春生露泥泥天覆雲油油桃花舒玉澗柳葉暗金溝禊川分曲沼帳殿掩芳洲踴躍頳魚出參差絳棗浮百戲俱臨水千鍾共逐流　隋蕭慤〈春晚〉春庭聊縱望樓臺自相隐窓梅落晚花池竹開新筍泉鳴知水急雲來覺山近不愁花不飛到畏花飛盡　唐白居易〈寒食洛下宴遊贈馮李二少尹〉豐年寒食節美景洛陽城三尹皆强健七日盡晴明東郊蹋青草南園攀紫荆風折海榴艷露
墜木蘭英假開春未老宴合日屢傾珠翠混花影管絃藏水聲佳會不易得良辰亦難并聽吟歌暫輟㸔舞杯徐行米價賤如土酒味濃於餳此時不盡醉但恐負平生殷勤二曹長各捧一銀觥　崔䕶〈郡齋三月下旬作〉春事日已歇池塘曠幽尋殘紅披獨墜嫩綠間淺深偃仰捲芳褥顧歩愛新隂謀春未及竟初夏遽見侵　溫庭筠〈寒食節日寄楚望〉芳蘭無意綠弱柳何窮縷心斷入淮山夢長穿楚雨繁花如二八好月當三五愁碧竟
平臯韶紅換幽圃流鶯隐員𣗳乳燕喧餘哺曠望戀層臺離憂集環堵當年不自遣晚得終何補鄭谷有樵蘇𡚖來要腰斧　宋歐陽修〈暮春〉幽憂無以銷春日静愈長薰風入花骨花枝午低昻徃來採花蜂清蜜未滿房春事已爛熳落英漸飄揚蛺蝶無所為飛飛助其忙啼鳥亦屢變新音巧調簧遊絲最無事百尺拖晴光天工施造化萬物感春陽　陸游〈春晚書齋壁〉海棠已成雪桃李不足言纎纎麥被野鬱鬱桑連村穉蠶細如螘杜
宇號朝昏展墓秫餌美坐社黍酒渾早筍漸上市青韭初出園老夫下箸喜盡屏鷄與豚幽居亦何樂且洗兩耳喧呼兒燒柏子悠然坐東軒
〔原〕明文徴明妍英弄芳意麗色含春姿物華浩無涯駘蕩東風吹東風日已熙草色日已滋青春萬里道遊子有所思浮雲漏白日宿露朝已晞攀條惜婉麗忽得瑛瓊枝芳踪未有托暮景已西馳菁華難復恃結蘤聊自怡
子／醫家／御定佩文齋廣群芳譜／天時譜　卷一至卷六／夏　卷四／夏／集藻／五言排律(P.7-2)..[文淵閣四庫全書本]
〔五言排律〕
〔增〕唐楊巨源〈夏日裴尹員外西齋看花〉笑向東來客看花枉在前始知清夏月更勝艷陽天露濕呈
妝汗風吹畏火燃葱蘢和葉盛爛熳壓枝鮮紅綵當鈴閣清香到玉筵蝶棲驚曙色鶯語滯晴煙得地殊堪賞過時倍覺妍芳菲遲最好唯是謝家憐
子／醫家／御定佩文齋廣群芳譜／穀譜　卷七至卷十／卷七　麥等／麥／集藻／七言古詩(P.13-1)..[文淵閣四庫全書本]
〔七言古詩〕
〔増〕宋蘇軾〈鴉種麥行〉霜林老鴉閒無用畦東
拾麥畦西種畦西種得青猗猗畦東已作牛尾稀明年麥熟芒攅槊農夫未食鴉先啄徐行俯仰若自矜鼓翅跳踉上牛角憶昔舜耕厯山鳥為耘如今老鴉種麥更辛勤農夫羅拜鴉飛起勸農使者来行水　〈五禽言〉去年麥不熟挾彈規我肉今年麥上塲處處有殘粟豐年無象何處尋聼取林間快活吟　蘇轍〈遜往泉城穫麥〉少年食稻不食粟老居潁川稻不足人言小麥勝西川雪花水磨煑成玉泠淘槐葉氷上齒湯餅羊羮火入腹
五年随俗麤得飽晨朝稻米纔供粥兒曺知我老且饞觸𤍠泉城正三伏田家有信呼即来亭午驅牛汗如浴吾兒生来讀書史不慣田家争斗斛今年久旱麥粒細及半罷休饒老宿歸来爛熳㬠蒼耳来嵗未知還爾熟百口且留終嵗儲貧交強半倉無榖　〈外孫文九伏中入村㬠麥〉春田不雨憂無麥入囷得半猶足食伏中一㬠不得緩旱田倉耳猶難得人言春旱夏當潦入伏未保天日好老農經事言不虚防風防雨如防盗外孫讀
書舊有功五言七字傳祖風旋投詩筆到田舍知我老来饞且慵秋田正急車難起汗滴肩頳愧鄰里磨聲細轉雪花飛舉家百口磨牙齒食前方丈我所無蒸餅十家或有諸孫歸何用慰勤苦烹雞亦有烝葫蘆　張舜民〈打麥〉打麥打麥彭彭魄魄聲在山南應山北四月太陽出東北纔離海嶠麥尚青轉到天心麥已熟鶡旦催人夜不眠打雞呼雨雲如墨大婦腰鐮出小婦具筐逐上壠先捋青下壠已成束田家以苦乃為樂敢憚頭枯
面焦黒貴人薦廟已甞新酒醴雍容㑹所親曲終厭飫勞僮僕豈信田家未入唇盡將精好輸公賦次把升斗求市人麥秋正急又秧禾豐嵗自少凶嵗多田家辛苦可奈何將此打麥詞兼作插禾歌　范成大〈刈麥行〉梅花開時我種麥桃李花飛麥叢碧多病經旬不出門東坡已作黄雲色腰鐮刈熟趁晴歸明朝雨来麥沾泥犁田待雨插晚稻朝来移秧夜食麨　陸游〈屢雪二麥可望喜而作歌〉苦寒勿怨天雨雪雪来遺我明年麥三月
翠浪舞東風四月黄雲暗南陌坐看比屋騰歡聲已覺有司寛吏責腰鐮丁壯傾閭里拾穗兒童動千百玉塵出磨飛屋梁銀絲入釡須寛湯寒醅發劑炊䴵裂新麻壓油寒具香大婦下機廢晨織小姑佐庖忘晚妝老翁飽食笑捫腹林下擊壤歌時康　張孝祥大麥半枯自浮沉小麥刺水鋪綠針山邊老農望麥熟出門見水放聲哭去年泠泠七月雨秋苗不收一粒榖只今米價貴如玉併日舉家纔食粥小兒索飯門前啼大兒雖瘦把
鋤犁晴時種麥畊荒壠正好下秧無稻種　戴復古〈刈麥行〉腰䥥上壠刈黄雲東家西家麥滿門前村寡婦拾滯穟饘粥有餘炊餅餌我聞淮南麥最多麥田今嵗屯干戈飽飯不知征戰苦生長此方真樂土　王炎〈麥苗已有生意掘烏稬者未止〉兒童飯犢女採桑水滿東臯耕事忙稻秧半綠麥半黄天許食新饘粥香田父咨嗟仍笑語赤地一年今得雨紫蕨有根妻子喜免填溝壑棄閭里　元王禎〈芟麥歌〉田家食力不食智麰麥年年勤
種蒔老農八十諳地利暑夏呼兒先暵地再耕再耨土華膩手把耬犁知已試土沃不妨投種穊今年已報春澤被夏壠苗深如櫛比薫風長養見天意獵獵青旗催穉穗纔結稃胞花雪墜赫赫曦輪熾鑚燧儘著精華輸至味粒飽芒森密如篲頓失前時浪翻翠豈知真宰調元氣化作黄雲表嘉瑞老農眼飽雖自慰旦夕却憂風雨至子婦犇忙事芟器釤綽翩翩轉雙臂曵籠腰間盈復棄急載牛箱夜無寐轉首登塲簇髙積風翻日碾半
猶未已向公門奉新餽麴材和糴凡㡬次年餉廵門仍語誶夏税有程今反易自餘宿負如取寄指此有秋争蟻萃一得豈能償百費終嵗勤勞一歔欷昨日公堂宴賓貴樽爼横陳混肴胾檀板珠繩按歌吹萬錢不值供一醉庖人搓揉出精粹尚喜食新誇餅餌物不天来皆力致飽食何人知所自春祈夏薦禮所記報夲從来追古義但願斯民不畏吏吏不擾民民自遂凡在牧民遵此治坐見两岐歌政異日富囷倉均被賜不使老農憂
嵗事　明髙啓〈打麥詞〉雉雛髙飛夏風暖行割黄雲随手斷疎莖短若牛毛垂去冬無雪不相宜塲頭負歸日色白穗落連枷聲拍拍呼兒打曬當及晴雨来怕有飛蛾生臥驅鳥雀非愛惜明年好收供爾食
子／醫家／御定佩文齋廣群芳譜／蔬譜　卷十三至卷十七／卷十七　菜瓜等／茄子／集藻／詩散句(P.25-1)..[文淵閣四庫全書本]
［詩散句］
〔増〕梁沈約紫茄紛爛熳　唐栁宗元珍蔬折五茄　元方囘茄藤宜硬地　宋張耒映葉乳茄濃黛抹
子／醫家／御定佩文齋廣群芳譜／蔬譜　卷十三至卷十七／卷十七　菜瓜等／芸薇(P.41-1)..[文淵閣四庫全書本]
芸薇
〔増〕《拾遺記》咸寧四年立芳蔬園于金墉城東多種異菜有菜名曰芸薇類有三種紫色者最繁味辛其根爛熳春夏葉宻秋蘂冬馥其實若珠五色随時而盛一名芸芝其色紫為上蔬其味辛色黃為中蔬其味甘色青者
為下蔬其味醎常以三蔬充御膳其葉可藉飲食以供宗廟祭祀亦止人飢渇宫人採帯其莖葉香氣歴日不歇
子／醫家／御定佩文齋廣群芳譜／茶譜　卷十八至卷二十一／卷十九　茶二／集藻／五言古詩(P.21-1)..[文淵閣四庫全書本]
［五言古詩］
〔増〕唐李白〈答族姪僧中孚贈玉泉仙人掌茶并序〉余聞荊州玉泉寺近清溪諸山山洞徃徃有乳窟窟中多玉泉交流其中有白蝙蝠大如鴉按仙經蝙蝠一名仙鼠千歲之後體白如雪栖則倒懸蓋飲乳水而長生也其水邊處處有茗草羅生枝葉如碧玉唯玉泉真公常采而飲之年八十餘歲顔色如桃花而此茗清香滑熟異於他者所以能還童振枯扶人夀也余逰金陵見宗僧中孚示余茶數十片拳然重疊其狀如手號
為仙人掌茶蓋新出乎玉泉之山曠古未覿因持之見遺兼贈詩要余答之遂有此作後有髙僧大隐知仙人掌茶發乎中孚禪子及青蓮居士李白也𡮢聞玉泉山山洞多乳窟仙鼠如白鴉倒懸清溪月茗生此中石玉泉流不歇根柯灑芳津採服潤肌骨叢老卷緑葉枝枝相接連曝成仙人掌似拍洪厓肩舉世未見之其名定誰傳宗英乃禪伯投贈有佳篇清鏡燭無鹽顧慙西子姸朝坐有餘興長吟播諸天　韋應物〈喜園中茶生〉潔
性不可汚為飲滌塵煩此物信靈味本自出山原聊因理郡餘率爾植荒園喜隨衆草長得與幽人言　栁宗元〈巽上人以竹間自採新茶見贈酬之以詩〉芳叢翳湘竹零露凝清華復見雪山客晨朝掇靈芽蒸煙俯石瀨咫尺凌丹崖圎方麗竒色圭璧無纎瑕呼兒㸑金鼎餘馥延幽遐滌慮𤼵真照還原蕩昬邪猶同甘露飯佛事薫毗耶咄此蓬瀛侶無乃貴流霞　孟郊〈慿周况先輩於朝賢乞茶〉道意勿乏味心緒病無悰蒙茗玉花盡越
甌荷葉空錦水有鮮色蜀山饒芳叢雲根纔翦緑印縫已霏紅曽向貴人得最將詩叟同幸為乞寄來救此病劣躬　劉言史〈與孟郊洛北野泉上煎茶〉粉細越筍芽野煎寒溪濵恐乖靈草性觴事皆手親敲石取鮮火撇泉避腥鱗熒熒㸑風鐺拾得墜巢薪潔色既爽别浮氲亦殷勤以兹委曲静求得正味真宛如摘山時自啜指下春湘瓷泛輕花滌盡昬渇神此逰惬醒趣可以話髙人　白居易〈睡後茶興憶楊同州〉昨晚飲太多嵬峩連
宵醉今朝餐又飽爛熳移時睡睡足摩挲眼眼前無一事信脚繞池行偶然得幽致婆娑緑隂樹斑駁青苔地此處置䋲牀傍邉洗茶器白瓷甌甚潔紅爐炭方熾沫下麴塵香花浮魚眼沸盛來有佳色嚥罷餘芳氣不見楊慕巢誰人知此味　李羣玉〈龍山人惠石廩茶〉客有衡岳隱遺予石廪茶自云凌煙露採掇春山芽珪璧相壓疊積芳莫能加碾成黃金粉輕嫩如松花紅爐㸑霜枝越兒斟丹華灘聲起魚眼滿鼎漂清霞凝澄坐曉燈
痛眼如蒙紗一甌拂昬寐襟鬲開煩挐顧渚與方山誰人留品差持甌黙吟詠揺膝空咨嗟　皮日休〈茶塢〉閒尋堯氏山遂入深深塢種荈已成園栽葭寧計畝石窪泉似掬巖罅雲如縷好是夏初時白花滿煙雨　〈茶人〉生於顧渚山老在漫石塢語氣為茶荈衣香是煙霧庭從𣟓子遮果任獳師虜日晚相笑歸腰間佩輕簍　〈茶笋〉褎然三五寸生必依巖洞寒恐結紅鉛暖疑銷紫汞圎如玉軸光脆似瓊英凍每為遇之疎南山挂幽夢
〈茶籝〉筤篣曉攜去驀箇山桑塢開時送紫茗負處沾清露歇把傍雲泉歸將挂煙樹滿此是生涯黃金何足數　〈茶舍〉陽崖枕白屋幾口嬉嬉活棚上汲紅泉焙前蒸紫蕨乃翁研茗後中婦拍茶歇相向掩柴扉清香滿山月　〈茶竈〉南山茶事動竈起巖根傍水煑石髮氣薪然杉脂香青瓊蒸後凝緑髓炊來光如何重辛苦一一輸膏粱　〈茶焙〉鑿彼碧巖下恰應深二尺泥易帶雲根燒難礙石脉初能燥金餅漸見乾瓊液九里共杉林相望
在山側　〈茶鼎〉龍舒有良匠鑄此佳樣成立作菌蠢勢煎為潺湲聲草堂暮雲隂松窓殘雪眀此時勺複茗野語知逾清　〈茶甌〉邢客與越人皆能造兹器圎似月魂堕輕如雲魄起棗花勢旋眼蘋沫香沾齒松下時一看支公亦如此　〈煑茶〉香泉一合乳煎作連珠沸時看蟹目濺乍見魚鱗起聲疑松帶雨餑恐煙生翠儻把𤁋中山必無千日醉　陸龜蒙〈茶塢〉茗地曲隈回野行多繚繞向陽就中密背澗差還少遥盤雲髻慢亂簇香篝小
何處好幽期滿巖春露曉　〈茶人〉天賦識靈草自然鍾野姿閒來北山下似與東風期雨後探芳去雲間幽路危唯應報春鳥得共斯人知　〈茶笋〉所孕和氣深時抽玉笤短輕煙漸結華嫩蘂初成管尋來青靄曙欲去紅雲暖秀色自難逢傾筐不曽滿　〈茶籝〉金刀劈翠筠織似波紋斜製作自野老攜持伴山娃昨日𨷵煙粒今朝貯緑華争歌調笑曲日暮方還家　〈茶舍〉旋取山上材架為山下屋門因水勢斜壁任巖隈曲朝隨鳥俱散暮
與雲同宿不憚採掇勞祇憂官未足　〈茶竈〉無突抱輕嵐有煙映初旭盈鍋玉泉沸滿甑雲芽熟竒香襲春桂嫩色凌秋菊煬者若吾徒年年看不足　〈茶焙〉左右𢷬凝膏朝昬布煙縷方圎隨樣拍次第依層取山謡縱髙下火候還文武見說焙前人時時炙花脯　〈茶鼎〉新泉氣味良古鐵形狀醜那堪風雪夜更值煙霞友曽過赬石下又住清溪口且共薦臯盧何勞傾斗酒　〈茶甌〉昔人謝塸埞徒為妍詞飾豈如圭璧姿又有煙嵐色光參
筠席上韻雅金罍側直使于闐君從來未𡮢識　〈煑茶〉閒來松間坐看煑松上雪時於浪花裏併下藍英末傾餘精爽健忽似氛埃滅不合别觀書但宜窺玉札　宋梅堯臣〈答建州沈屯田寄新茶〉春芽研白膏夜火焙紫餅價與黃金齊包開青篛整碾為玉色塵逺及蘆底井一啜同醉翁思君聊引領　王仲儀〈寄𨷵茶〉白乳葉家春銖兩直錢萬資之石泉味特以陽芽嫩宜言難購多串片大可寸謬為識别人予生固無恨　〈答宣城張主
簿遺鴉山茶次其韻〉昔觀唐人詩茶韻鴉山嘉鴉銜茶子生遂同山名鴉重以初槍旗采之穿煙霞江南雖盛産處處無此茶纖嫩如雀舌煎烹比露芽競收青篛焙不重漉酒紗顧渚亦頗近蒙頂來以遐䨇井鷹掇爪建溪春剝葩日鑄㺯香美天目猶稻麻吳人與越人各各相𨷵夸傳買費金帛愛貪無夷華甘苦不一致精麤還有差至珍非貴多為贈勿言些如何煩縣僚忽遺及我家雪貯䨇砂罌詩琢無玉瑕文字搜怪竒難於抱長虵
眀珠滿紙上剰畜不為奢玩久手生胝窺久眼生花𡮢聞茗消肉應亦可破瘕飲啜氣覺清賞重歎復嗟歎嗟既不足吟誦又豈加我今實强為君莫笑我耶　〈李仲求寄建溪洪井茶七品云愈少愈佳未知𡮢何如耳因條而答之〉忽有西山使始遺七品茶末品無水暈六品無沉柤五品散雲脚四品浮粟花三品若瓊乳二品罕所加絶品不可議甘香焉等差一日𡮢一甌六腑無昬邪夜枕不得寐月樹聞嗁鴉憂來唯覺衰可驗唯齒牙
動揺有三四妨咀連左車髮亦足驚竦疎疎㸃霜華乃思平生逰但恨江路賒安得一見之煑泉相與誇　〈呂晉叔遺新茶〉四葉及王游共家原坂嶺歲摘建溪春争先取晴景大窠有壯液所發必竒穎一朝團焙成價與黃金逞呂侯得鄉人分贈我已幸其贈幾何多六色十五餅每餅包青篛紅籤纒素檾屑之雲雪輕啜已神魂惺會待嘉客來侑談當晝永　蔡襄〈北苑〉蒼山走千里斗落分兩騎靈泉出地清嘉卉得天味入門脫世氛官
曹真傲吏　〈茶壠〉造化曾無私亦有意所嘉夜雨作春力朝雲䕶日車千萬碧玉枝戢戢抽靈芽　〈採茶〉春衫逐紅旗散入青林下隂崖喜先至新苗漸盈把競攜筠籠歸更帶山雲瀉　〈造茶〉糜玉寸隂間摶金新範裏規呈月正圎勢動龍初起出焙香花全争誇火候是　〈試茶〉兎毫紫甌新蟹眼清泉煑雪凍作成花雲閑未𡸁蘂願爾池中波去作人間雨
〔原〕蘇軾〈種茶〉松間旅生茶已與松俱痩茨棘尚未容蒙翳争交構天公所遺棄百
歲仍稚幼紫筍雖不長孤根乃獨夀移栽白鶴嶺土輭春雨後彌旬得連隂似許晚遂茂能忘流轉苦戢戢出鳥咮未任供臼磨且可資摘嗅千團輸大官百餅衒私𨷵何如此一啜有味出吾囿
〔增〕蘇軾〈游惠山〉敲火發山泉烹茶避林樾眀窓傾紫盞色味兩竒絶吾生眠食耳一飽萬想滅頗笑玉川子飢弄三百月豈如山中人睡起山花發一甌誰與共門外無來轍　〈問大冶長老乞桃花茶栽東坡〉周詩記苦荼茗飲出近世初縁厭粱
肉假此雪昬滯嗟我五畆園桑麥苦蒙翳不令寸地閒更乞茶子藝饑寒未知免已作太飽計庶將通有無農末不相戾春來凍地裂紫笋森已銳牛羊煩呵叱筐筥未敢睨江南老道人齒髮日夜逝他年雪堂品尚記桃花裔　〈寄周安孺茶〉大哉天宇内植物知幾族靈品獨標竒迥超凡草木名從姬旦始漸播桐君録賦詠誰最先厥傳惟杜育唐人未知好論著始於陸常李亦清流當年慕髙躅遂使天下士嗜此偶於俗豈但中土珍𠔥
之異邦鬻鹿門有佳士博覽無不矚邂逅天隨翁篇章互賡續開園頤山下屏迹松江曲有興即揮毫燦然存簡牘伊余素寡愛嗜好本不篤粤自少年時低回客京轂雖非曵裾者庇䕃或華屋頗見綺紈中齒牙厭粱肉小龍得屢試糞土視珠玉團鳯與葵花碔砆雜魚目貴人自矜惜捧玩且緘櫝未數日注𤰞定知䨇井辱於兹自研討至味識五六自爾入江湖尋僧訪幽獨髙人固多暇探究亦頗熟聞道早春時攜籯赴初旭驚雷未破
蕾采采不盈掬旋洗玉泉蒸芳馨豈停宿湏臾布輕縷火候謹盈縮不憚頃間勞經時廢藏蓄髹筒浄無染箬籠勻且複苦畏梅潤侵暖湏人氣燠有如剛耿性不受纎芥觸又若廉夫心難將𢕄穢凟晴天敞虛府石碾破輕緑永日遇閒賓乳泉發新馥香濃奪蘭露色嫩欺秋菊閩俗競傳誇豐腴面如粥自云葉家白頗勝中山醁好是一杯深午窓春睡足清風擊兩腋去欲凌鴻鵠嗟我樂何深水經亦屢讀子咤中泠泉次乃康王谷䗫培
頃曽𡮢瓶罌走僮僕如今老且懶細事百不欲美惡兩俱忘誰能强追逐薑鹽拌白土稍稍從吾蜀尚欲外形體安能狥心腹由來薄滋味日飯止脫粟外慕既已矣胡為此羇束昨日散幽歩偶上天峰麓山圃正春風蒙茸萬旗簇呼兒為佳客采製聊亦復地僻誰我從包藏置厨簏何𡮢較優劣但喜破睡速况此夏日長人間正炎毒幽人無一事午飯飽蔬菽困卧北窓風風𢕄動窓竹乳甌十分滿人世真局促意爽飄欲仙頭輕快如沐
昔人固多癖我癖良可贖為問劉伯倫胡然枕糟麴　秦觀〈茶〉茶實嘉木英其香乃天育芳不愧杜蘅清堪揜椒菊上客集堂葵圎月探奩盝玉鼎注漫流金碾響丈竹侵尋發美鬯旖旎生乳粟經時不銷歇衣袂帶紛郁幸蒙巾笥藏苦厭龍蘭續願君斥異類使我全芬馥　〈茶臼〉幽人躭茗飲刳木事𢷬撞巧制合臼形雅音伴柷椌虚室困亭午松然眀鼎窓呼奴碎圎月搔首聞錚鏦茶仙賴君得睡魔資爾降所宜玉兎𢷬不必力士扛願
偕黃金碾自比白玉缸彼美制作妙俗物難與䨇　晁補之〈次韻蘇翰林五日揚州石塔寺烹茶〉唐來木蘭寺遺跡今未滅僧鐘嘲飰後語出饑客舌今公食方丈玉茗攄噫噎當今卧江湖不泣逐臣玦中和似此茗受水不易節輕塵散羅麴亂乳發甌雪佳辰雜蘭艾共弔楚纍潔老謙三昧手心得非口訣誰知此間妙我欲希超絶持誇淮北士湯餅供朝啜　孫覿〈飲修仁茶〉煙雲吐長崖風雨暗古縣竹輿赬兩肩弛擔息𢕄倦茗飲初一
𡮢老父有芹獻幽姿絶𡡾嫵著齒得瞑眩昬昬嗜睡翁喚起風灑面亦有不平心盡從毛孔散　陸游〈夜汲井水煮茶〉病起罷觀書袖手清夜永四鄰悄無語燈火正淒冷山童亦睡熟汲水自煎茗鏘然轆轤聲百尺鳴古井肺腑凜清寒毛骨亦蘇省歸來月滿廊惜蹋疎梅影　眀髙啓〈茶軒〉摘芳試新泉手滌林下器一榻𩯭絲傍輕煙散遥吹不用醒吟魂幽人自無睡
子／醫家／御定佩文齋廣群芳譜／茶譜　卷十八至卷二十一／卷二十　茶三／集藻／七言古詩(P.1-1)..[文淵閣四庫全書本]
欽定四庫全書
御定佩文齋廣羣芳譜卷二十
茶譜
茶三
［集藻］
［七言古詩］
〔増〕唐劉禹錫〈西山蘭若試茶歌〉山僧後檐茶數叢春來映竹抽新茸宛然為客振衣起自傍芳叢摘鷹嘴斯須炒成滿室香便酌砌下金沙水驟雨松聲入鼎來白雲滿盌花徘徊悠揚噴鼻宿酲散清峭徹
骨煩襟開陽崖隂嶺各殊氣未若竹下莓苔地炎帝雖𡮢未辨煎桐君有録那知味新芽連拳半未舒自摘至煎俄頃餘木蘭墜露香微似瑶草臨波色不如僧言靈味宜幽寂采采翹英為嘉客不辭緘封寄郡齋甎井銅爐損標格何况蒙山顧渚春白泥赤印走風塵欲知花乳清泠味須是眠雲跂石人
〔原〕盧仝〈走筆謝孟諫議寄新茶〉日髙丈五睡正濃軍將打門驚周公口云諫議送書信白絹斜封三道印開緘宛見諫議面手閱月團
三百片聞道新年入山裏蟄蟲驚動春風起天子須𡮢陽羡茶百草不敢先開花仁風暗結珠琲瓃先春抽出黃金芽摘鮮焙芳旋封裹至精至好且不奢至尊之餘合王公何事便到山人家柴門反𨵿無俗客紗帽籠頭自煎喫碧雲引風吹不斷白花浮光凝碗面一碗喉吻潤兩碗破孤悶三碗搜枯腸惟有文字五千卷四碗𤼵輕汗平生不平事盡向毛孔散五碗肌骨清六碗通仙靈七碗喫不得也唯覺兩腋習習清風生
〔増〕温庭筠
〈西嶺道士茶歌〉乳竇濺濺通石脉緑塵愁草春江色澗花入井水味香山月當人松影直仙翁白扇霜鳥翎拂壇夜讀黃庭經疎香皓齒有餘味更覺鶴心通杳㝠　李郢〈茶山貢焙歌〉使君愛客情無已客在金臺價難比春風三月貢茶時盡逐紅旌到山裏焙中清曉朱門開筐箱漸見新芽來陵煙觸露不停采官家赤印連帖催朝饑暮匐誰興哀喧闐競納不盈掬一時一餉還成堆蒸之馥之香勝梅研膏架動轟如雷茶成拜表貢天子
萬人争噉春山摧驛騎鞭聲砉流電半夜驅夫誰復見十日王程路四千到時須及清眀宴吾君可謂納諫君諫官不諫何由聞九重城裏雖旰食天涯吏役長紛紛使君憂民𢡖容色就焙𡮢茶坐諸客幾回到口重咨嗟嫩緑鮮芳出何力山中有酒亦有歌樂營房户皆仙家仙家十隊酒百斛金絲宴饌隨經過使君是日憂思多客亦無言徵綺羅𣪞勤繞焙復長歎官府例成期如何吳民吳民莫憔悴使君作相期蘇爾　秦韜玉〈採茶歌〉
天柱香芽露香發爛研瑟瑟穿荻篾太守憐才寄野人山童碾破團團月倚雲便酌泉聲煑獸炭潛然蚌珠吐看著晴天早日眀鼎中颯颯篩風雨老翠香塵下纔熟攪時繞筯秋雲緑躭書病酒兩多情坐對閩甌睡先足洗我胸中幽思清鬼神應愁歌欲成　李咸用〈謝僧寄茶〉空門少年初地堅摘芳為藥除睡眠匡山茗樹朝陽偏暖萌如爪拏飛鳶枝枝膏露凝滴圎參差失向兜羅綿傾筐短甑蒸新鮮白苧眼細勻于研甎排古砌春苔
乾殷勤寄我清眀前金槽無聲飛碧煙赤獸呵氷急鐵喧林風夕和真珠泉半匙青粉攪潺湲緑雲輕綰湘娥鬟𡮢来縱使重支枕蝴蝶寂寥空掩闗　僧皎然〈飲茶歌送鄭容〉丹丘羽人輕玉食採茶飲之生羽翼名藏仙府世空知骨化雲宫人不識雪山童子調金鐺楚人茶經虛得名霜天半夜芳草折爛熳緗華啜久生賞君茶味祛我疾使人胸中蕩憂慄日上香爐情未畢亂蹋虎溪雲髙歌送君出　宋歐陽修〈𡮢新茶呈聖俞〉建安三
千里京師三月𡮢新茶人情好先務取勝百物貴早相矜誇年窮臘盡春欲動蟄雷未起驅龍蛇夜聞擊鼔滿山谷千人助呌聲喊呀萬木寒癡睡不醒唯有此樹先萌芽乃知此為最靈物宜其獨得天地之英華終朝採摘不盈掬通犀銙小圎復窊鄙哉穀雨槍與旗多不足貴如刈麻建安太守急寄我香篛包裹封題斜泉甘器潔天色好坐中揀擇客亦嘉新香嫩色如始造不似來逺從天涯停匙側盞試水路拭目向空看乳花可憐俗
夫把金錠猛火炙背如蝦蟆由來真物有真賞坐逢詩老頻咨嗟須臾共起索酒飲何異奏雅終淫哇　〈次韻再作〉吾年向老世味薄所好未衰惟飲茶建溪苦逺雖不到自少𡮢見閩人誇每嗤江浙凡茗草叢生狼籍惟藏蛇豈如含膏入香作金餅蜿蜒兩龍戱以呀其餘品第亦竒絶愈小愈精皆露芽泛之白花如粉乳乍見紫面生光華手持心愛不欲碾有類弄印幾成窊論功可以療百疾輕身久服勝胡麻我謂斯言頗過矣其實最
能祛睡邪茶官貢餘偶分寄地逺物新來意嘉親烹屢酌不知厭自謂此樂真無涯未言久食成手顫已覺疾飢生眼花客遭水厄疲捧碗口吻無異蝕月蟇僮奴傍視疑復笑嗜好乖僻誠堪嗟更蒙酬句怪可駭兒曹助噪聲哇哇　〈䨇井茶〉西江水清江石老石上生茶如鳯爪窮臘不寒春氣早䨇井茅生先百草白毛囊以紅碧紗十觔茶養一兩芽長安富貴五侯家一啜猶須三日誇寶雲日注非不精争新棄舊世人情豈知君子有常
徳至寶不隨時變易君不見建溪龍鳯團不改舊時香味色　〈送龍茶與許道人〉潁陽道士青霞客來似浮雲去無蹟夜朝北斗太清壇不道姓名人不識我有龍團古蒼璧九龍泉深一百尺慿君汲井試烹之不是人間香味色　〈𨷵茶歌〉年年春自東南來建溪先暖水𢕄開溪邊竒茗冠天下武夷仙人從古栽新雷昨夜發何處家家嬉笑穿雲去露芽錯落一畨榮綴玉含珠散嘉樹終朝采掇未盈襜唯求精粹不敢貪研膏焙乳有誰製
方中圭兮圎中蟾北苑將期獻天子林下雄豪先𨷵美鼎磨雲外首山銅瓶攜江上中𤃩水黃金碾畔緑塵飛碧玉甌中翠濤起𨷵茶味兮輕醍醐𨷵茶香兮薄蘭芷其間品第胡能欺十目視而十手指勝若登仙不可攀輸同降將無窮耻吁嗟天産石上英論功不愧階前蓂衆人之濁我可清千日之醉我可醒屈原試與招魂魄劉伶却得聞雷霆盧仝敢不歌陸羽須作經森然萬象中焉知無茶星商山丈人休茹芝首陽先生休采薇長
安酒價減千萬成都藥市無光輝不如仙山一啜好泠然便欲乗風飛君莫羡花間女郎只𨷵草贏得珠璣滿斗歸　梅堯臣〈次韻永叔𡮢新茶〉自從陸羽生人間人間相學事新茶當時採摘未甚盛或有髙士燒竹煑泉為世誇入山乗露掇嫩嘴林下不畏虎與虵近年建安所出勝天下貴賤求呀呀東溪北苑供御餘王家葉家長白芽造成小餅若帶銙𨷵浮𨷵色矜夷華味久廻甘竟日在不比苦硬令舌窊此等莫與北俗道只觧白土
和脂麻歐陽翰林最别識品第髙下無欹斜晴眀開軒碾雪末衆客共賞皆稱嘉建安太守置書角青篛包封來海涯清眀纔過已到此正是洛陽人寄花兎毛紫盞自相稱清泉不必求蝦蟇石缾煎湯銀梗打粟粒鋪面人驚嗟詩腸久飢不禁力一啜入腹鳴咿哇　〈和次韻再作〉建溪茗株成大樹頗殊楚越所種茶先春喊山搯白萼亦異鳥嘴蜀客誇烹新𨷵硬要咬盞不同飲酒争畫蛇從揉至碾用盡力只取勝負相笑呀雖傳䨇井與
日注終是品格稱草芽歐陽翰林百事得精妙官職况已登清華昔得隴西大銅碾碾多歲久深且窊昨日寄來新臠片包以篛纒以麻唯能䞉啜任腹冷幸免酩酊冠弁斜人言飲多頭顫挑自欲清醒氣味嘉此病雖得優醉者醉來顛踣禍莫涯不願清風生兩腋但願對竹𠔥對花還思退之在南方𡮢說稍稍能啗蟇古之賢人尚若此我今貧陋休相嗟公不遺舊許頻徃何必絲管喧咬哇　黃庻〈家童來持䨇井芽數數飲之輙成詩
以示同舍〉我疑醇醲千古味寂寞散在山茶枝䨇井名入天下耳建溪春色無光輝吾鄉茶友若敵國糞土尺璧珍刀圭嗟予奔走車馬跡塵埃荊棘生喉頤煮雲為腴不可見青泉緑樹應相𠷣長鬚前日千里至百芽包裹林巖姿開緘春風若滿手喜氣收拾人恐知江南陽和夜欲試小齋獨與清風期汲得泉甘火亦得混沌不死詩書肥詩書坐對為主客一啜已見沆𤅈醨通宵安穩睡物外家夢欲遣不肯歸不信試來與君飲洗出正
性還肝𦜉　蘇軾〈試院煎茶〉蟹眼已過魚眼生颼颼欲作松風鳴蒙茸出磨細珠落眩轉遶甌飛雪輕銀瓶瀉湯誇第二未識古人煎水意君不見昔時李生好客手自煎貴從活火𤼵新泉又不見今時潞公煎茶學西蜀定州花瓷琢紅玉我今貧病長苦飢分無玉盌捧蛾眉且學公家作茗飲塼爐石銚行相隨不用撑腸拄腹文字五千卷但願一甌常及睡足日髙時　〈月兎茶〉環非環玦非玦中有迷離玉兎兒一似佳人帬上月月圎還
缺缺還圎此月一缺圎何年君不見𨷵茶公子不忍𨷵小團上有䨇銜綬帶䨇飛鸞　〈和錢安道寄惠建茶〉我官於南今幾時𡮢盡溪茶與山茗胸中似記故人面口不能言心自省為君細說我未暇試評其畧差可聽建溪所産雖不同一一天與君子性森然可愛不可慢骨清肉膩和且正雪花雨脚何足道啜過始知真味永縱復苦硬終可録汲黯少戇寛饒猛草茶無賴空有名髙者妖邪次頑懭體輕雖復强浮汎性滯偏工嘔酸冷其
間絶品豈不佳張禹縱賢非骨鯁葵花玉𩊓不易致道路幽嶮隔雲嶺誰知使者來自西開緘磊落收百餅嗅香嚼味本非别透紙自覺光炯炯粃糠團鳯友小龍奴隸日注臣䨇井收藏愛惜待佳客不敢包裹鑽權倖此詩有味君勿傳空使時人怒生癭　〈和蔣䕫寄茶〉我生百事常隨縁四方水陸無不便扁舟渡江適吳越三年飲食窮芳鮮金虀玉膾飯炊雪海螯江柱初脫泉臨風飽食甘寢罷一甌花乳浮輕圎自從捨舟入東武沃野
便到桑麻川翦毛胡羊大如馬誰記鹿角腥槃筵厨中烝粟埋飯罋大杓更取酸生涎柘羅銅碾棄不用脂麻白土湏盆研故人猶作舊眼看謂我好尚如當年沙谿北苑强分别水脚一線争誰先清詩兩幅寄千里紫金百餅費萬錢吟哦烹噍兩竒絶只恐偷乞煩封纒老妻稚子不知愛一半已入薑鹽煎人生所遇無不可南北嗜好知誰賢死生禍福久不擇更論甘苦争𡟎妍知君窮旅不自釋因詩寄謝聊相鑴　〈魯直以詩饋䨇井茶
次其韻為謝〉江夏無䨇種竒茗汝隂六一誇新書磨成不敢付僮僕自看雪湯生璣珠列仙之儒瘠不腴只有病渇同相如眀年我欲東南去畫舫何妨宿太湖　蘇轍〈和子瞻煎茶〉年來病嬾百不堪未廢飲食求芳甘煎茶舊法出西蜀水聲火候猶能諳相傳煎茶只煎水茶性仍存偏有味君不見閩中茶品天下髙傾身事茶不知勞又不見北方茗飲無不有鹽酪椒薑誇滿口我今倦逰思故鄉不學南方與北方銅鐺得火蚯蚓呌匙脚
旋轉秋螢光何時茅簷歸去炙背讀文字遣兒折取枯竹女煎湯　陳襄〈古靈山試茶歌〉乳源淺淺交寒石松花墮粉愁無色眀皇玉女跨神雲𨷵翦輕羅縷殘碧我聞巒山二月春方歸苦霧迷天新雪飛仙鼠潭邊蘭草齊霧芽吸盡香龍脂轆轤䋲細井花暖香塵散碧瑠璃椀玉川氷骨照人寒瑟瑟祥風滿眼前紫屏冷落沈水烟山月堂軒金鴨眠麻姑癡煑丹井泉不識人間有上仙
〔原〕黃庭堅〈以䨇井茶送子瞻〉人間風日不到處天
上玉堂森寳書想見東坡舊居士揮毫百斛瀉眀珠我家江南摘雲腴落磑霏霏雪不如為君喚起黃州夢獨載扁舟向五湖
〔増〕黃庭堅〈謝送碾賜壑源揀芽〉矞雲從龍小蒼璧元豐至今人未識壑源包貢第一春緗匳碾香供玉食睿思殿東金井欄甘露薦椀天開顔橋山事嚴庀百局補袞諸公省中宿中人傳賜夜未央雨露恩光照宮燭左丞似是李元禮好事風流有涇渭肯憐天禄校書郎親勅家庭遣分似春風飽識大官羊不慣
腐儒湯餅腸搜攪十年燈火讀令我胸中書傳香已戒應門老馬走客來問字莫載酒　〈以小龍團及半挺贈無咎并詩用前韻為戱〉我持𤣥圭與蒼璧以暗投人渠不識城南窮巷有佳人不索㯽榔常晏食赤銅茗椀兩斑斑銀粟翻光解破顔上有龍文下棋局探囊贈君諾已宿此物已是元豐春先皇聖功調玉燭晁子胸中開典禮平生自期莘與渭故用澆君磊塊胸莫令鬢毛雪相似曲几蒲團聽煑湯煎成車聲繞羊腸雞蘇胡麻留
渇羌不應亂我官焙香肥如瓠壺鼻雷吼幸君飲此勿飲酒　〈以䨇井茶送孔常父〉校經同省並門居無日不聞公讀書故持茗椀澆舌本要聽六經如貫珠心知韻勝舌知腴何似寶雲與真如湯餅作魔應午寢慰公渇夢吞江湖　〈博士王揚休碾密雲龍同事十三人飲之戲作〉矞雲蒼璧小盤龍貢包新樣出元豐王郎坦腹飯牀東大官分物來婦翁棘圍深鎖武成宮談天進士雕虛空鳴鳩欲雨喚雌雄南嶺北嶺宮徵同午牕欲眠視
濛濛喜君開包碾春風注湯官焙香出籠非君灌頂甘露椀幾為談天乾舌本　〈荅黃冕仲索煎䨇井并簡揚休〉江夏無䨇乃吾宗同舍頗似王安豐能澆茗椀湔祓我風袂欲挹浮丘翁吾宗落筆賞幽事秋月下照澄江空家山鷹爪是小草敢與好賜雲龍同不嫌水厄幸來辱寒泉湯鼎聽松風夜堂朱墨小燈籠惜無纎纎來捧椀唯倚新詩可傳本　〈謝劉景文送團茶〉劉侯惠我大𤣥璧上有雌雄䨇鳯跡鵝溪水練落春雪粟面一杯増
目力劉侯惠我小𤣥璧自裁半璧煑瓊糜收藏殘月惜未碾直待匡衡來說詩綘囊團團餘幾璧因來送我公莫惜箇中渇羌飽湯餅雞蘇胡麻煑同喫　晁補之〈次韻魯直謝李左丞送茶〉都城米貴斗論璧長飢茗椀無從識道和何暇索㯽榔慚愧雲龍羞肉食壑源萬畮不作欄上春伐鼓驚山顔題封進御官有局夜行初不更驛宿氷融太液俱未知寒食新苞隨賜燭建安一水去兩水易較豈如涇與渭左丞分送天上餘我試比方良
有似月團清潤珍豢羊葵花瑣細胃與腸可憐賦罷羣玉晚寧憶睡餘䨇井香大勝膠西蘇太守茶湯不美誇薄酒　〈魯直復以詩送茶云願君飲此勿飲酒次韻〉相茶真似石韞璧至精那可皮膚識溪芽不給萬口湏徃徃山毛俱入食雲龍正用餉近班乞與麤官誠靦顔崇朝一椀坐官局申旦形清不成宿平生樂此臭味同故人貽我情相燭黃侯𤼵軔日千里天育收駒自汧渭車聲出鼎細九盤如此佳句誰能似遣試齊民蟹眼湯扶
起醉頭湔腐腸頗類他時玉川子破鼻竹林風送香吾儕幽事動不朽但讀離騷可無酒　晁冲之〈陸元鈞宰寄日注茶〉我昔不知風雅頌草木獨遺茶比諷陋哉徐鉉說茶苦欲與淇園竹同種又疑禹漏稅九州橘柚當年錯包貢腐儒妄測聖人意逺物勞民亦安用含桃熟薦當在盤荔子生來枉飛鞚羊葅異好亦何有蚶菜殊珍要非奉君家季疵真禍首毁論徒勞世仍重争新𨷵試誇擊拂風俗移人可深痛老夫病渇手自煎嗜好悠
悠亦從衆更煩小陸分日注密封細字蠻奴送槍旗却憶採擷初雪花似是雲溪動更期遺我但敲門玉川無復周公夢　〈簡江子之求茶〉政和密雲不作團小銙寸許蒼龍蟠金花絳囊如截玉緑面彷彿松溪寒人間此品那可得三年聞有終未識老夫于此百不忙飽食但苦夏日長北牕無風睡不解齒頬苦澀思清涼故人新除協律郎交游多在白玉堂揀芽𨷵銙皆飫𡮢幸為傳聲李太府煩渠折簡買頭綱　楊萬里〈澹菴坐上觀顯
上人分茶〉分茶何似煎茶好煎茶不似分茶巧蒸水老禪弄泉手隆興元春新玉爪二者相遭兎甌面怪怪竒竒真善幻紛如擘絮行太空影落寒江能萬變銀瓶首下仍尻髙注湯作字勢嫖姚不須更師屋漏法只問此瓶當響荅紫𢕄仙人烏角巾喚我起看清風生京塵滿袖思一洗病眼生花得再眀漢鼎難調要公理策勲茗椀非公事不如囘施與寒儒歸讀茶經傳衲子　〈謝木韞之舍人送講筵賜茶〉吳綾縫囊染菊水蠻砂塗印題
進字淳熈錫貢新水芽天珍誤落黃茅地故人鸞渚紫𢕄郎金華講徹花草香宣賜龍焙第一綱殿上走趨眀月璫御前啜罷三危露滿袖香烟懐璧去歸來拈出兩蜿蜒雷電晦㝠驚破柱北苑龍芽内樣新銅圍銀範鑄瓊塵九天寶月霏五雲玉龍䨇舞黃金鱗老夫平生愛煑茗十年燒穿折脚鼎下山汲井得甘冷上山摘芽得苦梗何曽夢到龍逰窠何曽夢喫龍芽茶故人分送玉川子春風來自玉皇家鍜圭椎璧調氷水烹龍炰鳯搜
肝髓石花紫笋可衙官赤印白泥牛走爾故人氣味茶樣清故人風骨茶樣眀開緘不但似見面叩之咳唾金玉聲麴生勸人墮巾幘睡魔遣我抛書册老夫七椀病未能一啜猶堪坐秋夕　葛長𢈏〈茶歌〉栁眼偷看梅花飛百花頭上東風吹壑源春到不知時霹靂一聲驚曉枝枝頭未敢展槍旗吐玉綴金先獻竒雀舌含春不解語只有曉露晨煙知帶露和煙摘歸去蒸來細搗幾千杵揑作月團三百片火候調勻文與武碾邊飛絮捲玉
塵磨下落珠散金縷首山黃銅鑄小鐺活火新泉自烹煑蟹眼已沒魚眼浮𩘝𩘝松聲送風雨定州紅玉琢花甆瑞雪滿甌浮白乳緑雲入口生香風滿口蘭芷香無窮兩腋颼颼毛竅通洗盡枯腸萬事空君不見孟諫議送茶驚起盧仝睡又不見白居易餽茶喚醒禹錫醉陸羽作茶經曹暉作茶銘文正范公對茶笑紗帽籠頭煎石銚素虛見雨如丹砂㸃作滿盞菖蒲花東坡深得煎水法酒䦨徃徃覓一呷趙州夢裏見南泉愛結焚香㵸
茗縁吾儕烹茶有滋味華池神水先調試丹田一畝自栽培金翁姹女採歸來天爐地鼎依時節煉作黃芽烹白雪味如甘露勝醍醐服之頓覺沉疴甦身輕便欲登天衢不知天上有茶無　元洪希文〈煑土茶歌〉論茶自古稱壑源品水無出中𤃩泉莆中苦茶出土産鄉味自汲井水煎器新火活清味永且從平地休登仙王侯第宅𨷵絶品揣分不到山翁前臨風一啜心自省此意莫與他人傳　謝應芳〈陽羡茶〉南山茶樹化刧灰白蛇無
復銜子來頻年雨露飬遺植先春粟粒珠含胎待看茶焙春烟起篛籠封春貢天子誰能遺我小團月烟火肺肝令一洗　眀髙啓〈采茶詞〉雷過溪山碧雲暖幽叢半吐槍旗短銀釵女兒相應歌筐中摘得誰最多歸來清香猶在手髙品先將呈太守竹爐新焙未得𡮢籠盛販與湖南商山家不解種禾黍衣食年年在春雨
〔原〕王世貞〈試虎丘茶〉洪都鶴嶺太麓生北苑鳯團先一鳴虎丘晚出穀雨候百草𨷵品皆為輕慧水不肯甘第二擬
借春芽冠春意陸郎為我手自煎松飇寫出真珠泉君不見蒙頂空勞薦巴蜀定紅輸却宣甆玉氊根麥粉填調飢碧紗捧出䨇蛾眉搊筝炙管且未要隱囊筠榻須相隨最宜纖指就一吸半醉倦讀離騷時　于若瀛〈龍井茶〉西湖之西開龍井烟霞近接南峰嶺飛流蜜汩寫幽壑石磴紆曲片雲冷拄杖尋源到上方松枝半落澄潭静銅瓶試取烹新茶濤起龍團沸穀芽中頂無須憂獸跡湖州豈懼涸金沙漫道白芽䨇井嫩未必紅泥方
印嘉世人品茶未𡮢見但說天池與陽羡豈知新茗煑新泉團黃分洌浮甌面二槍浪白附三萹一串應輸錢五萬
子／醫家／御定佩文齋廣群芳譜／花譜　卷二十二至卷五十三／卷二十七　李花　棃花／棃花／集藻／七言絶句(P.22-2)..[文淵閣四庫全書本]
［七言絶句］
〔原〕唐韓愈〈聞棃花𤼵贈劉師命〉桃蹊惆悵不能過紅艶紛紛落地多聞道郭西千𣗳雪欲将君去醉如何　〈棃花下贈劉師命〉洛陽城外清明節百花寥落棃花𤼵今日相逢瘴海頭共驚爛熳開正月　元稹〈雜思詩〉尋常百種花齊𤼵偏摘棃花與白人今日江頭兩
三𣗳可憐和葉度殘春
〔増〕白居易〈江岸梨〉梨花有思縁和葉一樹江頭惱煞君最似孀閨少年婦白妝素袖碧紗裙　殷璠〈棃花〉雲滿衣裳月滿身輕盈𡚖歩過流塵五更無限留連意常恐風花又一春　徐凝〈翫花〉一𣗳棃花春向暮雪枝殘處怨風来明朝漸校無多去看到黃昏不欲囘
〔原〕温庭筠〈鄠杜郊居〉槿籬芳援近樵家壠麥青青一徑斜寂寞遊人寒食後夜来風雨送棃花
〔増〕宋韓琦〈棃花〉花下延賔啓宴杯回頭香雪即成
堆主人自挈宜城醸不為青旗趁爾来　司馬光〈和道矩紅梨花二首〉繁枝細葉互低昻香敵荼䕷艶海棠應為窮邊太寥落併将春色付穠芳　蜀江新錦濯朝陽椘國纎腰傅薄妝何事白花零落早同時不敢闘芬芳　王安石〈紅梨〉紅棃無葉庇花身黃菊芬香委路塵嵗晚蒼官纔自保日髙青女尚橫陳
〔原〕蘇軾〈東欄梨花〉棃花淡白栁深青栁絮飛時花滿城惆悵東欄一株雪人生看得㡬清明
〔増〕晁補之〈和王拱辰觀梨花二首〉
海棠丰韵詫芬芳慙愧棃花冷似霜賴有樂天春雨句寂寥從此亦馨香　壓沙寺裡萬株芳一道清流照雪霜銀闕森森廣寒曉仙人玉仗有天香
〔原〕張舜民〈梨花〉青女朝来冷透肌殘春小雨更霏㣲流鶯怪底争来往為擲金梭織玉衣　謝逸〈梨花二首〉冷香銷盡晩風吹脉脉無言對落暉舊日郊西千𣗳雪今隨蝴蝶作團飛　翦翦輕風漠漠寒玉肌蕭索粉香殘一枝𢃄雨𡓜頭去不用行人著眼看　陸游〈梨花〉開向春殘不恨遲
綠楊窣地最相宜征西幕府煎茶地一幅邊鸞𦘕折枝　粉淡香清自一家未容桃李占年華常思南鄭清明路醉袖迎風雪一杈　嘉陵江色嫩如藍鳯集山光照馬銜楊栁棃花迎客𠁅至今時夢到城南　趙福元〈梨花〉玉作精神雪作膚雨中嬌韻越清癯若人會得嫣然態寫作楊妃出浴圖　何菊潭二月春風楊栁青知郎繫馬在長亭相思情味如中酒折盡棃花嗅不醒
〔増〕金史旭〈梨花〉少年㩦酒日尋花老去花前欲飲茶今日
傳觴似年少一枝香雪上烏紗
〔原〕吕中孚〈梨花〉等待清明得得芳團枝晴雪暖生香洗妝自有風流態却笑紅深映海棠　段繼昌〈梨花〉一林輕素媚春光透骨濃薫百和香消得太真吹玉笛小庭人散月如霜
〔増〕元王惲〈題錢舜舉畫棃花〉掖西千𣗳閙春華莫把芳容𢃄雨誇㸔取一枝橫絶處洗妝還是漢宫娃　朱徳潤〈題梨花折枝〉玉壓帽簷花底春惜無花下洗妝人阿嬌一掬東風淚聊仗丹青為寫真　郯韶〈梨花〉渚宫花落雨
霏霏春盡江南客未歸多少東家蝴蝶夢相思并逐彩雲飛
〔原〕明文徴明物華無賴酒初醒奕奕梨花照晩晴恠的山禽啼不歇十分春色近清明
〔増〕張鳯翼〈梨花〉重門寂寂鎻香雲雨滴空階坐夜分老去㣲之風調在折来何𠁅與雙文
〔原〕張新〈梨花〉粉翅還嫌蝶太輕雪衣偏喜燕多情寕王玉笛知何處寂寞黃昬伴月明
子／醫家／御定佩文齋廣群芳譜／花譜　卷二十二至卷五十三／卷三十三　牡丹二／集藻／五言古詩(P.8-1)..[文淵閣四庫全書本]
［五言古詩］
〔增〕唐白居易〈和錢學士白牡丹〉城中㸔花客旦暮去營營素華人不顧亦占牡丹名開在深寺中車
馬無來聲惟有錢學士𥁞日繞叢行憐此皓然質無人自芳馨衆嫌我獨賞移植在中庭留景夜不暝迎晨𥌓先明對之心亦静虚白相向生唐昌玉蕊花攀玩衆所争折來比顔色一種如瑶瓊彼因稀見貴此以多為輕始知無正色愛𢙣隨人情豈惟花獨爾理與人事并君㸔入時者紫豔與紅英　〈秋題牡丹叢〉晩叢白露夕衰葉凉風朝紅豔乆已歇碧芳今亦銷幽人坐相對心事共蕭條
〔原〕白居易〈西明寺牡丹花時憶元九〉前年題
名處今日㸔花來一作芸香吏三見牡丹開豈獨花堪惜方知老暗催何况尋花伴東都去未回詎知紅芳側春𥁞思悠哉　〈買花〉帝城春欲暮喧喧車馬度共道牡丹時相隨買花去貴賤無常價酬値㸔花數灼灼百朶紅戔戔五束素上張幄幕庇㫄織芭籬䕶水灑復泥封移來色如故家家習為俗人人迷不悟有一田舎翁偶來買花處低頭獨長歎此歎無人喻一叢深色花十户中人賦
〔增〕元稹〈和白樂天秋題牡丹叢〉敝宅艶山卉
別來長歎息吟君晩叢詠似見催隤色別識別後容勤過晩叢側　〈永夀寺㸔牡丹〉曉入白蓮宫琉璃花界淨𨳩敷多喻草凌亂被幽徑壓砌錦地鋪當霞日輪映蝶舞香暫飄蜂牽蕊難正籠處彩雲合露湛紅珠瑩結葉影自交揺風光不定繁華有時節安得保全盛色見𥁞浮榮希君了真性　李端〈鮮于少府宅木芍藥〉謝家能植藥萬簇相縈𠋣爛熳綠苔前嬋娟青草裏𡸁䦨復照户暎竹仍臨水驟雨𤼵芳香迴風舒錦𦂶孤光雜新故
衆色更重累散碧出踈荂分黃成細蕊遊蜂髙更下驚蝶坐還起玉貌對應慙霞標方不似春隂憐弱蔓夏日同短晷迴落報衰榮交闗鬬紅紫花信可未闌詩情詎能止上客屢移仗幽僧勞凭几初命雖薄劣幸得陪君子致謝賢主人何庸樹桃李
〔原〕宋蘓軾〈雨中㸔牡丹〉霧雨不成㸃暎空疑有無時於花上見的皪走明珠秀色洗紅粉暗香生雪膚黃昏更蕭索頭重欲相扶　明日雨當止晨光在松枝清香入花骨肅肅初自持午景
𤼵濃豔一笑當及時依然暮還斂每似惜幽姿　幽姿不可惜後日東風起酒醒何所見含粉抱青子千花與百草共𥁞無姸鄙未忍汚泥沙牛酥煎落蕊
〔增〕張耒〈與潘仲達〉淮揚牡丹花盛不如京雒姚黃一枝開衆豔氣如削𠅘𠅘風塵裏獨立朝百萼誰知臨老眼得到美葵藿　明李東陽〈鏡川先生宅賞白牡丹〉玉堂天上清玉版天下白幸從清切地見此純正色露苞春始凝脂萼曉新坼檀深藹薫心絳淺微近積終焉保貞素不涴
脂與澤先生無物玩聊以物自適澹哉君子懐富貴安可易臨軒撫流景愛此不忍摘我亦惜春心逢花作花客先生顧客笑偶此非宿昔客去花未闌嫣然共今夕
子／醫家／御定佩文齋廣群芳譜／花譜　卷二十二至卷五十三／卷三十四　牡丹三／集藻／五言排律(P.1-1)..[文淵閣四庫全書本]
欽定四庫全書
御定佩文齋廣羣芳譜卷三十四
花譜
牡丹三
［集藻］
［五言排律］
〔增〕唐王建〈牡丹〉此花名價別開艶益皇都香逼苓菱萎紅燒躑躅枯軟光籠細脉妖色暖鮮膚滿蕊攅黃粉含稜鏤絳蘓好和薰御扆堪畫入宫圖晩態愁新婦殘妝望病夫教人知箇數留客賞斯湏一夜
輕風起千金買亦無　〈同于汝錫賞白牡丹〉曉日花初吐春寒白未凝月光裁不得𧁨合㸃難勝𣐱膩於雲葉新鮮掩鶴膺統心黃倒暈側莖紫重稜乍斂㸔如睡初開問欲譍並香幽蕙死比艶美人憎價數千金貴形相兩眼疼自知顔色好愁被彩光凌　白居易〈牡丹〉絶代祗西子衆芳惟牡丹月中虛有桂天上漫誇蘭夜濯金波滿朝傾玉露殘性應輕菡蓞根夲是琅玕奪目霞千片凌風𦂶一端稍宜經宿雨偏覺耐春寒見說開元嵗
初令植御欄貴妃嬌欲比侍女妒羞㸔巧𩔖鴛機織光攅麝月團暫移公子第還種杏花壇豪士傾囊買貧儒假乗觀葉藏梧際鳳枝動鏡中鸞似笑賔初至如愁酒欲闌詩人㤀芍藥釋子媿栴檀酷烈宜名夀姿容想姓潘素光翻鷺羽丹艶赩雞冠燕拂驚還語蜂貪困未安倘令紅臉笑𠔥解翠眉攅少長呈連萼驕矜寄合歡息肩移九軌無脛到千官日曜香房拆風披蕊粉乾好酬青玉案稱貯碧氷璧要連城與珠堪十斛判更思初
甲坼那得異泥蟠騷詠應遺恨農經祗畧刋魯般雕不得延夀筆将殫醉客同攀折佳人惜犯干始知來苑囿全勝在林巒泥滓常澆灑庭除又綽寛若将桃李並方覺效顰難　姚合〈和王郎中召㸔牡丹〉葩疉萼相重燒欄復照空姸姿朝景裏醉艶晩𤇆中乍怪霞臨砌還疑燭出籠繞行驚地赤移坐覺衣紅殷麗開繁朶香濃𤼵㡬叢裁綃様豈似染茜色寜同嫩畏人㸔損鮮愁日炙融嬋娟㴠宿露爛熳抵春風縦賞襟情合間吟景思通
客來歸𥁞懶鶯戀語無窮萬物珍那比千金買不充如今難更有縱有在仙宫　薛能〈牡丹〉異色稟陶甄常疑主者偏衆芳殊不𩔖一笑獨奢姸顆拆羞含嫩叢虛𨼆陷圎亞心堆勝被美色艶于蓮品格如寒食精光似少年種堪收子子價合易賢賢迥秀應無妒竒香稱有仙深隂冝映幕富貴助開筵蜀水争能染巫山未可憐數難㤀次第立困戀傍邉逐日愁風雨和星祝夜天且從留𥁞賞𩀌此便歸田　萬朶照初筵狂遊憶少年曉光
如曲水顔色似西川白向𢈏𨐌受朱從造化研衆開成伴侣相笑極神仙見焰寜勞火聞香不帶煙自髙輕月桂非偶賤池蓮影接雕盤動叢遭惡草偏招歡憂事阻就卧覺情牽四面冝綈錦當頭稱管絃泊來鶯定憶紛擾蝶何顛𧁨息承朝露滋榮仰霽天壓闌多𥁞好敵國貴宜然未落湏迷醉因兹任病纒人誰知極物空負感麟篇　宋王禹偁〈牡丹〉艶絶百花慙花中合面南賦詩情莫倦中酒病先甘國色渾無對天香亦不堪遮湏施
錦帳戴好上瑶簮苞拆深擎露枝拖翠出藍半傾留粉蝶微亞摘宜男鄰妓臨妝妒胡蜂得蕊貪忽行晴吹動濃睡曉𤇆含話別年經一相逢月又三遣誰撏白髮為爾換新衫池館邀賔㸔衙庭放吏參仙娥喧道院魔女逼禪庵亂拆窠難惜分題韻更探歌歡殊未厭零落痛曾諳榖雨供湯沐黃鸝助笑談顔生如見此未免也醺酣　蘓軾〈謝郡人田賀二生獻花〉城裏田員外城西賀秀才不愁家四壁自有錦千堆珍重尤竒品艱難最後
開芳心困落日薄艶戰輕雷老守仍多病壯懐先已灰𣪞勤此粲者攀折為誰哉玉腕揎紅袖金樽瀉白醅何當鑷霜鬢強插滿頭回　元貢奎〈賦牡丹〉曲檻春如錦晴開曉日姸樹揺風影亂枝滴露光圎玉珮停湘女金拱漢仙翠填宫髩巧黃染御袍鮮力費青工造名隨𦂶語傳細翎層擁鶴弱翅獨迎蟬倚竹成雙立留華任衆先乆㸔心已倦欲折意還憐洛譜今存㡬吳園路憶千可應頻載酒相與醉華年
子／醫家／御定佩文齋廣群芳譜／花譜　卷二十二至卷五十三／卷三十四　牡丹三／集藻／別錄(P.23-2)..[文淵閣四庫全書本]
［別錄］
〔增〕《雲仙雜記》宋旻語常帶華藻李儒安曰時方三月坐間生無數牡丹花矣　《清異錄》吴越有一種玲瓏牡丹鮓以魚葉鬬成牡丹状既熟出盎中微紅如初開牡丹　《畫史》徐熙風牡丹圖葉㡬千餘片花只三朶一在正面一在右一在衆枝亂葉之背　《墨客揮犀》歐公甞得一古畫牡丹叢其下有一猫永叔未知其精妙丞相正肅吴公與歐公家相近一見曰此正午牡丹叢何
以明之其花敷姸而色燥此日中時花猫眼黑睛如線此正午猫眼也有帶露花則房斂而色澤猫眼早暮則睛圎正午則如一線耳此亦善求古人之意也　《漁𨼆叢話》裴璘白牡丹詩時稱絶唱以余觀之語句凡近不若胡武平咏白牡丹詩云璧堂月冷難成寐翠幄風多不耐寒其語意清逺過裴璘逺矣如皮日休咏白蓮詩云無情有恨何人見月冷風清欲墮時若移作白牡丹詩有何不可覺更清切耳　《升庵詞品》朝天紫夲蜀牡
丹花名其色正紫如金紫大夫之服色故名後人以為曲名今以紫作子非也　《花木考》花石在慈和縣武口寨石上有花如堆心牡丹枝葉繚繞雖精於畫者不能及或以物擊碎其花拂拭復見重疊非一　《花史》唐末劉訓者京師富人京師春遊以牡丹為勝賞訓邀客賞花乃繫水牛累百於門人指曰此劉家黑牡丹也
〔原〕［移植］移牡丹宜秋分後如天氣尚熱或遇隂雨九月亦可湏全根寛掘以漸至近勿損細根将宿土洗浄再用
酒洗每窠用熟糞土一斗白蘞末一斤拌勻再下小麥數十粒于窠底然後植于窠中以細土覆滿将牡丹提與地平使其根直易生土湏與幹上舊痕平不可太低太髙勿築實勿腳踏隨以河水或雨水澆之窠滿即止待土微乾略添細土覆葢過三四日𠕂澆封培根土冝成小堆以手拍實免風入吹壊花根每夲約離三尺使葉相接而枝不相擦風通氣透而日色不入乃佳不可太密防枝相磨致損花芽不可太稀恐日曬土𤍠致傷
嫩根小雪前後用草薦遮障勿使透風若欲逺移将根用水洗净取紅淤土羅細末趁濕勻粘花根隨用軟棉花自細根尖纒至老根𠕂用麻紕纒定以水灑之枝上紅芽用香油𥿄或礬綿𥿄包扎籠住不得損動即萬里可致也或曰中秋為牡丹生日移栽必旺　［分花］揀長成大顆茂盛者一叢七八枝或十數枝持作一把摔去土細視有根者劈開或一二枝或三四枝作一窠用輕粉加硫黃少許碾為末加黃土成泥将根上劈破𠁅擦
勻方置窠内栽如前法　［種花］六月中㸔枝間角微開露見黑子收置向風處曬一日以濕土拌收瓦器中至秋分前後三五日擇善地調畦土要極細畦中滿澆水候乾以水試子擇其沉者用細土拌白蘞末種之隔五寸一枚下子畢上加細土一寸冬時葢以落葉來春二月内用水澆常令潤濕三月生苗最宜愛䕶六月中以箔遮日勿致曬損夜則露之至次年八月移栽若待角乾收子出者甚少即出亦不旺以子乾而津脉少耳
［接花］花不接不佳接花湏秋社後重陽前過此不宜将單葉花夲如指大者離地二三寸許斜削一半取千葉牡丹新嫩旺條亦用利刀斜削一半上留二三眼貼于小牡丹削𠁅合如一株麻紕𦂳扎泥封嚴密兩瓦合之壅以軟土罩以蒻葉勿令見風日向南留一小戶以達氣至來春驚蟄後去瓦土隨以草薦圍之仍樹棘數枝以禦霜茂者當年有花是謂貼接或将小牡丹新苗旺盛者離地二三寸用利刀截斷以尖刀劐一小口取上
品牡丹枝上有一二芽者截二三寸長一叚兩邉斜削插于劐𠁅比量𠯳合麻紕扎𦂳細濕土壅髙一尺瓦盆葢頂待二七開視茂者其芽紅白鮮麗長及一寸此極旺者若未𤼵再培之三七開㸔活者即𤼵否則腐斃活者仍用土培盆合至春分去土恐有烈風仍用盆葢時常檢㸃至三月中方放開全見風日又恐茂者長髙被風吹折仍以草罩罩之接頭枝如及時截取者藏新簍潤土十餘日行數百里亦可接活立春若是子日茄根
上接之不出一月花即爛熳二三月間取芍藥根大如蘿蔔者削尖如馬耳将牡丹枝劈開如燕尾插下縛𦂳以肥泥培之即活當年有花一二年牡丹生根割去芍藥根成真牡丹矣又椿樹接者髙丈餘可於樓上賞玩唐人所謂樓子牡丹也　牡丹一接便活者逐年有花若初接不活削去再接只當年有花　王敬美云牡丹夲出中州江隂人能以芍藥根接之今遂繁滋百種幻出余澹圃中絶盛遂冠一州其中如綠蝴蝶大紅獅頭
舞青猊尺素最難得𨳩南都牡丹讓江隂獨西瓜瓤為絶品余亦致之矣後當于中州購得黃樓子一生便無餘憾人言牡丹性瘦不喜糞又言夏時冝頻澆水亦殊不然余圃中亦用糞乃佳又中州土燥故宜澆水吾地濕安可頻澆大都此物宜於沙土耳南都人言分牡丹種時湏直其根屈之則死深其坑以竹虛插培土後㧞去之此種法宜知　［澆花］尋常澆灌或日未出或夜既静最要有常正月一次湏天氣和暖如凍未觧切不可
澆二月三次三月五次四月花開不必澆澆則花開不齊如有雨任之亦不宜聚水于根旁花卸後宜養花一日一次十餘日後暫止視該澆方澆六月暑中忌澆恐損其根鬚來春花不茂雖旱亦不澆七月後七八日一澆八月翦枯枝並葉上炕土五六日一澆九月三五日一澆澆頻恐𤼵秋葉來春不茂如天氣寒則澆更宜稀此時枝上橐芽漸出可見澆灌之功也十月十一月一次或二次湏天氣和暖日上時方澆適可即止勿傷水
或以宰猪湯連餘垢候冷透澆一二次則肥壯宜花十二月地凍不可澆春間開凍時去炕土澆時緩緩為妙不可濕其榦雨水河水為上甜水次之醎水不宜最忌犬糞　［養花］凡打搯牡丹在花缷後五月間止留當頂一芽傍枝餘朶摘去則花大欲存二枝留二紅芽存三枝留三紅芽其餘𥁞用竹鍼挑去芽上二層葉枝為花棚芽下䕶枝名花牀養命䕶胎尤宜愛惜花自有紅芽至𨳩時正十箇月故曰花胎培養正在八九月時隔二
年一次取角屑硫黃碾如麵拌細土粉挑動花根壅入土一寸外用土培約髙二三寸地氣既暖入春漸有花蕾多則懼分其脉俟如彈子大時捻之不實者摘去止留中心大者二三朶氣聚則花肥開時甚大色亦鮮艶開時必用髙幕遮日則耐乆花纔落便翦其蒂恐結子則奪來春之氣翦勿太長恐損花芽伏中仍要遮䕶花芽勿令曬損候日不甚炎方撤去八月望後翦去葉留梗寸許存其津脉不上溢以養槖芽其花棚花牀慎不
可翦九月初培以細土使下另生芽冬至北面竪草薦以障風寒冬至日研鍾乳粉和硫黃少許置根下土中不茂者亦茂每掐一枝湏用泥封𥿄固否則乆必成孔蜂入水灌連身皆枯慎之　［衛花］牡丹根甜多引蟲食栽時置白蘞末于根下蟲不敢近花開漸小由蠧蟲害之尋其穴鍼以硫黃末其旁枝葉有小孔乃蟲所藏𠁅或鍼入硫黃或以百部塞之則蟲死而花復盛又有一種小蜂能蛀枝梗秋冬即藏枝梗中又有紅色蠧蟲能
蛀木心尋其穴填硫黃末或杉木釘釘之花生白蟻以真麻油從有孔𠁅澆之則蟻死而花愈茂又法于秋冬葉落時㸔有穴枯枝拆𨳩捉𥁞其蟲亦妙又五月五日用好眀雄黃研細水調每根下澆一小鍾不生蟲桂及烏賊魚骨刺入花梗必死又最忌麝香桐油生漆一著其氣味即時萎落汴中種花者園旁種辟麝數株枝葉𩔖冬青花時辟麝正𤼵新葉氣味臭辣能辟麝凡花為麝傷焚艾及雄黃末上風薰之能解其毒忌用𤍠手摩
撫揺撼忌栽木斛不耐乆花旁勿令長草奪土脉不可踏實地氣不升初開時勿令穢人僧尼及有體氣者採折使花不茂　［變花］周日用曰愚聞熟地栯生菜蘭持硫黃末篩于其上盆覆之即時可待用以變白牡丹為五色皆以沃其根紫草汁則變紫紅花汁則變紅又根下放白术末諸般顔色皆變腰金又白花初開用筆蘸白礬水描過待乾以螣黃和粉調淡黃色描之即成黃牡丹恐為雨濕再描清礬水一次　［翦花］花宜就觀不
可輕翦欲翦亦湏短其枝庶不傷榦又湏急翦庶不傷根既翦旋以蠟封其枝翦下花先燒斷𠁅亦以蠟封其蒂置瓶中可供數日玩或養以蜂蜜芍藥亦然如已萎者翦去下截爛處用竹架之水缸中𥁞浸枝梗一夕復鮮若欲寄逺蠟封後每朶裹以菜葉安竹籠中勿致揺動馬上急逓可致數百里　［煎花］牡丹花煎法與玉蘭同可食可蜜浸
子／醫家／御定佩文齋廣群芳譜／花譜　卷二十二至卷五十三／卷三十五　海棠一／集藻／七言律詩(P.21-1)..[文淵閣四庫全書本]
［七言律詩］
〔增〕唐李紳〈海棠〉海邉佳樹生竒彩知是仙山取得栽瓊蕊籍中聞閬苑紫芝圖上見蓬萊淺深芳萼通宵換委積紅英報晚開寄語春園百花道莫争顔色泛金杯　薛能〈海棠〉四海應無蜀海棠一時開處一城
香晴來使府低臨檻雨後人家散出墻閒地細飄浮浄蘚短𠅘深綻隔𡸁楊從來㸔𥁞詩誰苦不及懽遊與畫将
〔原〕鄭谷〈海棠〉春風用意勻顔色消得㩦觴與賦詩濃麗最宜新著雨嬌嬈全在欲開時莫愁粉黛臨窓懶梁廣丹青㸃筆遲朝醉暮吟㸔不足羡他蝴蝶宿深枝
〔增〕鄭谷〈擢第後入蜀經羅利路見海棠盛開偶題〉上國休誇紅杏艶沉溪自照綠苔磯一枝低帶流鶯睡數片狂和舞蝶飛堪恨路長移不得可無人與畫将歸手
中已有新春桂多謝𤇆香更入衣　劉兼〈海棠花〉淡淡微紅色不深依依偏得似春心𤇆輕虢國顰歌黛露重長門斂淚襟低傍繡簾人易折密藏香蕊蝶難尋良宵更有多情處月下芬芳伴醉吟　宋太宗〈海棠〉每至春園獨有名天然與染半紅深芳菲占得歌䑓地妖艶誰憐向日臨莫道無情閒笑臉任從折戴上冠簮偏宜雨後㸔顔色㡬處金杯為爾斟　晏殊〈海棠〉輕盈千結亂櫻叢占得年芳近碧櫳逐處間勻髙下萼㡬番分破淺
深紅烟晴始覺香櫻綻日極猶疑蠟蒂融數夕朱檻未飄落再三珍重石尤風　宋祁〈和晏尚書海棠〉媚柯攢仄𠋣春暉封殖寜同北枳移台嶺分霞争抱萼蜀宫裁錦𨷵纒枝不憂輕露蒙時潤正恨炎風獵處危把酒凭欄堪併賞莫容私恨為披離　邵雍〈遊海棠西山示趙彦成〉東風吹雨過溪門白白朱朱亂逺村灘石已無回棹勢㟁楓猶出繫船痕時平不厭江山僻客好惟知笑語温莫上南岡㸔春色海棠花下却銷魂　范鎮〈海棠〉
不知真宰是誰専生得韶光此樹偏吟筆偶遺工部意賦辭今職翰林權風翻翠幕晨香入霞照危墻夕影連移植上園如得地芳名應在紫薇先　石揚休〈海棠〉花工裁翦用功専濯錦江頭價最偏酷愛㡬思憑畫手難題渾覺挫詩權艶凝絳纈深深染樹認紅綃密密連因想當年武平一枝枝眷賜侍臣先　〈咏海棠〉開𥁞夭桃落𥁞棃淺荂深萼照華池都緣西蜀根逺豈是東君屬意遲𤇆慘別容曛宿酒露凝啼臉失臙脂湏知賈相
風流甚曾許神仙品格竒　李定〈海棠〉青帝行春信自専精心知向海棠偏不霑工部風騷力猶占勾芒造化權𠋣檻半開紅朶密遶池初應翠枝連誰人與㧞裁瓊苑㸔與花王鬬後先　〈和石著作海棠〉輕紅如杏素遮棃直似佳人照碧池已是化工教艶絶莫嫌青帝與開遲𤇆滋綽約明䨇臉雨借妖嬈入四肢西蜀有名湏得地瓊林髙壓百花竒　郭稹〈海棠〉朱欄明媚照横塘芳樹交加枕短墻傳得東君深意態染成西蜀好風光破
紅枝上仍施粉繁翠隂中旋撲香應為無詩怨工部至今含露作啼妝　程琳〈海棠〉海外移根灼灼竒風情間麗比應稀晶熒寳萼排珠琲旖旎芳叢簇繡帷繁極只愁隨暮雨飄多何計駐春暉浣花溪上年年意露濕𤇆霞拂客衣　髙覿〈海棠次韻〉錦里花中色最竒妖嬈天賦夲來稀綺霞忽照迷紅障縠露輕籠設翠帷繁朶有情装媚景纎枝無力帶殘暉好将繡向羅裙上永作香閨楚楚衣　范純仁〈西園海棠〉丹葩翠葉競妖濃蜂蝶
翻翻弄暖風濯雨正疑宫錦爛媚晴先奪曉霞紅芬菲劒外從來勝歡賞天涯為爾同却想鄉闗足塵土只應能見畫圖中　吳中復〈海棠〉靚妝濃淡蕊蒙茸髙下池䑓細細風却恨韶華偏蜀土更無顔色似川紅尋香只恐三春暮把酒欣逢一笑同子美詩才猶閣筆只今寂寞錦城中　陳與義〈陪粹翁舉酒君子𠅘𠅘下海棠方開〉世故驅人殊未央即隨地主借繩牀春風浩浩吹游子暮雨霏霏濕海棠故國衣冠無態度隔簾花葉有輝
光使君禮數能寛否酒味撩人我欲狂　劉子翬〈海棠〉幽姿淑態弄春晴梅借風流栁借輕種處静宜臨野水開時長是近清明㡬經夜雨香猶在染𥁞臙脂畫不成詩老無心為題拂至今惆悵似含情　吳芾〈和澤民求海棠〉君是詩中老作家笑将麗句換名花花因詩去情非淺詩為花來語更嘉湏好栽培承雨露莫令顦顇困塵沙他年爛熳如西蜀我欲從君㸔𦂶霞　〈見市上有賣海棠者悵然有感〉連年蹤跡滯江鄉長憶吾廬萬海
棠想得春來增絶麗無因歸去賞芬芳偶然擔上逢人賣猶記尊前為爾狂何日故園修舊好賸燒銀燭照紅妝　陸游〈海棠〉誰道名花獨故宫東城盛麗足争雄横陳錦幛闌干外𥁞吸紅雲酒盞中貪㸔不辭持夜燭𠋣狂直欲擅春風拾遺舊詠悲零落瘦損腰圍擬未工　〈夜宴賞海棠醉書〉便便癡腹夲來𡩖不是天涯强作歡燕子歸來新社雨海棠開後却春寒醉誇落𥿄詩千首歌費纒頭錦百端深院不聞傳夜漏忽驚蠟淚已堆
〈懐成都海棠〉碧雞坊裏海棠時彌月兼旬醉不知馬上難尋前夢境樽前誰記舊歌辭目窮落日横千嶂膓斷春光把一枝說與故人應不信茶𤇆禪榻鬂成絲
〔原〕楊萬里〈𡸁絲海棠〉𡸁絲別得一風光誰道全輸蜀海棠風攪玉皇紅世界日烘青帝紫衣裳懶無氣力仍春醉睡起精神欲曉妝舉似老夫新句子㸔渠桃李敢承當
〔增〕楊萬里〈海棠二首〉小園不到負今晨晩喚嬌紅伴老身落日争明那肯暮艶妝一出更無春樹間露坐
㸔揺影酒底花光併入唇銀燭不燒渠不睡梢頭恰恰挂氷輪　競艶嬌紅最是他教人嫌少不嫌多初酣曉日紅千滴晩笑東風澹一渦自是花中無國色非闗格外占春窠開時慳與渠儂醉却恨飄零可若何　徐儉〈海棠〉子美無詩到海棠酒邉游戲畧平章日烘不睡却成睡風暖無香亦自香花事一畨勞應接春光強半被分張速来窠上尋徐老同醉花前作楚狂　方岳〈海棠盛開而雨〉閉門十日雨淋漓洗𥁞紅香了未知纔一霽
晴齊睡去㡬何人見半開時世無解語玉條脫春欲負予金屈巵自是晦明天不定非干工部欠渠詩　金蔡松年〈黃海棠〉清隂不歎晚晴芳縹緲緗雲翠袖長萼綠江花輸帶葉醉紅蜀艶恨無香南州氣味連三月東晉風流共一觴老眼寒來易愁絶温𣐱乞與醉中鄉　梁持勝〈海棠〉野杏山桃委路塵芳菲都屬錦城春只縁造物偏留意任使無香亦可人粉白漫誇宫様巧臙脂難染睡痕新沉香𠅘子勾欄畔消得君王比太真　元牟
巘〈和劉朔齋海棠〉人物當今第一流以花為屋玉為舟曉妝未許搴帷㸔夜醉何妨秉燭遊錦里宣華思舊夢杭州定慧起新愁何如歸伴徐公飲稳結一巢花上頭　王惲〈海棠〉桃李無光分落英海棠姿色占春榮雲鬟綠擁妝初罷醉臉紅匀睡未醒任使無香真可意故教千葉更多情光風流轉都無㡬莫惜沙頭倒玉瓶　張昱〈鄰園海棠〉自家池館乆荒凉却過鄰園㸔海棠日色未嫣紅錦被露華猶濕紫羅囊掌中飛燕還能舞夢裏
朝雲自有香銀燭莫辭深夜照㡬多佳麗負春光　顧瑛〈絳雪𠅘秋日海棠花〉怪底海棠能狡獪今年當暑著花鮮露黏粉蝶生珠汗日炙猩紅上紫綿夢斷馬嵬春信逺神遊金谷晩妝妍獨憐向嵗題詩者不見燒燈花樹前　明楊基〈祁陽道中見海棠〉桂陽江口望祁陽疉疉𤇆雲入𣺌𣴭髙樹綠隂千嶂濕野棠疎雨一籬香縱無春在猶回首况有鵑啼合斷膓惆悵東湖堤上栁暖風輕絮正悠揚
〔原〕吴國倫〈海棠〉仙署名花海國移半
開風雨倍含姿紅妝向客寒猶膩翠幔留春艶不支𣣱側漫同妃子醉婆娑觧乞沈郎詩梁園多少青陽景妒煞君家赤玉枝　張祥鳶〈海棠〉花朝曾與故人期夜敞柴闗遲所思小閣憶君同𠋣處曲欄憐我獨凭時望中落日青絲騎夢裏東風瓊樹枝可是海棠如有待春分猶自著花遲
子／醫家／御定佩文齋廣群芳譜／花譜　卷二十二至卷五十三／卷三十六　海棠二／集藻／五言排律(P.1-1)..[文淵閣四庫全書本]
欽定四庫全書
御定佩文齋廣羣芳譜卷三十六
花譜
海棠二
［集藻］
［五言排律］
〔增〕唐薛能〈海棠〉酷烈復離披元功莫我知青苔浮落處暮栁間開時帶醉游人插連隂被叟移晨前清露濕宴後惡風吹香少傳何計姸多畫半遺島蘇漣水脉庭綻粒松枝偶泛因沉硯閒飄欲亂碁遶山
生玉壘和郡徧坤維負賞慙休飲牽吟分失饑明年應不見留此贈巴兒　宋王禹偁〈商山海棠〉錦里名雖盛商山艶更繁別疑天與態不類土生根淺著紅蘭染深於絳雪噴待開先釀酒怕落預呼魂香裏無勍敵花中是至尊桂須辭月窟桃合避仙源浮動冠頻側霓裳袖忽翻望夫臨水石窺客出墻垣贈別難饒栁忘憂肯讓萱輕輕飛燕舞脉脉息媯言蕙陋虚侵徑梨凡浪占園論心留蝶宿低面厭鶯喧不沗神仙品何辜造化恩自
期栽御苑誰使擲山村𦂶季荒祠畔仙娥古洞門烟愁思舊夢雨泣怨新㛰畫恐明妃恨移同卓氏奔祇教三月見不得四時存繡被堆籠勢臙脂浥淚痕貳車春未去應得伴芳樽　石延年〈和樞密侍郎因看海棠憶禁苑此花最盛〉君看海棠格羣花品詎同嬌嬈情自富蕭散艶非窮舊縠斑吳苑梅羅碎蜀宫錦窠杯裏影繡叚隟前烘心亂香無數莖𣐱動滿叢意分巫峡雨腰細漢臺風盛若霞藏日鮮於血灑空髙低千㸃赤深淺半開
紅妝指朱纔布膏唇檀更融色焦無可壓體瘦不成豐枝重輕浮外苞疎密閙中難勝蜂不定易入蝶能通　宋祁〈蜀海棠〉蜀國天餘煦珍葩地所宜濃芳不隱葉併艶欲燃枝襞影分羣萼均霞㸃萬蕤囘文錦成後夾煎燎烘時蜂蕊迎銜密鶯梢向坐危淺深䨇絶態啼笑兩妍姿絳節排烟竦丹釭落蒂垂童容障畏薄便面到憂遲媚日能徐照暄風肯遽吹惜歡當晼晩留恨付離披麗極都無比繁多僅自持損香饒麝柏照影欠瑤池畫
要精侔色歌須巧騁辭舉樽頻語客細摘玩芳期　〈海棠〉西域流根遠中都屬賞偏初無可並色竟不許勝妍薄暝霞烘爛平明露濯鮮長衾繡作地密帳錦為天淺影才欹檻橫柯欲照筵愁心隨落處醉眼著繁邊的的誇妝靚番番恃笑嘕何嘗間蘭媚要是掩櫻然艶足非他譽香輕且近傳所嗟名後出遺載楚臣篇　楊諤〈和燕龍圖海棠〉西漢欺盧橘東陽愛野棠許昌竒此遇子美欠先揚杜宇三春艶蠶叢一國香臙脂㸃亂雨生色
麗斜陽富艶東君節暄妍白帝方錦樓祈水色玉壘換山光風格林檎細腰肢郁李長天生笑容質時樣舞衣裳少吐深深染全開淡淡妝烟媒䕶綠蒂風陣損朱房旋失因臨水閒飄弗過墻佩亡愁殺甫簪脱即連姜蝶舞菱花照鶯啼罨畫堂仙如弄玉少墜似綠珠常不見還成悔相思幾欲狂春深濯錦水日晩浣紗方卧對移簾柙吟看近筆牀池清滿園倒鳥起一枝昂紫燕銜泥急黃蜂趁蜜忙化工真用意銷得與攜觴　沈立〈海棠
百韻〉岷蜀地千里海棠花獨姸萬株佳麗國二月艶陽天叢萼勻如布修蕤巧似編彤雲輕㸃綴赤玉碎雕鐫瑟瑟光輸瑩猩猩血借鮮淺深相向背疎密逓勾牽輕蒨重重染丹砂細細研蕊纖金粟拱鬚嫩紫絲拳紅蠟隨英滴明璣著顆穿初莖爭裊娜翹𠏉共蹁躚絶代知無價生香不減𥴈分靈應桂苑鍾粹定星躔木帝經邦相花王入室賢祥飈如翦拂卿靄共陶甄真宰隂推轂勾芒與著鞭不湏憂薄命好為惜流年贊翼施生柄扶
持煦嫗權主張韶令正調爕淑威宣和氣高低洽芳心次第還金釵人十二珠履客三千雲雨迷巫峡風波怨洛川娉婷宜住楚妖冶合居燕繡被通宵展華燈徹曙燃橫披前檻外半出假山巔暗羡遊蜂採偷輸蟻穴沿瘦嫌蛛網織𣐱怯女蘿纒蓄恨慿誰訊無言只自憐文君酒壚畔揚子草堂前品格生来別風流到老全繁中生悵望衆裏見喧闐暄暖精神出晴明意態便關關鶯對語兩兩燕髙騫天上宜封殖人間偶竚延共櫻圍別
館與杏擁斜阡清暖簾爭卷黃昬幕尚褰低籠金轣𨌠髙映畫鞦韆忽認梁園妓深疑閬苑仙怱怱来蕙圃遠遠別芝田羞隱暝濛霧輕如淡蕩烟乍逢開羽扇初喜下雲駢髣髴向星靨依稀帶翠鈿五銖衣宛轉七寳帳翩翾獨立挨霓節成行列彩旃困宜𣣱虎枕歩好襯金蓮舞定休囘袖妝濃不傅鉛蓋張松鬱鬱茵藉草芊芊馥郁蘭供夢扶蘇栁伴眠軀輕彌綽約腰細更便嬛婭姹常顒若幽𣐱自灑然侍兒羅白芷婢子列芳荃口口
濃檀注腮腮薄粉填觧圍施葉幄買笑有榆錢旖旎環瑤席婆娑匝玳筵嬌依屏曲曲泣對露涓涓南陌輕埃蔽東郊夕照連幾時休縹緲從此識嬋娟是處遺簪珥誰家不管絃妬姬貪恐失戲稚惜何顛折閃搔頭褪擎摐約腕揎戴遮鬟上鳳裝壓鬢邊蟬汲引新懽聚消磨宿忿蠲縱觀須倒載命宴必加籩翻曲教歌媛更詞送酒船鄉心須暫觧病眼當時痊迢逓来油壁從容住錦韉雅宜交讓比穠與棣華聫不憤參朱槿寧甘混木棉
酴醿潛失色躑躅敢差肩素奈思投迹夭桃恥備員梧桐愧金井芍藥濫花磚併壓辛夷俗潛排寳馬蔫天恩無久恃人寵莫長專布影交三徑敷榮徧一廛凝眸方曄曄囘首旋翩翩可忍驚飈挫胡煩急景煎珊瑚隨手碎綘雪繞枝旋拂漢霞初散當樓月自圓飄零隨蠛蠓散亂逐漪漣灼灼龜城外亭亭錦水邊抱愁應慘蹙有淚即潺湲午影迷蝴蝶朝寒怨杜鵑物情元𠋣伏人意莫拘攣擢秀髙羣木稱珍極八埏未開獨脉脉憂落固
悁悁別著新文紀重尋舊譜箋共知紅艶好誰辨赤心堅實似陪朱李根宜灌醴泉栽須鄰竹柏樹莫繞烏鳶恥託膏腴茂當隨富貴遷為多猶底滯因遠尙迍邅客思易成亂心期未省愆畫思摩詰筆吟稱薛濤牋醉目休頻送詩情豈易縁薛能誇麗句鄭谷賞佳篇止感芳姿美那憐託地偏山經猶罕記方志未多傳巧詠憂才竭㝠搜得意詮遐陬寡真賞僻境忍輕捐抽祕慚非據探竒敢讓先援毫叙名卉聊用放懐焉　程敦厚〈和冬
曦海棠〉花中名品異人重比甘棠苞嫩相思密紅深琥珀光好風傳馥郁凡卉愧芬芳爛熳雲成瑞葳蕤女有嬙生来先蜀國開處始朝陽賞即笙歌地題稱翰墨塲烟霞容易散蜂蝶等閒忙誰是多情侶欄邊重舉觴
子／醫家／御定佩文齋廣群芳譜／花譜　卷二十二至卷五十三／卷三十六　海棠二／集藻／七言絶句(P.9-1)..[文淵閣四庫全書本]
［七言絶句］
〔原〕唐賈島〈海棠二首〉名園對植幾經春露蕊烟梢畫不真多謝許昌傳雅什蜀都曾未遇詩人　昔
聞遊客話芳菲濯錦江頭幾萬枝縱使許昌持健筆可憐終古媿幽姿
〔増〕鄭谷〈蜀中賞海棠〉濃淡芳春滿蜀鄉半隨風雨斷鶯腸浣花溪上空惆悵子美無心為𤼵揚
〔原〕吳融〈海棠〉雪綻霞鋪錦水頭占春顔色最風流若教更近天街種馬上多逄醉五侯
〔增〕宋光宗〈會僚屬賞海棠偶有題詠〉濃淡名花産蜀鄉半含風露浥新妝嬌嬈不減舊時態誰與丹青為𤼵揚　王禹偁〈別堂後海棠〉一堆紅雪媚青春惜別須教淚滿巾好在明年
莫憔悴校書兼是愛花人　郭震〈海棠〉又隨桃李一時榮不逐東風處處生疑是四方嫌不種教於蜀地獨垂名　宋祁〈海棠〉萬萼霞乾照曙空向来心賞已多同未知此日家園樂數徧繁枝袞袞紅　趙抃〈答贑縣錢顗著作移花〉令尹憐花意思勤海棠多種郡園新自從西蜀年年見今日欄邊似故人　韓維〈展江亭海棠四首〉占盡人間麗與華白頭判得醉流霞誰將法錦翻新樣紅綠装成徧地花　昔年曾到蜀江頭絶艶牽心幾十
秋今日欄邊見顔色夢魂不復過西州　紅糝装條嫋嫋長人間不合有天香千觴未足酬佳麗囘首東風更斷腸　又避寒風與暖曦年年長此探花期如今太守尤珍愛只許宫娥戴一枝　王安石〈海棠〉綠嬌隱約睂輕掃紅嫩妖嬈臉薄妝巧筆寫傳功未盡清才吟詠興何長　文同〈和何靖山人海棠〉為愛香苞照地紅𠋣欄終日對芳叢夜深忽憶南枝好把酒更来明月中
〔原〕蘇軾〈海棠〉東風嫋嫋汎崇光香霧霏霏月轉廊只恐夜
深花睡去髙燒銀燭照紅妝
〔增〕趙次公〈和東坡海棠〉露氣熹㣲帶曉光枝邊燦煥映廻廊細看素臉原無玉初㸃臙脂駐靚妝　張舜民〈移岳州去房陵道中見海棠〉馬息山頭見海棠羣仙會處錦屏張天寒日晩行人絶自落自開還自香　張耒〈晁二家海棠去嵗花開呼杜卿家小娃歌舞花下今春花復開而杜已出守戲以詩調之〉頗疑蜂蝶過隣家知是東墻去嵗花駿馬無因迎小妾鴟夷何用强隨車
〔原〕崔鷃〈海棠〉渾是華清出
浴初碧綃斜掩見紅膚便教桃李能言語要比嬌妍比得無
〔增〕陳與義〈海棠三首〉海棠㸃㸃要詩催日暮紫綿無數開欲識此花竒絶處明朝有雨試重来　紅妝翠袖一番新久向園林作好春却笑華清誇睡足只今羅韈久無塵　深院無人春日長遊蜂来往燕飛𢗅海棠嬌甚成羞澀慿仗東風催曉妝　周必大〈次韻楊廷秀并序〉萬花川谷主人為海棠賦二首妙絶古今斷章有平生不帶看花福不是愁中即病中之歎代花次韻
江國羣芳自有餘詩才酒興不愁無却憐西蜀移根遠醉向東風落筆初　傅粉施朱淡復濃不辭沐雨更梳風豈知命似佳人薄不在吾公樂事中　范成大〈垂絲海棠〉春工葉葉與絲絲怕日嫌風不自持曉鏡為誰妝未辦沁痕猶有淚臙脂　〈賞海棠三絶〉芳春隨分到貧家兒女多情惜嵗華聊為海棠修故事去年燈燭去年花　燭光花影兩相宜占斷風光二月時但得常如妃子醉何妨獨欠少陵詩　憶向宣華夜𠋣欄花光妍暖
月光寒如今蹋颯嫌風露且只銅瓶滿插看　〈聞石湖海棠盛開亟攜家過之〉東風花信十分開細意留連待我来開過十分風不動更無一片㸃蒼苔　家人扶上錦城頭蜂蝶團中爛熳遊報答春光須小醉紅雲洞裏按伊州　低花妨帽小攜笻深淺臙脂一萬重不用髙燒銀燭照暖雲烘日正春濃　陸游〈海棠二首〉十里迢迢望碧雞一城晴雨不曾齊今朝未得平安報便恐飛紅已作泥　蜀地名花擅古今一枝氣可壓千林譏彈
更到無香處常恨人言太刻深　楊萬里〈張功父南湖海棠杖藜走筆〉看盡都城種海棠只將一徑引教長約齋妙出春風手人在中央花四傍　天公信手灑明霞若遣停勻未必佳却得數株多葉底殷勤襯出密邊花　〈垂絲海棠〉無波可照底須窺與栁爭嬌也學垂破曉驟晴天有意生紅新曬一鉤絲　張栻〈所思亭海棠初開折贈兩使者〉未須比擬紅深淺更莫平章香有無過雨夕陽樓上看千花容有此膚腴　東風著物本無私
紅入花梢特地竒想得霜臺春思滿一枝聊遣博新詩　陳傅良〈海棠〉淡月看花似霧中遽呼燈燭𠋣花叢夜来月色明如晝却向庭蕪數落紅　吳芾〈寄朝宗〉海棠已作十分妝細看妖嬈更異常不得與君同勝賞空燒銀燭照紅光　〈和陳子良海棠四首〉春来人物盡熈熈紅紫無情亦滿枝正引衰翁詩思動舉頭那更得君詩　花開春色麗晴空惱我狂来只遶叢試問妖嬈誰與比一株勝却萬株紅　雨後花頭頓覺肥細看還是舊
風姿坐餘自有香芬馥不許凡人取次知　十年栽種滿園花無似兹花艶麗多已是譜中推第一不須還更問如何　〈海棠〉海棠元自有天香底事詩人故謗傷不信請来花下坐惱人鼻觀不尋常　王之道〈題苦竹寺海棠洞〉翠袖朱唇一笑開𠋣風無力競相偎陽城豈是僧家物端恐齊奴歩障来　戴復古〈海棠〉十月園林不雨霜朝曦赫赫見秋陽夜来聽得游人語不見梅花見海棠　劉克莊〈海棠三首〉萬紅夹路笑相迎髣髴前身
石曼𡖖若向花中論富貴芙蓉城劣海棠城　幾樹繁紅映碧灣苧羅山下見芳顔分明消得黃金屋却墮荒溪野徑間　色深乍擣守宫紅片片俄隨蛱蝶風到得離披無意緒精神全在半開中　程敦厚惜海棠晚開今年春色可勝嗟二月山中未見花長憶去年今夜月海棠花影到𥦗紗　〈雨中海棠〉玉脆紅輕不耐寒無端風雨若相干曉来試卷珠簾看簌簌飛香滿畫闌　僧惠洪〈海棠〉酒入香腮笑未知小妝初罷醉兒癡一枝栁
外墻頭見勝却千叢著雨時　金蔡松年〈黃海棠〉輕如紅豆排冰雪一拂新鵞色更竒不覺濃隂破明玉有情誰觧賞離披　王世昌〈方城東寺海棠〉苦茝如鍼草有芒桃花輕薄絮顛狂少陵例有詩沾丐只枉無言到海棠　元好問〈同兒輩賦未開海棠二首〉翠葉輕籠豆顆勻臙脂濃抹蠟痕新殷勤留著花梢露滴下生紅可惜春　枝間新綠一重重小蕾深藏數㸃紅愛惜芳心莫輕吐且教桃李閙春風　元黃庚〈海棠〉臉暈輕紅酒力
㣲真妃半醉夜深時杜鵑呌落花梢月獨𠋣東風睡不知　歐陽𤣥〈為浪溪題折枝海棠〉㸃綴春風只一枝此花猶是半開時更令老杜如今見便是無情也賦詩　尹廷髙〈臘月海棠〉尤物真能奪化工臘前偷泄數枝紅霜花不上臙脂面强飾春妍嫁北風　楊維楨〈折枝海棠〉金屋銀釭照宿妝一枝分得錦雲鄉梅郎底事多餘恨怪殺珊瑚不肯香　馬臻〈海棠〉殷紅含露滴朝寒疑是春工畫未乾底事詩人吟不穩直須燒燭夜深看
明高啓〈西齋庭前海棠〉寂寥銀燭與金盤睡足簾前怯曉寒不是詩人賞幽興雨中深院有誰看　楊慎〈興教寺海棠〉兩樹繁花占上春多情誰是惜芳人京華一朶千金價肯信空山委路塵　黃姬水〈天妃宮看西域海棠〉仙觀臺荒蔓草中海棠一樹太憎紅可憐亦是星槎物不學葡萄入漢宫　董少玉〈海棠花〉小樓風定月初斜紫玉新枝綰落霞睡起不堪重秉燭春来愁煞海棠花
〔原〕張新雨滋霞襯入朱顔月下疑從姑射還最是
春工多巧思著將色在淺深間
子／醫家／御定佩文齋廣群芳譜／花譜　卷二十二至卷五十三／卷三十六　海棠二／集藻／詞(P.18-1)..[文淵閣四庫全書本]
〔詞〕
〔增〕宋吳潛〈如夢令〉江上綠楊芳草想見故園春好一洞海棠花昨夜夢魂飛繞驚曉驚曉牕外一聲啼鳥　王十朋〈㸃綘唇〉絲蕊垂垂嫣然一笑新妝就錦亭前後燕子来時候　誰恨無香試把花枝嗅風微透細熏錦䄂不止嘉州有　王安石〈菩薩蠻〉海棠亂𤼵皆臨水君知此處花何似凉月白紛紛香風隔岸聞　囀枝黃鳥近隔岸聲相應隨意坐莓苔飄零酒一杯　劉儗〈菩薩蠻〉東風去了秦樓畔一川烟草無人管芳樹雨初晴黃
鸝三兩聲　海棠花已謝春事無多也只有牡丹時知他歸不歸　葉夢得〈卜算子〉嬌艶醉楊妃輕裊憐飛燕人在昭陽睡足時初試妝深淺　一叚錦新裁萬里来何遠高燭休教照夜寒媚臉融春暖　劉克莊〈卜算子〉片片蜨衣輕㸃㸃猩紅小道是天工不惜花百種千般巧　朝見樹頭繁暮見枝頭少道是天工果惜花雨洗風吹了　［又］盡是手栽成合得天饒借風雨於花有底讐著意相陵藉　做暖逼教開做冷催教謝不負明年
花下人只負栽花者
〔原〕晏殊〈訴衷情〉海棠枝綴一重重清曉近簾櫳臙脂誰與勻染偏向臉邊濃　看葉嫩惜花紅意無窮如花如葉歲歲年年共占春風
〔增〕張孝祥〈錦園春〉醉痕潮玉愛𣐱英未吐露華如簇絶艶矜春分流芳金谷　風梳雨沐耿空抱夜闌清淑杜老情疎黃州賦冷誰憐幽獨　李廌〈南鄉子〉十月小春天紅葉紅花半雨烟㸃滴紅酥真耐冷爭先奪取梅魂鬬雪妍　坐待曉鶯遷織女機頭蜀錦鮮枝上綠毛么鳳子
飛仙乞取䨇䨇作被眠
〔原〕范成大〈醉落魄〉馬蹄塵撲春風得意笙歌逐欵門不問誰家竹只揀紅妝高處燒銀燭　碧雞坊裏花如屋燕王宫下花成谷不須悔唱關山曲只為海棠也合来西蜀
〔增〕京松坡〈醉落魄〉芳塵休撲名花喚我相隨逐淺妝不比梅欺竹深注朱唇妝面稱紅燭　阿嬌合貯黃金屋是誰却遣来空谷酡顔徧𠋣闌干曲一叚風流不枉到西蜀　王道輔〈蝶戀花〉濯錦江頭春欲暮枝上繁紅著意留春住祇恐東君
嫌面素新妝勝把臙脂傅　曉夢驚寒初過雨寂寞珠簾問有餘花否悵望草堂無一語丹青傳得凝情處　張材甫〈蝶戀花〉前日海棠猶未破㸃㸃臙脂染就真珠顆今日重来花下坐亂鋪宫錦春無那　勝摘繁枝簪幾朶痛惜深憐只恐芳菲過醉倒何妨花底臥不須紅䄂来扶我　明仁宗〈蝶戀花〉烟抺霜林秋欲困吹破臙脂便覺西風潤翠袖怯寒愁一寸誰家庭院黃昬信　明月修容生遠恨旋摘餘嬌簪滿佳人鬢醉𠋣小欄花
影近不應先有春風分　宋張奕〈殢人嬌〉多少臙脂匀成㸃就千枝亂攢紅堆繡花無長好更光隂去後對景憶良朋故應招手　曾記年時花開把酒枉淋淋春衫濕透文園今病問速能来否却道有荼䕷牡丹時候　張孝祥〈感皇恩〉常歲海棠時偷閑須到多病尋芳懶春老偶来恰值半謝妖嬈猶好便呼詩酒伴同顛倒　繁枝高䕃疎枝低繞紅底杯盤花影照多情一片怪我歸来不早斷腸銷碎錦門前道陳濟翁〈踏青游〉濯錦江
頭羞殺艶桃穠李縱趙昌丹青難比暈輕紅留淺素千嬌百媚照綠水恰如下臨鸞鏡妃子弄妝猶醉　詩筆因循不曉少陵深意但滿眼傷春珠淚燕来時鶯啼處年年憔悴便除是秉燭凭欄吟賞莫教夜深花睡　晁補之〈洞仙歌〉羣芳未盡是海棠時候雨過寒輕好晴晝最妖嬈一樹全是初開雲鬟小塗粉施朱未就　全開還自好駘宕春餘百樣宫羅鬬繁繡縱無語也應心恨我来遲恰栁絮將春歸後醉猶倚𣐱枝恰黃昬一㸃愁
須共花同瘦　劉克莊〈滿江紅〉老子年来頗自許心腸鐵石尚一㸃銷磨未盡愛花成癖懊惱每嫌寒勒住丁寧莫被晴烘拆柰暄風烈日太無情如何得　張畫燭頻頻惜慿素手輕輕摘更幾番雨過彩雲無迹今日不来花下飲明朝空向枝頭覓對殘紅滿院杜鵑啼添愁寂　劉處靜〈燭影搖紅〉蜀錦華堂寳箏頻送花前酒妖嬈全在半開時人試單衣後花面圍春競秀如紅潮玉顋㣲透欲甦還睡淺酒扶頭朦朧晴晝　金屋名姝恨
情空貯閒睂岫世間還有此娉婷拚盡珠量斗真艶可令消受倩鶯催天香共袖冷烟庭院淡月梨花空教春瘦　劉儗〈木蘭花慢〉漸秋空向晚被風雨趲重陽正木落疎林海棠枝上忽見紅妝料應妬他蘭菊任年年獨自占秋光故把春風嬌面向人逞艶呈芳　看来畢竟此花强祇是欠些香悄一似五陵公子却厭膏粱肯来水邊竹下與幽人相對説淒凉只恐夜深花睡五更㣲有清霜　謝薖〈念奴嬌〉綠雲影裏把明霞織就千重文
繡紫膩紅嬌扶不起好是未開時候半怯新寒半宜晴色養得臙脂透小亭人靜嫩鶯啼破清晝　猶記攜手芳隂一枝觧帶嬌艶波䨇秀小語輕憐花總見爭得似花長久醉淺休歸夜深同睡明月還相守免教春去斷腸空嘆詩瘦　馬莊父〈水龍吟〉東君直是多情好花一夜都開盡杏梢零落藥欄遲暮不教寧靜風度秋千日移簾幕翠紅交映正太真浴罷西施濃抺都沉醉嬌相稱　磨徧綠牕銅鏡挽春衫不堪比並暮雲空谷佳人
何處碧苔侵徑睡裏相看酒邊凝想許多風韻問因何却欠一些香味惹旁人恨　方岳〈水龍吟〉晝長庭院深深春𣐱一枕流霞睡朦朧欲醒嬌羞還困錦屏圍翠豆蔲初肥櫻桃微綻玉欄同倚記華清欲起渭水流波暖紅漲棄脂水　燕子来時天氣儘韶風與他為地芳叢雨歇霞痕日釅英英仙意莫恨無香最憐有韻天然情致待問春能幾五更猶是𢬵今宵醉　王十朋〈二郎神〉深深庭院夜雨過簾櫳髙捲正滿檻海棠開欲半仍朶
朶紅深紅淺遙認三千宫女面勻㸃㸃臙脂未徧更微帶春醪宿醉裊娜香肌嬌嬾　日暖芳心暗吐含羞輕顫笑繁杏夭桃爭爛熳愛容易出墻臨岸子美當年游蜀苑又豈是無心眷戀都只為天然體態難把詩工裁翦　劉克莊〈摸魚兒〉甚春来冷烟淒雨朝朝遲了芳信驀然乍暖晴三日又覺萬株嬌困霜㸃鬢潘令老年年不帶看花分才情減𥁞悵玉局飛仙石湖絶筆辜負這春韻　傾城色懊恨佳人薄命墻頭岑寂誰問東風日
暮無聊歎吹得臙脂成粉君試認花共酒古来二事天尤吝年光去迅謾綠葉成隂青苔徧地做取異時恨
子／醫家／御定佩文齋廣群芳譜／花譜　卷二十二至卷五十三／卷三十八　木蘭等／紫薇(P.21-2)..[文淵閣四庫全書本]
紫薇
〔增〕《湧幢小品》紫薇一名滿堂紅
〔原〕紫薇一名百日紅四五月始花開謝接續可至八九月故名一名怕癢花人以手爪其膚徹頂動搖故名一名猴刺脱樹身光滑花六瓣色微紅紫皺蔕長一二分每瓣又各一蔕長分許蠟跗茸萼赤莖葉對生一枝數穎一穎數花每微風至妖嬌顫動舞燕驚鴻未足為喻唐時省中多植此花取其耐久且爛漫可愛也紫色之外又有紅白二色其紫帶藍熖者名翠薇于若瀛曰花攢枝杪若翦輕縠盛
開時爛熳如火幹無皮愈大愈光瑩枝葉亦柔𡡾可愛
子／醫家／御定佩文齋廣群芳譜／花譜　卷二十二至卷五十三／卷四十二　迎春花等／酴醿(P.3-1)..[文淵閣四庫全書本]
酴醿
〔原〕酴醿一名獨歩春一名百宜枝杖一名瓊綬帶一名雪纓絡一名沉香蜜友藤身灌生靑莖多刺一穎三葉
如品字形面光綠背翠色多缺刻花靑跗紅萼及開時變白帶淺碧大朶千瓣香微而清盤作髙架二三月間爛熳可觀盛開時折置書册中冬取插鬢猶有餘香本名荼䕷一種色黃似酒故加酉字
〔增〕《益部方物畧記》蜀酴醿多白而黃者時時有之但香減於白花　《四川志》成都縣出酴醿花有三種曰白玉碗曰出爐銀曰雲南紅色香俱美
子／醫家／御定佩文齋廣群芳譜／花譜　卷二十二至卷五十三／卷四十二　迎春花等／酴醿／集藻／詩散句(P.15-1)..[文淵閣四庫全書本]
［詩散句］
〔原〕宋謝堯仁下騰赤蛟身上抽碧龍頭千枝蟠一蓋一蓋簪萬毬花要𢃄月看香要和露收一㸃落衣袂經月氣未休一摘入釀瓮經歲味尚留　宋祁来自蠶叢國香傳弱水神析酲疑破鼻併艶欲留春　王十朋風枝張雨盖露臉汗何郎收拾歸𨤍醁芳姿韻更香　梅堯臣京師三月荼䕷開髙架交垂自為洞素蘂層層紫蘂香釀歸光禄春生瓮
〔増〕石𢘅獨清合作諸蘭佩深白未數楊花綿春風爛熳𠋣墻角一月不復燒龍
涎
〔原〕劉攽瓊林殿側玉鈎欄雪覆新花四月闌密影可容千客坐柔條何處萬龍蟠　程敦厚獨嫌朱臉花顔俗全學瑶臺玉女妝素月共成中夜色好風分散四鄰香
〔增〕种放綠葉排圎翠靑苞蓄異香
〔原〕宋祁無華真國色有韻自天香　晏殊玉女雕瓊蘂仙禽借菊衣
〔増〕蔡襄側月光艶薄餘芳香氣微　蘇轍光凝真照夜枝輭或牽衣　張舜民青春逐流水素質獨輕㣲
〔原〕曾肇國艶寧施粉天香自染衣
〔增〕張耒臨風難
自持為舞白霓裳　陸游桃李擅春事酴醿為之殿　戴復古林塘飛翡翠籬落帶酴醿
〔原〕徐致中叢葉扶金蘂㣲風動弱枝
〔增〕宋祁媚條無力𠋣風長架作圎隂覆坐凉
〔原〕晏殊喚將梅蘂要同韻羞殺棃花不敢香　劉攽强挽春風留一醉露香還可析朝酲
〔增〕張耒風霜老枯蹙龍蛇中有靑春白玉葩
〔原〕王庭珪殘春鈴閣無公事來就酴醿放晩衙
〔增〕范成大不用忙催銀燭上酴醿如雪照黃昏　快晴似為酴醿計急雨
還妨燕子飛
〔原〕楊萬里走上松梢繞却好為他滿插一頭花　白玉梢頭千㸃韻綠雲堆裏一枝斜　張栻玉立春深雪不如生香透骨雪應無
〔增〕劉克莊還將廬舍全身面換却何郎粉色姿
〔原〕吳潛可堪收拾歸屏枕頗欲浮沉付酒杯　徐致中靑蛟暖霽拏雲上白雪深春壓架香　鄭子𣆀玉斧無人觧修月珠裙有意欲留仙　盧元贊姑射真人玉骨香淡月微風惜良夜　楊元素髙唐神女蘭供澤姑射仙人雪瑩肌　司馬
光酴醿雪擁簷　春老酴醿香　范成大酴醿乃天香　元方囘酴醿縋綠長　宋張耒酴醿輕盈飛燕身　周必大滿架冰肌含碧雲　金張藥酴醿架小縱横春
子／醫家／御定佩文齋廣群芳譜／花譜　卷二十二至卷五十三／卷四十二　迎春花等／薔薇／集藻／五言古詩(P.27-2)..[文淵閣四庫全書本]
［五言古詩］
〔增〕宋謝脁〈詠薔薇〉低枝詎勝葉輕香幸自通𤼵萼初攢紫餘采尚霏紅新花對白日故蘂逐行風參差不俱曜誰肯盻㣲叢　梁簡文帝〈咏薔薇〉燕來枝益輭風飄花轉光氤氲不肯去還来階上香
〔原〕元帝〈看摘薔薇〉倡女倦春閨迎風戲玉除近叢香影密隔樹望釵疎横枝斜綰袖嫩葉下牽裾墻髙攀不及花新摘未舒莫疑插鬢少分人猶有餘　栁惲〈詠薔薇〉當戸種薔薇枝葉太葳蕤不揺香已亂無風花自飛春閨不能静
開匣理明妃曲池浮采采斜岸列依依或聞好音度時見銜泥歸且對清酤湛其餘任是非　劉緩〈看美人摘薔薇〉新花臨曲池佳麗復相隨鮮紅同映水輕香共逐吹繞架尋多處窺叢見好枝矜新猶恨少將故復嫌萎釵邊爛熳插無處不相宜　鮑泉〈詠薔薇〉經植宜春館靃靡上蘭宫片舒猶帶紫半捲未全紅葉疎難蔽日花密易傷風佳麗新妝罷含笑折芳叢
〔増〕唐孟郊〈邀人賞薔薇花〉蜀色庻可比楚叢亦應無醉紅不自力狂艶
如索扶麗蘂惜未掃宛枝長更紆何人是花侯詩老強相呼　宋梅堯臣〈依韻和中道寳相花〉嘉卉得所託植君之寢陽開榮同此春淡艶自生光不為露益色不為風𥁞香節換葉已密尚可見餘芳　明顧璘〈薔薇洞〉百丈薔薇枝繚繞成洞房密葉翠幄重穠花紅錦張對著玉局碁遣此朱夏長香雲落衣袂一月留餘芳
子／醫家／御定佩文齋廣群芳譜／花譜　卷二十二至卷五十三／卷四十二　迎春花等／薔薇／集藻／七言律詩(P.31-1)..[文淵閣四庫全書本]
［七言律詩］
〔增〕唐白居易〈薔薇正開春酒初熟因招劉十九張大夫崔二十四同飲〉瓮頭竹葉經春熟階底薔薇
入夏開似火淺深紅壓架如餳氣味綠粘臺試將詩句相招去倘有風情或可來明日早花應更好心期同醉卯時杯
〔原〕方干〈朱秀才庭階薔薇〉繡難相似畫難真明媚鮮妍絶比倫露壓盤條方到地風吹艶色欲燒春斷霞轉影侵西壁濃麝分香入四鄰看取後時歸故里庭花應讓錦衣新
〔增〕陸龜蒙〈薔薇〉𠋣墻當户自横陳致得貧家不似貧外布芳菲雖笑日中含芒刺欲傷人清香往徃生遥吹狂蔓看看及四鄰遇有客來堪玩處
一端晴𦂶照煙新　皮日休〈和薔薇次韻〉誰繡連延滿户陳暫應遮得陸郎貧紅芳掩歛將迷蝶翠蔓飄颻欲挂人低拂地時如墜馬髙臨墻處似窺鄰祗應是董䨇成戲翦得神霞寸寸新　李建勲〈薔薇二首〉萬蘂爭開照檻光詩家何物可相方錦江風撼雲霞碎仙子衣飄黼黻香裛露早英濃壓架背人狂蔓暗穿墻綵牋蠻榼旬休日欲召親賔看一塲　拂簷拖地對前墀蝶影蜂聲爛熳時萬倍馨香勝玉蘂一生顔色笑西施忘歸醉
客臨髙架恃寵佳人索好枝將並舞腰誰得及惹衣傷手𥁞從伊　宋徐積〈錦被堆〉春風蕭索為誰張日暖仍熏百和香遮處好將羅作帳襯來堪用玉為牀風吹亂展文君宅月下還鋪宋玉墻好向謝家池上種綠波深處蓋鴛鴦
〔原〕劉克莊〈薔薇〉浥露含風匝𣗳開呼童淨掃架邊苔湘紅染就髙張起蜀錦機成乍翦裁公子但貪桃夾道貴人自愛藥翻階寧知野老茅茨下亦有繁英送一杯
〔增〕明王韋〈李少卿宅薔薇〉柔香弱蔓不勝
寒十二圍屏錦繡攢秦殿曉妝俱窈窕習家春事未闌珊憐將清奏愁中聼競折髙枝醉後看好待詩成酬勝賞東風休遣露華乾
子／醫家／御定佩文齋廣群芳譜／花譜　卷二十二至卷五十三／卷四十五　芍藥／集藻／七言古詩(P.17-1)..[文淵閣四庫全書本]
［七言古詩］
〔増〕唐韓愈〈芍藥歌〉丈人庭中開好花更無凡木爭春華翠莖紅蕊天力與此恩不屬黃鍾家温馨熟美鮮香起似笑無言習君子霜刀翦汝天女勞何事低頭學桃李嬌癡婢子無靈性競挽春衫來比並欲將䨇頰一睎紅綠窓磨徧青銅鏡一樽春酒甘若飴丈人此樂無人知花前醉倒歌者誰楚狂小子韓退之　宋韓𤦺〈和𡊮陟節推龍興寺芍藥〉廣陵芍藥真竒美名與洛
花相上下洛花年來品格卑所在隨人趁髙價接頭著處騁新妍輕去本根無顧藉不論姚花與魏花只供俗目陪妖姹廣陵之花性絶髙得地不移歸造化大豪大力或强遷費盡擁培無艶冶東君固是花之主千苞萬萼從榮謝似矯東君汎愛心枉殺春風不肯嫁遂令天下走香名髣髴丹青競誇詫以此揚花較洛花自合維揚推定覇其間絶色可麤陳天工著意誠堪訝仙家冠子鏤紅雲金線妝治無匹亞旋心體弱不勝枝寶髻𣣱
斜猶墮馬氷雪肌膚一纈斑新試守宫明似赭䨇頭兩兩最多情象物更呈鞍面窊樓子𠅘𠅘欠姿媚特有怪狀堪圖冩見者方知畫不真未見直疑傳者詐前賢大欲巧賦詠片言未出心先怕天上人間少其比不似餘芳資假借我來淮海陟三春三訪龍興舊僧舎問得龍興好事僧每歲看承不敢暇後園栽植雖甚蕃及見花成由取捨出羣標致必驚人方徙矮壇臨大厦客來只見軒楹前國艶天姿相照射因知靈種本自然須憑精
識能陶冶君子果有育材心請視維揚種花者
〔原〕陳與義微雨濕清曉老夫門未開煌煌玉仙子並擁翠蕤來臙脂洗盡不自惜為雨歸來更無力老夫五十尚兒癡憑軒一賦㑹真詩
〔増〕楊萬里〈芍藥〉何以築花宅筆直松枝子何以蓋花房雪白清江𥿄𥿄將碧油透松竹畫棟峙鋪𥿄便作瓦瓦色水晶似金鴨煖未熖銀竹響無水汗容漬不濕晴態嬌非醉盡將香世界關作閑天地風日幾曾來蜂蝶獨得至勸春入宅莫歸休勸花住
宅且少留昨日花開開一半今日花飛飛數片留花不住春逕歸不如折插瓶中看　元𡊮桷〈新安芍藥歌〉洛陽花枝如美人㸃㸃不受塵土嗔輕朱深白鑄顔色髙亞綠樹爭精神那如新安紅芍藥透日千層紅閃爍碧雲迸出紫琉璃風動霓裳凝綽約我聞種花如種玉盡日隂晴看不足微雲澹蕩増寵光細雨輕濛賜湯沐何人看花不解理香雪紛紛手中毁酒酣跌蕩空低昻得意須臾竟如此翩翩驌驦雲中君愛花直欲留青春青
春如流欲歸去明年看花君合住　明徐賁〈次韻楊孟載觀芍藥作〉輕隂釀綠寒猶薄龜甲疏簾映朱閣美人偏有惜花心新水銀瓶送紅藥當堦惟恐流塵汚纎手籠春為花䕶一捻芳容飽弄嬌臙脂細結玲瓏露綵貼單屏襯碧綃微風纔動見花搖香凝膩粉肌全濕影艶方諸臉半潮髙枝開滿低枝捲翠檻移來隨步輦濃染如分織女機巧裁似出宫娥翦花情最重是何人應有鴛鴦帳裏身不用傳心題𦂶字踏歌當為喚真真　陸
粲〈賦内閣芍藥〉金門栁色縈深綠上苑春餘雜花撲夭桃已歇穠李衰紅藥翻堦正芬郁此花初種自宣皇百曲雕欄七寶妝融風窈窕昭陽殿暖日輕盈白玉堂玉堂學士看花早賦成芸閣留詩草卷幔頻看碧霧流揮毫正耐紅雲繞憶昨宣皇居法宫太平樂事君臣同宸遊每出濯龍裏曲宴偏臨翔鳯中是時南苑飛霓旌爛熳仙葩𦂶繡明臨風宛轉如矜妬俯者如愁仰如訴半沾微雨妖紅濕太真泣凭欄干立至尊一顧六宫囘茜
裙霞帔俱羞澀華萼樓頭雨露偏芳容贏得美人憐君恩為與分春色詔許移來種閣前閣前複道連金谷翠輦經過幾廻矚内家敕進賞花詞昭容傳制黃門促沉吟此事六十載當日繁華宛然在紺幰金輿稀幸臨黃扉紫禁留風采不羨揚州寶帶圍長安紅紫競芳菲五侯七貴同邀賞寶馬香車疾若飛爭似名花出天上霧閣雲窓儼相向浪蝶遊蜂未許窺酒徒詞客空惆悵江南三月足豪華繡幙圍香富貴家亦有幽姿在空谷風
雨憔悴天之涯燕山遊子江南客獨對名花感今昔草木何知人自憐逢時亦復升沉隔世間榮辱偶然事不獨此花何歎息
子／醫家／御定佩文齋廣群芳譜／花譜　卷二十二至卷五十三／卷四十五　芍藥／集藻／五言排律(P.28-2)..[文淵閣四庫全書本]
［五言排律］
〔原〕唐白居易〈草詞畢遇芍藥初開偶成十六韻〉罷草紫泥詔起吟紅藥詩詞頭封送後花口拆開時坐對鈎簾久行觀步履遲兩三叢爛熳十二葉參差背日房微歛當階朶旋𣣱釵葶抽碧股粉蕊撲黃絲動盪情無限低斜力不支周廻㸔未足比諭語難為勾漏丹砂裹僬僥火熖旗彤雲賸根蒂絳幘欠纓緌况有晴風
度仍兼宿露垂疑香熏罨畫似淚著臙脂有意留連我無言怨思誰應愁明月落如恨隔年期菡蓞泥連萼玫瑰刺繞枝等量無勝者惟眼與心知
子／醫家／御定佩文齋廣群芳譜／花譜　卷二十二至卷五十三／卷四十六　金燈花等／蜀葵／集藻／五言律詩(P.29-1)..[文淵閣四庫全書本]
〔五言律詩〕
〔増〕唐武元衡〈宜陽所居白蜀葵荅詠柬諸公〉冉冉衆芳歇𠅘𠅘虚室前敷榮時已背幽賞地宜偏紅艶世方重素花徒可憐何當君子願知不競暄妍　徐
夤〈蜀葵〉劒門南面樹移向㑹仙𠅘錦水饒花艶岷山帶葉青文君慚婉娩神女讓娉婷爛熳紅兼紫飄香入繡扄
〔原〕宋韓𤦺〈蜀葵〉炎天花盡歇錦繡獨成林不入當時眼其如向日心寳釵知見棄幽蝶或來尋誰許清風下芳醪對一斟
子／醫家／御定佩文齋廣群芳譜／花譜　卷二十二至卷五十三／卷四十七　百合花等／百合花／集藻／别録(P.3-2)..[文淵閣四庫全書本]
〔别録〕
〔原〕〔種植〕秋分節取其瓣分種之五寸一科宜雞糞宜肥地頻澆則花開爛熳清香滿庭春分不可移二年
一分不可枯死
子／醫家／御定佩文齋廣群芳譜／花譜　卷二十二至卷五十三／卷四十七　百合花等／蓼花(P.25-1)..[文淵閣四庫全書本]
蓼花
〔原〕蓼花其𩔖甚多有青蓼香蓼葉小狹而薄紫蓼赤蓼葉相似而厚馬蓼本草綱目云馬蓼一名墨記草俗呼大蓼是也水蓼開寳本草云生於淺水澤中故名水蓼按爾雅薔虞蓼注云虞蓼澤蓼也即此葉濶大上有黑㸃木蓼
一名天蓼蔓生葉似柘六蓼花皆紅白子皆大如胡麻赤黑而尖扁惟木蓼花黄白子皮生青熟黑人所堪食者三種一青蓼葉有圓有尖圓者勝一紫蓼相似而色紫一香蓼相似而香並不甚辛可食諸蓼春苗夏茂秋始花花開蓓虆而細長二寸枝枝下垂色粉紅可觀水邊甚多故又名水葒花名醫别録云馬蓼最大者名蘢薣即水葒也本草拾遺云天蓼即水葒本草綱目云葒草一名鴻𧀺一名蘢古一名游龍一名石龍一名大蓼身髙者丈餘節生如竹秋間爛熳可愛一種叢生髙僅二尺許細莖弱
葉似栁其味香辣人名辣蓼並冬死唯香蓼宿根重生可為生菜青蓼可入藥古人用蓼和羮後世飲食不復用人亦鮮種藝今但以平澤所生香青紫三蓼為良崔豹古今注云青色者蓼紫色者荼性辛温無毒實主明目温中耐風寒下水氣去癧瘍止霍亂去面浮腫療小兒頭瘡苗葉除大小腸邪氣利中益智
子／醫家／御定佩文齋廣群芳譜／花譜　卷二十二至卷五十三／卷四十八　菊花一(P.1-1)..[文淵閣四庫全書本]
欽定四庫全書
御定佩文齋廣羣芳譜卷四十八
花譜
菊花一
〔原〕菊一名治蘠一名日精一名節花一名傅公一名周盈一名延年一名更生一名隂成一名朱嬴一名帝女花
〔增〕《本草》菊一名女節一名女莖一名金莖蘇頌曰白菊潁人呼為回峯菊汝南名荼苦蒿上黨及建安郡
順政郡並名羊歡草河内名地薇蒿
〔原〕《埤雅》云菊本作蘜從鞠窮也花事至此而窮盡也宿根在土逐年生芽莖有稜嫩時柔老則硬髙有至丈餘者葉綠形如木槿而大尖長而香花有千葉單葉有心無心有子無子黄白紅紫粉紅間色淺深大小之殊味有甘苦之辨大要以黄為上白次之性喜隂惡水種須髙地初秋烈日尤其所畏本草及千金方皆言菊有子將花之乾者令近濕土不必埋入土明年自有萌芽則有子之驗也味
苦甘平無毒昔有謂其能除風𤍠益肝補隂蓋不知其得金水之精英能益金水二臟也補水所以制火益金所以平木木平則風息火降則𤍠除用治諸風頭目其旨深微黄者入金水隂分白者入金水陽分紅者行婦人血分皆可入藥久服令人長生明目治頭風安腸胃去目翳除胸中煩𤍠四肢遊氣久服輕身延年或用之而無効者不得真菊耳
〔增〕《本草》陶𢎞景曰菊有兩種一種紫莖黄色氣香味甘為真菊一種青莖而大作蒿
艾氣味苦者名苦薏非真菊也葉正相似以甘苦别之又有白菊莖葉都相似惟花白五月取之吳瑞曰花大而香者為甘菊花小而黄者為黄菊花小而氣惡者為野菊李時珍曰無子者謂之牡菊
〔原〕其𩔖有甘菊一名真菊一名家菊一名茶菊花正黄小如指頂外尖瓣内細蕚柄細而長味甘而辛氣香而烈葉似小金鈴而尖更多亞淺氣味似薄荷枝幹嫩則青老則紫實如葶藶而細種之亦生苗人家種以供蔬茹凡菊葉皆深綠而厚味極苦或有毛惟此葉淡綠柔瑩味微甘咀嚼香味俱勝擷以作羮及泛茶極有風致都勝一名勝金黄一名大金黄一名添色喜容蓓蕾殷紅瓣濶而短花瓣大者皆有䨇畫直紋内外大小重疊相次面黄背紅
開時黄暈漸大紅暈漸小突起如傘頂葉綠皺而尖其亞深瘦則如指肥則如掌莖紫而細勁直如鐵瘦矬肥則髙可至六七尺葉常不壞小花中之極美者也九月末開出陳州御愛出京師開以九月末一名笑靨一名喜容淡黄千葉花如小錢大葉有䨇紋齊短而濶葉端皆有兩缺内外鱗次上二三層花色鮮明下層淺色帶微白心十餘縷色明黄葉比諸菊最小而青每葉不過如指面大或云出禁中因得名金芍藥一名金寶相一名賽金蓮一名金牡丹一名金骨朶蓓蕾黄紅花金光愈開愈黄徑可三寸厚稱之氣香瓣濶葉緑而澤稀而弓長而大亞深枝幹順直而扶疎髙可六七尺菊中極品黄鶴翎蓓蕾朱紅如泥金瓣面紅背黄開則外暈黄而中暈紅葉青弓而稀大而長多尖如刺枝幹紫黑勁直如鐵髙可七八尺韻度超脫菊中之仙品也蜜鶴翎久不可見白者次之粉者又次之紫者為下木香菊多葉畧似御衣黄初開淺
鵝黄久則淡白花葉尖薄盛開則微卷芳氣最烈一名腦子菊大金黄花頭大如折三錢心瓣黄皆一色其瓣五六層花片亦大一枝之杪多獨生一花枝上更無從蕊綠葉亦大其梗濃紫色小金黄一名明州黄一名疊金黄花頭大如折二錢心瓣黄皆一色開未多日其瓣鱗鱗六層而細態度秀麗經多日則面上短瓣亦長至于整整而齊不止六層葢為狀先後不同也如此狀如笑靨花有富貴氣開早勝金黄花頭大過折二錢明黄瓣青黄心瓣有五六層花片比大金黄差小上有細脉枝杪凡三四花一枝之中有少從蕊顔色鮮明玩之快人心目但條梗纖弱難得團簇作大本須留意扶植乃成黄羅繖花深黄徑可二寸體薄中有頂瓣紋似羅下垂如傘柄長而勁葉綠而稀厚而長亞深枝幹細直勁如鐵高可六七尺報君知一名九日黄一名早黄一名蟹爪黄花黄赤而有寶色開于霜降前久而愈艶徑二寸有半氣
香瓣末稍岐有尖突起葉青而稀長而大亞深莖紫枝幹勁挺髙可八九尺金鎖口一名黄錦鱗一名錦鱗菊瓣葉莖幹頗𩔖黄鶴翎開亦同時體厚瑩潤絶𩔖西施瓣背深紅面正黄瓣展則外暈黄而内暈紅既徹則一黄菊耳徑可二寸有半沈譜曰深紅千瓣週邊黄色半開時紅黄相雜如錦銀鎖口花初黄後淡週邊白色如銀半開時黄白相雜可愛上二花可為絶品非其他小巧者可比鴛鴦錦一名四面佛一名鸞交鳳友一名孔雀尾初作蓓蕾時每一蔕即迸成三四亦有至五六者其瓣面重黄而背重紅開時奇怪一分為三截下截皆黄中截則紅其頂又紅四面支撑紅黄交雜如錦開徹四面盡露紅背盡隱厚徑二寸餘上尖髙二寸如樓臺氣香葉黑綠澤皺而瓦有稜角其尖最多亞甚深葉根多冗莖紫枝幹勁挺髙可四五尺御袍黄一名瓊英黄一名紫梗御袍黄一名柘袍黄一名大御袍黄花如小錢大初開中赤
既開瑩黄徑三寸半瓣濶開早瓣末如有細毛開最久殘則紅葉綠稀而長厚而大亞深葉根青淨莖葉枝幹扶疎髙可一丈狀𩔖御愛但心有大小之分青梗御袍黄一名御衣黄一名淺色御袍黄朶瓣葉幹俱𩔖小御袍黄但瓣疎而莖清耳范譜曰千瓣初開深鵝黄而差疎瘦久則變白側金盞此品𩔖大金黄其大過之有及一寸八分者瓣有四層皆整齊花片亦濶大明黄色深黄心一枝之杪獨生一花枝中更無從蕊名以側金盞者以其花大而重欹側而生也葉綠而大梗淡紫狀元黄一名小金蓮其花焦黄燄燄始終一色瓣疎細而茸作饅頭之形徑二寸許蕚深綠開甚早氣香葉綠而大長而瓦厚而綿似金芍藥而尖葉根清淨莖淡紅枝幹順直扶疎髙七八尺翦金毬一名翦金黄一名金鳳毛一名金樓子一名密翦毬其色瑩黄瓣末細碎如翦頂突有細萼相雜茸茸氣香其殘也紅葉青而綠皺而稠肥而厚濶
而短亞深葉根冗甚枝幹勁挺髙可五六尺黄繡毬一名金繡毬一名黄羅衫一名木犀毬一名金毬花深黄葉色稍淡而髙大晩黄毬深黄千瓣開極大十采毬黄千瓣如毬大金毬金黄千瓣瓣反成毬小金毬一名毬子菊一名毬子黄一名金纓菊一名金彈子深黄千瓣中邊一色花較小突起如毬毬子開以九月中深黄千葉尖細重疊皆有倫理一枝之杪叢生百餘花若小毬諸菊黄花最小無過此者然枝青葉碧花色鮮明相映尤好金鈴菊花頭甚小如鈴之圓深黄一色其幹之長與人等或言有髙近一丈者可以上架亦可蟠結為塔故又名塔子菊一枝之上花與葉層層相間有之不獨生于枝頭綠葉尖長七出凡菊葉多五出金萬鈴開以九月末深黄千葉菊以黄為正鈴以金為質是菊正黄色而葉有鐸形則于名實兩無愧也菊有花密枝偏䨇心貌長者謂之鞍子菊與此花一種
特以地脉肥瘠使之然爾又有大黄鈴大金鈴蜂鈴之𩔖或形色不正較之此花大非倫比小金鈴一名饅頭菊花似大金鈴而小外單瓣中筒瓣葉似甘菊而厚大開以十月夏金鈴出西京開以六月深黄千葉與金萬鈴相𩔖而花頭瘦小不甚鮮茂以生非其時故也秋金鈴出西京開以九月中深黄䨇紋重葉花中細蕊皆出小鈴其萼亦如鈴葉但此花葉短廣而青有如蜂鈴狀初出時京師戚里相傳以為愛翫蜂鈴開以九月中千葉深黄花形圓小而中有鈴葉擁聚蜂起細視若有蜂窠之狀大抵似金萬鈴獨以花形差小而尖又有細蕊出鈴葉中以此别爾大金鈴開以九月末深黄有鈴者皆如鐸之形而此花之中實皆五出細花下有大葉承之每葉有䨇紋枝與常菊相似葉大而疎一枝不過十數葉俗名大金鈴以花形似秋萬鈴耳千葉小金錢畧似明州黄花葉中外疊疊整齊心甚大單葉
小金錢花心尤大開最早重陽前已爛熳小金錢開早大于小錢明黄瓣深黄心其瓣齊齊三層花瓣展其心則舒而為筩大金錢開遲大僅及折二錢心瓣明黄一色其瓣五層此花不獨生于枝頭乃與葉層層相間而生香色與態度皆勝金錢出西京開以九月末深黄䨇紋重葉似大金菊而花形圓齊頗𩔖滴滴金人未有識者或以為棣棠菊或以為大金鈴但以花葉辨之乃可見荔枝菊花頭大于小錢明黄細瓣層層鱗次不齊中央無心鬚乃簇簇未展小葉至開遍凡十餘層其形頗圓故名荔枝菊香清甚姚江士友云其花黄狀似楊梅金荔枝一名荔枝黄花金黄徑二寸餘厚半之瓣短而尖開遲葉青而稠大而尖其亞淺髙可三四尺荔枝紅一名紅荔枝紅黄千瓣棣棠出西京開以九月末䨇紋多葉自中至外長短相次如千葉棣棠狀凡黄菊𩔖多小花如都勝御愛雖稍大而色皆淺黄其最
大者若大金鈴菊則又單葉淺薄無甚佳處惟此花深黄多葉大于諸菊而又枝葉甚青一枝叢生至十餘朶花葉相映顔色鮮好甚可愛也金䭔子花比甘菊差大纖穠酷似棣棠色艶如赤金他花色皆不及葢奇品也葉亦似窠株不甚髙金陵最多開早九煉金一名滲金黄一名銷金菊花似棣棠菊而稍大瓣似荔枝菊而稍禿開于九月前外暈金黄中暈焦黄葉綠狹而尖亞深葉根多冗莖紫而細勁直如鐵髙可一丈黄二色九月末開鵝黄䨇紋多葉一花之間自有深淡兩色然此花甚𩔖薔薇菊惟形差小又近蕊多有亂葉不然亦不辨其異種也橙菊花瓣與諸菊絶異黄色不甚深其瓣成筩排𥪡生于萼上後乃開作小片婉孌至于成團衆瓣之下又有綂裙一層承之亦猶橙皮之外包也其中無心小御袍黄一名深色御袍黄花全似御袍黄瓣稍細開頗遲心起突色如深鵝黄菊瘦有心不突黄萬卷一名
金盤橙其色金黄徑二寸有半厚三之二其外夾瓣其中筩瓣開遲葉青而稠大而瓦其末團其亞深葉根多冗枝幹偃蹇而麤大髙五六尺鄧州黄開以九月末單葉䨇紋深于鵝黄而淺于鬱金中有細葉出鈴萼上形様甚似鄧州白但差小耳按陶隱居云南陽酈縣有黄菊而白者以五月採今人間相傳多以白菊為貴又採以九月頗與古說相異惟黄菊味甘氣香枝幹葉形全𩔖白菊疑𢎞景所說即此金絲菊花頭大過折二錢深黄細瓣凡五層一簇黄心甚小與瓣一色顔色可愛名為金絲者以其花瓣顯然起紋綹也十月方開此花根荄極壯垂絲菊花蕊深黄莖極柔細隨風動搖如垂絲海棠錦牡丹花之紅黄赤黄者多以錦名花之豐碩而矬者多以牡丹名或又名秋牡丹檀香毬色老黄形團瓣圓厚開徹整齊徑幾三寸厚三之二氣香葉幹短蹙麝香黄花心豐腴旁短葉密承之格極髙勝亦有白者
大畧似白佛頂而勝之逺甚吳中比年始有黄寒菊花頭大如小錢心瓣皆深黄色瓣有五層甚細開至多日心與瓣并而為一不止五層重數甚多聳突而髙其香與態度皆可愛狀𩔖金鈴菊差大耳薔薇九月末開深黄䨇紋單葉有黄細蕊出小鈴萼中枝幹差細葉有支股而圓又薔薇有紅黄千葉單葉兩種而單葉者差尖人間謂之野薔薇葢以單葉爾鵝毛一名鵝兒黄開以九月淡黄纖如細毛生于花萼上凡菊大率花心皆細葉如下有大葉承之則謂之杔葉今鵝毛花自内至外葉皆一等但長短上下有次爾花形小于萬鈴亦近年花也金孔雀一名金褥菊蓓蕾甚巨初開金黄既開赤黄徑三寸半厚稱之其氣不佳瓣尖而下垂隨開隨悴葉青而濁長大而皺其亞深根冗甚枝幹偃蹇而麤大髙可一丈黄五九菊花鵝黄色外尖瓣一層中瓣茸茸然徑僅如錢夏秋二度開葉青而稠長而多尖其亞深葉根有冗
枝幹細而高僅二三尺九日黄大如小錢黄瓣黄心心帶微青瓣有三層狀𩔖小金錢但此花開在金錢之前也開時或有不甚盛者惟地土得宜方盛綠葉甚小枝梗細瘦殿秋黄一名黄芙蓉一名金芙蓉一名近秋黄一名晩節黄一名大蠟瓣花蜜蠟色徑二寸有半瓣濶微皺開于秋末葉青稀厚而瓦大如掌亞深枝幹麤勁如樹髙可八九尺小殿秋黄朶瓣葉幹俱似殿秋黄而清雅過之疊羅黄狀如小金黄花葉尖瘦如翦羅縠三兩花自作一髙枝出叢上態度瀟灑繖葢黄花似御袍黄而小柄長而細萼黄莖青小金眼一名楊梅毬一名金帶圍一名腰金紫與大金眼同花朶差小枝幹稍細髙僅三四尺太真黄花如小金錢色鮮明黄木香深黄小千瓣花僅如錢黄翦羢色金黄黄粉團黄花千瓣中心微赤黄蠟瓣花淡黄錦雀舌一名金雀舌重黄多
瓣瓣微尖如雀舌金玲瓏一名錦玲瓏一名金絡索金黄千瓣瓣卷如玲瓏錦絲桃一名錦蘇桃瓣背紫而面黄餘𩔖紫絲桃黄牡丹其花鵝黄其背色稍深金紐絲一名金撚線一名出谷箋一名金紋絲色瑩黄開遲髙可一丈瘦則薄而小肥則與銀紐絲同錦西施紅黄多瓣形態似黄西施黄西施嫩黄多瓣瑪瑙西施紅黄多瓣二色瑪瑙金紅淡黄二色千瓣錦褒姒金黄千瓣似粉褒姒而韻態尤勝鴛鴦菊一名合歡金千朶小黄花皆並蔕葉深碧波斯菊花頭極大一枝只一葩喜倒垂下久則微捲如髪之鬈淡黄千瓣茉莉菊花頭巧小淡淡黄色一蕊只十五六瓣或止二十片一㸃綠心其狀似茉莉花不𩔖諸菊葉即菊也每枝條之上抽出十餘層小枝枝皆簇簇有蕊紫粉團黄花千瓣中心微赤錦麒麟一名回回菊其花極耐霜露徑
可二寸萼黄瓣初赤紅既開則面金黄而背赤紅葉綠而黑長厚而尖其亞深葉根有冗髙可五六尺鶯羽黄一名鶯乳黄嫩黄千瓣如大錢樓子佛頂花鵝黄其瓣大約四層下一層瓣單而大二層數疊稍縮三層亦數疊又縮四層黄萼細鈴茸茸然突起作頂徑僅如錢經霜即白其葉微似錦繡毬青而皺長厚而尖其亞淺葉根有冗其枝幹勁直髙可四五尺凡花之外有大瓣而中有細萼茸茸然突起作頂似鈴非鈴似管非管者不問千瓣多瓣單瓣皆當從佛頂之稱惟鈴管分明者則不可得而混也黄佛頂一名佛頭菊一名黄餅子一名觀音菊黄千瓣中心細瓣髙起花徑寸餘心突起似佛頂四邊單瓣瓣色深黄黄佛頭花頭不及小錢明黄色狀如金鈴菊中外不辨心瓣但見混同純是碎葉突起甚髙又如白佛頭菊之黄心也佛頭菊無心中邊亦同小黄佛頂一名單葉小金錢花佛頭頗痩花心微窪
兎色黄蓓蕾葉幹俱似繡芙蓉瓣似荔枝菊色似兎毛徑僅二寸殊不足觀野菊亦有三兩種花頭甚小單層心與瓣皆明黄色枝莖極細多依倚他草木而長别有一種其花初開心如旱蓮草開至涉日則旋吐出蜂鬚周圍蒙茸然如蓮花鬚之狀枝莖頗大綠葉五出能仁寺側府城墻上最多　以上黄色九華菊此品乃淵明所賞今越俗多呼為大笑瓣兩層者曰九華白瓣黄心花頭極大有濶及二寸四五分者其態異常為白色之冠香亦清勝枝葉疎散九月半方開昔淵明𡮢言秋菊盈園其詩集中僅存九華之一名喜容千葉花初開微黄花心極小花中色深外微暈淡欣然丰艶有喜色甚稱其名久則變白尤耐封植可以引長七八尺至一丈亦可攬結白花中髙品也金杯玉盤中心黄四旁淺白大葉三數層花頭徑三寸菊之大者不過此本出江東比年稍移栽吳中粉團此品與諸菊絶異含蕊時色淺黄帶
微青花瓣成筩排𥪡生于萼上其中央初看一似無心狀如橙菊盛開則變作一團純白色形甚圓香甚烈至白瓣凋謝方見瓣下有如心者甚大白瓣皆匼匝出于上經霜則變紫色尤佳綠葉甚麤其梗柔弱龍腦一名小銀臺一名瑤井欄出京師開以九月末𩔖金萬鈴而葉尖花色𩔖人間紫鬱金而外葉純白香氣芬烈甚似龍腦是香與色俱可貴也新羅一名玉梅一名倭菊出海外開以九月末千葉純白長短相次而花葉尖薄鮮明瑩徹若瓊瑤然始開時中有青黄細葉如花蕊之狀盛開後細葉舒展始見其蕊枝正紫色葉青支股甚小凡菊𩔖多尖闕而此花之蕊分為五出如人之有支股與花相映標韻髙雅非尋常比玉毬出陳州開以九月末多葉白花近蕊微有紅色花外大葉有䨇紋瑩白齊長而蕊中小葉如翦茸初開時有殻青久乃退去盛開後小葉舒展皆與花外長葉相次側垂以玉毬目之者以其有圓聚之形也枝幹不甚麤葉
尖長無殘闕枝葉皆有浮毛頗與諸菊異然顔色標致固自不凡近年以來方有此本出爐銀一名銀紅西施一名粉芙蓉花寶色瓣厚大初微紅後蒼白如銀出爐終始可愛徑三寸許形團葉青而黄有紋蠟色皺而瓦長厚而尖葉根冗莖青枝幹屈曲髙僅三四尺白繡毬一名銀繡毬一名白羅衫一名瓊繡毬一名玉繡毬一名白木犀一名玉毬色青白而有光燄花抱蔕大于鵝卵其瓣有紋中有細萼開最久殘則牙紅葉稀而青長大而多尖亞深枝幹勁直而扶疎髙可一丈玉牡丹一名青心玉牡丹一名蓮花菊花千瓣潔白如玉徑二寸許中暈青碧開早開徹疎爽葉青而稀長而厚狹而尖亞深葉根有冗莖淡紅枝幹勁挺髙僅二三尺玉芙蓉一名酴釄菊一名銀芙蓉初開微黄後純白徑二寸有半香甚開早瓣厚而瑩疎而爽開最久其殘也粉紅葉靛色微似銀芍藥皺而尖葉根多冗莖亦靛色枝幹偃蹇髙僅三四尺
銀紐絲一名白萬卷一名萬卷書一名銀絞絲一名撚銀條一名鵝毛菊一名銀撚絲初微黄後瑩白如雪徑可三寸體薄開早氣香味甘萼黄開徹瓣紐則萼亦不見瓣如𥿄撚殘則淡紅葉青而稠亞淺枝幹勁直扶疎髙可六七尺一搻雪一名勝瓊花花碩大有寶色其瓣茸茸然如雪花之六出葉似白西施而長大幹枝順直髙大玉寶相白多瓣初開微紅蠟瓣西施一名蜜西蠟瓣花不甚大而溫然玉質其品甚髙此外有紅蠟瓣大蠟瓣雖冐蠟瓣之名而實不相似惟紫蠟瓣花畧相似而枝葉又全不𩔖白疊羅一名新羅菊一名疊雪羅一名玉梅一名白疊雪一名倭菊蓓蕾難開中暈青而微黄開徹瑩白如雪徑可三寸厚三之二其瓣羅紋其殘粉紅葉青而稠大而仰其末團其亞深枝幹勁挺髙僅三四尺一團雪一名白雪團一名簇香毬一名鬭嬋娟花極白晶瑩瓣如勺長而厚疎朗香清中萼黄開遲最
久徑可二寸殘時紫紅葉稀似艾白而青大而長尖而厚濶如掌亞最深葉極耐日深冬五色斑然如畫枝幹勁直髙可六七尺玉玲瓏一名玉連環蓓蕾初淡黄而微青漸作牙紅既開純白其瓣初仰而後覆葉青長而濶厚而大有稜角葉根淨秋有采色莖淡紅枝幹順直髙可至丈玉鈴開以九月中純白千葉中有細鈴甚𩔖大金鈴凡白花中如玉毬新羅形態髙雅而此花可與爭勝白麝香似麝香黄花差小亦豐腴韻勝蓮花菊如小白蓮花多葉而無心花頭疎極瀟散清絶一枝只一葩綠葉甚纖巧萬鈴菊中心淡黄䭔子旁白花葉繞之花端極尖香尤清烈月下白一名玉兎華花青色白如月下觀之徑僅二寸其形團其瓣細而厚葉青似水晶毬長而狹其背弓其亞淺其枝幹勁挺髙可三四尺水晶毬其花瑩白而嫩初開微青徑二寸許其瓣細而茸中微有黄萼初褊薄後乃暄泛葉稀而弓青而滑
肥而厚大而長亞淺根有冗莖青枝幹挺勁髙可七八尺芙蓉菊開就者如小木芙蓉尤穠盛者如樓子芍藥但難培植多不能繁象牙毬其花豐碩初開黄白色其後牙色微作鴨卵之形柄弱不任其花色稠青而毛莖亦青劈破玉小白花每瓣有黄紋如線界之為二大笑菊白瓣黄心本與九華同種其單層者為大笑花頭差小不及兩層者之大其葉𩔖栗木葉亦名栗葉菊徘徊菊淡白瓣黄心色帶微綠瓣有四層初開時先吐瓣三四片只開就一邊未及其餘開至旬日方及周徧花頭乃見團圓按字書徘徊為不進此花之開亦若是矣其名不妄十月初方開或有一枝花頭多者至攅聚五六顆近似淮南菊玉樓春一名土粉西花初桃紅後蒼白徑可二寸有半瓣厚而大瑩而潤開疎爽葉青而毛稀可數大如茄葉亞淺枝幹勁直如木髙可六七尺酴醿出相州開以九月末純白千葉自中至外長短
相次花之大小正如酴醿而枝幹纖柔頗有態度若花葉稍圓加以檀蕊真酴醿也玉盆出滑州開以九月末多葉黄心内深外淡而下有濶白大葉連綴承之有如盆盂中盛花狀世人相傳為玉盆菊者大率皆黄心碎葉初不知其得名之繇後請于識者乃知物之見名于人者必有形似之實云波斯菊白千瓣狀同黄波斯白西施一名白粉西一名白二色花初微紅其中暈紅而黄既則白而瑩徑三寸以上厚二寸許瓣參差開早葉青而稠狹而尖其亞深葉枝多冗枝幹偃蹇髙僅三四尺銀盆出西京開以九月中花皆細鈴比夏秋萬鈴差疎而形色似之鈴葉之下别有䨇紋白葉謂之銀盆者以其下葉正白故也此菊近出未多見木香菊一名玉錢大過小錢白瓣淡黄心瓣有三四層頗細狀如春架中木香花又如初開纒枝白但此花頭舒展稍平坦耳亦有黄色者銀盤白瓣二層黄心突起頗髙花頭或大或小不同想地
有肥瘠故也鄧州白九月末開單葉䨇紋白葉中有細蕊出鈴萼中凡菊單葉如薔薇菊之𩔖大率花葉圓密相次而此花葉皆尖細相去稀疎然香比諸菊甚烈又為藥中所用葢鄧州菊潭所出枝幹甚纖柔葉端有支股而長亦不甚青白菊單葉白花蕊與鄧州白相𩔖但花葉差濶相次圓密而枝葉麤繁人多謂此為鄧州白今正之金盞銀臺一名銀臺一名萬鈴菊一名銀萬管花外單瓣或夾瓣薄而尖白而瑩中筒瓣初鵝黄後牙色徑可二寸殘則淡紅葉青而狹長而多尖其亞深葉根冗甚枝幹細偃蹇髙可五六尺佛頂菊一名瓊盆菊一名佛頂菊一名大餅子大過折二錢或如折三錢單層初秋先開白瓣漸沁微紅突起淡黄心初如楊梅之肉蕾後皆舒為筩子狀如蜂窠末後突起甚髙又且最大枝幹堅麤葉亦麤厚一種毎枝多直生上只一花少有旁出枝一種每一枝頭分為三四小枝各一花小白佛頂
心大突起似佛頂單瓣淮南菊一種白瓣黄心瓣有四層上層抱心帶微黄色下層黯淡純白大不及折二錢枝頭一簇六七花一種淡白瓣淡黄心顔色不相染惹瓣有四層一枝攅聚六七花其枝杪六花如六面仗鼔相抵惟中央一花大于折三錢此則所産之地力有不同也大率此花自有三節不同初開花面微帶黄色中節變白至十月開過見霜則變淡紫色且初開之瓣只見四層開至多日乃至六七層花頭亦加大焉茉莉菊花葉繁縟全似茉莉綠葉亦似之長大而圓淨玉盤菊黄心突起淡黄綠邊粉薔薇花似紫薔薇而粉色玉甌菊或云甌子菊即纒枝白菊也其開層數未及多者以其花瓣環拱如甌盞之狀也至十月經霜則變紫色白褒姒一名銀褒姒多瓣小花此花四色錦者為最紫者次之粉者又次之白其尤勝者銀杏菊淡白時有微紅花葉尖綠葉全似銀杏葉銀芍藥一名
芙蓉菊一名樓子菊一名瓊芍藥一名太液蓮一名銀牡丹一名銀骨朶初似金芍藥後瑩白香甚殘色淡紅葉亞深與金芍藥同白五九菊一名銀鈴菊一名夏玉鈴外瓣一層純白其中鈴萼淡黄徑僅如錢夏秋二度開葉青長大而尖亞深葉根有冗髙僅二三尺八仙菊花初青白色後粉色一花七八蕊葉尖長而青蠟瓣粉西施一名粉西嬌一名西施嬌葉幹全𩔖三蠟瓣似粉西施而差小瓣厚不瑩白牡丹純白鷺鷥菊出嚴州花如茸毛純白色中心有一叢簇起如鷺鷥頭蘸金白一名蘸金香白千瓣瓣邊有黄色似蘸瓊玲瓏白千瓣參差不齊碧蕊玲瓏白千瓣葉色深綠白絨毬花粉白餘𩔖紫絨毬白翦絨一名翦鵝毛一名翦鵝翎色雪白銀荔枝大㮣似金荔枝碧桃菊其花純白葉與紫芍藥相似艾葉菊心小葉單綠葉尖長似蓬
艾白鶴頂似鶴頂紅而色較白白鶴翎一名銀鶴翎一名銀雀舌一名玉雀舌花純白與粉鶴翎同瓣皆有尖下垂粉蝴蝶一名玉蝴蝶一名白蛺蝶千瓣小白花白蠟瓣一名玉菡蓞花純白與粉蠟瓣同腦子菊花瓣微皺縮如腦子狀樓子菊層層狀如樓子單心菊細花心瓣大五月菊花心極大每一鬚皆中空攅成一匾毬子紅白單葉繞承之每枝只一花徑二寸葉似茼蒿夏中開近年院體畫草蟲喜以此菊冩生殿秋白一名玉玫瑰花朶葉幹俱𩔖殿秋黄寒菊大過小錢短白瓣開多日其瓣方増長明黄心心乃攅聚碎葉突起頗髙枝條柔細十月方開　以上白色　狀元紫花似紫玉蓮而色深順聖淺紫出陳州鄧州九月中方開多葉葉比諸菊最大一花不過六七葉而毎葉盤疊凡三四重花葉空處間有筒葉輔之大率花枝幹𩔖棣棠但色
紫花大爾菊中惟此最大而風流態度又為可貴獨恨色非黄白不得與諸菊爭先耳紫牡丹一名紫西施一名山桃紅一名檀心紫花初開紅黄間雜如錦後粉紫徑可三寸瓣比次而整齊開遲氣香葉綠而澤長厚而尖其亞深葉根有冗枝幹肥壯髙僅三四尺碧江霞紫花青蔕蔕角突出花外小花花之奇異者䨇飛燕一名紫䨇飛淡紫千瓣每花有二心瓣斜捲如飛燕之翅孩兒菊紫萼白心茸茸然葉上有光與它菊異紫茉莉似梅花菊而紫花雖小而標格瀟灑氣味芬馥不可以常品目之朝天紫一名順聖紫蓓蕾青碧花初深紫後淺紫氣香瓣初如兔耳後尖而覆鬅鬆而整齊徑二寸有半葉綠而稀尖亞細密如縷葉根清淨枝幹細紫勁而直髙可五六尺翦霞綃紫多瓣瓣邊如翦其花徑二寸許瓣疎而大其邊如繡佛座蓮紫千瓣瓣頗大且開殿衆菊或以為紫牡丹非瑞
香紫一名錦瑞香花淡紫如瑞香色徑寸許瓣疎尖而𥪡枝葉𩔖金荔枝紫絲桃一名紫蘇桃一名曉天霞蓓蕾青綠花茄色中暈濃而外暈稍淡瓣長而尖初如勺後平鋪瓣上有紋色更紫花徑二寸有半厚稱之開徹鬅鬆明潤枝葉俱𩔖紫玉蓮墨菊一名早紫花似紫霞觴而厚大色紫黑穠艶開於九日前莖葉與紫袍金帶相似髙可五六尺史譜云按宋嘉祐中有油紫英宗時有黑紫神宗時色加鮮赤目為順聖紫皆紫之極非世俗㸃染之説也夏萬鈴出鄜州開以五月紫色細鈴生于䨇紋大葉之上以時别之者以有秋時紫花故也或以菊皆秋生花而疑此菊獨以夏盛按靈寶方曰菊花紫白又陶隱居云五月採今此花紫色而開于夏時是其得時之正也夫何疑哉秋萬鈴出鄜州開以九月中千葉淺紫其中細葉盡為五出鐸形而下有䨇紋大葉承之諸菊如棣棠是其最大獨此菊與順聖過焉環美可愛荔枝
紫出西京九月中開千葉紫花葉捲為筒大小相間凡菊鈴并蕊皆生托葉之上葉背乃有花萼與枝相連而此菊上下左右攅聚而生故俗以為荔枝者以其花形正圓故也花有紅者與此同名而純紫者葢不多得紫褒姒似粉褒姒而色紫賽西施又名倚欄嬌淡紫小花頭倒側如醉紫芍藥一名紅翦春花先紅後紫復淡紅變蒼白徑可三寸厚稱之其瓣濶大而鬅鬆開早氣香葉薄綠而澤稀而多尖其枝幹順直髙可四五尺繡毬出西京開以九月中千葉紫花葉尖濶相次叢生如金鈴菊中鈴葉之狀大率此花似荔枝菊花中無筒葉而萼邊正平爾花形之大有若大金鈴菊者紫鶴翎一名紫粉盤一名紫雀舌花先淡紫後粉白色紫玉蓮一名紫荷衣一名紫蠟瓣蓓蕾青綠花紫而紅質如蠟徑可二寸瓣如勺終始上𥪡葉全似朝天紫瑪瑙盤淡紫赤心千瓣花極豐大紫薔薇花畧小似紫玉
蓮而色淡紫羅繖一名紫羅袍花似紫鶴翎小而厚色勻其瓣羅紋而細葉青大而稠根多冗枝幹勁直髙大紫繡毬一名紫羅衫其花粉紫得養則如紫牡丹之色蒨麗失養則青紅黄白夾雜而不勻瓣結不舒葉𩔖錦繡毬綠而混厚而皺紫翦絨四翦絨俱小巧紫者其名獨振金絲菊紫花黄心以蕊得名水紅蓮一名菡蓞紅一名荷花毬一名粉牡丹一名紫粉蓮一名紫粉樓花粉紫初開似紫牡丹其後漸淡如水紅花色徑二寸形團瓣疎開早葉綠稀而可數濶大而厚皺而蹙似芡葉枝幹勁直髙可一丈或以為太液蓮非雞冠紫一名紫鳳冠千瓣髙大起樓取象于雞冠花非以雞之冠為比也福州紫紫多瓣　以上紫色　狀元紅花重紅徑可二寸厚半之瓣濶而短厚有紋其末黄其紅耐久開早葉似猫脚跡綠而麗亞深葉根冗枝幹如鐵髙僅三四尺錦心繡口一名楊妃
茜裾紅一名美人紅徑二寸許厚半之外大瓣一二層深桃紅中筒瓣突起初青而後黄筒之中嬌紅而外粉筒之口金黄爛熳如錦香清開與報君知同葉綠而澤團而弓稀而可數其缺刻如㨗業枝幹紅紫細勁順直髙可四五尺紫袍金帶一名紫重樓又一名紫綬金章蓓蕾有頂開稍遲初黑紅漸作鮮紅既開彷彿亞腰葫蘆亞處無瓣黄蕊繞之其徹也黄蕊不見攅簇成毬大如雞卵開極耐久葉綠而秀濶而長薄而多尖葉根有冗莖淡紅枝幹勁直髙可三四尺大紅袍蓓蕾如泥金初開朱紅瓣尖細而長體厚徑可二寸以上殘色木紅葉青澤厚而大亞深末團葉根清淨莖青枝幹肥壯順直髙可四五尺紫霞觴一名紫霞杯花似狀元紅厚而大開早初重紅稍開即木紅葉青濶而皺亞深葉根多冗枝幹挺勁髙可四五尺紅羅繖一名紫幢一名錦羅傘紫紅千瓣慶雲紅一名錦雲紅蓓蕾深桃紅開則紅黄
並作瑪瑙色中暈穠而外暈淡其瓣尖細而鬅鬆徑二寸有半厚稱之葉青澤厚而長稍尖亞深莖青枝幹順直髙可四五尺海雲紅一名海東紅一名相袍紅一名將袍紅一名揚州紅一名舊朝服先殷紅漸作金紅久則木紅而淡徑二寸有半其瓣初尖而後岐其萼黄其徹也鬅鬆其葉長而大青而多尖其亞深枝幹壯大髙可四五尺臙脂菊𩔖桃花菊深紅淺紫比臙脂色尤重比年始有之此品既出桃花菊遂無顔色葢竒品也縷金妝一名金線菊深紅千瓣中有黄線路出爐金一名錦芙蓉金紅千瓣色如爐金出火火煉金花徑僅寸許外尖瓣猩紅其中萼金黄朶垂其紅不變葉綠而澤稀而瓦長厚而尖亞深枝幹勁直髙可四五尺木紅毬一名紅羅衫一名紅繡毬花初開殷紅稍開即木紅徑可二寸有半瓣下覆如毬心萼黄甚莖葉枝幹頗𩔖御袍黄髙可五六尺紫骨朶一名大紅繡毬一名
紅繡毬蓓蕾鮮紅頂如泥金開甚早先紅紫後紫紅徑可二寸有半厚二寸瓣明潤豐滿如榴子其徹也攅簇如毬葉𩔖紫霞觴葉綠而小根有冗枝幹勁直髙可四五尺醉楊妃一名醉瓊環其色深桃紅久而不變其花疎爽而潤澤小徑近二寸以上厚半之其瓣尖而梗下覆如臍花繁而柄弱其英乃垂其葉青厚短大而稠其尖多其亞淺葉根冗甚莖青枝幹偃蹇髙可五六尺太真紅嬌紅千瓣樓子紅蓓蕾甚巨開早初深黑漸作鮮紅瓣垂而長光燄奪目既開徑二寸以上其萼如小錢初青後黄其中隱然有頂有開數瓣上𥪡者莖葉如紫袍金帶枝幹高大可至四五尺紅萬卷一名紅紐絲深紅千瓣如萬卷書一捻紅花瓣上有紅㸃面徑三寸瓣大而圓紅翦絨初殷紅後木紅徑寸有半其形薄而瓦其瓣末碎而茸攅簇如刺葉綠尖而小其亞淺其莖紅葉根清淨枝幹扶疎髙可三四尺錦繡毬一名
錦羅衫蓓蕾如栗其花抱蔕其初殷紅既開鮮紅漸作紅黄色瓣濶而短葉似紫繡毬稀而大皺而尖葉根有冗鶴頂紅一名不老紅花似晩香紅薄而小外暈粉紅中暈大紅開徹粉紅瓣下嚲大紅瓣上攅如鶴頂葉青圓而小枝幹不甚髙大雞冠紅紅千瓣色如雞冠猩猩紅花似狀元紅而厚僅二寸開早色鮮紅耐久葉澤長而多尖莖青枝幹挺勁髙可四五尺繡芙蓉一名赤心黄一名老金黄初開赤紅既開中暈赤而外暈黄其瓣面黄而背紅徑二寸有半厚半之開早稜層整齊葉青澤而脆亞深葉根冗甚枝幹偃蹇而麤大髙可四五尺錦荔枝金紅多瓣紅牡丹開早初殷紅後銀紅開最久紅茉莉似梅花菊而紅芙蓉菊狀如芙蓉紅色二色蓮一名賽紅荷一名西番蓮一名蠟瓣紅一名大紅蓮一名紅轉金一名錦蠟瓣花先茜紅後紅黄色其萼黄徑二寸許厚半之瓣如勺而
毛末微皺上簇如蓮萼黄而大萼中或突起數瓣葉綠長大而多尖其亞深葉根有冗幹勁挺髙可四五尺襄陽紅並蔕䨇頭出九江彭澤賓州紅一名岳州紅一名日輪紅重紅褊薄如鏇徑二寸中黄萼葉幹似紫霞觴土硃紅其色如土硃紅二色出西京開以九月末千葉叢有深淡紅兩色而花葉之中間生筒葉大小相應方盛開時筒之大者裂為二三與花葉相雜比茸茸然花心與筒葉中有青黄色頗與諸菊異冬菊花薄而小徑僅寸半色深紅質如蠟瓣濶而短開極遲葉疎青而澤初似銀芍藥其後弓而厚長而尖亞深尖多莖紫枝幹順直扶疎髙可五六尺　以上紅色　桃花菊劉蒙泉云粉紅單葉中有黄蕊其色正䫫桃花俗以此名葢以言其色爾花之形度雖不甚佳而開于諸菊未有之前故人視此菊如木中之梅焉枝葉最繁密或有無花者史鑄云一名桃紅菊花瓣如桃花粉紅色一蕊凡十
三四片開時長短不齊經多日乃齊其心黄色内帶微綠此花嗅之無香惟撚破聞之方知有香至中秋便開開至十餘日漸變為白色或生青蟲食其花片則衰矣其綠葉甚細小范成大云多葉至四五重粉紅色濃淡在桃杏紅梅之間未霜即開最為妍麗中秋後便可賞粉鶴翎一名粉紐絲一名玉盤丹一名粉雀舌一名荷花紅花粉紅大如芍藥瓣尖長而大背淡紅初開鮮濃既開四面支撑紫燄騰耀後漸白紐絲葉青而稀濶大如掌亞深葉根多冗枝幹順直而扶疎髙可七八尺垂絲粉紅出西京九月中開千瓣細如茸攅聚相次花下亦無托瓣枝幹纖弱其花淡紅似銀紐絲而瓣不紐其朶俱垂色態嬌艶與醉西施醉楊妃各不相渉或謂三名即一物非也粉蠟瓣蓓蕾稀花微紅褪白質如蠟色徑可二寸有半厚稱之氣香瓣初仰而後覆其殘如紅粉塗抹葉青長大而稀亞深葉根清淨枝幹順直髙可一丈粉西施一名
紅西施一名紅粉西一名粉西花豐碩似白西施初開紅黄相雜有寶色開徹則淡粉紅瓣卷而紐背慘而紅如猱頭然柄弱不任葉青而厚長而瓦狹而尖亞深葉根多冗枝幹亦𩔖白西施合蟬菊九月末開粉紅筒瓣花形細者與蕊雜比方盛開時筒之大者裂為兩翅如飛舞狀一枝之杪凡三四花灑金紅一名灑金香一名金錢豹淡紅千瓣瓣間有黄色如灑紅粉團一名粉團花粉紅徑二寸厚半之中暈紅瓣短而多紋枝葉似金荔枝而青樓子粉西施一名晩香紅一名秋牡丹一名紅粉樓一名車輪紅其花粉紅徑可三寸厚三之二其開也遲瓣圓而厚比次整齊中深紅突起上作重臺色易淡葉稠青而毛狹而尖其亞深葉根冗甚枝幹亦與白西施同壯大過之醉西施淡紅千葉垂英似醉楊妃勝緋桃一名紅碧桃格局似碧桃色似秋海棠枝葉似紫芍藥而髙大不及粉褒姒花粉紅而
小徑二寸有半瓣尖短厚而無紋葉綠而澤似狀元紅而尖其亞少葉根有冗枝幹偃蹇或遂以粉西施當之非也大楊妃一名楊妃菊一名瓊環菊粉紅千瓣散如亂茸而枝葉細小嫋嫋有態賽楊妃粉紅千瓣花畧小粉玲瓏一名紫丁香粉紅小花按沈譜玲瓏與萬卷萬管並載今人𩔖多混稱不知玲瓏者疏朗通透之物卷則書卷畫卷之𩔖管則簫管筆管之𩔖取象各不同有詠之連環絡索即玲瓏之别號于命名之意寖失不可不辨八寶瑪瑙一名八寶菊千瓣粉紅花花具紅黄衆色紫芙蓉一名勝芙蓉一名芙蓉菊千瓣開極大其葉尖而小粉萬卷粉紅千瓣粉繡毬千瓣淡紅花夏月佛頂菊五六月開色微紅佛見笑粉紅千瓣紅傅粉粉紅千瓣　以上粉紅色　珠子菊白色見本草注云南京有一種開小花瓣下如小珠子丹菊見嵇含菊
銘云煌煌丹菊暮秋彌榮十様錦一本開花形模各異或多瓣或單瓣或大或小或如金鈴往往有六七色黄白雜様亦有微紫花頭小滿天星一名蜂鈴菊春苗掇去其顛岐而又掇掇而又岐至秋而一幹數千百朶二色西施一名紅二色一名黄二色一名二色白一名平分秋色徑可三寸厚半之開最久瓣葉枝幹皆與白西施同初開時數朶淡紅數朶淡黄逈然不𩔖半開時五彩寶色炫爛奪目開徹則皆淡桃紅色矣二色楊妃一名二喬一名金菊對芙蓉多瓣淺紅淡黄二色䨇出如金銀花徑僅二寸其萼黄其瓣如兎耳其葉綠而不澤厚而尖皺而瓦赤金盤一名脂暈黄一名琥珀杯其花初開紅黄而赤金星浮動其後漸作醬色徑可二寸形薄而瓦瓣如杓而尖葉稀綠而澤其末團枝幹紫紅順直而扶疎高可一丈錦丁香花畧似紅翦絨大寸許瓣疎初開黄而紅後紅而黄色易衰葉緑厚而短尖而
長檀香菊一名小檀香葉幹似檀香毬花亦相似梅花菊一名試梅菊一名銀丁香一名試梅妝一名壽陽妝一名銀梅每花不過數瓣瓣大如指頂每瓣卷皺密蹙下截深黄上截瑩白重臺彷彿水仙花下垂成穟如梅花清逸開早香甚葉綠大而皺尖而長其亞深葉根多冗其枝幹柔細而扶疎髙可一丈或以為茉莉菊甚謬海棠菊一名錦菊一名海棠春一名海棠嬌一名海棠紅一名小桃紅一名鐵幹紅色𩔖垂絲海棠徑寸有半形薄而瓦瓣短多紋而尖愈開愈竒有寶色中暈赤外暈黄邊暈純白或數色錯出變態不窮葉綠而澤厚而小亞深其枝幹勁直扶疎髙可四五尺蜜西施蜜色千瓣蜜鶴翎蜜色千瓣與金鶴翎埒以為蜜繡毬非是蜜繡毬一名金翅毬一名金鳳團一名蜜西牡丹花蜜色瑩潤徑二寸餘氣香瓣舒開遲其殘也紅而麗葉青而稠大而尖亞深葉根冗枝幹偃蹇髙可四五尺紫絨
毬一名紫絲毬一名紫蘇桃蓓蕾圓而綠如小龍眼大其開也碧綠紅紫黄白諸色間雜而紫燄為多瓣細而鑲四面參差茸茸如翦徑僅寸許圓如毬葉𩔖朝天紫小而青尖亞似少葉根清淨枝幹細直而勁髙可四五尺僧衣褐一名緇衣菊深栩子色小刺蝟菊一名栗葉花如兎毛朶團瓣如蝟之刺大如雞卵葉長而尖枝幹勁挺高可三四尺　以上異品
〔增〕劉蒙泉《菊譜》銀臺深黄萬銀鈴葉有五出而下有䨇紋白葉開之初疑與龍腦菊一種但花形差大且不甚香耳俗謂龍腦菊為小銀臺葢以相似故也枝幹纖柔葉青黄而麤疎近出洛陽水北小民家未多見也　范成大《菊譜》藤菊花密條柔以長如藤蔓可編作屏障亦名棚菊種之坡上則垂下裊數尺如纓絡尤宜池潭之瀕　史正志《菊譜》密友花頭大過折三明黄濶片花瓣形色不在諸品之下初開時長短不齊開
極其盛乃齊至于六層其中如抽芽數條短短小心與瓣為一色狀如春間黄密友花窠枝低矮綠葉最繁密見霜則周圍綠葉變紫色　沈兢《菊譜》諸州及禁苑品𩔖有樝子菊花小色黄香如樝子泰州黄　黄素馨　白素馨　蹙線菊　鐵脚黄鈴　黑葉兒　團圓菊　柳條菊　枝亭菊枝梗甚長用杖子撐之即籬菊一丈黄碧蟬菊青色鈸兒菊一種紫梗開早一種青梗開晩潛山朱新仲菊坡有玉盤盂與金鈴菊相似枇杷菊葉似枇杷花似金盞銀臺而極大却不甚香舒州有蜂兒菊鵝黄色水晶菊花面甚大色白而透明潛江有鋪茸菊色綠其花甚大光如茸二月間開臨安有長沙菊　滿堂金
壽安真珠俱黄色孩兒白　婺州有銷金紫菊紫瓣黄沿銷銀黄菊黄瓣白沿乾紅菊花瓣乾紅四沿黄色即是銷金菊三種乃佛頭菊種也浙有荷菊日開一瓣開足成荷花形衆菊未開不開衆菊已謝不謝金陵有松菊枝葉勁細如松其花如碎金層出于密葉之上　史鑄《越中菊譜》凌風菊黄色見山谷詩柑子菊黄色見后山詩楊妃裙黄色見徐仲車詩蠟梅菊見聞人善言菊卿公暇集　周師厚《洛陽．菊譜》紫幹子　五色菊　黄簇菊　柿葉菊　青心菊　葉紅菊　黄窠廷子　探白子　紅香菊　釵頭菊　川金菊深色單葉川翦金按原譜雜採劉范沈史諸譜以色分𩔖間
有遺逸續錄于此
子／醫家／御定佩文齋廣群芳譜／花譜　卷二十二至卷五十三／卷四十九　菊花二／集藻／五言古詩(P.27-2)..[文淵閣四庫全書本]
〔五言古詩〕
〔原〕晉袁山松〈詠菊〉靈菊植幽崖擢穎陵寒飇春露不染色秋霜不改條　陶潛〈飲酒〉結廬在人境而無車馬喧問君何能爾心逺地自偏採菊東籬下悠然
見南山山氣日夕佳飛鳥相與還此中有真意欲辨已忘言　秋菊有佳色裛露掇其英汎此忘憂物逺我遺世情一觴雖獨進杯盡壺自傾日入羣動息歸鳥趨林鳴嘯傲東軒下聊復得此生　〈和郭主簿〉和澤周三春清凉素秋節露凝無遊氛天高風景澈陵岑聳逸峰遥瞻皆竒絶芳菊開林耀青松冠巖列懷此貞秀姿卓為霜下傑銜觴念幽人千載撫爾訣檢素不復展厭厭竟良月
〔增〕梁王筠〈摘園菊贈謝僕射舉〉靈茅挺三脊神
芝曜九明菊花偏可憙碧葉媚金英重九惟嘉節抱一應元貞泛酌宜長久聊薦野人誠　唐韋應物〈效陶彭澤〉霜露悴百草時菊獨妍華物性有如此寒暑其奈何掇英泛濁醪日入㑹田家盡醉茅簷下一生豈在多　韓愈〈晩菊〉少年飲酒時踊躍見菊花今來不復飲每見恒咨嗟佇立摘滿手行行把歸家此時無與語棄置奈悲何　白居易〈東園翫菊〉少年昨已去芳歲今又䦨如何寂寞意復此荒凉園園中獨立久日淡風露寒秋蔬
盡蕪没好樹亦凋殘唯有數叢菊新開籬落間攜觴聊就酌為爾一留連憶我少小日易為興所牽見酒無時節未飲心欣然近從年長來漸覺取樂難常恐更衰老強飲亦無歡顧謂爾菊花後時何獨鮮誠知不為我借爾暫開顔　〈和錢員外早冬翫禁中新菊〉禁署寒氣遲孟冬菊初坼新黄間繁綠爛若金照碧仙郎卜隱日心似陶彭澤秋憐潭上看日慣籬邊摘今來此地賞野意潛自適金馬門内花玉山峰下客寒芳引清句吟翫煙
景夕賜酒色偏宜握蘭香不敵淒淒百卉死歲晩冰霜積唯有此花開殷勤助君惜　席夔〈霜菊〉時令忽已變行看被霜菊可憐後時秀當此凛風肅淅𤁋翠枝翻淒清金蘂馥凝姿節堪重澄艶景非淑寧袪青女威願盈君子掬持來汎樽酒永以照幽獨　宋蘇舜欽〈和聖俞庭菊〉不謂花草稀實愛菊色好先時自封殖坐待秋氣老類裝翠羽枝已喜金靨小嚴霜發層英益見化匠巧揺疑光艶落折恐叢薄少一日三四吟一吟三四遶賞
專情自迷美極語難肖得君所賦詩爛熳惬懐抱朗詠償此心清尊為之倒　梅堯臣〈舟上採菊〉泯泯平慢流行當季秋月演漾過汀洲汀洲芳杜歇白露夜正霏黄菊寒更發采以泛酒巵不獨映華髪　〈和劉原甫省中新菊〉華省切星斗沉沉嚴燕房秋風茂陵孫種菊爛生光天晴蝴蝶飛上下舞䨇黄劉郎才筆豪移榻吟在傍日晩吏已散殘景上粉墻有酒無飲伴掇英襟裾香還思陶淵明棄官歸柴桑東籬獨此物盈把恨無觴賴有
白衣來好事遺壺漿適意各一時豈乏同舍郎　〈謹和相國屋上菊叢〉屋上有叢菊結根深瓦縫既無地勢美又乏土力擁乃因塗明生不因人所種亦能應節開焉取入公用公來步廣庭聞鴈目始縱忽見粲然英降植合常從賔僚席其傍詠翫意已重物莫厭僻逺會遇良可頌　〈依韻和通判把菊有寄〉湖邊草樹多蠧葉已少色唯菊不畏霜淡艶如有徳自與蘭並生非因人所植愛貴曾未厭秋日短苦逼朋好各相望採持空嘆息臨
杯不能飲對案不能食借問君何憂節物感人極　歐陽修〈西齋手植菊花過節始開偶書奉呈聖俞〉秋風吹浮雲寒雨灑清曉鮮鮮墻下菊顔色一何好好色豈能常得時仍不早文章損精神何用覻天巧四時悲代謝萬物惜凋槁豈知寒鑑中兩髩甚秋草東城彼詩翁學問同少小風塵世事多日月良會少我有一樽酒念君思共倒上浮黄金蘂送以清歌裊為君發朱顔可以𨚫君老
〔原〕蘇洵〈菊〉騷人足竒思香草比君子况此霜下
傑清芬絶蘭茝氣禀金行秀徳備黄中美古來鶴髪翁餐英飲其水但恐蓬藋傷課童加料理
〔增〕司馬光〈秋原菊〉高原向揺落叢菊始滋榮草際浮金碧照人䨇目明何湏夭生理玉斚泛餘英　王安石〈黄菊有至性〉團團城上日秋至少光輝積隂欲滔天况乃草木微黄菊有至性孤芳犯寒威采采霜露間亦足慰朝饑
〔原〕蘇軾〈詠甘菊〉越山春始寒霜菊晩愈好朝來出細粟稍覺芳歲老孤根䕃長松獨秀無衆草晨光雖照耀秋雨半
摧倒先生臥不出黄葉紛可掃無人送酒壺空腹嚼珠寳香風入牙頬楚些發天藻新荑蔚已滿宿根寒不槁揚揚弄芳蝶生死何足道頗訝昌黎公恨爾生不早
〔增〕蘇軾〈贈朱遜之詩并引〉元祐六年九月與朱遜之㑹議於穎或言洛人善接花歳出新枝而菊品尤多遜之曰菊當以黄為正餘可鄙也昔叔向聞鬷蔑一言知其為人予於遜之亦云黄花候秋節逺自夏小正坤裳有正色鞠衣亦令名一從人偽勝遂與天力爭易姓寓非
族改顔隨所令新竒既易售粹駮宜相傾疾惡逢伯厚識真似淵明君言我所印世論豈敢評願君為霜風一掃紫與赬　〈和子由記園中草木〉野菊生秋澗芳心空自知無人驚歲晩惟有暗蛩悲花開澗水上花落澗水湄菊衰蛩亦蟄與汝歲相期楚客方多感秋風詠江蘺落英不滿掬何以慰朝饑　陳與義〈菊〉黄花不負秋與秋作光輝夜霜為作祟朝日為解圍今晨豈重九節意入幽菲孤芳擅天地衆卉亦已微殷勤黄金靨照耀白
板扉沽酒欲壽花孔方與我違靜坐絶省事未覺此計非夕英豈不腴騷人自難肥　〈書懷示友〉蕭蕭十月菊耿耿照白草開窓逢一笑未覺徐娘老風霜要飽更獨立晩更好韓公真躁人顧用憂懷抱　范成大〈寄題向撫州采菊亭〉一葉起秋色衆綠凋歲華耿耿霜露側餘此黄金葩西風滿天地孤芳照塵沙殷勤開小築花氣日夕嘉落英楚纍手東籬陶令家兩窮偶寓意豈必真愛花不如亭中人一笑了天涯采采勿虚度門前欲高
牙　陸游〈陶淵明云三徑就荒松菊猶存蓋以菊配松也余讀而感之因賦此詩〉菊花如端人獨立凌氷霜名紀先秦書功標列仙方紛紛零落中見此數枝黄高情守幽貞大節凛介剛乃知淵明意不為汎酒觴折嗅三歎息歲晩彌芬芳　〈小飯賞菊〉菊得霜乃榮性與凡草殊我病得霜健每𨚫稚子扶豈與菊同性故能老不枯今朝喚父老采菊陳酒壺舉袖舞翩躚擊缶歌嗚嗚秋晩遇佳日一醉詎可無　〈晩菊〉蒲柳如懦夫望秋已凋
黄菊花如志士過時有餘香眷言東籬下數株弄秋光粲粲滋夕露英英傲晨霜高人寄幽情采以泛酒觴投分真耐久歲晩歸枕囊　陳篔窓〈詠菊花〉手種黄金花摩挲待其成朝來風雨過萬彚秋竛竮起問花知否獨立長亭亭嘗於清霜下退然得此生南山與東籬我亦學淵明久落塵網中叫花花不應　韓竹坡〈采菊〉擷我百結衣為君采東籬半日不盈掬明朝還滿枝悠然何處是千古正如斯　金党懷英〈西湖晩菊〉重湖滙城曲
佳菊被水涯高寒逼素秋無人自芳菲鮮飇散幽馥晴露隨餘滋蹊荒綠苔合采采嘆後時古瓶貯清泚芳樽湔塵霏逺懐淵明賢獨往誰與期徘徊東籬月歲晏有餘悲　元郝經〈野菊〉乾坤入消數萬物呈晩節秋晏菊始華荒叢翳林樾野迥幽姿清岡斷寒艶接絲蟲𦋀青苞啼螿抱枯葉瀼露積玉華層層擁金屑我欲摘以杯飲之濯中𤍠霜栽郁髙標胡與荒穢列嗟爾夷惠儔玉質難變滅不謂無人看便使幽香歇安得老瓦盆坐對
澆古月　何中〈菊二首〉我耕不半畝黄花列千叢蕭條變衰時一夕萬里風立孤不作難英英異風骨君看牆東客夜寒步霜月　菊花如幽人梅花如烈士同居冰雪中標格不相似道路阻荒寒故人萬里餘菊枝儻可折持以寄逺書　吳景奎〈采菊〉爽氣浮西山風煙澹原隰悠然出衡門佳節逢九日衆草萋以青黄菊正秋色采之不盈把妙意良自得謂能制頽齡可泛忘憂物驩言命壺觴萬事付酣適永懐東籬人俛仰已陳迹　王
翰〈題菊〉我憶故園時繞籬種佳菊交葉長青蔥餘英吐芳馥别年二十載粲粲抱幽獨豈無桃李顔歲晩同草木及茲覩餘芳使我淚盈掬離披已欲摧瀟灑猶在目雨露豈所偏歲月不可復歸去來南山餐英坐空谷　戴良〈對菊聯句〉翡翠翦秋葉金瓊鏤寒英良駢枝競戢戢植𠏉紛亭亭翰逞芳固的皪𨷵𡡾益晶熒璜幽姿匪人造逸態諒天成轅傍芽萌庶孽乳萼孕懷綳溫螫虎縮逗翳㾕蚝枯梮莖良遲倩飇陣颯疾役雷輥輷翰挐
楹互雜沓跂檻逓紛爭璜秋榮姿𡜮婐春粲失嫈嫇轅瑩奪鵝肪膩飛攘鷗毳輕溫韻冽帖疎穴迹祕慰羇傖良魏書奉延輔酈水滋甘馨翰締芳笑蘭友論雅傲梅兄璜摵摵感餘鎩采采憐孤撐轅譜之已百品詠之復千名溫或繁若朝弁或潔若藍瑛良或密若飄霰或粲若羅星翰或赴若輻輳或屹若峩屏璜或散若㽅豆或聚若輜軿轅或潤若璜佩或麗若金籯溫或鮮如鷺振或悴如魴赬良或斥如僕隸或積如雲仍翰或翩如春
蝶或熠如宵螢璜或偃如膂傴或昻如氣盈轅或揚如袂舉或側如杯傾溫或盛喜若笑或哀憂若酲良或即階陛立或俱盆盎升翰或儕處士逸或儷節婦貞璜或翔疑孔翥或峙訝鸞停轅或詫天姥巧或覘地媼靈溫朝采有元亮夕餐有屈平良用酬我嘉節來踐爾佳盟翰餖容交錯飣巵許逡廵行璜摘鮮盛棃栗傾濁饒醁𨤍轅起酬足蹂躪坐嚥腹膨脝溫陸味萃南品海腥極東烹良已暢一朝樂復哦千古情溫句竒嫓犖确韻古
鏗韶韺良馳驟門接武格𨷵掀鏖兵翰味辛薑桂性語險魅魈驚溫怯敵迹屢屏懾敗眼頻瞠良籍湜走且躓郊島弛復獰翰尊卑異川岳清濁分渭涇璜遐思時踸胃凝睇靡瞤睛轅顧慚駑駘力莫抗騏驥衡溫四美已云具二難亦既并翰愁去踰激矢歡來劇抽絣璜即此成放曠何用困拘儜良永緝婀娜佩庶濯塵垢纓翰　僧宗衍〈對菊有感〉百草競春色惟菊有秋芳豈不涉寒暑本性自有常疾風吹髙林木落天雨霜誰知籬落間
弱質懷剛腸不怨歳月暝所悲廹新陽永歌歸去來此意不能忘　明胡翰維〈南有佳鞠〉維南有佳鞠風露發清妍離離碧玉樹燦燦黄金錢色含坤裳美質抱日精圓藴靈自女几滋布瀰樊川既入神后品還充仙子餐中壽登百歲上壽延千年千年與百歲何異瞬息間獨有幽貞節可比金石堅托以奉君子歲晏期弗諼　王芾〈題秋菊軒〉九月霜露零秋氣已云肅草木盡凋悴而有籬下菊燦燦如有情盈盈抱幽獨我欲餐其英采之
不盈掬呼兒具雞黍白酒正可漉素心二三人于焉叙心曲陶然付一醉萬事亦已足詠歌柴桑詩千載有餘馥　李東陽〈墨菊二首〉白霜被原隰黃菊秋始花餘馨引遥袂采掇初還家秀色雖可玩玩久不復華入畫清且古為詩正而葩幽懐託揮寫庶用傳無涯持此問真幻無言空自嗟　畫菊不畫香香空詎堪掬畫菊不畫色色似花已俗都無色香在安用此為菊登堂見孤標入手宜可觸自非識菊者但看桃李足古色今不知世
人空有目　王問〈涇上觀菊〉涇上一老人愛菊如愛稼踏葉到林丘散襟茅茨下清歌吐芳音采采漸盈把睠言五色姿陽春似相假晩節良可親予懐自舒冩有物苟㑹心那辭在荒野歲晏不可留柴車夙云駕奕奕車馬客誰解閑行者　董其昌〈盆菊〉衆芳豈不妍秋英自清絶意與幽人會標名霜下傑容以桃李顔艶彼茱萸節翩翩五陵子佳色紛相悅積紫照朱茵堆黄象金埒賞韻一以乖籬堵寧辭拙亭亭盆中菊偏承美人擷香
分甘谷幽色借冰壺潔對此讀離騷心魂生瑩徹悠然見西山孤峰正嶔櫱
子／醫家／御定佩文齋廣群芳譜／花譜　卷二十二至卷五十三／卷五十　菊花三／集藻／五言律詩(P.6-1)..[文淵閣四庫全書本]
〔五言律詩〕
〔增〕唐太宗〈賦得殘菊〉階蘭凝曙霜岸菊照晨光露濃晞曉笑風勁淺殘香細葉凋輕翠圓花飛碎黄還持今歲色復結後年芳　駱賓王〈秋菊〉擢秀三秋晩
開芳十歩中分黄俱笑日含翠共搖風碎影涵流動浮香隔岸通金翹徒可泛玉斚竟誰同　李嶠〈詠菊〉玉律三秋暮金精九日開榮舒洛媛浦香泛野人杯靃靡寒潭側丰茸曉岸隈黄花今日晩無復白衣來
〔原〕李白〈感遇〉可嘆東籬菊莖疎葉且微雖言異蘭蕙亦自有芳菲未泛盈樽酒徒沾清露輝當榮君不採飄落欲何依
〔增〕盧綸〈九日奉陪令公登白樓同詠菊〉瓊樽猶有菊可以獻留侯願比三花秀非同百卉秋金英分藥細玉
露結房稠黄雀知恩在銜飛亦上樓　朱灣〈秋夜宴王郎中宅賦得露中菊〉衆芳春競發寒菊露偏滋受氣何曾異開花獨自遲晩成猶有分欲採未過時忍棄東籬下看隨秋草衰　耿湋〈賦得寒蜂採菊蘂〉遊颺下晴空尋芳到菊叢帶聲來蘂上連影在香中去住霑餘霧髙低順過風終慙異蝴蝶不與夢魂通　顧非熊〈萬年厲員外宅賞殘菊〉纔過重陽後人心已為殘近霜須苦惜帶蝶更宜看色減頻經雨香銷恐漸寒今朝陶令宅不
醉𨚫應難　姚合〈病中辱朱諫議惠甘菊藥苗因以詩贈〉蕭蕭一畝宮種菊十餘叢採摘和芳露封題寄病翁熟移茶鼎裏餐稱石甌中香氣將何比從來味不同　李商隱〈菊〉暗暗淡淡紫融融冶冶黄陶令籬邊色羅含宅裏香幾時禁重露實是怯殘陽願泛金鸚鵡升君白玉堂　許棠〈白菊〉所尚雪霜姿非關落帽期香飄風外别影到月中疑發在林彫後繁當露冷時人間稀有此自古乃無詩　李建勲〈採菊〉簇簇競相鮮一枝開幾番
味甘資麴糵香好勝蘭蓀古道風搖逺荒籬露壓繁盈筐時採得服餌近知門　蕭彧〈賦得菊送德林郎中學士赴東府〉離情折楊柳此别異春哉含露東籬艶汎香南浦杯惜持行次贈留插醉中廻暮齒如能制玉山甘判頹　張蠙〈白菊〉秋天木葉乾猶有白花殘舉世稀栽得豪家𨚫畫看片苔相應綠諸卉獨宜寒幾度攜佳客登髙欲折難
〔原〕羅隱〈詠菊〉籬落歲云暮數枝聊自芳雪裁纖蘂密金拆小苞香千載白衣酒一生青女霜春
叢莫輕薄彼此有行藏
〔增〕僧無可〈詠菊〉東籬搖落後密艶被寒催夾雨驚新拆經霜忽盡開野香盈客袖禁蘂泛天杯不共春蘭並悠揚逺蝶來　僧廣宣〈九日菊花詠應詔〉可訝東籬菊能知節𠉀芳細枝青玉潤繁蘂碎金香爽氣浮朝露濃滋帶夜霜汎杯傳壽酒應共樂時康　宋韓𤦺〈菊〉萬卉趁枯死香金𨷵晚葩甘名應得露野色豈如家俗態惜遲暮芳情誰怨嗟重陽樽酒伴不見牡丹花　〈菊觴〉九日陪嘉客金英泛酒船醱醅時
上下浮蟻自周旋香逐榴花發甘嗤柏葉先坐中宜醉挹仙錄載延年　〈重九席上賦金鈴菊〉黄金綴菊鈴兗地獨馳名細蘂浮杯雅香筩貯露清風休沉夜警雨碎入寒聲自此傳仙種秋芳冠玉京　邵雍〈和張二少卿丈白菊〉清淡曉凝霜疎枝殿顥商自知能潔白誰念獨芬芳豈為瓊無艶還驚雪有香素英浮玉液一色混瑤觴　司馬光〈和李殿丞倉中對菊〉髙士寄朝市迥然心迹殊秋風太倉裏黄菊滿庭隅陶令成詩後王公送酒
無遙知壓俗事未免强躊躇　文案漸消散倉閑吏已稀庭空數蝶下夜靜一螢飛愛賞忽成句淹留時忘歸髙情雖不繫遇此獨依依　凉風正蕭瑟朋好復徘徊幽興𣺌不盡芳樽時一開餘英蓋紅葉墜露濕蒼苔從此東籬下應忘歸去來　〈和江鄰幾金鈴菊〉何處見佳菊秋風汶水陽酒浮金鐸細露汎蜜房香不謂紅塵地相逢君子堂依然故人意不减舊芬芳　〈詠菊〉瑣瑣南陽菊秋潭歲自開孤根擁紅葉落蘂𡡾蒼苔正以參靈
藥因之植紫臺願兼金掌露同入柏梁杯　〈野菊〉野菊未嘗種秋花何處來羞隨衆草後故犯早霜開寒蝶舞不去夜蛩吟更哀幽人自移席小摘泛清杯　孔平仲〈對菊有懐郎祖仁〉庭下金鈴菊花開已十分多情能惠我對景獨思君秀色三秋好清香一室聞扁舟今夜雨何處宿江雲　戴昺〈十日取野菊從酒〉野徑菊仍好村壚酒亦嘉未應今日蘂便是背時花心在家千里身猶客九華官程難久駐風雨暮山斜　金党懐英〈黄菊集
句〉九月欲將盡鮮鮮金作堆遶籬殘艶密擁鼻細香來五色中偏貴羣花落始開可憐陶靖節共此一傾杯　元蒲道源〈九月十八日黄菊始開時且禁釀漫成示徳衡弟〉苒苒秋事杪幽叢花始黄直須彫衆卉纔許見孤芳重露洗金質嚴風吹綠裳陶翁如有酒何日不重陽　范梈〈九日諸生攜酒至城東看菊〉楚楚臨堦菊重陽特地開慰人良有意報汝愧無才巷杵聞雞發鄰觴送蟹來采英吾欲寄悵望𠋣江臺　明髙啓〈王公子宅五
月菊〉秋英忽夏發宛在阿戎家細認驚初見髙吟喜共誇不依寒竹雨欲映午榴霞我意甘遲暮樽前有此花　何景明〈汝慶宅紅菊〉紅菊開時暮𠅘𠅘冠物華亦知顔色好不是艶陽花羅𦂶嬌秋日樓臺𡡾晩霞清香如不改常傍美人家　〈八月二十八日子容過對菊〉近節逢花放開樽集異鄉乾坤共一笑風雨似重陽誰識暮蟬意獨憐秋樹芳他時益爛熳邀爾醉西堂　〈汝濟夜過同以行對菊花〉搖落相過地芳菲晩更親酒醺留𡡾
眼燈色笑生春風雨新晴夜江山未老身百年如不醉恐負此花神
〔原〕李夢陽〈菊花〉不隨羣草出能後百花榮氣為凌秋健香緣飲露清細開宜避世獨立毎含情可道蓬蒿地東籬萬代名
〔增〕陳憲章〈前菊會〉荒村開紫菊細雨隔蒼梧漂泊逢山鬼歸來覓酒徒佳期賓不赴幽賞子何孤為罰南山老青錢買百壺　〈後菊會〉餘花留醉客缺月到疎梧我老真違世人生各有徒交遊今日少宇宙此𠅘孤慣得趨時理千金買一壺　〈後菊
會再次李九淵韻〉黄花憎競賞人事奪幽期長夜來尋醉微霜落滿枝行藏深琖酒風月小囊詩長嘯東軒下蒼髯白接䍦　留連杯酒下重疊菊花期熟犬知過客寒蜂亦戀枝溪山廻月色香影入梅詩地窄君休舞傾斜爾接䍦　〈楚雲臺觀民澤所栽菊寄民澤用昨九日韻時民澤還五羊未返〉當軒玉朶孤植竹翠莖扶香細風初動神清俗本無寒深溪井涸月出山瓢疎何處異鄉客永懐歌茱萸　〈野菊吟寄子長再次前韻〉野菊生
何處尋香杖偶扶孤標猶訝絶佳色舊知無老弄真成獨秋來不作疎金樽誰九日引滿對茱萸　〈吳明府送菊次韻答之〉黄菊有名花淵明無酒官酒多人自醉花好月同看老未厭人世天教共歲寒未應攜不去髙歩蓬萊山
〔原〕申時行〈菊畦〉誅茆疏野徑種菊擬山家秀擢三秋幹竒分五色葩凌霜留晩節殿歲奪春華為道餐英好東籬興獨賒　唐文獻西苑宸遊地東籬菊已花當年誇野色此日艶天葩輕白凌寒露深紅散晩霞
秋英疑可茹無復楚人嗟
子／醫家／御定佩文齋廣群芳譜／花譜　卷二十二至卷五十三／卷五十　菊花三／集藻／七言律詩(P.13-1)..[文淵閣四庫全書本]
〔七言律詩〕
〔增〕唐白居易〈酬皇甫郎中對菊花見憶〉愛菊髙人吟逸韻悲秋病客感衰懐黄花助興方攜酒紅葉添愁正滿堦居士葷腥今已斷仙郎杯杓為誰排愧君相憶東籬下擬廢重陽一日齋　李商隱〈野菊〉苦竹園南椒塢邊微香冉冉淚涓涓已悲節物同寒鴈忍委芳心與暮蟬細路獨來當此夕清樽相伴省他年紫雲新苑移花處不取霜栽近御筵　〈和馬郎中移白菊見示〉
陶詩只採黄金實郢曲新傳白雪英素色不同籬下發繁花疑自月中生浮杯小摘開雲母帶露旋移綴水精偏稱含香五字客從茲得地始芳榮　李山甫〈劉員外寄移菊〉秋來緣樹復緣墻怕共平蕪一例荒顔色不能隨地變風流唯解逐人香煙含細葉交加碧露拆寒英次第黄深謝栽培與知賞但慚終歲待重陽　皮日休〈和魯望白菊〉已過重陽半月天琅華千㸃照寒煙蘂香亦似浮金靨花様還如鏤玉錢玩影馮妃堪比艶鍊形
蕭史好爭妍無由摘向牙箱裏飛上方諸贈列仙　陸龜蒙〈幽居有白菊一叢因而成詠呈知己〉還是延年一種材即將瑤朶冒霜開不如紅艶臨歌扇欲伴黄英入酒杯陶令接䍦堪岸著梁王髙屋好𣣱來月中若有閑田地為勸姮娥作意栽　〈重憶白菊〉我憐貞白重寒芳前後叢生夾小堂月朶暮開無絶艶風莖時動有竒香何慙謝雪清才詠不羨劉梅貴主妝更憶幽窓凝一夢夜來村落有微霜　鄭璧〈白菊〉白艶輕明帶露痕始知
佳色重難羣終朝疑笑梁王雪盡日慵飛蜀帝魂燕語似翻瑤渚浪鴈風疑卷玉綃紋瓊妃若會寛裁翦堪作蟾宫夜舞裙　司馬都〈白菊〉耻共金英一例開素芳須待早霜催遶籬看見成瑤圃汎酒初迷傍玉杯映水好將蘋作伴犯寒疑與雪為媒夫君每尚風流事應為徐妃致此栽　張賁〈白菊〉雪采冰姿號女華寄聲多是地仙家有時南國和霜立幾處東籬伴月斜謝客瓊枝空貯恨𡊮郎金鈿不成夸自知終古清香在更出梅妝弄
晩霞　宋韓𤦺〈九日賞菊未開席上次韻答崔象之寺丞〉誰知九日接賓觴未放寒花拆露房早是生來悲晩節那堪開不在重陽滿頭且應良辰插一夜寧衰淺意香守待金鈴披絶艶共君搴蘂醉餘芳　〈和崔象之紫菊〉紫菊披風碎曉霞年年霜晩賞竒葩嘉名自合開仙府麗色何妨奪錦砂雨徑蕭疎凌蘚暈露叢芬馥敵蘭芽孤標只取當筵重不似尋常泛酒花　〈八月十九日賞菊〉春英無不惜開遲秋菊常懐素景悲慣負晩霜甘
索寞忽逢先閏促離披欲移庭檻嫌傷早擬泛賔罍未入時自是寒花當守分一違佳節速人嗤　王安石〈和晩菊〉不得黄花九日吹空看野葉翠葳蕤淵明酩酊知何處子美蕭條向此時委翳似甘終草莽栽培空欲傍藩籬可憐蜂蝶飄零後始有閑人把一枝　蘇轍〈戲題菊花〉春初種菊助槃蔬秋晩開花插滿壺微物不多分地力終年乃爾任人須天隨匕箸幾時輟彭澤樽罍未遽無更擬食根花落後一依本草太傷渠　徐積〈菊花〉
為汝花中開最孤詩翁可惜屢提壺𨚫應有意酬青眼渾似傾心向白鬚擊銅鉢時吟更好擲金錢後醉相娱楊妃只有黄裙在且問風霜留得無　劉子翬〈詠菊〉青叢馥郁早抽芽金蘂斕斑晩著花秋意祇應宜淡泊化工可是惜鉛華輕煙細雨重陽節曲檻疎籬五柳家暮醉朝吟供採摘更憐寒蝶共生涯　楊萬里〈野菊〉未與騷人當糗糧况隨流俗作重陽政緣在野有幽色肯為無人減妙香已晩相逢半山碧便忙也折一枝黄花應
冷笑東籬族猶向陶翁覓寵光　〈九日菊未花〉舊説黄楊厄閏年今年併厄菊花天但挼青蘂浮新酒何必黄金鑄小錢半醉嚼香霜月底一枝𨚫老鬢絲邊阿誰會得開遲意暗展重陽十月前　〈九日郡中送白菊〉未應白菊减于黄金作鈿心玉作裳一夜西風開痩蕾兩年南海伴重陽若言佳節如常日為底寒花分外香挼蘂浮杯莫多著一枝留插鬢邊霜　陳傅良〈和林宗易菊花韻〉一歲所餘秋有幾重陽偏與老相催每憐白髪能
長健雖愛黄花亦懶栽好景游從須好友新詩風味似新醅人生適意無過此恣聽東籬早晏開　潘紫巖香名不枉入騷壇最愛霜林耐歲寒切莫逢人嘆遲暮何曾委地有飄殘人如靖節本堪採世欠靈均少得餐甚矣吾衰閉門坐籬邊自折一枝看
〔原〕方九功露冷江蘋鴈度時蕭蕭黄菊滿疎籬寒枝帶雨開仍艶晩節凌霜賞未遲移傍小簷承𦂶席縱觀深夜倒金巵摘來冉冉香盈把共泛西風醉莫辭　莫惜寒花開太晩孤懐
深喜客來䨇疎枝最耐存霜圃晩節偏宜映月窓同調自應蘭是籍濁醪何有玉為缸籬邊無限陶潛興倒著綸巾醉未降
〔增〕金元好問〈野菊座主閑閑公命作〉柴桑人去已千年細菊斑斑也自圓共愛鮮明照秋色争敎狼籍卧疎煙荒畦斷壟新霜後痩蝶寒螿晩景前只恐春叢笑遲暮題詩端為發幽妍　晩景蕭疎畫不成晩花作意出繁英鮮明獨向霜露見爛熳𨚫隨蒿艾生南國騷人知有待西風蝴蝶更多情南山正在悠然處
安得芳樽與細傾　〈為鮮于彦魯賦十月菊〉清霜淅淅散銀沙驚見芳叢閲歲華借暖定誰留翠被鍊顔端自有丹砂秋香舊入騷人賦晩節今傳好事家不是西風苦留客衰遲久已避梅花　元王惲〈桃花菊〉淚灑明妃寄露葩換根非為貯丹砂黄輕白碎空多種碧爛紅鮮自一家騷客賦詩憐晩節野人修譜是頭花九秋霜露無情甚時約行雲䕶彩霞　馬祖常〈䨇頭菊〉金屈巵邊醉袖垂秋雲如幄貯仙姿寒生小靨廻鸞動香入流蘇
睡鴨移結綬巧承西顥曲落鈿羞帶月支睂青霜為我催顦顇銀屋何人怨别離　〈菊枕〉東籬采采數枝霜包裹西風入夢凉半夜歸心三徑逺一嚢秋色四屏香牀頭未覺黄金盡鏡底難敎白髪長幾度醉來消不得卧收清氣入詩腸　明髙啓〈晩香軒〉不畏風霜向晩欺獨開衆卉已凋時地荒老圃苔三徑節過重陽雨一籬秋色蒼𣴭人醉少寒香落寞蝶先知山翁獨念同衰晩坐對幽軒每賦詩
〔原〕李東陽〈楊妃菊〉誰采繁花席上題
偶將名姓託唐妃日烘花萼醺時面雨換華清沐後衣隔座似邀秦國語揮毫未放謫仙歸欲從顔色窺生相已落詩家第二機
〔增〕李東陽〈月下賞菊柬邃庵太常先生〉不隨春蝶夢滕王又送秋蟬過綠楊佳客到時非舊雨好花開處亦重陽為園恨少青山地插帽羞看綠鬢郎長對此花還此客縱敎多病也身康　〈十月賞菊體齋席上限韻〉尋芳何意到君家雨過髙城少暮沙此夜幽歡還月下去年孤館各天涯狂思晩節曾吹帽壽
擬春期及進瓜不是老來詩骨健誰能白髪對黄花　〈後園種菊經月忽見數花用亨父韻并呈城東賞菊諸君〉幽花種得偶相忘歩轉南簷𨚫背堂但有芳心寧擇地更無佳客亦宜觴登臨憶負重陽雨採掇愁沾昨夜霜滿袖餘香試披拂晩來風力正悠揚　〈九日盆菊盛開將出郭有作〉買得長安擔上秋南山只在屋西頭花開正好逢佳節身病那堪復逺遊昨夜月明空對酒晩來風𢚩怕登樓多情重有燈前約為報花神作意留
〈周原己席上賦十月菊〉布袍蕭索不勝凉坐愛芳心共日光何用門前看五柳始知秋後有重陽故園栽處田應熟小市開時藥正香自古交期須歲晩相過不敢避風霜　〈冬月對菊用陳玉汝韻〉搖落霜空萬木飛一枝無柰賞心微未成老圃應須學若在南山便合歸人道秋香非昨夜天留晩色共斜暉陶翁可是忘機者猶自含情待白衣　吳寛〈原己宅賞菊〉休從雲外望天香誰似蕭然林下妝嫩蘂漸成黄面老低枝猶比白衣長曾
隨枸杞添風味𨚫笑芙蓉住水鄉詩社清忙今又動看花直擬過重陽　〈次韻李士英劉道亨過園居看菊〉詩人渾不厭貧家閒就荒園看菊花傾倒臘醅瓶未罄品題秋色句争嘉殘英抱節真霜傑本草言功有日華醉後𨚫勞歸騎晩西風烏帽數枝斜　陳憲章〈九日晩對菊次容處士韻是日縣主曹侯二尹邵侯持酒過白沙李九淵容貫各館鄉中未還〉一年佳節到黄花霜在籬根月在沙今日縣侯親送酒幾時詩客報還家疎枝向
晩青如許老鬢逢秋白未涯更欲西良開酒𧣴勝遊堪泛五更槎　〈再用韻〉焉知老子非元亮請看黄花滿白沙賸有香醪供采采何須蠟屐到家家屢經細雨開花面獨立西風背水涯欲把一株種蟾闕恐驚天女笑乘槎　〈次趙提學十月賞菊韻〉不論開早與開遲到處逢花把一枝清獻插來紗帽重陶潜醉倒葛巾𣣱青藜不赴先生召白雪虚傳幼婦詞𨚫對藥欄何意緒江門店酒獨斟時　〈答吳樂善送菊〉兩莖何處萎霜根路入廬
山不問村佳節總非前日月新香猶裊舊龍門氣清天與金行秀色淺人知土德尊今日淵明不能領倒巾簷下弄詩魂　何孟春〈送菊涯翁〉山徑曾陪九日遊數枝還為一尊留買從逺市聊供節栽向名園合擅秋漸老有人憐客瘦乍寒無計替蜂愁多情不用防吹帽短髪猶禁插滿頭　熊卓〈汪司驥席上對菊〉錦席秋軒流客觴堦除遲菊戀年芳翠條苒苒初經雨青蘂娟娟欲𠉀霜幸為分回供閴寂空然别去夢寒香小車如覓東溪
路古屋疎籬是醉鄉　喬長史〈詠醉楊妃菊〉嬝娜嬌姿不耐霜芳根移得在昭陽帶將春色三分艶散作秋隂滿院香傾日尚疑聞羯鼔臨風猶似舞霓裳祇愁野鹿偸銜去寂寞棃園空斷腸
〔原〕王世貞貪看晩節傲霜颸淡色幽香冷不辭入坐叵羅爭自引歸來欵叚未須騎推敲月下猶孤語競病風流彼一時若使東籬主人在攢睂那肯和新詩
〔增〕申時行〈對菊〉獨坐髙齋汎羽觴且看叢菊𡡾重陽繁英乍吐丹霞色冷艶全分白雪
香好共清幽矜晩節偏從搖落殿秋光疎花短髪能相𠋣三徑猶憐歲月長　〈婁東荊石公餉菊賦謝〉一水能通貫月槎九秋偏贈傲霜花瓊枝濯濯深含露紫艶叢叢細吐霞開傍松軒成晩節分來蓬島是仙葩試論禁苑追陪日何似園林樂事賒　〈茅亭看菊〉小結茅齋掩蓽門翛然風物似山村一丘髙卧身仍健三徑新鋤菊尚存麗色盈盈開錦障幽香冉冉注清尊誰知搖落風霜𠉀偏荷栽培雨露恩
〔原〕馬德澄秋深菊圃吹寒風
報道阿家花早叢鶯羽半遮西子白鶴翎斜映太真紅參差萬朶霜天曉稠疊千枝煙雨空肯與山樵分秀色移栽不逺過墻東　吳執御水浸長天搖砌明𠅘𠅘珠玉綻秋英晩香冷秀經霜後淡意疎容與景迎籬下留連非藉酒雨中尋覓最多情飛塵不到莎㕔下愛爾幽香浸骨清
子／醫家／御定佩文齋廣群芳譜／花譜　卷二十二至卷五十三／卷五十三　萬年花等／長樂花(P.28-1)..[文淵閣四庫全書本]
長樂花
〔集藻〕
〔賦〕
〔増〕晉傅元〈紫華賦并序〉紫華一名長樂生扵蜀其東界特饒中國竒而種之余嘉其華純耐久可厯冬而服故與友生各為之賦有遐方之竒草禀二氣之純精仰紫微之景曜因令色以定名剛莖勁立纖條繁列從回風以揺動紛蘭暢而蕙潔蔚青葱以增茂並含華而未𤼵扵是散緑葉秀紫榮藴若芝草之始敷灼若百
枝之在庭獨參差以照燿何光麗之雜形渙渙昱昱而奪人目精下無物以借喻上取象扵朝霞妙萬物而比艶莫兹草之可嘉　唐蘇頲〈長樂花賦并序〉蜀太守庭際有紫華草秋早始繁英露洗冬早尚直本霜封蕪雜大同扵衆卉盛衰小異扵羣物予訝而未識吏或告余曰此長虞所賦蜀長樂花也故心賞焉因口授書吏遂墨而成作恨不見古人所為得髣髴其㫖爾夫長者以短長之形度其長則至美夫樂者以哀樂之類同其樂
則至喜長也樂也吾安得而閒之嘉纖植之並用偉令名兮在茲徒見其豐族苯䔿髙標璀璨莖丹外而縞中葉縹分以紅貫綴緑穎之重疊索紫蕤之爛熳廹而象之君子其常或㣲或章聳危冠兮䙬若綬默退静其何望逺以意之佳人欲翔炫炫煌煌重羅綺兮撲瑶翠蹇来思而未嘗匪以幽兮自直匪以直兮自蔵匪以晚兮自耀匪以耀兮自强文濁露之均灑庇清舒之泛光本無嫌扵散地甘有寓扵殊方然則太液初滿上林新霽
䒠茸灼爍萬品千計揺瑞色而涵芝雜竒葩而轉蕙孰與夫玉堂金閣之偏賞白日青春之特麗嵗不與兮時向闌風蕭蕭兮夜漫漫賔逺鴻扵沙塞呌離鶴扵江干君曽不見三月華矣盡林間之槁木千霜殞矣亦庭下之枯蘭懿此常度凌扵早寒假春期而不彩雖秋令而不殘衝雨霰之飛薄任雲山之險難芳弗珍扵靃靡節恒慕扵檀欒吾則知𣗳背之奚托傾心之可安如後凋之可貴㒺獨立其誰觀文學掾起而為亂曰白露瀼瀼
何草不黄紫華灼灼生君之堂彼不伐兮秋自翳時或珍兮君是恵彤庭赫兮朱草駢交屈軼兮友賔連伊榛莽而荒此君曷為而賦㫋
子／醫家／御定佩文齋廣群芳譜／木譜　卷六十八至卷八十一／卷七十　松三／集藻／詩散句(P.16-1)..[文淵閣四庫全書本]
〔詩散句〕
〔増〕晉嵇康遥望山上松隆冬𣡸青蔥自遇一何髙獨立迥無雙　袁宏森森千丈松磊砢非一節雖無榱桷麗較為棟梁傑　唐王績松生北巖下由来人徑
絶布葉捎雲烟插根擁巖穴　唐扶日射蒼鱗動塵迎翠箒廻嫩茸含細粉初葉泛新杯　宋石延年菌生枝上雨龍起宂中雷怪影漫溪側寒根纒石回　晉阮籍澤中生喬松萬世未可期　陶潜懐此貞秀姿卓為霜下傑
〔原〕宋鮑照願君松柏心採照無窮極　梁吴均白雲光彩麗青松意氣多
〔増〕唐孟浩然寥落幽居心颼飀青松樹
〔原〕李白開花必早落桃李不如松　巫山小揺落碧色見松林　松柏本孤植難為桃李顔
勗君青松心努力保霜雪
〔増〕李白長松入雲漢逺望不盈尺　五峰轉月色百里行松聲　錯落千丈松虯龍盤古根　杜甫土室延白光松門耿疎影　栁宗元日出霧露餘青松如膏沐　元稹君㸔孤松樹左右蘿蔦纒　臺下三四松低昂勢前𨚫　白居易愛君抱晩節憐君含直文　臨風有清韻向日無曲隂　衆目悅芳艷松獨守其貞　邵謁孤松自有色豈奪衆草榮　宋司馬光藏春在何許𣡸𣡸萬松林　蘇軾林中百尺
松歳久蒼鱗蹙　養此霜雪根遲彼鸞鳯吟　黄庭堅青松出㵎壑十里聞風聲　孫文懿疎影碎夜月寒聲攪秋風　金蔡松年髙陵五六松潭水涵清隂　元楊載長松䕃泉水四時清如秋
〔原〕唐李白南窓蕭瑟松風起憑誰一聽清心耳
〔増〕韓愈山紅澗碧紛爛熳時見松櫪皆十圍　白居易有松百尺大十圍生在澗底寒且卑　煙葉葱蘢蒼麂尾霜皮剥落紫龍鱗　惟憶夜深新雪後新昌臺上七株松　廖匡國曽於西晉封
中散又向東吴作大夫
〔原〕宋石延年影揺千尺龍蛇動聲撼半天風雨寒　王令𨚫笑五株喬嶽子𡧓將直節事嬴秦　文同若遇風雷湏守護恐生頭角似飛騰　蘇軾百年父老知誰在惟有雙松識使君　張舜民要有堂堂冠劒叟蒼然千萬甲夫中　張商英如障如屏如繡畫似幢似盖似旌旗
〔増〕范成大松節焦膏當燭籠凝烟如墨染房櫳　金蔡松年老松閱世幾千尺玉骨冷風戰天碧　晉左思𣡸鬱澗底松　劉琨繫馬
長松下　許詢青松凝素髓　湛方生林松冬夏青　梁江淹青松挺秀萼　唐太宗巖松千丈蓋　王績澗松寒轉直　王丘松風鳴珮環　王維松樹有秦官　青松學大夫　日色冷青松　孟浩然谷轉松翠宻　李白松寒不改容　翠色明雲松　松古漸無煙　長松鳴夜風
〔原〕杜甫溪回松風長　松門似畫圖　㸔松露滴身
〔増〕杜甫碧色見松林　冬嶺秀孤松　青松寒不落
〔原〕韓愈青鸞倚長松
〔増〕白居易松張翠
傘盖　龍蟠松矯矯　澗逺松如畫　孟郊青松多夀色　萬松無一斜　松氣清耳目　姚合㸔月嫌松宻　李商隱張琴和古松　紫閣舞雲松　朱慶餘山深松翠冷　司空圖松凉夏健人　韓偓松長見日多　裴說無風松自吟　杜荀鶴松頭穿破雲　李中清風生古松　張蠙松髙影上樓　松合徑先秋　僧卿雲松徑雨餘香　宋錢惟演松疎露下凉　余靖松溪千盖雨　司馬光秀直寒松節　蘇軾長松度翠蔓　陸
游露濃松鬛長　戴昺松凉鶴夢清　吴儆松風六月寒　元袁桷松聳翠崚嶒　唐王維種松皆作老龍鱗　李白枯松倒挂倚絶壁
〔原〕杜甫新松恨不髙千尺　踈松隔水奏笙簧
〔増〕杜甫松髙擬對阮生論　韋應物碧澗蒼松五粒稀　白居易寒松縱老風標在　秋風拂松疎韻落　李商隱青松手植變龍文　方干小松出屋和巢長　唐球松織香梢古道寒　杜荀鶴澗底松揺千尺雨　韓偓長松夜落釵千股　韋荘松
装粉穂臨窓亞　宋蘇軾澗底松根斫雪腴　范成大松根當路龍筋痩　金王寂一軒松䕃碧油幢　元袁桷松吼龍吟萬壑奔　陳樵千歳孤松生緑煙
子／醫家／御定佩文齋廣群芳譜／卉譜　卷八十七至卷九十二／卷九十一　萍等／苔／集藻／七言古詩(P.24-2)..[文淵閣四庫全書本]
〔七言古詩〕
〔増〕唐顧雲〈苔歌〉檻前溪奪秋空色百丈潭心數砂礫松筠條條長碧苔苔色碧于秋水碧波廻梳開孔雀尾根細貼著盤陀石撥浪輕拈出少時一髻濃煙三四尺山光日華亂相射靜縷藍鬐勻襞積試把臨流抖擻看琉璃珠子淚雙滴如看玉女洗頭處解破雲鬟收未得即是仙宮欲製六銖衣染絲未倩鮫人織採之不敢盈篚篋苦把龍神河伯惜瓊蘇玉鹽爛熳煮嚥入
丹田續靈液會待功成插翅飛蓬萊頂上尋仙客
集／詞曲／全金元詞／上冊／金詞／元好問／浣溪沙(P.120-2)
浣溪沙
秋氣尖寒酒易消。秋懷無酒更無聊。夕陽人影臥平橋。　菊就雨前都爛熳，柳從霜罷便蕭條。夜來風色似今朝。
集／詞曲／全金元詞／上冊／金詞／元好問／驀山溪(P.131-2)
驀山溪
羣花爛熳，春色濃如酒。芳草綠鋪砌，正酴醿、牡
丹時候。佳辰協瑞，來降玉宮仙，珠簾捲，畫堂深，香霧騰金獸。　朱顏□□，不改長如舊。金斝莫辭深，拚通宵、儘從銀漏。笙歌叢裏，懽□度年華，看榮貴，有兒孫，永祝松椿壽。
集／詞曲／全金元詞／上冊／金詞／段克己／臨江僊(P.145-1)
又　三月十日，與諸君約會西園，久而不至，花又狼藉，因賦此以排悶
又　三月十日，與諸君約會西園，久而不至，花又狼藉，因賦此以排悶
人道花開春爛熳，花殘春便無情。小園獨自遶花行。是非何日定，洗耳聽江聲。芍藥牡丹俱不見，風枝猶有殘英。階前梨葉已成陰。所期猶未到，何日倒吾瓶。
集／詞曲／全金元詞／上冊／金詞／王喆／郭郎兒慢(P.189-1)
郭郎兒慢
日放銀霞，甘雨滴成珠露。召清風、氣神同助。便致令、相守鎮相隨，更寶種三田，九轉靈丹聚。　碧虛前，徧生玉芝金樹。綻瑤花、滿空無數。爛熳開、瓊蕊吐馨香，正馥郁當中，一點光明住。
集／詞曲／全金元詞／上冊／金詞／王喆／如夢令(P.207-1)
又
九五天池盡泮。淑景漸令堪翫。識看嶺頭梅，衝暖已成爛熳。香案。香案。獨占真陽一半。
集／詞曲／全金元詞／上冊／金詞／馬鈺／巫山一段雲(P.333-2)
又
玉線穿三穴，金針透九關。自然得見內容顏。雲袖憑朱欄。正看瓊花爛熳。驀地青衣叫喚。紫微詔下赴蓬萊。仙籍已安排。
集／詞曲／全金元詞／上冊／金詞／譚處端／望海潮(P.412-2)
望海潮
全真大道，無為清淨，重重障礙堪嗟。每歎自緣，招且不免，閑遊雲水他趖。無念謗誹邪。願人人早悟，急景浮華。道祖西昇，去尚猶避過流沙。歸地肺復仙家。會雲朋霞友，真樂無涯。虛堂宴賞，蟠桃爛熳，瑤巵共飲流霞。滿坐戴瓊花。得玄玄結正，一粒丹砂。此際功成，行滿同泛渡雲槎。
集／詞曲／全金元詞／上冊／金詞／王處一／滿路花(P.440-1)
又　贈文山周先生
仙花常爛熳，不減四時榮。因憑真水火，鍛金精。功圓丹結，步步彩雲輕。滿頭風月爽，一粒刀圭，太虛仙路親行。　任消除、萬劫塵情。別有好前程。這迴無老死，得長生。仙風道骨，自覺太孤清。萬派銀河轉，撥弄天關，大羅真性圓明。
集／詞曲／全金元詞／上冊／金詞／王處一／謝師恩(P.442-1)
又　請觀額度牒
須知塵世光陰短。當種福興仙觀。浩劫長存功德案。添名注壽，補還愆過，出了陰司管。　慶雲繚繞恩無斷。霞友雲朋喚。共賞仙花香爛熳。流霞
泛飲，醉歸何處，宴息蓬萊館。
集／詞曲／全金元詞／上冊／金詞／長筌子／燭影搖紅(P.582-2)
燭影搖紅
菊綻黃花，月生碧漢清光皎。霜前雨後正芬芳，四海圓明照。朵朵爭開爛熳，吐香風、騰輝天表。檻邊幽雅，空外嬋娟，依時呈妙。　閬苑仙葩，蔣公三徑知音少。瑤臺寶鑑照娑婆，悟者頭頭了。好對東籬賞玩，射江山、虛堂靈沼。數枝金蕊，萬道銀霞，浮生難曉。
集／詞曲／全金元詞／下冊／元詞／白樸／沁園春(P.633-2)
又　夜枕無夢感子陵太白事，明日賦此。
千載尋盟，李白扁舟，嚴陵釣車。□故人偃蹇，足加帝腹，將軍權幸，手脫公靴。星斗名高，江湖跡在，爛熳雲山幾處遮。山光裏，有紅鱗旋斫，白酒須賒。　龍蛇。起陸曾嗟。且放我狂歌醉飲些。甚人生貧賤，剛求富貴，天教富貴，卻騁驕奢。乘興而來，造門即返，何必親逢安道耶。兒童笑道，先生醉矣，風帽欹斜。
集／詞曲／全金元詞／下冊／元詞／劉敏中／鵲橋仙(P.770-1)
又　上都金蓮
重房自拆，嬌黃誰注。爛熳風前無數。凌波夢斷幾番秋，只認得、三生月露。　川平野闊，山遮水護。不似溪塘遲暮。年年迎送翠華行，看照耀、恩光滿路。
集／詞曲／全金元詞／下冊／元詞／吳澄／渡江雲(P.796-1)
渡江雲　揭浩齋送春
名園花正好，嬌紅殢白，百態競春妝。笑痕添酒暈，丰臉凝脂，誰與試鈆霜。詩朋酒伴，趁此日、流轉風光。儘夜遊、不妨秉燭，未覺是疏狂。　茫茫。一年一度，爛熳離披，似長江去浪。但要教、啼鶯語并，不怨盧郎。問春春道何曾去，任蜂蝶、飛過東牆。君看取，年年潘令河陽。
集／詞曲／全金元詞／下冊／元詞／吳澄／木蘭花慢(P.796-1)
又　再用韻
正羣芳開遍，花簇簇，蘂稠稠。看豔杏夭桃，蒸霞作糝，輥繡成毬。天然素肌仙質，對穠妝豔飾似含羞。癡絕京華倦客，貪眷忘卻南州。　傳聞天上玉為樓。此事付悠悠。且白晝風前，黃昏月下，爛熳同遊。神疑藐姑冰雪，又何須、一醉解千愁。自有壺中勝賞，釀來玉液新篘。原誤作蒭，茲據何抄本改
集／詞曲／全金元詞／下冊／元詞／善住／朝中措(P.1159-1)
朝中措　桃源圖
桃源傳自武陵翁。遙隔白雲中。漫說人間無路，豈知一棹能通。　紅英夾岸，霞蒸遠近，爛熳東風。將謂神仙別境，雞鳴犬吠還同。
集／詞曲／全金元詞／下冊／元詞／牛真人／宣靜三臺(P.1246-2)
宣靜三臺
自小飄蓬，身心落魄，雲遊多在山東。世間事，看
破渾是假，想榮華猶似夢中。蓋箇庵兒，隈山靠水，栽松種竹成林。炕暖窗明，樂清閑、勝競利名。月朗山東，涼風細細，南溪綠水粼粼。漸煉得方寸如灰冷，一陽生，玉鼎自溫。　秀氣氤氳，仙花爛熳，芳芬開遍黃庭。玉女金童，採將來、煉就紫金。運轉三關，驅回四象，冲和一點靈明。氣結神凝。聽笙簫、一派樂音。夙世前緣，生逢正教，全真妙道幽深。行滿功成，跨鸞鶴上太清。鳴鶴餘音卷一
史／地理／宋元方志叢刊／類編長安志　元駱天驤　纂修／卷九／勝遊三川　清華宮　雜題附／樊川(P.358-1)
韋曲在樊川唐韋安石之別業林泉花竹之勝境
韋莊詩曰滿耳鶯聲滿眼花布衣藜杖是生涯時人若要知名姓韋曲西頭苐一家莊後自蜀回歸韋曲詩曰殷勤曾記碧峰前一別溪雲二十年三逕荒凉迷竹樹四隣凋謝變桑田皇陂况是當年水紫閣空橫舊日烟多少乱離無問處夕陽吟罷涕潸然
杜少陵詩曰韋曲花無賴家家惱殺人綠尊雖盡日白髮好禁春石角鉤衣破藤枝剌眼新何時占叢竹頭戴小烏巾又曰野寺垂楊裏春畦綠水間羙花多映竹好鳥不歸山城郭終何事風塵豈駐顏誰能共公子薄暮欲歸還○干武陵詩曰韋曲城南錦作堆千金不惜買花栽誰知貴戚多羇束落盡深紅不看來○諺云城南韋杜去天尺五劉子衷詩曰終日看山不厭山好山不出買山錢欲知韋曲君家景占得當時尺五天○岑參題韋員外家花樹今年花佀去年好去年人到今年老始知人老不及
花可惜落花君莫掃君家兄弟不可當列卿御史尚書郎朝回花底常會客花撲玉缸春酒香○韋秉甞與光祿卿劉杞　大理丞尚穎　龍圖范公育從遊三公各題於韋曲之君○劉杞詩曰韋氏清芬弈世傳至今高隱冠樊川招要野客通三徑保守先疇過一𢋨春暖園林花爛熳夜深庭院月嬋娟濁醪滿榼書盈架坐對終南自晏然○尚穎詩曰韋曲花無賴依然滿故園人情自傷感春色豈衰繁流泒盡將相幾家餘子孫功名猶可較欲共古人言○范育詩曰竹巷松門堆白沙老農猶指相君家林塘卜築今誰問譜牒名流空自嗟萬簇晴山開玉案一溪春水滿晴沙
史／地理／宋元方志叢刊／吳郡志　宋范成大　纂修／卷三十／土物下(P.917-1)
梅譜并序梅天下尤物無問智愚賢不肖莫敢有議吳下所出而成大得而植於范村者十二種甞為譜之今掇其名狀略志於此【梅譜略云】曰江梅遺核野生不經栽接者又名直腳梅或謂之野梅凡山間水濱荒寒清絕之趣荒寒清絕之趣校改趣作處皆
此本也花稍小而疏瘦有韻香最清實小而硬曰早梅花勝直腳梅吳中春晚二月始爛熳獨此品於冬至前已開或重陽後即有花者故得早名曰官城梅吳下圃人以直腳梅擇他本花肥實大者接之花遂敷腴實亦佳可入煎造詩人所稱官梅止謂在官府園圃中非此官城梅也曰消梅花與江梅官城梅相似其實圓小鬆脆多液無滓多液則不耐日乾故不入煎造亦不宜熟惟堪青噉北梨亦有一種輕鬆者名消梨與此同意曰古梅枝樛曲萬狀蒼蘚鱗皴封滿本身又有苔鬚垂於枝間或長數寸至綠絲飄飄可玩至綠絲飄飄可玩校改至字作風颺其自湖之武康所得者則不變曰重葉梅花頭甚豐葉重數層盛開如小白蓮梅中之奇品花房獨出而結實多雙尤為瑰異極梅之變化工無餘巧矣曰綠萼梅凡梅花跗蒂皆絳紫色惟此純綠枝梗亦青特為清高好事者比之九華仙人萼綠華京師艮嶽有萼綠華堂其下專植此本人間亦不多有為時所貴重吳下又有一種萼亦漸綠四邊猶淺絳亦自難得曰百葉緗梅亦名黃香梅亦名千葉香梅花葉至二十餘瓣心色漸黃花頭差小而繁密別有一種芳香比常梅尤穠美不結實曰紅梅粉紅色標格猶是梅而繁密則如杏香亦類杏詩人有北人全未識渾作杏花看之句與江梅同開紅白相映園林初春絕景也西清詩話云紅梅承平時獨盛於姑蘇晏元獻公始移植西崗圃中一日貴游賂園吏得一枝分接由是都下有二本晏甞與客飲花下賦詩曰若更遲開三二月北人應作杏花看客曰公詩固佳待北俗何淺耶晏笑曰傖父安得不然王琪君玉時守郡聞盜花種事以詩遺公曰館娃宮北舊精神粉瘐瓊寒露蘂新園吏無端偷折去鳳城從此有雙身此花當時罕得如此比來展轉移接殆不勝數吳下紅梅詩傳於世者甚多獨方惟深一
篇號絕唱梅聖俞認桃無綠葉辨杏有青枝梅聖俞認桃無綠葉辨杏有青枝校云認桃無綠葉是石曼卿非宛陵詩也當時以為著題東坡詩老不知梅格在更看綠葉與青枝蓋誚其不韻為紅梅解嘲云曰鴛鴦梅多葉紅梅也花輕盈重葉數層凡雙果必並蔕惟此一蔕而結雙梅亦尤物曰杏梅花北紅梅色微淡結實甚匾有爛斑色全似杏味不及紅梅曰䗶梅本非梅類以其與梅同時香又相近色酷似蜜脾故名蠟梅凡三種以子種出不經接花小香淡其品最下俗謂之狗蠅梅經接花疏雖盛開花常半含名磬口梅言似僧磬之口也最先開色深黃如紫檀花香穠名檀香梅此品最佳蠟梅香極清芳殆過梅香初不以形狀貴也故難題詠山谷簡齋但作五言小詩而已此花多宿葉結實如垂鈴尖長寸餘又如大桃奴子在其中奴子在其中校改奴作双【白居易郡圃新栽梅】池邊新種七株梅欲到花時點檢來莫怕長洲桃李妬今年好為使君開【方惟深紅梅】清香皓質世稱奇添作輕紅也自宜紫府與丹來換骨春風吹酒上凝脂真教臘雪無藏處真教臈雪無藏處校改真作直應從只恐朝雲有去時溪上野梅何足種溪上野梅何足種校改梅作桃應從秦人應獨未相知
菊所在固有之吳下尤盛城東西賣花者所植彌望人家亦各自種圃者伺春苖尺許時掇去其顛數日則歧出兩枝又掇之每掇益歧至秋則一幹所出數百千朵婆娑團欒如車蓋薰籠矣人力勤土又膏沃花亦為之屢變淳熙丙午歲成大植於范村者正得三十六種甞為譜之今掇其名狀之略志於此今掇其名狀之略志于此文粹無之字【范村菊譜略云】凡黃花十七種曰勝金黃一名大金黃菊以黃為正此品最為豐縟而加輕盈花葉微尖但條梗纖弱難得團簇作大本須留意扶植乃成曰疊金黃一名明州黃又名小金黃花心極小疊葉穠密狀如笑靨花有富貴氣開早曰棣棠菊一名金䭔子花纖穠酷似棣棠色深如赤金它花色皆不及蓋奇品也窼株不甚高金陵最多曰疊羅黃狀如小金黃花葉尖瘦如剪羅縠三兩花自作一高枝出叢上意度瀟灑曰麝香黃花心豐腴傍短葉密承之格極高勝亦有白者大略似白佛頂而勝之遠甚吳中比年始有曰千葉小金錢略似明州黃花葉中外疊疊整齊心甚大曰太真黃花如小金錢加鮮明曰單葉小金
錢花心尤大開最早重陽前已爛熳垂絲菊花蘂深黃莖極柔細隨風動搖如垂絲海棠曰鴛鴦菊花常相偶葉深碧曰金鈴菊一名荔枝菊舉體千葉細瓣簇成小毬如小荔枝枝條長茂可以攬結江東人喜種之有結為浮圖樓閣高丈餘者曰毬子菊如金鈴而差小二種相去不遠其大小名字出於栽培肥瘠之外曰小金鈴菊花如金鈴而極小無大本夏中開曰藤菊花密條柔以長如藤蔓可編作屏障亦名棚菊種之坡上則垂下裊裊數尺如纓絡尤宜池潭之瀕曰十樣菊一本開花形模各異或多葉或單葉或大或小或如金鈴往往有六七色以成數色名之曰十樣錦衢嚴百花黃杭之属邑有白者曰甘菊一名家菊人家種以供蔬茹凡菊葉皆深綠而厚味極苦或有毛惟此葉淡綠葉瑩葉瑩校改瑩作滎味微甘咀嚼香味俱勝擷以作羹及汎茶極有風致天隨子所賦即此種花差勝野菊野菊旅生田野及水濱花單葉極瑣細曰五月菊花心極大每一鬚皆中空攢成一匾毬子細白單葉繞承之每枝只一花徑二寸葉似同蒿夏中開近年院體畫草蟲喜以此菊寫生曰金杯玉盤中心黃四傍淺白大葉三數層花頭徑三寸菊之大者不過此本出江東比年稍移栽吳下此與五月菊二品以其花徑寸特大故列之於前曰喜容千葉花初開微黃花心極小花中色深外微暈淡欣然丰艷有喜色甚稱其名久則變白尤耐封殖可以引長七八尺至一丈亦可攬結白花中高品也曰御衣黃千葉花初開深鵝黃大略似喜容而差疏瘦久亦變白曰萬鈴菊中心淡黃䭔子傍白花葉繞之花端極尖香尤清曰蓮花菊如小白蓮花多葉而無心花頭疏極蕭散清絕一枝只一葩葉亦綠甚曰芙蓉菊開就者如小木芙蓉尤穠盛者如樓子芍藥但難培植多不結繁曰末利菊花葉繁縟全似末
利綠葉亦似之長大而圓淨曰本香菊多葉略似御衣黃初開淺鵝黃久則淡白花葉尖薄盛開則微卷芳氣最烈一名腦子菊曰酴醾菊細葉稠疊全似酴醾比末利差小而圓曰艾葉菊心小葉單綠葉尖長似蓬艾曰白麝香似麝香黃花差小亦豐腴韻勝曰白荔枝與金鈴同但花白耳曰銀杏菊淡白時有微紅花葉尖綠葉全似銀杏葉曰波斯菊花頭極大一枝只一葩喜倒垂下久則微捲如髮之鬈曰佛頂菊亦名佛頭菊中黃心極大四傍白花一層繞之初秋先開白色漸變微紅曰桃花菊多葉至四五重粉紅色濃淡在桃杏紅梅之間未霜即開最為妍麗中秋後便可賞以其質如白之受采故附白花曰燕脂菊類桃花菊深紅淺紫比燕脂色尤重比年始有之此品既出桃花菊遂無色蓋奇品也姑附白花之後曰紫菊一名孩兒菊花如紫茸叢茁細碎微有菊香或云即擇蘭也即擇蘭也汲古本擇作澤澤字是以其與菊同時又常及重九故附於菊
史／地理／宋元方志叢刊／吳郡志　宋范成大　纂修／卷四十九／雜詠(P.1014-2)
五曰題贈【蘇舜欽答章傳】廢官旅吳門迹與世俗掃〔從扌從冓〕亭滄波間築室喬樹杪窮經交聖賢放意狎魚鳥志氣內自充藜藿日亦飽不圖名利場有士同所好南閩章其氏傳名字傳道清晨闖予門疏爽見姿表大篇隨自出爛熳風力老安敢當所褒讀之欲驚倒開軒延與語指亦有深到平生踏京塵識子恨不早扶疏珊瑚枝本不自彫巧當珍玉府中何故委衰草秋風還故鄉無或歎枯槁貴富烏足論令名當自保【王元之贈草庵禪師】陽山山下草庵深〔陽山亦名餘杭〕寂寂香燈對遠岑莫恠相看緫無語坐禪為政一般心【梅掣梅掣汲古本掣作製舊鈔本作摯按摯字是酬張無夢】一夢浮生無夢身先生真是古之真〔莊子曰古之真人其寢不夢其覺無憂〕蘂函裁得瑤章祕還寄吳門吏隱人〔天禧初先生甞有詩寄前牧宗人學士石□今存廳右相去三十年予領郡復承佳惠有以見先生之長年卹南昌之遠派乎卹南昌之遠派乎卹汲古本作即〕
史／地理／宋元方志叢刊／吳郡志　宋范成大　纂修／卷五十／雜志(P.1021-1)
白居易自杭徙蘇首尾五年自云兩地江山遊得遍五年風月詠將殘可謂極宦遊之適矣其在蘇夜遊西武丘詩云領郡時將久遊山數幾何一年十二度非少亦非多盖一月一遊武丘矣此詩中又識侍行容滿蟬態十妓姓名殊不以為嫌又因黃橘夜汎太湖其詩云十隻畫船何處宿洞庭山腳太湖心又自太湖寄元稹詩云報君一事君應羨五宿澄波皓月中則是連五日夜在湖心汎舟在湖心泛舟湖心汲古本作洞庭雖白公風格高邁好事不窘束亦當時文法網疏不以為怪古今時異事異有如此者其後劉禹錫守蘇白為河南尹又作憶舊遊詩寄禹
錫又有夢蘇州寄馮侍御詩眷眷此邦甚厚則知吳在當時為名邦樂國能使賢者思之而不忘今錄其詩以見一時人情物態之大略【白居易憶舊遊】憶舊遊舊遊安在哉舊遊之人半白首舊遊之地多蒼苔江南舊遊凡幾處就中最憶吳江隈長洲苑綠柳萬樹齊雲樓春酒一盃閶門曉嚴旗鼓出臯橋夕閙船舫廻脩娥慢臉燈下醉急管繁絃頭上催六七年前狂爛熳三千里外思徘徊李娟張態一春夢周五殷三歸夜臺虎丘月色為誰好娃宮花枝應夜開賴得劉郎解吟詠江山氣色合歸來〔娟態蘇州妓名周殷蘇州從事〕【又夢蘇州水閣寄馮侍御】楊州驛裏夢蘇州夢到花橋水閣頭覺後不知馮侍御此中昨夜共誰遊
史／地理／宋元方志叢刊／嘉定鎮江志　宋史彌堅　修　盧憲　纂／卷六／地理三／山川／山／丹徒縣(P.2353-2)
黃鶴山在城西南三里
建康實錄宋高祖微時嘗遊京口竹林寺獨臥講堂中上有五色龍章眾僧見之
按黃鶴山本名黃鵠山宋衡陽王義季刺南徐長史張邵與隱士戴顒姻通迎顒來止山北有竹林精舍林澗甚美顒嘗憩於此澗太祖每欲見之謂黃門侍郎張敷曰吾東巡之日當讌戴公山也按竹林精舍即宋武帝微時所遊京口竹林寺今鶴林寺是元豐間曾旼辨圖經之非語見類集而舊志猶兼引寰宇記以為宋高祖潛龍時遊息竹林寺黃鶴飛舞其上因名黃鶴山卻不考宋戴顒傳衡陽王刺京口時在宋文帝元嘉九年去宋武遊息之時已久猶謂之黃鵠山是舊志因圖經寰宇記而差矣
鶴林寺杜鵑花續仙傳云貞元中外國僧自天台鉢
盂中以藥養其根來植此寺周寶鎮浙西一日謂殷七七曰鶴林之花天下奇絕嘗聞能開頃刻花能副重九乎曰可也乃前二日往鶴林寺宿中夜有女子來謂七七曰妾為上蒼所命下司此花俗傳花神非久即歸閬苑今為道者開之來日寺僧訝花漸拆至九日爛熳如春後經兵火其花遂亡信歸閬苑矣蘇軾觀菩提寺南漪堂杜鵑花云南漪杜鵑天下無披香殿上紅氍毹鶴林兵火真一夢不歸閬苑歸西湖又和陳述古冬日牡丹云當時只道鶴林仙能遣秋花發杜鵑誰信詩能回造化直教霜枿放春妍又安得道人殷七七不論時節遣花開又鶴林神女無消息為問何由返帝鄉
史／地理／宋元方志叢刊／淳祐臨安志　宋施諤　纂修／卷九／山川二／諸塢(P.3313-1)
楊梅塢
古蹟事實在南山近瑞峯石塢內有一老嫗姓金其家楊梅甚盛俗稱楊梅塢所謂金婆楊梅是也楊蟠詩云夏日紅相照天晴塢自開襄陽多稚子摘贈故人來○郭祥正詩云紅實綴青枝爛熳照前塢不及杏繁時林閒有仙虎
史／地理／宋元方志叢刊／至元嘉禾志　元單慶　修　徐碩　纂／卷三十一／題詠五(P.4641-1)
嘉禾志卷第三十一
題詠五
嘉興縣嘉禾百詠及八詠舊志所載也郡縣風物咸備焉難以強扸併附于此
嘉禾墩此以下名嘉禾百詠
張堯同
寂寞黃龍浚紛然隴上碑廢興無處問空詠草離離
禦兒溪
用此臨吳戰何人為越謀夫差終不悟亡國始知羞
檇李城
螳螂方捕楚黃雀遽乘吳交怨終亡國君王到死愚
何城
報越心雖壯貪齊計已輕忠言殊不聽何用築斯城
徐家莊
節義窮方見高名薦玉京一封天子敕千載故鄉榮
馬塘堰
疑著風波惡民謠亦畏人築塘成堰後斬馬祭河神
劉伶墓
荷鍤從吾後叮嚀死便埋人皆譏嗜酒我獨愛忘懷
楊姑廟
孝德裒陵久天然與眾殊生男不能養應合愧楊姑
殳山
丹竈功成後寥寥掩石扉但聞蟬已蛻不見鶴來歸
嚴夫子墓
有子如君少終緣叛國亡冢前無後嗣切勿怨張湯
古戰場
自昔干戈地城空草自荒漁樵懷舊事何敢議興亡
河內亭
掾死緣非命兒來哭未休舊時亭下淚疑與水長流
福順廟
老屋無丹雘空階只翠苔遶簷看箭鏃誰記赤眉來
月壕
入徑深於塢滄波近馬蹄每尋蓮社友咫尺走東西
四城
吳越爭雄日區區在用兵空餘戰爭地無處不高城
蘇小小墓
泉下骨應朽幽魂獨未銷幾番清夜月孤影度南橋
穆河溪
靜練明田外源流笠澤通不因逢旱歲誰識濟時功
天慶觀
寥陽龍已化華表鶴空悲欲問梁朝事惟應老檜知
普濟院
祇因曾布地往往化為魚一過丁千騎禪人便結廬
兜率寺
昔年池滿地今見屋耽耽不結蓮花界龜魚死未甘
高使君廟
一瞑移藩日邦人昔被恩步兵碑在不功業敢輕論
韭溪
終與雙溪接分流入郭來市橋人影合不解洗塵埃
射襄城
此地連江海曾經古戰爭干戈今不見空有射襄名
施墓
蒼苔侵壞道晚雀散空林莫問人賢否浮生一古今
宣公橋
祇因裴少保功業敗垂成往往橋邊客今猶恨未平
霍將軍廟
弼漢功非淺讒夫可奈何海神今亦畏安敢布風波
衞墓
惆悵黎陽客飄流淛水濱定忘空腹恨知是赤心人
雪峯庵
一語合頭悟師承豈在身戲言廬墓客未是報恩人
昌武廟
祇因吳士季千載仰公神欲借驅痁術來臨刻木人
杉青堰
舊吏家何在空尋古柳隄世情今亦爾莫笑買臣妻
胥山
馬革浮尸去君王太忍人此山空廟貌何以勸忠臣
由拳故城
故城人不見擊劍淚空霑一絕悲聲遠今猶說孝廉
靈光井
玉甃祥光發難藏世上名定多神佛護一飲百疴輕
目紋觀音目一作木
雙瞳分日月眉際一星懸照見人閒苦三辰不在天
徐偃王廟
王有岐夷德千年貌亦存我懷三刺史誰是後來孫
滮湖
四境田相接煙瀾自渺瀰客來吟此景無或比滮池
朱買臣墓
世事春風轉榮枯一夢閒綉衣人不見孤冢舊家山
真如寺
家田輕脫屣聊結淨人緣影外香燈寂清風百世傳
曹使君廟
一笑淮兵卻功成未易論豈慚顏刺史詩酒在平原
雲門家舍
滿篋藏鋒句家傳世幾何遠孫無悟解卻笑葛藤多
天心湖
拍岸浮春綠菰蒲四遠生網羅人不到魚鳥亦忘情
景德禪院
白毫光未滅勝事百年中好是傳燈地林泉有古風
百步橋
舊趾依然在荒墟未百年還分一橋水流入幾家田
普濟上方
古屋深於洞門前種白蓮好尋當日社重結此生緣
周都官墓
不識君名字應難問子孫一邱浮水際神怪欲誰論
白龍澤
呼吸風雲合飛潛自有時只愁潭水淺頭角被人窺
泗洲庵宋元豐初有拂臂道者來建塔于地中得一石佛上題報國禪院不知何代六里堰東有報國橋乃知此處有寺
舊寺邱墟後重興歲月賖莫將閒禍福容易託僧伽
水陸院
白晝重門寂蒼苔古殿深老僧香火罷松柏夜森森
菩薩橋
片雲初出岫南北自飛揚舊日橋邊路猶聞舄履香
南塢此下十首題會景亭
岸回波曲曲城轉草層層忽見桃花落還如到武陵
海棠亭
蘚砌迎煙渚花開忽滿株春風吹爛熳如展蜀川圖
白蓮
滄波圍四面灩灩玉開花自可除簾幕清香不用遮
桃花亭
不待東風折池塘已自春試看源上客猶恐是秦人
紅薇逕
漸放秋風晚花無爛熳香淺深紅似錦散影在滄浪
茶溪
茶林那復有零落付樵人舊日溪邊叟空悲二月春
仙鶴亭
杳杳雲閒路重重隔翠林數聲清夜後來伴月邊吟
芙蓉塘
一發連千丈紅雲出素波秋風吹欲老無奈落花何
白苧橋
徧壠敷青綠桑麻共幾家滿城羅綺子應笑不栽花
漁漵
野水連天闊滄波引釣緍寄言溪上叟莫學直鉤人
龍舌頭
一吸長川靜煙雲忽有無誰看頷底月誤欲探驪珠
月波樓
天闊冰壺淨溪平玉鑑寒捲簾看晚色鷗鳥傍欄干
列岫亭
吾州風物好唯是欠青山忽有洞庭色來從一笑閒
懷蘇亭
猶使罇前客長懷沒後名好風吹遠籟如有笑歌聲
跨塘橋
路接張涇近塘連谷水長一聲清鶴唳片月在滄浪
趙老園公諱袞字希甫以殿丞致仕藏書萬卷歸隱此園在景德禪院方丈後故賢良陳公名之
藏書幾萬卷歸老此林泉不為尋蓴膾於公亦自賢
樂郊亭
竹下清風好時來挂幅巾待逢田叟問誰是樂郊人
邦藥王庵
父老懷遺愛誰傳肘後方藥囊同曰葬空憶紫元香
村門口
昔日荒閒地今聞市井喧人情看促迫無復似當年
五柳橋
為懷陶靖節無復見其人誰種橋邊柳猶含舊日春
三塔
石匱埋神物靈光照夜多龍歸天上後無復更風波
竹橋
腰枕岐亭北橫斜古渡頭風吹雙淚落恨逐水東流
長水鄉古鄉也故楞嚴大師子璿作楞嚴疏文謂之長水鄉疏
古來名未滅人好水還清一讀高僧疏塵勞悟此生
賢良隱居陳令舉也
發策名猶在回頭事已非池塘春草綠空憶謝公歸
寥陽殿葛洪所書額後為郡幕解九皋取去
人歸天上去空識舊元冠祕籙藏金匱清風滿殿寒
嘉禾亭
五馬來何暮經營指一彈石碑書近事留與後人看
徐長者園長者通佛學少好術年入十治圃栽花休老于此
丹砂殊未就白髮忽成翁卻有憐春意栽花向此中
姜庵
不入紅塵市安居三十年至今庵下路芳草碧芊芊
符姥瑞竹姥修梵行一日觀音燈上有竹一枝宛如生出故人以瑞竹名之
一幅霜縑外青青出自然天機何敢議珍重白衣仙
嘉禾八詠
邑宰陸蒙老
披雲閣
城角巍欄見海涯春風簾幕暖飄花雲煙斷處滄江闊一簇樓臺十萬家
月波樓
月疑宮闕下銀潢碧轉欄干萬頃光我是水晶宮裏客倚樓猶自羨滄浪
金魚池
池上春風動白蘋池邊清淺見金鱗新波已縱游魚樂調笑江頭結網人
宣公橋
當時倉卒倚鴻籌清白堪封萬戶侯陵谷已非家世遠畫橋依舊水東流
五柳橋
五柳先生倦折腰孤眠千載仰風標青衫令尹頭如雪不厭朝昏過此橋
會景亭
清入欄干酒易醒春風楊柳幾沙汀平波抵得瀟湘闊祇欠螺峯數點青
蘇小小墓
瑤臺歸去鶴空還一曲霓裳落世閒秋雨幾番黃葉落朝雲應欠到香山
羞墓
玉顏羞見錦衣侯草木煙封雨鎖愁不似田文門下客一貧一富不知羞
和嘉禾八詠
郡守周邠
披雲閣
曲欄高枕子城涯雲霧披開眼界花幾處橋橫流水巷朱樓畫閣幾人家
月波樓
金波橫浸絳橋潢百尺樓涵午夜光徙倚闌干清刮目濯纓何必俯滄浪
金魚池
休問汀洲采白蘋觀魚且釣謝池春月壕咫尺無多地一簇煙波屬野人
宣公橋
幾從行處借前籌莫歎功成廣不侯自惜歸題橋柱後年華冉冉水東流
五柳橋
歲歲春風弄柳腰空懷靖節想清標移栽應自陶彭澤從此人稱五柳橋
會景亭
亭上騷人醉復醒行吟步盡白蘋汀水天千頃琉璃地遠有殳山一段青
蘇小小墓
小小僊蹤去不還空標遺冢落人閒錢塘門地家何在回首臨平隔斷山
羞墓
當年一棄會稽侯大幕煙蕪鏁別愁惆悵不逢郎衣錦至今粉骨尚含羞
送人尉嘉興
王禹偁
縣前蘇小舊荒墳應作行雲入夢頻猶勝白公尉盩厔庭花剛喚作夫人
本覺文長老方丈三首
蘇軾
萬里家山一夢中吳音漸已變兒童每逢蜀叟談終
日便覺峨眉翠埽空師已忘言真有道我除搜句百無功明年采藥天台去更欲題詩滿浙東
又
前人
愁聞巴叟臥荒村來打三更月下門往事過年如昨日此身未死得重論老非懷土情相得病不開堂道益尊惟有孤棲舊時鶴舉頭見客似長言
又
前人
初驚鶴瘦不可識漸作雲歸無處尋三過門閒老病死一彈指頃去來今存亡見慣渾無淚鄉曲難忘尚有心欲向錢塘弔圓澤葛洪川畔待秋深
和東坡韻二首
文及翁
萬壽山藏不二中九峯峯下善財童敲門問竹機鋒觸倚檻看花色界空汝坐蒲團曾有夢我來芻牧媿無功吳天蜀地元來近月照峩眉日又東
又
身滿華嚴法界中香廚底事感天童那知本覺從何覺纔悟真空自不空若有相時元說夢到無言處卻收功一鉤月上星三點汝向西牀我向東
本覺三過堂
王希呂
門外驚風吹細沙入門水氣湛清華呼童試向林閒
看巖桂應開第二花
通越門外八九里臨水多佳木茂林以便風不得停舟一賞愴然為詩
蘇舜欽
密樹重籬覆水光珍禽無數語琅琅驚帆瞥過如飛鳥回首風煙空斷腸
城外九里有竹構小橋予十八年前與友人解晦叔飲別于此今過之景物依然而解生已亡悲歡不足復成小詩
前人
當年共醉此橋邊道舊狂歌至暮天得句旋題新竹上移舟還傍亂花前君埋塵土骨應化我逐風波心欲燃落日長號感人事沙頭寂寞上漁船
秀州秋日
沈括存中
草滿池塘霜滿梅林疏野色近樓臺天圍故越侵雲盡潮上孤城帶月回客夢冷隨風葉斷秋心低逐雁聲來流年又喜經重九可意黃花是處開
保聖院
賢良陳舜俞
門深鎖蒼苔地靈育嘉樹寂然煙雲宅不接市朝路苟能灰心居即是古樂處
又
錢塘契元
院僻標幽勝清虛絕四鄰門開臨碧沼路斷息紅塵
客到應忘慮僧居稱養真杉檉涼退暑花葉暗生春講席人□□□臺鳥下頻經窗蒙雨潤詩板待雲新鐘韻沈銀漢茶煙出綠筠我來尋舊友吟賞勿因循
城南蔣莊四首舊為遊賞之地今廢
李長民
愁臥邱亭上蘭時忍過中幽人倦賞物青帝謾施功柳眼依依碧桃梢冉冉紅直須千釀酒一醉百花叢
郊居人事絕倦暑每晨興蓮奉池中佛筍供林下僧吟餘厭蟬噪望遠喜禾登朝市忘懷久何勞羨賜冰
今早商飆起肅然雲氣秋稚蛩工促織老蔓擬牽牛莫賦潘安閣聊登王粲樓家園歸未得孤夢繞松楸
寒來惟喜睡忽忽又朝暾地迥霜逾白庭空雀倍喧甑窐煙半吐盞面酒微溫莫問烏銀價晴簷好負暄
贈嘉興許明府
方干
檇李傳聞風俗好重門夜不上重關腰懸墨綬三年外身去青雲一步閒勤苦字人酬帝力從容對客問家山昇沈路別情猶在不戀鄉中舊往還
真如勸農二首
吳潛
聖主垂衣坐九重不才假守勸農功周家永命由忠厚湯后存心在困窮安得田租成歲減且將人事兆年豐守宰監州民最近相期清白紹家風
百尺高橋鎮古邱乘閒莫惜小夷猶新楊受日春無際宿麥飜雲歲有瘳鷹隼圖南天外意江山遶北望中愁世事難知人易老一杯聊復寄沈浮
效東坡作醉翁操
前人
予甥法真禪師以子瞻內相所作醉翁操見寄予以為未工也倚其聲作之寫呈法真知可意否謝山醉吟先生書
冷冷潺潺寒泉瀉雲閒如彈醉翁洗心逃區寰自期猿鶴俱閒情未闌日暮造深原異芳誰與搴忘還泛聲同瓊樓玉闕歸去何年遺風餘思猶有猿吟鶴怨花落溪邊蕭然鶯語林中清圓空山春又殘客懷文章仙度曲響涓涓清商回徵星斗寒
先福寺二首
郡侯朱士麟
不辭暑汗透冠裳亟拜靈祠為亢陽與佛有緣憑佛力於心無愧爇心香崇朝霶霈施霖雨千里歡欣飽稻粱老吏兩年蒙潤澤詩成借筆記僧房
乍和便覺怯衣裳且駐歸舟傍夕陽連日雨花多聽雨今晨香積又炊香幸憑佛力成因果消得詩人詠稻粱殽核已無樽有酒就溪帶水擘蓮房
煙雨樓
楊萬里
輕煙漠漠雨疏疏碧瓦朱甍照水隅幸有園林依燕第不妨蓑笠釣鴛湖漁歌欸乃聲高下遠樹冥濛色有無徙倚欄干衫袖冷令人歸興憶蓴鱸
同前
方回
樓壓重湖壯矣哉樓前圖畫若天開鷗從沙際衝煙去燕在花邊捲雨來傍柳一橋相掩映隔林雙塔共崔嵬欄干倚盡詩無盡晴日須來三四回
同前
葉隆禮漁村
傍家亭館占湖東寂寞為鄰祇陸公竹樹一隄如有礙乾坤萬象自無窮棹歌遠入秋波綠塔影中分晚照紅樽酒待遊煙雨景畫圖看我笠蓑翁
同前
朱南杰
錦繡囊開城角東規模緜亙境相通一亭舊占梅邊月兩徑新添竹外風山色有無煙變態湖光濃淡雨收功憑欄正好催歸去橫笛數聲蘆葦中
同前
唐天麟
百尺樓高足賞心我來猶記舊登臨四時天色有晴雨一片湖光無古今遠塔連雲知寺隱小舟穿柳覺村深憑欄多少斜陽景分付漁歌替晚吟
同前水調歌頭
吳潛履齋
有客抱幽獨高立萬人頭東湖千頃煙雨占斷幾春秋自有茂林修竹不用買花沽酒此樂若為酬秋到天空闊浩氣與雲浮　歎吾曹緣五斗尚遲留練江亭下長憶閒了釣漁舟矧更飄搖身世又更奔騰歲月辛苦復何求咫尺桃源隔它日擬重遊
宣公祠四首
李曾伯可齋
凜凜清規百世師功名僅見奉天時忠謀任起姦諛忌感涕寍無士卒思落日桑榆存舊蹟西風蘆葦護荒祠忠南流落何遺恨留得良方遺後醫
公不生唐世貞元事若何主恩思報切臣罪忤時多佞舌攻何忍剛腸死不磨倚欄疑竚久一鷺點滄波相唐德業復興隆仁義條陳百奏中正欲諫君今別駕延齡更不念孤忠
雙湖真澤國千載相公祠中有釣魚者問之俱不知
同前二首
林逢子
仁義百篇唐孟子排姦勁節凜秋霜人生一死固不免死落忠州骨也香
千年往事隨流水一縷香煙弔蜀魂門掩落花人不到野風邀月照黃昏
同前
許棐梅屋
一編奏議從頭讀字字冰聯玉綴成不是德宗嫌切直自緣唐室未昇平諂魂盡逐殘星滅義魄長隨霽月明我亦愛君憂國者年年來一拜先生
史／地理／宋元方志叢刊／剡錄　宋史安之　修　高似孫　纂／卷九／草木禽魚詁上／花(P.7258-2)
薔薇　李易剡山詩剡山無數野薔薇黃雲爛熳相因依
李白題東山亦曰不見東山久薔薇幾度花
史／地理／宋元方志叢刊／嘉定赤城志　宋黃㽦　齊碩　修　陳耆卿　纂／卷十七／吏役門(P.7415-2)
赤城志卷第十七
吏役門
自罷鄉戶用市戶而州縣之吏罕良民矣余記故老言鄉戶不足於才而有餘於行其真朴遜厚里黨多化焉則仗以行文書奉期會宜有易無難也及其後變法浮屯詭聚簸弄福禍無益於上而有損於下則至於民畏吏吏困民民吏相仇而不足以相德上之人疾吏則吏怨疾民則民散其滔滔滋患詎一日之積哉前輩論差顧二端舌本爛熳由今而論得失概可睹已於其中而變通之豈無長策而余不敢僭也
史／地理／宋元方志叢刊／嘉定赤城志　宋黃㽦　齊碩　修　陳耆卿　纂／卷三十一／祠廟門(P.7516-1)
赤城志卷第三十一
祠廟門
夫以勞定國以死勤事禦大菑捍大患則祀之此先王之制也余觀州之神祠錯峙紛出以其牖一時之民而廟千里之食豈曰無之亦有空山斷蹊踵訛㳂謬而風靡波蕩遂贅疣其間者豈其樂鬼重巫越之遺風固爾耶昔狄仁傑巡撫江南毀淫祠至千七百惟存禹太伯以下四人夫四人者不可數見而千七百之淫祠今未必不爛熳於宇宙間也猶以土俗傳信重於鋤剔姑並存之使來者擇焉
叢書／知不足齋叢書／靜春堂詩集／卷之二／病目廢書雨中獨臥偶賦(P.8-1)..[清乾隆鮑廷博校刊本]
病目廢書雨中獨臥偶賦
淡墨秋陰暗滿川高杉藂竹亂風煙淋浪稍覺天瓢寫飛灑還驚瀑布懸病睫蒙籠妨遠眺閑身衰謝竟誰憐祗應造物諳疎懶乞與蕭齋聽雨眠
遲暮耽書祇歎嗟更堪阿堵著昏花形容未怕參軍笑方術徒煩坐客誇緗帙暫抛塵爛熳靑燈故照髮蒼華衰慵自斷今如此知復何時究五車
村逕無人喧鳥雀衡門積雨散蓬蒿頻拈藥裹封題懶獨據藜牀偃臥高幻翳一作迹本空終掃滅秋容新沐試遊遨為憑湯熨相料理欲數靑冥玉兔豪
叢書／知不足齋叢書／靜春堂詩集／卷之三／上張大學士(P.1-1)..[清乾隆鮑廷博校刊本]
靜春堂詩集卷三
吳郡袁　易通父
上張大學士
玉節飄飄拂錦韉宮袍猶帶御爐煙承恩始覺詞臣貴問俗爭迎使者先近侍鳴珂依日月南遊染翰動山川更須一試調元手爛熳為霖下九天
叢書／知不足齋叢書／靜春堂詩集／卷之四／村居卽事(P.1-2)..[清乾隆鮑廷博校刊本]
村居卽事
亭皋獨立看雲移併覺靑山入杖藜汀草路窮爭地出水禽日落向人啼百年小隱身如寄萬象橫陳句嬾題驅使風光詩爛熳令人苦憶浣花溪
村北村南鳴水車直疑樹杪著浮槎因居澤國憂農事强起江天管物華當戸漫栽彭澤柳何田宐種邵平瓜悠悠作計全疏嬾倒罷淸尊又日斜
睡起西山翠作堆蜿蜒渾欲傍人來政愁塵土無詩句已覺風煙撲酒杯淸景彌年供嘯傲浮生何事苦低徊
誰能共此悠然意冉冉斜陽白鳥迴
叢書／知不足齋叢書／靜春堂詩集／卷之四／戲調月心(P.4-2)..[清乾隆鮑廷博校刊本]
戲調月心
藥囊近說蛛絲繞酒戒兼聞翠袖開絳帳生徒何日了秋花池閣喚人來
澹月微雲相與淸思君詩句臥中庭誰謂西風不解意牆根吹散讀書螢
南園花竹淸如洗每到徘徊不擬還辨取拍浮三百斛醉鄉堂上破除閒
南蕩東陂爛熳秋問君底事不來遊身如槁木書堆案相伴螙魚何日休
扣門載酒可容來懷抱相看得好開祗恐彭宣驚女樂後堂絲竹一時迴
集／別集／揭傒斯全集／詩集／卷七／題何昭文所畫歸來圖(P.203)
題何昭文所畫歸來圖何昭文，原作「何文昭」，誤。何澄，官昭文館大學士。詳可參程鉅夫雪樓集卷九題何澄界畫三首跋。 後有內侍張承旨書其詞
畫師何澄九十餘，落筆不數高尚書。況居大官世所重，一紙可博隋侯珠。宮中貴人張仲壽，學書自許吳興右。人言前身李北海，我道自得非授受。此書此畫真相當，日下見此雙鳳凰。淵明高風颯千載，邂逅二妙何輝光。願君深藏足自珍，人間風雨多鬼神。唯我無書亦無畫，爛熳且醉葡萄春。
集／別集／揭傒斯全集／詩集／卷八／張氏孝義詩(P.213)
張氏孝義詩
耀州三原縣，張氏稱德門。孝友自天性，道義世所敦。伯也有民社，廉循最河藩。叔
也司稻田，及人無怨言。季也持憲節，流聲南海堧。其仲獨高尚，泊然在丘樊。再封千戶侯，脫屣不受恩。理生聊自娛，竭力奉凊溫。為德靡疎戚，施仁被亡存。洋洋白公渠，病涉窮朝昏。鑿石作飛梁，坦若馳平原。見義無不為，所及非所艱。君子播詠歌，爛熳新時文。小人戒勿忘，訓諭及子孫。關輔多俊傑，慷慨足知聞。如何惟張氏，盛美難具論。我觀天地間，變化紛如雲。朝為枝上華，暮為路間塵。由來榮枯理，如木在本根，誰言天道遠，張氏日已繁。尚期百世下，茲道永弗諼。
集／別集／揭傒斯全集／詩集／詩續集／雜詩(P.241)
雜詩此組詩，四部叢刊本題作雜詩五首，此為其第三、第五首，餘三首已見卷一。
嚶鳴出深谷，草木皆化滋化滋，四部叢刊本作「華滋」，似當從。。昨日悲嚴霜，爛熳揚光輝。鷄鳴車馬動，日暮交橫馳。賤士錦鞍韉，貧女金裳衣。各願得所欲，及此豔陽時。
叢書／詩詞雜俎／谷音／卷上／襄陽師嚴道立／藺五見訪(P.14-2)..[明天啓崇禎間汲古閣毛晉輯刊本]
藺五見訪
漢隂美人青兕裘獨騎瘦馬尋荒丘花前下馬迎一笑珠玉在側形骸羞酒酣散髪箕踞坐錦帶爛熳懸吳鈎𣂾蛟刺虎好身手碧瞳如水涵清秋惜哉科目太脫畧壯士豈為章句囚中原格闘困不已江波木落寒悠悠
叢書／詩詞雜俎／谷音／卷下／四明皇甫明子東生／水國(P.2-1)..[明天啓崇禎間汲古閣毛晉輯刊本]
四明皇甫明子東生三首
眀子性豪宕乗小舟掛布帆載琴尊書籍釣具往来江湖至元丙子發狂痛哭蹈海
水國
水國淒涼住秋宵爛熳眠㱕雲猶帶雨墮月忽明船社稷資長算髭鬚近𦱤年亂離棲不定百口託浮田
叢書／詩詞雜俎／谷音／卷下／姑熟魚潛德昭／送鄭秘書南歸(P.9-1)..[明天啓崇禎間汲古閣毛晉輯刊本]
送鄭秘書南㱕
垂老乃如此慿髙俱惘然空能正幾字好去作千年童子歌鴝鵒幽人拜杜鵑江花獨爛熳春去得
誰怜
集／詩文評／元詩紀事／卷五／方回／葉李／紀夢(P.74)
紀夢
宋時豪士石曼卿，帝命作主芙蓉城。我才比石十無一，半世虛負狂直名。年來似有喪心疾，薦共引鯀辜蒼生。天誅未加公論沸，日夕惟待鼎鑊烹。何哉異夢出非想，忽遇仙老談真情。謂予夙是文昌相，漏泄輕舉遭彈抨。帝令墮謫飽憂患，且使兩足蹣跚行。追思善步不可得，飛昇妙術矧敢輕。當時廷議祇如此，汝悔當復惟相迎。稽首老仙謝慈愍，臣罪當死天子明。久之寂滅一大樂，蓋棺待盡無他營。老仙笑許汝可教，引領直上朝玉京。通明大明二宮殿，林木蓊萃階瑤瓊。芙蓉爛熳錦欲似，帝皇錫以主殿名。賦詩奏謝九拜起，玉音嘉獎旁觀榮。癡人說夢聊一快，我獨知命不少驚。只恐才非曼卿敵，相見慚汗應如傾。從今閉目需帝召，玉樓續記時當成。兒孫自有兒孫福，與農報國須勤耕。
癸辛雜識：葉亦愚右丞辛卯八月初四日夜，忽夢老人曰：「汝前為文昌相，坐漏泄天機遭謫，能悔過，當復職。」引之至通明、大明二殿，俾為主殿之職。於是賦詩四章以謝。及覺，僅記其一云云。於是作詩以紀其事云云。明年壬辰二月初六日卒。
集／詩文評／元詩紀事／卷二十三／陸侗／趙覲／陸繼善／前題(P.580)
前題
手種宜男寄去時，花開灼灼葉離離。芳心不似蕪草，一任春風爛熳吹。
叢書／津逮秘書／圖繪寶鑑／卷三／宋／董源(P.7-2)..[明崇禎申虞山毛氏汲古閣刻本]
董源江南人事南唐為後苑副使善画山水樹石幽潤峰巒淸㴱得山之神氣天眞爛熳意趣高古論者謂其画水墨類王維著色如李思訓兼工龍水無不臻玅其山石有作麻皮皴者有著色皴紋甚少用色穠古人物多用靑紅衣人面亦用粉素皆佳作也
叢書／津逮秘書／圖繪寶鑑／卷五／元朝／鄭思肖(P.3-1)..[明崇禎申虞山毛氏汲古閣刻本]
鄭思肖字所南福州人工畫墨蘭嘗自画一卷長丈餘高可五寸許天眞爛熳超出物表題云純是君子絶無小人
叢書／知不足齋叢書／吳禮部詩話..[清乾隆鮑廷博校刊本]
龔開聖予工詩善畫馬篆隸亦奇古每畫題詩于後嘗見三幅皆佳高馬小兒圖詩云華驄料肥九分臕童子身長五尺饒靑絲鞚短金勒緊春風去去人馬驍莫作尋常厮養看沙陀義兒皆好漢此兒此馬俱可憐馬方
三齒兒未冠天眞爛熳好容儀楚楚衣𧚌無不宜豈比五陵年少輩胭脂坡下鬬輕肥四海風塵雖已息人材自少當愛惜如此小兒如此馬它日應須萬人敵老夫出無驢可騎乃有此馬騎此兒呼兒囘頭為小駐停鞭聽我新吟詩兒不囘頭馬行疾老夫對之空嘖嘖黑馬圖詩云八尺龍媒出墨池昆侖月窟等閑馳幽州俠客夜騎去行過陰山鬼不知瘦馬圖詩云一從雲霧降天關空盡先朝十二閑今日有誰憐瘦骨夕陽沙岸影如山
叢書／知不足齋叢書／吳禮部詩話／詞附(P.47-2)..[清乾隆鮑廷博校刊本]
詞附
木蘭花慢柳耆卿淸明詞得音調之正蓋傾城盈盈歡
情於第二字中有韻近見吳彦高中秋詞亦不失此體餘人皆不能然元遺山集中凡九首內五首兩處用韻亦未為全知者今載二詞于後
柳詞云拆桐花爛熳乍疎雨洗淸明正豓杏燒林緗桃繡野芳景如屏傾城盡尋勝去驟雕鞍紺幰出郊坰風暖繁絃脃管萬家競奏新聲盈盈鬬草踏靑人豓冶遞逢迎向路旁往往遺簮墮珥珠翠縱橫歡情對佳麗地任金罍罄竭玉山傾𢬵却明朝永日畫堂一枕春酲
叢書／知不足齋叢書／湛淵遺稿／卷之中／酒邊贈朱處士(P.4-2)..[清乾隆鮑廷博校刊本]
酒邊贈朱處士
烏葛唐巾白苧裘掃庭終夕共淹畱醉中談論心猶壯
老去歌歡淚亦流對客呈詩如獻佛課兒收橘當封矦明年好理西風棹重約三吳爛熳遊
叢書／知不足齋叢書／湛淵遺稿／卷之中／題子賁碧桃折枝(P.12-1)..[清乾隆鮑廷博校刊本]
題子賁碧桃折枝
玄都千樹欲無枝全得春風爛熳吹曉露未晞紅郁郁仙源長在日遲遲
史／正史／宋史／志　凡一百六十二卷／卷九十四　志第四十七／河渠四／汴河下(P.2327)..[底本：元至正本配補明成化本]
四年冬，御史中丞梁燾言：
嘗求世務之急，得導洛通汴之實，始聞其說則可喜，及考其事則可懼。竊以廣武
山之北，即大河故道，河常往來其間，夏秋漲溢，每抵山下。舊來洛水至此，流入於河。後欲導以趨汴渠，乃乘河未漲，就嫩灘之上，峻起東西堤，闢大河於堤北，攘其地以引洛水，中間缺為斗門，名通舟楫，其實盜河以助洛之淺涸也。洛水本清，而今汴常黃流，是洛不足以行汴，而所以能行者，附大河之餘波也。增廣武三埽之備，竭京西所有，不足以為支費，其失無慮數百萬計。從來上下習為欺罔，朝廷惑於安流之說，稅屋之利，恬不為慮。而不知新沙疏弱，力不能制悍河，水勢一薄，則爛熳潰散，將使怒流循洛而下，直冒京師。是甘以數百萬日增之費，養異時萬一之患，亦已誤矣。夫歲傾重費以坐待其患，何若折其奔衝，以終除其害哉。
為今之計，宜復為汴口，仍引大河一支，啟閉以時，還祖宗百年以來潤國養民之賜，誠為得策。汴口復成：則免廣武傾注，以長為京師之安；省數百萬之費，以紓京西生靈之困；牽大河水勢，以解河北決溢之災；便東南漕運，以蠲重載留滯之弊；時節啟閉，以除蹙凌打凌之苦；通江、淮八路商賈大舶，以供京師之饒。為甚大之利者六，此不可忽也。惟拆去兩岸舍屋，盡廢僦錢，為害者一而甚小，所謂損小費以成大利也。臣之所言，特其大略爾。至於考究本末，措置纖悉，在朝廷擇通習之臣付之，無牽浮議，責其成功。
又言：
臣聞開汴之時，大河曠歲不決，蓋汴口析其三分之水，河流常行七分也。自導洛而後，頻年屢決，雖洛口竊取其水，率不過一分上下，是河流常九分也。猶幸流勢臥北，故潰溢北出。自去歲以來，稍稍臥南，此其可憂，而洛口之作，理須早計。竊以開洛之役，其功甚小，不比大河之上，但闢百餘步，即可以通水三分，既永為京師之福，又減河北屢決之害；兼水勢既已牽動，在於回河尤為順便，非獨孫村之功可成，澶州故道，亦有自然可復之理。望出臣前章，面詔大臣，與本監及知水事者，按地形水勢，具圖以聞。
不報。至五年十月癸巳，乃詔導河水入汴。
集／小說／水滸全傳／第九回　　柴進門招天下客　林冲棒打洪教頭(P.134)
三個人來到莊上，見條闊板橋上，坐著四五個莊客，都在那里乘涼。三個人來到橋邊，與莊客施禮罷，林冲說道：『相煩大哥報與大官人知道：京師有個犯人，送配牢城，姓林的求見。』莊客齊道：『你沒福。若是大官人在家時，有酒食錢財與你。今早出獵去了。』林冲道：『不知幾時回來？』莊客道：『說不定，敢怕投東莊去歇，也不見得。許你不得。』林冲道：『如此，是我沒福，不得相遇。我們去罷。』別了眾莊客，和兩個公人再回舊路。肚裏好生愁悶。行了半里多路，只見遠遠的從林子深處，一簇人馬來。但見：
人人俊麗，個個英雄。數十疋駿馬嘶風；兩三面綉旗弄日。粉青毡笠，似倒翻荷葉高擎；絳色紅纓，如爛熳蓮花亂插。飛魚袋內，高插著描金雀畫細輕弓。獅子壺中，整攅著點翠鵰翎端正箭。牽幾隻趕獐細犬，擎數對拿兔蒼鷹。穿雲俊鶻頓絨縧，脫帽錦鵰尋護指。摽鎗風利，就鞍邊微露寒光。畫鼓團圞，向鞍上時聞響震。轡邊拴繫，都緣是天外飛禽。馬上擎擡，莫不是山中走獸。好似晉王臨紫塞，渾如漢武到長楊。
那簇人馬飛逩莊上來，中間捧著一位官人，騎一疋雪白捲毛馬。馬上那人，生得龍眉鳳目，皓齒朱唇，
三牙掩口髭鬚，三十四五年紀。頭戴一頂皂紗轉角簇花巾，身穿一領紫繡團龍雲肩袍，腰繫一條玲瓏嵌寶玉絛環，足穿一雙金線抹綠皂朝靴，帶一張弓，插一壺箭，引領從人，都到莊上來。林沖看了，尋思道：『敢是柴大官人麼？』又不敢問他，只自肚裏躊躇。只見那馬上年少的官人，縱馬前來，問道：『這位帶的是甚人？』林冲慌忙躬身答道：『小人是東京禁軍教頭姓林名沖。為因惡了高太尉，尋事發下開封府問罪，斷遣刺配此滄州。聞得前面酒店裏說，這里有個招賢納士好漢柴大官人，因此特來相投。不遇官人，當以實訴。』那官人滾鞍下馬，飛近前來，說道：『柴進有失迎迓。』就草地上便拜。林冲連忙答禮。那官人攜住林冲的手，同行到莊上來。那莊客們看見，大開了莊門。柴進直請到廳前。兩個敘禮罷，柴進說道：『小可久聞教頭大名，不期今日來踏賤地，足稱平生渴仰之願。』林冲答道：『微賤林冲，聞大人貴名傳播海宇，誰人不敬。不想今日因得罪犯流配來此，得識尊顏，宿生萬幸。』柴進再三謙讓，林冲坐了客席，董超、薛霸也一代坐了。跟柴進的伴當，各自了馬，去後院歇息，不在話下。柴進便喚莊客，叫將酒來。不移時，只見數個莊客，托出一盤肉，一盤餅，溫一壺酒；又一個盤子，托出一斗白米，米上放著十貫錢，都一發將出來。柴進見了道：『村夫不知高下！教頭到此，如何恁地輕意。快將進去，先把果盒酒來。隨即殺羊，然後相待。快去整治。』林冲起身謝道：『大官人不必多賜，只此十分勾了。感謝不當。』柴進道：『休如此說。難得教頭到此，豈可輕慢。』莊客不敢違命，先捧出果盒酒來。柴進起身，一面手執三盃，林冲謝了柴進，飲酒罷。兩個公人一同飲了。柴進說：『教頭請裏面少坐。』柴進隨即解了弓袋箭壺，就請兩個公人一同飲酒。柴進當下坐了主席，林冲坐了客席。兩個公人在林冲肩下。敘說些閑話，江湖上
的勾當，不覺紅日西沉。安排得酒食果品海味，擺在卓上，擡在各人面前。柴進親自舉盃，把了三巡。坐下，叫道：『且將湯來吃。』吃得一道湯，五七盃酒，只見莊客來報道：『教師來也。』柴進道：『就請來一處坐地相會亦可。快擡一張卓來。』林冲起身看時，只見那個教師入來，歪戴著一頂頭巾，挺著脯子，來到後堂。林冲尋思道：『莊客稱他做教師，必是大官人的師父。』急急躬身唱喏道：『林冲謹參。』那人全不采著，也不還禮。林冲不敢擡頭。柴進指著林冲對洪教頭道：『這位便是東京八十萬禁軍鎗棒教頭林武師林冲的便是。就請相見。』林冲聽了，看著洪教頭便拜。那洪教頭說道：『休拜，起來！』卻不躬身答禮。柴進看了，心中好不快意。林冲拜了兩拜起身，讓洪教頭坐。洪教頭亦不相讓，便去上首便坐。柴進看了，又不喜歡。林冲只得肩下坐了。兩個公人亦各坐了。洪教頭便問道：『大官人今日何故厚禮管待配軍？』柴進道：『這位非比其他的，乃是八十萬禁軍教頭，師父如何輕慢。』洪教頭道：『大官人只因好習鎗棒上頭，往往流配軍人，都來倚草附木，皆道我是鎗棒教師，來投莊上，誘些酒食錢米。大官人如何忒認真。』林冲聽了，並不做聲。柴進說道：『凡人不可易相，休小覷他。』洪教頭怪這柴進說休小覷他，便跳起身來道：『我不信他。他敢和我使一棒看，我便道他是真教頭。』柴進大笑道：『也好，也好。林武師，你心下如何？』林冲道：『小人卻是不敢。』洪教頭心中忖量道：『那人必是不會，心中先怯了。』因此越來惹林冲使棒。柴進一來要看林冲本事，二者要林冲贏他，滅那廝嘴。柴進道：『且把酒來吃著。待月上來也罷。』當下又吃過了五七盃酒，卻早月上來了，照見廳堂裏面如同白日。柴進起身道：『二位教頭較量一棒。』林冲自肚裏尋思道：『這洪教頭必是柴大官人師父，不爭我一棒打翻了他，須不好看。』柴進見林冲躊躇，便道：『此位洪教頭也
到此不多時。此間又無對手。林武師休得要推辭。小可也正要看二位教頭的本事。』柴進說這話，原來只怕林冲礙柴進的面皮，不肯使出本事來。林冲見柴進說開就里，方纔放心。只見洪教頭先起身道：『來，來，來！和你使一棒看。』一齊都鬨出堂後空地上。莊客拿一束桿棒來，放在地下。洪教頭先脫了衣裳，拽扎起裙子，掣條棒使個旗鼓，喝道：『來，來，來！』柴進道：『林武師請較量一棒。』林冲道：『大官人休要笑話。』就地也拿了一條棒起來道：『師父請教。』洪教頭看了，恨不的一口水吞了他。林冲拿著棒，使出山東大攂，打將入來。洪教頭把棒就地下鞭了一棒，來搶林冲。兩個教師就明月地上交手，真個好看。怎見是山東大攂？但見：
山東大攂，河北夾鎗。大攂棒是魚穴內噴來，夾鎗棒是巨蟒窠中拔出。大攂棒似連根拔怪樹，夾鎗棒如遍地捲枯藤。兩條海內搶珠龍，一對岩前爭食虎。
集／戲劇／關漢卿戲曲集／包待制三勘蝴蝶夢／第二折(P.452)
第二折
(張千領祗候排衙走科)(張)在衙人馬平安喏。(孤扮包待制上)咚咚衙鼓響。公吏兩邊排。閻王生死殿。東岳攝魂臺。老夫姓包。名拯。字希文。廬州金斗郡四望鄉老兒村人也。官拜龍圖閣待制學士。正授開封府府尹。今日升廳。坐起早衙。張千。有合僉押的文書。將來老夫僉押。(張)六房吏典。有甚麼合僉押的文書。(內應科)(張)可不早說。早是我問你。喏。酸棗縣解到一起偷馬賊趙頑驢。(孤)與我領過來。(祗候押犯人跪科)(孤)開了那行枷者。兀那小廝。你是趙頑驢。是你偷馬來。(趙)
是小的偷馬來。(孤)張千上了長枷。下在死囚牢里去。(押下)(孤)老夫這一會兒困倦。張千。你與六房吏典休要大驚小怪的。老夫暫時歇息咱。(張)大小屬官。兩郎吏典。休要大驚小怪的。大人歇息里。(孤做伏案睡做夢科)老夫公事操心。那里睡的到眼里。老夫閑游玩咱。來到這開封府廳後。一個小角門。我推開這門。我試看則。是一個好花園也。你看那百花爛熳。春景融和。兀那花叢里一個撮角亭子。亭子上結下個蜘蛛羅網。花間飛將一個蝴蝶兒來。正打在羅網中。包拯暗暗傷懷。蝴蝶曾打飛來。休道人無生死。草也有非災。呀。蠢動含靈。皆有佛性。飛將一個大蝴蝶來。救出這蝴蝶去了。呀。又飛了一個蝴蝶。打在羅網中。那大蝴蝶必定來救他。好奇也。那大蝴蝶兩次三番。只在花叢上飛。不救那小蝴蝶。佯常飛去了。聖人道惻隱之心。人皆有之。你不救。等我救。(做放科)(張)喏。午時了也。(孤醒科。云)草致胡蝶。一命在參差。撒然夢驚覺。張千報午時。張千。有甚麼應審的罪囚。將來我看問。(張)兩房吏典。有甚麼合審的罪囚。領來勘問。(內應科)(張)喏。中牟縣解到一起犯人。弟兄三人打死平人葛彪。解至也。(孤)小縣中百姓怎敢打死平人。解到也未。(張)解到也。(孤)與我一步一棍打上廳來。(解子押三人上。旦上唱)
【南呂一枝花】解到這無人情御史臺。早來到有官法開封府。把三個未發跡小秀
士。生扭做吃勘問死囚徒。空教我意下惆廚。把不定心驚懼。赤緊的賊兒膽底虛。教我把罪犯私下招伏。不比那小處官司孔目。
【梁州】這開封府王條清正。不比那中牟縣官吏糊塗。撲咚咚下升衙鼓。諕的我手忙腳亂。使不得膽大心粗。驚的我魂飛魄喪。走的我力盡筋舒。這公事不比尋俗。就中間擔負公徒。嗨。嗨。嗨。一壁廂老夫主在地停尸。更。更。更。赤緊地子母每坐牢係獄。呀。呀。呀。眼見的弟兄每受刃遭誅。早是怕怖。我向這屏墻邊側耳偷睛覷。誰曾見這官府。則今日當廳定禍福。別辨個實虛。
叢書／津逮秘書／輟耕錄／卷二十／狷潔(P.13-2)..[明崇禎申虞山毛氏汲古閣刻本]
狷潔
鄭所南先生思肖福州連江人宋太學上舎應博學宏詞科剛介有立志會天兵南叩闕上䟽犯新禁衆爭目之由是遂變今名曰肖曰南義不忘趙北面他姓也隱居吳下一室蕭然坐必南向嵗時伏獵望南野
哭而再拜乃返人莫識焉誓不與朔客交徃或於朋友坐上見有語音異者使引去人咸知其狷潔亦弗為怪工畫墨蘭不妄與人邑宰求之不得聞先生有田三十畆因脅以賦役取先生怒曰頭可砟蘭不可畫嘗自寫一㢧長丈餘高可五寸許天真爛熳超出物表題云純是君子絶無小人深山之中以天為春過齊子芳之書塾云此世但除君父外不曾別受一人恩寒菊云禦寒不籍水為命去國自同金鑄心其忠肝義膽於此可見晚年究竟性命之學以壽終
叢書／詩詞雜俎／女紅餘志／卷下／偶成(P.5-1)..[明天啓崇禎間汲古閣毛晉輯刊本]
偶成
堦下莓苔爛熳墻邊竹色蕭踈彩鳯繡來有恨琉鴻讀外無書
叢書／知不足齋叢書／蛻巌詞／卷之下／江神子　凡三篇／江神子　２(P.10-2)..[清乾隆鮑廷博校刊本]
江神子
牡丹芍藥冠池臺縷金盃錦雲堆最恨顚風橫雨故相催國色天香虛過了紅片片臥蒼苔　綠陰籬落暗香來野酴醿剌玫瑰照眼遺芳爛熳趂晴開縱使
專春春有幾花到此已堪哀
