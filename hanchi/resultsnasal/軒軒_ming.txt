子／宗教／正統道藏／洞神部／玉訣類／玄經原旨發揮／卷下　彼十之一／後序(P.第21冊　478-1)..[上海涵芬樓影印本]
玄經原旨發揮序
上古之初人人老子家家道德言之不可聞安有五千言以為之經大樸既散元經會之七有聖人跨歷商周笑視爭奪遐想庸成大庭之不可復於是出五千言以陳古義以正人心青牛去遠微言轉堙五千演為數十萬言將以發道德之所未盡使博大真人與上三皇同時必不著書使後世盡漢文盡蓋公則原旨之書亦不出於今之河上此書自先天而來十有二章別自為書開闔古今經緯
理數得函關之的意集玄學之大成讀之者軒軒乎見鴻濛泠泠然適建德身世自遠內外俱忘亦猶淵明之羲皇上禪宗之威音前周茂叔之太極本無極雖然運有汙隆而古今無二道術有分裂而宇宙無兩身安知老子之非先生又安知先生之非我異時白石洞天水光山色之中從杖屨而稽首三問者必屬之我矣廬山道士黃石翁敬書
子／宗教／正統道藏／洞神部／記傳類／甘水仙源錄／卷之三　息三／終南山重陽萬壽宮洞真于真人道行碑(P.第33冊　155-2)..[上海涵芬樓影印本]
終南山重陽萬壽宮洞真于真人道
行碑
宣授河南路轉運使兼廉訪楊奐　撰
盈尺之璧徑寸之珠天下皆知其為寳也不以蘊於山淵而不聞況於人乎東魯宣父炳辟世辟地之訓歷代史臣列隱逸逸民之傳宜乎綿亘千數百載而不廢也僕儒家者流竊有志於史學謹按洞真之行實斯亦古之所謂宗師者歟故碑之無疑師諱善慶字伯祥寧海人高門于公之後祖彥升主好畤縣簿考道濟韜光不仕師幼不茹葷長通經史
大義雅嗜道德性命之學與馬丹陽同里開大定二十二年丹陽演法於金蓮道場耋稚雲集而師預焉時甫十七矣丹陽見而奇之且嘆曰向畏重陽譴訶頗萌倦弛然得以終其業者彥升力也使是兒入道殆天報乎其家聽執几杖以從再年冬丹陽返真徑造隴州龍門山謁丘長春長春俾參長真於洛陽得鍊心法丐食同華間明昌初長春歸海上囑曰汝緣在汧隴無他往夫人需友以成不可不擇復入秦卜吳嶽東南峯鑿石以處日
止一餐凡可以資於道者造次不暫舍絕跡人間七八年迄今目其龕曰于真人洞友蒲察道淵待之如師後創觀汧陽之石門承安中好事者請玉清額禮體玄大師尋佩受法籙以輔道救物遠近益加崇敬泰和三年隴之州將保賜冲虛大師號五年再謁長春啟證心印退隱相州天平山六年長春介畢知常緘示密語督還汧隴仍易名志道師再三敬諾參長生久之道價隆重輝照一時雖黃髮故老自以為不逮也常謂學仙者存乎積
累赴人之急當如己之急八年南征凱還憫其俘纍必盡力購援而後已元光二年隴山亂中太一宮李冲虛聞之舉以自代不起正大改元上悼西軍戰歿遣禮部尚書趙公秉文祭於平涼充濟度師秉文高其節圖像薦諸朝召之又不起二年饑荒或言路直秦岐之咽過客無別歲計奈何師曰吾門一見其難而遽如許不廣甚矣言者悚愧未幾秋大熟遷五姓洞真觀環居弗出逼中使絡繹不絕起而應之遂領中太一宮事七年河南不
雨召近侍護師降香濟源上初期望祀於宮中而臨河阻風鐵劄既沉斥鼓棹前進登岸風如故立致甘澍特旨褒異兼提點五嶽佑神觀天興二年春京城送欵于我朝驛訪高道以師為之冠秋七月約由中灤渡北邁時苦於餓依附者眾船人疑其有金帛迤邐沿流而下夜將半遇一沙渚委之而去黎明驚濤四涌莫不倉皇失措會八柳樹堤潰乃定徐謂弟子符道清曰今日之事非爾不能濟道清秦人不安於水承命捷若神助俄賂二
舟馳迓舉脫其厄其臨事如此過魏過魯過趙諸侯郊迎以相躡擁篲以相先玄通子范圓曦方為人所尊信主東平上清宮聞風虛席引避良有以也乙未秋入燕致祠處順堂下適清和嗣教門事待之如伯仲丙申燕境大旱而蝗俯徇輿情投符瀘溝乃雨蝗不為災戊戌夏四月詔天下選試道釋進號通玄廣德洞真真人秋七月掌教李公真常奏請住持終南山重陽萬壽宮適北京留守烏公築全真觀奉之庚子太傳移剌寳儉緫管田
雄交疏邀師會葬祖庭即入命駕入關緫宮事綦白雲李無欲實綱維之而曹冲和志陽實潤色之丙午夏五月西遊鞏昌以汪侯德臣敦請故也冬盤桓秦亭賓僚劉澤琡王道寧焦澍朝夕左右動靜語默具西州錄丁未春二月還宮張道士來雲中躬拜庭下師堅讓不受執事者曰真人壽垂九秩簪冠滿前以此而處淵源之地過矣師曰禮無不答大白若辱廣德若不足老氏有之以丹陽接一童子必答焉忍自尊大耶庚戌冬十月二日
沐浴正襟危坐猶平日翌日留頌以寓生不必樂死不必憂之旨曲肱歛息坦然順化春秋八十五後九日葬于宮之西北隅有洪鐘集行於世鎮陽馮侍郎璧傳其事甚悉在汴則尚書左丞張公行信平章政事侯公摰司諫許公古禮部尚書楊公雲翼王府司馬李守節修撰雷淵應奉翰林文字宋九嘉在燕則陳漕長時可吳大卿張侍讀本在關中則參省王輔臣郎中邳邦用講議來獻臣同德寺丞楊天德員外郎張徽中書掾裴憲經籍
官孟攀鱗署丞張琚蓋當世景慕者也容力取而言詰之哉師間氣天挺謙慈夷粹似簡而不失其倨似和而不涉於流信乎其難名也四方學徒不可勝數雖久於其事者未嘗見喜怒之色形於顏間察其日用之常則寒暑風雨無少變六十八年脇不沾席衣不解帶可謂慎終如始矣與人言惟正心誠意而已至於嗇神頤真之祕苟非其人閉口不吐恐失之強聒也精潔儉素不習而能一履襪之細至經歲不易肯以絲毫利諸己耶東徹
海岱南窮襄鄧西極洮鞏北際燕遼瑰蹤瑋跡章章可考葬之明年春僕以南漕長告老燕臺無欲子促其徒往返六千里懇徵文石嗚呼玄鶴不來青山已塵遐想巖扉強勒之銘銘曰
維道與天初同原方術分裂無乃繁至人躍然起海門丹陽嫡子重陽孫空山大澤環四垣隱几坐觀萬馬奔物生不願為犧樽火烈始見玉性溫西翱東翔動帝閽歲旱懷詔濟瀆源洪流怒濤鯨吐吞靈符一擲懾老坤蜚
廉馮夷掖兩轅焦載沃如平反朝那夜哭戰死魂霓旌豹尾交繽繙楊枝麾灑消沉冤隨機應物忘清渾疾雷破聵電燭昏功成弗居德愈尊上賓碧落何軒軒道路掩面泫宿恩洪鐘叩擊皆玄言包括鄭圃羅漆園陸陶殊𣲖契義敦我舌入筆勢可捫赤書翠琰馨蘭蓀
子／宗教／正統道藏／太玄部／黃帝素問靈樞集註／卷之二十　所一之一／通天第七十二(P.第36冊　346-1)..[上海涵芬樓影印本]
太陽之人其狀軒軒儲儲反身折膕此太陽之人也
子／宗教／正統道藏／太玄部／華陽陶隱居集／卷上　尊一／尋山誌(P.第39冊　755-2)..[上海涵芬樓影印本]
尋山誌年十五作
倦世情之易撓乃杖策而尋山既沿幽以達峻實窮阻而備艱眇遊心其未已方際夕乎雲根欣夫得志者忘形遺形者神存於是散髮解帶盤旋其上心容曠㫰氣宇條暢玄雖
遠其必存累無大而不忘害馬之弊既去解牛之刀乃王物我之情雖均因已濟吾之所尚也若夫飛聲西嶽邀利東陵楚湘之潔吳江之矜輕死重氣名貴於身迷真晦道余所弗丞襲衣縫掖端委章甫徘徊廊廟趨翔庭宇傅氏百王流芳世緒負德叨榮吾未敢許爾乃荊門晝掩蓬戶夜開室迷夏草逕惑春苔庭虛月映琴響風哀夕鳥依簷暮獸爭來時復歷近壟尋遠壑坐盤石望平原日負嶂以共隱月披雲而出山風下松而舍曲泉瀠
石而生文草𧆑𧆑以拂露鹿䬃䬃而來群捫虛蘿以入谷傍洪澤而比清照石壁以端色攀桂枝而齊貞亟扈蘭而佩蕙及春鴃之未鳴且舍懷以屏炁待惠風而舒情乃乘興而還往遵巖路以遠遊竚天維而漂思𢠵怳惚而莫求眺回江之淼浸眩疊嶂之相稠日斜雲而色黛風過水而安流觸嶔巖而起巘值闊達而成洲石孤聳而獨絕岸懸天而似浮緣墜道其過半魂眇眇而無憂悟伯昏之條宕躡千仞而神休遂乃淩巖峭至松門背通
林面長源右聯山而無際左憑海而齊天竹泫泫以垂露柳依依而迎蟬鷗雙雙而赴水鷺軒軒而歸田赴水兮汎濫歸田兮翱翔此翔濫之足樂意斯齡之不長悼菌蟪之危促羡靈椿兮未央雖鵬鷃之異類託逍遙乎一方願敷衽以遠訴思松朝而陳辭至赤城兮一憇遇王子而宿之仰彭涓兮弗遠必長年兮可期及榆光之未暮將尋山而採芝去採芝兮入深澗深澗幽兮路窈窕窈窕路兮終無曙深澗深兮未曾曉高松上兮亟停雲低
蘿下兮屢迷鳥鳥迷蘿兮繽紛雲停松兮欲紛紛停雲遊兮安泊離鳥棲兮索群嗟群泊其無所思參差而誰聞既窮目以無閡先生去世後久無人編錄文集至陳武帝貞明二年勑令侍中尚書令江總始撰文集先生以梁大同二年解駕至是五十三載矣文章頗多散落問漁人以前路指示余以蓬萊曰果爾以尋山之志舘爾以招仙之臺就瀛水以通懷謂萬感其巳會亦千念而必諧竟莫知其所躋反無形於寂寞長超忽乎塵埃
子／宗教／正統道藏／太玄部／上清太玄集／卷之九　上九／仙鄉子　二(P.第40冊　191-1)..[上海涵芬樓影印本]
仙鄉子
易遘自然軒軒外清華混物鮮秀嶺連雲飛宇角靈泉柳岸煙波接遠川○德士隱幽玄
玄覽滌除物自捐內適虛壇真有趣龍涎寳篆輕浮弄素絃
子／宗教／正統道藏／太平部／長春子磻溪集／卷之三　友三／吟／度世吟(P.第43冊　618-2)..[上海涵芬樓影印本]
度世吟
山深路僻行人少盡日幽巖聽啼鳥無客相陪皓月中有時獨立青雲表雲表孤吟百邪遠天涯一覽群山小調高風急韻悠颺清絕步虛神縹緲憶昔重陽泛天角清吟欲序乾
坤樸釣拔扶風人不知測量大海余先覺入神妙致應難辨出俗玄談非所學返觀今日道崢嶸始得他年功卓犖首及東牟演仁孝未能化俗開籠罩五會軒軒立五名寧海金蓮登州玉華萊州平等文登七寳福山三光三州袞袞崇三教出神入夢人驚駭擲蓋投冠予計較師居東海乃猶龍馬入西秦還變豹丹陽弘道隆於陝右也大定己丑夏四月余與丹陽等數人從重陽師自文登如寧海時邁龍泉日氣稍熾師令余等前已執傘在後距半里許余忽廻顧見傘騰空而起余急返走問之云搏扶搖而上不知其然而然初傘起東北望之冉冉墜於沙間指其方而覓之了無所也時余法眷陽子王公隱于東海隅漢籍按：畫底線處新文豐與上海涵芬樓殘缺，據三家本補
之查山山到文登一百一十里文登到傘起處又七十里傘起乃辰時及晡墮傘陽公菴前柄內陽子道號往賜之焉字篇韻本無乃師之所撰傘自後查山下翟公家藏之本寧海范明叔家借用者范後知往取之而弗肯予投冠者初師之登城北觀海頭上竹皮冠忽墮水漂去已而復還音竹
子／宗教／正統道藏／太清部／淮南鴻烈解／卷之十八　神四／道應訓(P.第47冊　510-2)..[上海涵芬樓影印本]
淮南鴻烈解卷之十八　　　　　神四
太尉祭酒臣許慎記上
道應訓道之所行物動而應考之禍福以知驗符也
太清問於無窮太清元氣之清者也無窮無形也曰子知道乎無窮曰吾弗知也又問於無為無為有形而不為也曰子知道乎無為曰吾知道無為有形故知道也子之知道亦有數乎無為曰吾知道有數曰其數柰何無為曰吾知道之可以弱可以強可以柔可以剛可以陰可以陽可以窈可以明可以包裹天地可以應待無方此吾所以知道
之數也太清又問於無始無始未始有之氣也曰鄉者吾問道於無窮曰吾弗知之又問於無為無為曰吾知道曰子之知道亦有數乎無為曰吾知道有數曰其數柰何無為曰吾知道之可以弱可以強可以柔可以剛可以陰可以陽可以窈可以明可以包裹天地可以應待無方吾所以知道之數也若是則無為知與無窮之弗知孰是孰非無始曰弗知之深而知之淺弗知內而知之外弗知精而知之粗太清仰而嘆曰然則不知乃知邪知乃不知
邪孰知知之為弗知弗知之為知邪無始曰道不可聞聞而非也道不可見見而非也道不可言言而非也孰知形之不形者乎故老子曰天下皆知善之為善斯不善也故知者不言言者不知也白公問於孔子曰人可以微言白公楚平王孫太子建勝也建見殺白公怨而欲復讎故問微言也孔子不應知白公有陰謀故不應也白公曰若以石投水中何如曰吳越之善沒者能取之矣曰若以水投水何如孔子曰菑澠之水合易牙嘗而知之菑澠齊二水也白公曰然則人固不可與微言乎孔
子曰何謂不可誰知言之謂者乎夫知言之謂者不以言言也不以言心知之爭魚者濡逐獸者趍非樂之也故至言去言至為無為夫淺知之所爭者末矣白公不得也故死於浴室楚殺白公於浴室之地也故老子曰言有宗事有君夫唯無知是以不吾知也白公之謂也惠子為惠王為國法惠王梁惠王惠子惠施也已成而示諸先生先生皆善之奏之惠王惠王甚說之以示翟煎曰善惠王曰善可行乎翟煎曰不可惠王曰善而不可行何也翟煎對曰今夫舉大木者前
呼邪許後亦應之此舉重勸力之歌也豈無鄭衞激楚之音哉然而不用者不若此其宜也治國有禮不在文辯故老子曰法令滋彰盜賊多有此之謂也田駢以道術說齊王田駢齊人齊臣王應之曰寡人所有齊國也道術難以除患願聞國之政田駢對曰臣之言無政而可以為政譬之若林木無材而可以為材願王察其所謂而自取齊國之政焉已雖無除其患天地之間六合之內可陶而變化也齊國之政何足問哉此老聃之所謂無狀之狀
無物之象者也若王之所問者齊也田駢所稱者材也材不及林林不及雨雨然後材乃得生也雨不及陰陽陰陽不及和和不及道道者末之由生之本也白公勝得荊國不能以府庫分人白公篡得楚國貪其材而不分人也得積七日也七日石乙入曰石乙白公之黨也不義得之又不能布施患必至矣不能予人不若焚之毋令人害我白公弗聽也九日葉公入葉公楚大夫子高自方城之外入殺白公也乃發大府之貨以予眾出高庫之兵以賦民因而攻之十有九日而擒白公葉公殺白公也夫國非其有也而欲
有之可謂至貪也不能為人又無以自為可謂至愚矣譬白公之嗇也何以異於梟之愛其子也梟子長食其母故老子曰持而盈之不如其已揣而銳之不可長保也趙簡子以襄子為後董閼子曰無卹賤董閼子趙氏臣也無卹襄子之名簡子之庶子也今以為後何也簡子曰是為人也能為社稷忍羞襄子能柔能忍恥也異日知伯與襄子飲而批襄子之首大夫請殺之襄子曰先君之立我也曰能為社稷忍羞豈曰能刺人哉處十月知伯圍襄子於晉陽襄子疏隊而擊之疏分也隊
軍二百人為一隊分斯隊卒擊之大敗知伯破其首以為飲器故老子曰知其雄守其雌其為天下谿齧缺問道於被衣齧缺被衣皆堯時老人也被衣曰正女形壹女視天和將至攝女知正女度神將來舍德將來附若美而道將為女居惷乎若新生之犢而無求其故言未卒齧缺繼以讎夷讎夷熟視不言被衣行歌而去曰形若槁骸心如死灰直實知不以故自持墨墨恢恢無心可與謀彼何人哉故老子曰明白四達能無以知乎趙襄子攻翟而勝之尤人終人尤人終人翟之二邑使
者來謁之襄子方將食而有憂色左右曰一朝而兩城下此人之所喜也今君有憂色何也襄子曰江河之大也不過三日三日而減飄風暴雨日中不須臾言其不終日今趙氏之德行無所積今一朝兩城下亡其及我乎孔子聞之曰趙氏其昌乎夫憂所以為昌也而喜所以為亡也勝非其難者也賢主以此持勝故其福及後世齊楚吳越皆嘗勝矣然而卒取亡焉不通乎持勝也唯有道之主能持勝孔子勁杓國門之關杓引也古者縣門下從上杓引之者難也而不肯
以力聞墨子為守攻公輸般服而不肯以兵知墨子雖善為兵而不肯以知兵聞也善持勝者以強為弱故老子曰道沖而用之又弗盈也惠孟見宋康王蹀足謦欬疾言曰寡人所說者勇有功也不說為仁義者也客將何以教寡人惠孟對曰臣有道於此人雖勇刺之不入雖巧有力擊之不中大王獨無意邪宋王曰善此寡人之所欲聞也惠孟曰夫刺之而不入擊之而不中此猶辱也臣有道於此使人雖有勇弗敢刺雖有力不敢擊夫不敢刺不敢擊非無
其意也臣有道於此使人本無其意也夫無其意未有愛利之心也臣有道於此使天下丈夫女子莫不歡然皆欲愛利之心此其賢於勇有力也四累之上也此上九四事皆累於世而男六莫不歡然為上也大王獨無意邪宋王曰此寡人所欲得也惠孟對曰孔墨是已孔丘墨翟無地而為君無官而為長無地為君以道富也無官為長以德尊也天下丈夫女子莫不延頸舉踵而願安利之者今大王萬乘之主也誠有其忘則四境之內皆得其利矣此賢於孔墨也遠矣宋王無以應
惠孟出宋王謂左右曰辯矣客之以說勝寡人也故老子曰勇於不敢則活由此觀之大勇反為不勇耳昔堯之佐九人謂禹臯陶稷契伯夷倕益夔龍也舜之佐七人皆與堯同臣其七人也武王之佐五人謂周公召公太公畢公毛公也堯舜武王於九七五者不能一事焉然而垂拱受成功焉善乘人之資也故人與驥逐走則不勝驥託於車上則驥不能勝人北方有獸其名曰蹷鼠前而莬後鼠前足短莬後足長故謂之蹷趨則頓走則顛常為蛩蛩駏驉取甘草以與之蛩蛩駏驉前足長後足短故能乘虛而走不能上也
蹷有患害蛩蛩駏驉必負而走此以其能託其所不能故老子曰夫代大匠斵者希不傷其手薄疑說衞嗣君以王術嗣君衞國君也嗣君應之曰子所有者千乘也願以愛教薄疑對曰烏獲舉千鈞又況一斤乎杜赫以安天下說周昭文君昭文君周襄分為西東各自立其君也文君謂杜赫曰願學所以安周赫對曰臣之所言不可則不能安周臣之所言可則周自安矣此所謂弗安而安者也故老子曰大制無割故致數輿無輿也魯國之法魯人為人妾於諸侯有
能贖之者取金於府子贛贖魯人於諸侯來而辭不受金孔子曰賜失之矣夫聖人之舉事也可以移風易俗而受教順可施後世非獨以適身之行也今國之富者寡而貧者眾贖而受金則為不廉不受金則不復贖人自今以來魯人不復贖人於諸侯矣孔子亦可謂知禮矣故老子曰見小曰明魏武侯問於李克李克武侯之相曰吳之所以亡者何也李克對曰數戰而數勝武侯曰數戰數勝國之福其獨以亡何故也對曰數戰則民罷數勝則主
憍以憍主使罷民而國不亡者天下鮮矣憍則恣恣則極慮上下俱極吳之亡猶晚矣夫差之所以自剄於干遂也越伐吳夫差所自殺也故老子曰功成名遂身退天之道也甯越欲干齊桓公困窮無以自達於是為商旅將任車任載也詩曰我任我輦以商於齊暮宿於郭門之外桓公郊迎客夜問門辟任車爝火甚盛爝炬火也從者甚眾甯越飯牛車下望見桓公而悲擊牛角而疾商歌桓公聞之撫其僕之手曰異哉歌者非常人也命後車載之桓公及至從者以
請桓公贛之衣冠而見說以為天下桓公大說將任之羣臣爭之曰客衞人也衞之去齊不遠君不若使人問之而故賢者也用之未晚桓公曰不然問之患其有小惡也以人之小惡而忌人之大美此人主之所以失天下之士也凡聽必有驗一聽而弗復問合其所以也合己聽知之意所以用之且人固難合也權而用其長者而已矣當是舉也桓公得之矣故老子曰天大地大道大王亦大域中有四大而王處其一焉以言其能包裹之也大王亶父居
邠翟人攻之事之以皮帛珠玉而弗受曰翟人之所求者地無以財物為也大王亶父曰與人之兄居而殺其弟與人之父處而殺其子弗為皆勉處矣為吾臣與翟人奚以異且吾聞之也不以其所養害其養杖策而去民相連而從之遂成國於岐山之下岐山今之美陽北也其下有周地因是以為天下號也大王亶父可謂能保生矣雖富貴不以養傷身雖貧賤不以利累形今受其先人之爵祿則必重失之所自來者久矣而輕失之豈不惑哉故老子曰貴以身為
天下焉可以託天下愛以身為天下焉可以寄天下矣中山公子牟中山鮮虞之國謂詹子曰身處江海之上心在魏闕之下為之柰何江海之上言志在於己身心之魏闕也言內守詹子曰重生重生則輕利重生己之性也中山公子牟曰雖知之猶不能自勝則從之從之神無怨乎言不勝己之情欲則當縱心意則己神無怨也不能自勝而強弗從者此之謂重傷之人無壽類矣故老子曰知和曰常知常曰明益生曰祥心使氣曰強是故用其光復歸其明也楚莊王問詹何曰治國柰何對曰何明於
治身而不明於治國楚王曰寡人得立宗廟社稷願學所以守之詹何對曰臣未嘗聞身治而國亂者也未嘗聞身亂而國治者也故本任於身不敢對以末楚王曰善故老子曰修之身其德乃真也桓公讀書於堂桓公齊君輪人斵輪於堂下釋其椎鑿而問桓公曰君之所讀書者何書也桓公曰聖人之書輪扁曰其人在焉輪扁之名問作書之人何在也桓公曰已死矣輪扁曰是直聖人之糟粕耳糟酒滓也粕已漉之精也桓公悖然作色而怒曰寡人讀書工人焉得而譏
之哉有說則可無說則死輪扁曰然有說臣誠以臣之斵輪語之大疾則苦而不入苦急意也大徐則甘而不固甘緩意也不甘不苦應於手猒于心而可以至妙者臣不能以教臣之子而臣之子亦不能得之於臣是以行年六十老而為輪今聖人之所言者亦以懷其實窮而死獨其糟粕在耳故老子曰道可道非常道名可名非常名昔者司城子罕相宋謂宋君曰夫國家之危安百姓之治亂在君行賞罰夫爵賞賜予民之所好也君自行之殺戮刑
罰民之所怨也臣請當之宋君曰善寡人當其美子受其怨寡人自知不為諸侯笑矣國人皆知殺戮之專制在子罕也大臣親之百姓畏之居不至期年子罕遂却宋君而專其政故老子曰魚不可脫于淵國之利器不可以示人王壽負書而行見徐馮於周王壽古好書之人徐馮周之隱者也徐馮曰事者應變而動變生於時故知時者無常行書者言之所出也言出於知者知者藏書於是王壽乃焚書而舞之自喜焚其書故舞之也故老子曰多言數窮不如守中令
尹子佩請飲莊王子佩楚莊王之相請飲請置酒也莊王許諾子佩疏揖北面立於殿下疏徒跣也揖舉手也曰昔者君王許之今不果往果誠也意者臣有罪乎莊王曰吾聞子具於強臺強臺者南望料山以臨方皇料山名方皇水名也一曰山名左江而右淮其樂忌死若吾薄德之人不可以當此樂也恐留而不能反故老子曰不見可欲使心不亂晉公子重耳出亡過曹無禮焉曹共公聞重耳駢脅使祖而捕魚設薄以觀之釐負羇之妻謂釐負羇曰君無禮於晉公子吾觀其從者皆賢人也從者狐偃趙衰之屬也
若以相夫子反晉國必伐曹子何不先加德焉釐負羇遺之壺餕而加璧焉重耳受其餕而反其璧及其反國起師伐曹剋之令三軍無入釐負羇之里故老子曰曲則全枉則直越王勾踐與吳戰而不勝國破身亡困於會稽忿心張膽氣如涌泉選練甲卒赴火若滅然而請身為臣妻為妾親執戈為吳兵先馬走先馬走先馬前果擒之於千遂故老子曰柔之勝剛也弱之勝強也天下莫不知而莫之能行越王親之故霸中國趙簡子死未葬中牟入
齊中牟自入臣於齊也已葬五日襄子起兵攻圍之未合而城自壞者十丈襄子擊金而退之軍法鼓以進眾鉦以退之軍吏諫曰君誅中牟之罪而城自壞是天助我何故去之襄子曰吾聞之叔向曰君子不乘人於利不迫人於險使之治城城治而後攻之中牟聞其義乃請降故老子曰夫唯不爭故天下莫能與之爭秦繆公請伯樂曰子之年長矣子姓有可使求馬者乎子姓謂伯樂子對曰良馬者可以形容筋骨相也相天下之馬者若滅若失若亡若滅其相不可見也若失乍入乍出
也若亡髣髴不及也其一若此馬者絕塵弭徹絕塵不及也弭徹引迹疾也臣之子皆下林也可告以良馬而不可告以天下之馬臣有所與供儋纏采薪者九方堙纏索也九方堙人姓名也此其於馬非臣之下也請見之穆公見之使之求馬三月而反報曰已得馬矣在於沙丘穆公曰何馬也對曰牡而黃使人往取之牝而驪穆公不說召伯樂而問之曰敗矣子之所使求者毛物牝牡弗能知又何馬之能知伯樂喟然大息曰一至此乎是乃其所以千萬臣而無數者也若堙
之所觀者天機也得其精而忘其粗在內而忘其外見其所見而不見其所不見視其所視而遺其所不視若彼之所相者乃有貴乎馬者馬至而果千里之馬故老子曰大直若屈大巧若拙吳起為楚令尹適魏問屈宜若屈宜若楚大夫亡在魏者也曰王不知起之不肖而以為令尹先生試觀起之為人也屈子曰將柰何吳起曰將衰楚國之爵而平其制祿損其有餘而綏其不足砥𥖣甲兵時爭利於天下屈子曰宜若聞之昔善治國家者不變其故不
易其常今子將衰楚國之爵而平其制祿損其有餘而綏其不足是變其故易其常也行之者不利宜若聞之曰怒者逆德也兵者凶器也爭者人之所本也今子陰謀逆德好用凶器始人之所本本者謂兵爭也逆之至也且子用魯兵不宜得志於齊而得志焉吳起為將伐齊敗之子用魏兵不宜得志於秦而得志焉吳起為魏西河守秦兵不敢東下也宜若聞之非禍人不能成禍吾固惑吾王之數逆天道戾人理至今無禍差須夫子也差須猶意須也吳起惕然曰尚可更乎屈子曰
成形之徒不可更也成刑之徒刑禍已成於眾子不若敦愛而篤行之老子曰挫其銳解其紛和其光同其塵晉伐楚三舍不止大夫請擊之莊王曰先君之時晉不伐楚及孤之身而晉伐楚是孤之過也若何其辱群大夫曰先臣之時晉不伐楚今臣之身而晉伐楚此臣之罪也請三擊之王俛而泣涕沾襟起而拜君大夫晉人聞之曰君臣爭以過為在己且輕下其臣不可伐也夜還師而歸老子曰能受國之垢是謂社稷主宋景公之時熒惑在心公懼
召子韋而問焉子韋司星者也曰熒惑在心何也子韋曰熒惑天罰也心宋分野宋之分野上屬房心之星禍且當君雖然可移於宰相公曰宰相所使治國家也而移死焉不祥子韋曰可移於歲公曰歲民之命歲饑民必死矣為人君而欲殺其民以自活也其誰以我為君者乎是寡人之命固已盡矣子韋無復言矣子韋還走北面再拜曰敢賀君天之處高而聽卑君有君人之言三天必有三賞君今夕星必徙三舍君延年二十一歲公曰子奚以知之對曰君
有君人之言三故有三賞星必三徙舍舍行七里三七二十一故君移年二十一歲臣請伏於陛下以司之星不徙臣請死之公曰可是夕也星果三徙舍故老子曰能受國之不祥是謂天下王昔者公孫龍在趙之時謂弟子曰人而無能者龍不能與遊有客衣褐帶索而見曰臣能呼公孫龍顧謂弟子曰門下故有能呼者乎對曰無有公孫龍曰與之弟子之籍後數日往說燕王至於河上而航在一汜汜水涯也使善呼之一呼而航來故曰聖人
之處止不逆有伎能之士故老子曰人無棄人物無棄物是謂襲明子發攻蔡踰之子發楚宣王之將軍踰越勝之也宣王郊迎列田百頃而封之執圭楚爵功臣賜以圭謂之執圭比附庸之君也子發辭不受曰治國立政諸侯入賓此君之德也發號施令師未合而敵循此將軍之威也兵陳戰而勝敵者此庶民之力也夫乘民之功榮而取其爵祿者仁義之道也故辭而弗受故老子曰功成而不居夫唯不居是以不去晉文公伐原原周邑周襄王以原賜文公原叛伐也與大夫期三日三日而
原不降文公令去之軍吏曰原不過一二日將降矣君曰吾不知原三日而不可得下也以與大夫期盡而不罷失信得原吾弗為也原人聞之曰有君若此可弗降也遂降溫人聞亦請降時周人亦以溫子文公溫相連皆叛故老子曰窈兮冥兮其中有精其精甚真其中有信故美言可以市尊美行可以加人公儀休相魯公儀休故魯愽士也而嗜魚一國獻魚公儀子不受其弟子諫曰夫子嗜魚弗受何也荅曰夫唯嗜魚故弗受夫受魚而免於相雖嗜魚不能自給魚
毋受魚而不免於相則能長自給魚此明於為人為己者也故老子曰後具身而身先外其身而身存非以其無私邪故能成其私一曰知足不辱狐丘丈人謂孫叔敖丈人老而杖於人者曰人有三怨子知之乎孫叔敖曰何謂也對曰爵高者士妬之官大者主惡之祿厚者怨處之孫叔敖曰吾爵益高吾志益下吾官益大吾心益小吾祿益厚吾施益愽是以免三怨可乎故老子曰貴必以賤為本高必以下為基大司馬捶梘果反鉤者年八十矣捶銀擊也鉤釣
鉤也而不失鉤芒大司馬曰子巧邪有道邪曰臣有守也臣年二十好捶鉤於物無視也非鉤無察也是以用之者必假於弗用也而以長得其用而況持不用者乎物孰不濟焉故老子曰從事於道者同於道文王砥德修政三年而天下二垂歸之砥礪也文王三分天下有其二紂聞而患之曰余夙興夜寐與之競行則苦心勞形縱而置之恐伐余一人崇侯虎曰周伯昌行仁義而善謀太子發勇敢而不疑中子旦恭儉而知時若與之從則不堪其殃縱而赦
之身必危亡冠雖弊必加於頭及未成請圖之屈商乃拘文王於羑里屈商紂臣也羑里地名也在河內湯陰於是散宜生乃以千金求天下之珍怪得騶虞雞斯之乘騶虞白虎黑文而仁食自死之獸日行千里雞斯神馬也玄玉百工二玉為一工也大貝百朋五貝為一朋也玄豹黃羆青犴音岸犴胡地野犬也白虎文皮千合以獻於紂因費仲而通費仲紂佞臣也紂見而說之乃免其身殺牛而賜之文王歸乃為玉門築靈臺相女童擊鐘鼓玉門以玉飾門為柱樞也相女童相視之一曰相匠也以待紂之失也紂聞之曰周伯昌改道易行吾無
憂矣乃為炮烙剖比干剔孕婦殺諫者文王乃遂其謀故老子曰知其榮守其辱為天下谷成王問政於尹佚曰吾何德之行尹佚史佚而民親其上對曰使之時而敬順之王曰其度安至曰如臨深淵如履薄氷王曰懼哉王人乎尹佚曰天地之間四海之內善之則吾畜也不善則吾讎也昔夏商之臣反讎桀紂而臣湯武宿沙之民皆自攻其君而歸神農伏羲神農之間有共工宿沙覇天下者也此世之所明知也如何其無懼也故老子曰人之所畏不可不畏也跖
之徒問跖曰盜亦有道乎跖曰奚適其無道也夫意而中藏者聖也入先者勇也出後者義也分均者仁也知可否者智也五者不備而能成大盜者天下無之由此觀之盜賊之心必託聖人之道而後可行故老子曰絕聖棄智民利百倍楚將子發好求技道之士楚有善為偷者往見曰聞君求技道之士臣偷也願以技齎一卒齎備卒足子發聞之衣不給帶冠不暇正出見而禮之左右諫曰偷者天下之盜也何為之禮君曰此非左右之所得與
後無幾何齊與兵伐楚子發將師以當之兵三却楚賢良大夫皆盡其計而悉其誠齊師愈強於是市偷進請曰臣有薄技願為君行之子發曰諾不問其辭而遣之偷則夜解齊將軍之幬帳而獻之子發因使人歸之曰卒有出薪者得將軍之帷使歸之於執事明又復往取其枕子發又使人歸之明日又復往取其簪子發又使歸之齊師聞之大駭將軍與軍吏謀曰今日不去楚君恐取吾頭則還師而去故曰無細而能薄在人君用之耳故
老子曰不善人善人之資也顏回謂仲尼曰回益矣仲尼曰何謂也曰回忘禮樂矣回忘禮樂絕聖弃知入於無為也仲尼曰可矣猶未也異日復見曰回益矣仲尼曰何謂也曰回忘仁義矣仲尼曰可矣猶未也異日復見曰回坐忘矣言坐自忘其身以至道也仲尼造然曰何謂坐忘顏回曰隳支體黜聦明離形去知洞於化通是謂坐忘仲尼曰洞則無善也化則無常矣而夫子薦賢薦先也回人賢丘請從之後故老子曰載營魄抱一能無離乎專氣至柔能如嬰兒乎秦穆公
興師將以襲鄭蹇叔曰不可臣聞襲國者以車不過百里以人不過三十里為其謀未及發泄也甲兵未及銳弊也糧食未及乏絕也人民未及罷病也皆以其氣之高與其力之盛至是以犯敵能威今行數千里又數絕諸侯之地以襲國臣不知其可也君重圖之穆公不聽蹇叔送師衰絰而哭之師遂行過周而東鄭賈人弦高矯鄭伯之命以十二牛勞秦師而賓之三帥乃懼而謀曰吾行數千里以襲人未至而人已知之其備必先成不可
襲也還師而去當此之時晉文公適薨未葬先軫言於襄公先軫晉大夫也襄公晉文公子曰昔吾先君與穆公交天下莫不聞諸侯莫不知今吾君薨未塟而不弔吾喪而不假道是死吾君而弱吾孤也請擊之襄公許諾先軫舉兵而與秦師遇於大破之擒其三軍以歸穆公聞之素服廟臨以說於眾說解故老子曰知而不知尚矣不知而知病也齊王后死王欲置后而未定使群臣議薛公欲中王之意薛公田嬰也因獻十珥而美其一旦日因問美珥之所在
因勸立以為王后齊王大說遂尊重薛公故人主之意欲見於外則為人臣之所制故老子曰塞其兌閉其門終身不勤盧敖游乎北海盧敖燕人秦始皇召以為愽士使求神仙亡而不反也經乎太陰入乎玄闕太陰北方也玄闕北方之山也至於蒙穀之上蒙穀山名見一士焉深目而玄鬢淚注淚水而鳶肩豐上而殺下軒軒然方迎風而舞顧見盧敖慢然下其臂慢然止舞也遯逃乎碑匿於碑陰盧敖就而視之方倦龜殼楚人謂倨為倦龜殼龜甲也而食蛤梨蛤梨海蚌盧敖與之語曰唯敖為背群離黨窮觀於六
合之外者非敖而已乎敖幼而好游至長不渝周行四極唯北陰之禾闚今卒睹夫子於是子殆可與敖為友乎若士者齤音拳然而笑曰嘻子中州之民寧肯而遠至此此猶光乎日月言太陰之地尚見日月也而載列星陰陽之所行四時之所生其比夫不名之地猶突奧也言我所游不可字名之地以盧敖而所行比之則如突奧奧室中也若我南游乎岡㝗之野北息乎沉墨之鄉西窮冥冥之黨東開鴻濛之光此其下無地而上無天聽焉無聞視焉無㫬此其外猶有汰沃之汜汰沃四海子天
之際水流聲也汜涯也其餘一舉而千萬里千萬里汰汜之外也吾猶未能之在吾尚未至此地今子游始於此乃語窮觀豈不亦遠哉然子處矣吾與汗漫期于九垓之外汗漫不可知之也九垓九天之外吾不可以久駐若士舉臂而竦身遂入雲中盧敖仰而視之弗見乃止駕止其所駕之車止柸治楚人謂恨不得為柸治也悖若有喪也曰吾比夫子猶黃鵠與蠰蟲也蠰蟲蟲之幼也終日行不離咫尺八寸為咫十寸為尺而自以為遠豈不悲哉故莊子曰小人不及大人小知不及大知朝菌不知晦朔朝菌朝生暮死之蟲也生水上狀似
蚕蛾一名孳母海南謂之蟲邪蟪蛄不知春秋蟪蛄貂蟟此言明之有所不見也季子治亶父三年季子子賤而巫馬期絻衣短褐巫馬期孔子弟子也易容貌往觀化焉易服而往微以視之見夜魚釋之巫馬期問焉曰凡子所為魚者欲得也今得而釋之何也漁者對曰季子不欲人取小魚也古者魚不盈尺不上俎也所得者小魚是以釋之巫馬期歸以報孔子曰季子之德至矣使人闇行若有嚴刑在其側者季子何以至於此孔子曰丘嘗問之以治言曰誡於此者刑於彼季子必行此術也故老
子曰去彼取此罔兩問於景罔兩水之精物也景日月水光晷也曰昭昭者神明也罔兩恍惚之物見景光明以為神也景曰非也罔兩曰子何以知之景曰扶桑受謝日照宇宙扶桑日所出之木也受謝扶桑受日旦澤出之也炤炤之光輝燭四海闔戶塞牖則無由入矣若神明四通並流無所不及上際於天下蟠於地化育萬物而不可為象俛仰之間而撫四海之外照照何足以明之故老子曰天下之至柔馳騁天下之至堅光耀問於無有光耀可見而無有至虛者曰子果有乎其果無有乎有形生於無形何以能生物故問果
有乎其無有也無有弗應也光耀不得問而就視其狀貌冥然忽然視之不見其形聽之不聞其聲搏之不可得望之不可極也光耀曰貴矣哉孰能至于此乎予能有無矣未能無無也言我能使形不可得未能殊無形也及其為無無又何從至於此哉故老子曰無有入于無間吾是以知無為之有益也白公勝慮亂白公將為父復讎起兵亂因思慮之也罷朝而立到杖策錣音針上貫頤策馬捶端有針以刺馬謂之錣到杖策故錣貫頤也血流至地而弗知也鄭人聞之曰頤之忘將何不忘哉白公之父死鄭預故懼漢籍按：｢懼｣殘缺，據《道藏輯要》補之也此
言精神之越於外智慮之蕩於內則不能漏理其形也漏補空也是故神之所用者遠則所遺者近也近謂身也故老子曰不出戶知天下不窺牖以見天道其出彌遠其知彌少此之謂也秦皇帝得天下恐不能守發邊戍築長城修關梁設障塞具傳車置邊吏然劉氏奪之若轉閉錘閉錘格也上之錘所以編薄席反覆之易昔武王伐紂破之牧野乃封比干之墓表商容之閭柴箕子之門紂死箕子亡之朝鮮舊居空故柴護之朝成湯之廟發鉅橋之粟散鹿臺之錢破鼓折抱㢮弓絕絃去
舍露宿以示平易解劒帶笏以示無仇於此天下歌謠而樂之諸侯執弊相朝三十四世不奪故老子曰善閉者無關鍵而不可開也善結者無繩約而不可解也尹需學御三年而無得焉私自苦痛常寢想之寢堅思之中夜夢受秋駕於師秋駕善御之術明日往朝師望之謂之曰吾非受道於子也恐子不可予也今日教子以秋駕尹需反走北面再拜曰臣有天幸今夕固夢受之故老子曰致虛極守靜篤萬物並作吾以觀其復也昔孫叔敖三得令尹
無喜志三去令尹無憂色延陵季子吳人願一以為王而不肯許由讓天下而弗受晏子與崔杼盟臨死地不變其儀此皆有所遠通也精神通於死生則物孰能惑之荊有佽非得寳劒於干隊干音寒干國在今臨淮出寳劒蓋為莫邪洞鄂之形也還反度江至於中流陽侯之波兩蛟俠繞其舩蛟龍屬也魚漏二千五百斤蛟未為之主也佽非謂枻舩者枻櫂曰嘗有如此而得活者乎對曰未嘗見也於是佽非瞑目㪍然攘臂拔劒曰武士可以仁義之禮說也不可劫而奪也此江中之腐肉
朽骨弃劒而已余有奚愛焉赴江刺蛟遂斷其頭舩中人盡活風波畢除荊爵為執圭孔子聞之曰夫善載腐肉朽骨弃劒者飲非之謂乎故老子曰夫唯無以生為者是賢於貴生焉齊人淳于髠以從說魏王魏王辯之約車十乘將使荊辭而行人以為從未足也復以衡說其辭若然從說說諸侯之計當相從也衡說從之非是當橫更計也魏王乃止其行而疏其身失從心志而有不能成衡之事是其所以固也夫言有宗事有本失其宗本技能雖多不若其寡也故周
鼎著倕而使齕其指先王以見大巧之不可也故慎子曰匠人知為門能以門慎子名到齊人所以不知門也不知門之要也故必杜然後能門門之要在門外墨者有田鳩者田鳩學墨子之術也欲見秦惠王約車申轅申束留於秦周年不得見客有言之楚王者往見楚王楚王甚悅之予以節使於秦至因見予之將軍之節惠王而說之出舍喟然而歎告從者曰吾留秦三年不得見不識道之可以從楚也物故有近之而遠遠之而近者故大人之行不掩以繩掩猶憚也至所極而
已矣此所謂筦子梟飛而維繩者言為士者上下無常進退無恒不可繩也以喻飛梟從下繩維之而欲翱翔則不可也豐水之深千仞而不受塵垢投金鐵鍼焉則形見於外非不深且清也魚鼈龍蛇莫肯之歸也是故石上不生五穀禿山不游麋鹿無所陰蔽隱也昔趙文子問於叔向曰晉六將軍其孰先亡乎六將軍韓魏趙范中行知伯也對曰中行知氏文子曰何乎對曰其為政也以苛為察以切為明以刻下為忠以計多為功譬之猶廓革者也廓之大則大矣裂之道也故老子曰其政悶悶
其民純純其政察察其民缺缺景公謂太卜曰子之道何能對曰能動地動震晏子往見公公曰寡人問太卜曰子之道何能對曰能動地地可動乎晏子默然不對出見太卜曰昔吾見句星在房心之間地其動乎句星客星也駟房句星守房心則地動也太卜曰然晏子出太卜走往見公曰臣非能動地地固將動也田子陽聞之田子陽齊臣也曰晏子默然不對者不欲太卜之死往見太卜者恐公之欺也晏子可謂忠於上而惠於下矣故老子曰方而不割廉而不劌魏
文侯觴諸大夫於曲陽飲酒酣文侯喟然嘆曰吾獨無豫讓以為臣子豫讓事知伯而死甚難故文侯思以為臣蹇重舉白而進之蹇重文侯臣也舉白進酒曰請浮君浮猶罰也以酒罰君也君曰何也對曰臣聞之有命之父母不知孝子有道之君不知忠臣夫豫讓之君亦何如哉豫讓相其君而君見殺亦何如不足貴也文侯受觴而飲釂不獻釂盡曰無管仲鮑叔以為臣故有豫讓之功故老子曰國家昏亂有忠臣孔子觀桓公之廟桓公魯君也有器焉謂之宥巵宥庄坐右孔子曰善哉乎得見此器顧曰弟子取水
水至灌之其中則正中水半巵中也其盈則覆孔子造然革容曰善哉持盈者乎子貢在側曰請問持盈曰揖而損之曰何謂揖而損之曰夫物盛而衰樂極則悲日中而移月盈而虧是故聦明叡知守之以愚多聞慱辯守之以儉武力毅勇守之以畏富貴廣大守之以陋德施天下守之以讓此五者先王所以守天下而弗失也反此五者未嘗不危也故老子曰保此道者不欲盈夫唯不盈故能弊而不新成武王問太公曰寡人伐紂天下是臣殺其
主而下伐其上也吾恐後世之用兵不休闘爭不已為之柰何太公曰甚善王之問也夫未得獸者唯恐其創之小也獵禽恐不能殺故恐其創小也已得之惟恐傷肉之多也王若欲久持之則塞民於兌兌耳目鼻口也老子也塞其兌也道全為無用之事煩擾之教彼皆樂其業供其情昭昭而道冥冥於是乃去其瞀而載之木瞀披髮也水騖鳥冠也知文者冠鶩解其劒而帶之笏為三年之喪令類不蕃高辭卑讓使民不爭酒肉以通之竽瑟以娛之鬼神以畏之繁文滋禮以弇其質厚葬
久喪以亶音丹其家含珠鱗施綸組以貧其財深鑿高壟以盡其力家貧族少慮患者貧以此移風可以持天下弗失故老子曰化而欲作吾將鎮之以無名之樸也
子／宗教／正統道藏／續道藏／高上玉皇本行集經註／卷之十　鍾十／高上玉皇本行集經卷下　三／報應神驗品第五　三／應驗品續三十章(P.第58冊　256-1)..[上海涵芬樓影印本]
應驗品續三十章
闐字真形作𨵙非也
又若道士志人能結壇誦經著新淨衣於夜半後𨵙闃字真形　作𨵙非也寂之時獨處清淨室叩齒九通東向端坐誦詠是經於是時也天真御几玉妃拂筵萬神班列諸天臨軒三界侍衛五帝司迎
持是經人名十二功德身慈濟無窮矣
又若道士志人
道士修道入玄之通名志人有志之人也或作至人非也蓋得道成真方名至人觀經者但以後有天真玉妃萬神諸
天三界五帝御班侍迎等句以為當作至人看不知經是帝敕所在諸神供衛遇持誦者即愚夫凡婦衰叟蒙童神敬是人如奉是帝持經誠敬福德無量怠慢則咎殃立至諸神侍迎敬其持真經不必至人況結壇新衣夜半靜室叩齒東坐此學者誦經之常規非所以論至人故知為志人無疑
能結道法壇場諷誦此經
著新作潔淨衣服於夜半後闃菊曲二音大昧時也
寂之時獨處清淨室中叩齒九通面東向端身定坐誦詠是經
於是時也
於是志人如法清淨誦經之時
天　御几
諸天至真臨御法几玄案
玉妃拂筵
靈妃玉女拂清法筵拂蕩也欽敬清肅之意非拂逆之拂筵法席也
萬神班列
世間帝王敕令所在群臣班列
皇經為玉帝秘言
元始法旨志人持誦即讀宣帝敕一般萬神悉皆班列拱奉
諸天臨軒
一切諸天帝真法駕臨軒
軒玄案也
三界侍衛
三界天界地界水府界三界諸神將吏侍列護衛一云志人誦經三界當作天
地人然夜半靜室定無人在為天地水部三界無疑一云欲色無色三界亦不是
玉帝司迎
五帝五方五靈五老上帝也一云五嶽尊帝也以前有萬神三界字中有五老此當作五嶽萬神三界中有五嶽此作五老是也經中有五老啟問故開經五老司迎道祖司主也承也迎迓也覲禮虛皇之義一云司迎持經之神昇玄亦是夫觀誦經之虔諸神備護則不誠諸神鑒報必有之矣見聞經者當廩然恭持不見聞者當惕然求遇嚴若諸神之臨不求應見之效無思無為密密持真一身之神森然永保我真經矣勉之勿怠
史／編年／朝鮮王朝實錄／燕山君日記／四年（1498）　卷二十九至三十一／卷三十一　八月至十二月／八月／16日(P.3-1)
○己卯/柳子光啓：“南孝溫軒名秋江，金宗直許與氣岸以能詩稱之。孝溫，宗直之黨，嘗作詩云：‘安生已逝知音少，洪子役鄕吾道窮。縱有大猷趨向苦，心懷說與隴西公。’
所謂安生，其類安應世，洪子卽洪裕孫也。朴處綸爲南陽府使時，疾裕孫輕世高談，復鄕吏之役。謂之吾道窮者，以裕孫比孔子也。大猷，金宏弼字也。宏弼初與孝溫等同志，而竟赴科擧，故云趨向苦。隴西公指李允宗也。右人等結爲黨援，高談詭說，傷毁士習。裕孫軒名曰軒軒軒。必有名軒者。且裕孫與其同志者號曰竹林七賢，蓋慕晋室阮咸等事也。效衰世之事，復行於聖明之世，請鞫之，以懲其罪。又有姜應貞者，與其徒號爲十哲。其類推應貞曰夫子，請竝鞫之。”傳曰：“可。所謂軒軒軒、隴西公者，何義也？”子光曰：“隴西公者，昔李陵、李白居隴西，故後人稱李姓通謂之隴西。”傳旨義禁府曰：“洪裕孫與某某人，竹林七賢稱號，放浪無忌辭緣及南孝溫詩，‘安生已逝知音少，洪子役鄕吾道窮。縱有大猷趨向苦，心懷說與隴西公。’作詩意趣及命軒名軒軒軒者竝鞫之。”
○傳旨義禁府曰：“稱姜應貞爲夫子者誰？作爲門徒，稱十哲者誰？鞫之。”
○承政院啓：“子光所啓姜應貞推考事，臣等以爲未便。應貞退計三十年間，聚同志者，作《小學》契，以《小學》之道爲事，時人譏之曰夫子，歲月已久，不宜追論。且所爲之事，非關繫綱常，何必鞫之？”傳曰：“爾等但承命而已，不可相救。”
○孝溫少讀書，有大志。在成宗朝上書言事，語有觸諱，至被囚鞫。
自知其志不可行於世，遂任放不羈，不與時俗俯仰。效莊、老高虛之論，爲嵆、阮放達之行。爲文章亦超邁，無固滯之習。尤長於詩，有唐人風韻，果於憤世，流爲異端，至死不悟，誠吾道罪人也。
○宏弼忠信篤行，學以修己、治人爲本，不急急求進。立心之正，制行之高，當求之古人中。
子／雜家／說郛／卷六　讀子隨識等／讀子隨識／淮南子(P.5-1)..[上海涵芬樓排印本]
盧遨遊乎北海經乎太陰入乎玄闕至象谷之上見處士者深目而結喉虎頭而鳶肩豐上而殺下軒軒然方迎風而舞顧見盧遨翻然下囂然笑曰嘻子中州之人不宜遠至此山有猛獸林木為之不斬園有螫蟲藜藿為之不采伍子胥出走邊候得之子胥曰上求我以我有美珠也今我已亡之矣且曰子取之邊候恐而釋之
子／雜家／說郛／卷二十一　隋唐嘉話等／稗史／志賢／好奇(P.17-2)..[上海涵芬樓排印本]
好奇　江西古喻蕭太山崱好奇之士也名其堂曰堂堂堂軒曰軒軒軒亭曰亭亭亭越陳侍郎某提舉江西日蕭邀飲遍歷亭館以觀其匾至一洞公戲之曰此何不名曰洞洞洞蕭為不懌
子／雜家／說郛／卷二十九　桃源手聽等／碧湖雜記／宮禁不嚴(P.11-2)..[上海涵芬樓排印本]
宮禁不嚴
杜牧之華清宮詩云雨露偏金穴乾坤入醉鄉許彥周謂如此天下焉得不亂蓋以明皇寵幸妃族賞賚無極君臣終日酣宴所以兆漁陽之變耳予聞東都宣政間禁中有保和殿殿西南廡有玉真軒軒內有玉華閤即安妃妝閤也妃姓劉氏入宮進位貴妃林靈素以左道得幸謂上為長生帝君妃為九華玉真安妃每神降必別置妃位畫妃像于其中每祀妃像妃方寢而覺有酒容是時羣臣惟蔡元長最承恩遇嘗賦詩題殿壁曰瓊瑤錯落密成林檜竹交加午有陰恩許塵凡時縱步不知身在五雲深常侍宴於保
和殿上令妃見京先有詩曰雅興酒酣添逸興玉真軒內看安妃命京賡補成篇京即題曰保和新殿麗秋暉恩許塵凡到綺闈云云須臾命京入軒但見妃像京又有詩云玉真軒檻暖如春只見丹青未見人月裏姮娥終有恨鑑中姑射未應真已而至閤妃出見京勸酬至再日暮而退且君門九重睡榻之側豈容它人咳唾至令人臣縱步褻飲于其間當時恩幸可從而知矣然極其它日之禍殆甚于天寶之季此可以為萬世君臣之戒
子／雜家／說郛／卷三十七　揮麈錄等／揮麈餘話／曲宴記(P.6-2)..[上海涵芬樓排印本]
曲宴記蔡元長所述太清樓特宴記既列于前又得保和殿曲燕延福宮曲燕二記今復載于左方宣和元年九月十二日皇帝召臣蔡京臣王黼臣越王俁臣燕王似臣嘉王楷臣童貫臣嗣濮王仲忽臣馮熙載臣蔡攸燕保和殿臣蔡絛臣蔡翛臣蔡鞗東曲水朝于玉華殿上步西曲水循酴醿架至大寧閣登層巒林霄騫鳳垂雲亭景物如前林木蔽蔭加勝始至保和殿三楹楹七十架兩挾閣無綵繪侈飾落成于八月而高竹崇檜已森然蓊鬱中楹置御榻東西二間列寶玩與古鼎彝器玉左挾閣曰妙有設古今儒書
史子楮墨右曰日宣道家金匱玉笈之書與神霄諸天隱文上步前行稽古閣有宣王石殿歷邃古尚古鑑古作古傳古博古祕古諸閣藏祖宗訓謨與夏商周尊彝鼎鬲爵斝卣敦盤盂漢晉隋唐書畫多不知識駭見上親指示為言其概因指閣內此藏卿表章字札無遺者命開櫃櫃有朱隔隔內置小匣匣內覆以繒綺得臣所書撰淑妃劉氏制臣進曰札惡文鄙不謂襲藏如此念無以稱報頓首謝抵玉林軒過宣和殿列岫軒天真閣凝德殿之東崇石峭壁高百丈林壑茂密倍于昔見過翠翹燕閣諸處賜茶全真殿上親御擊注湯出乳花盈面臣等惶恐前曰陛下略君臣夷等為臣下烹調震悸惶怖豈敢啜之頓首拜上曰可少休乃出瑤林殿中使馮皓傳旨留題殿壁諭臣筆墨已具乃題曰瓊瑤錯落密成林檜竹交加午有陰恩許塵凡時縱步不知身在五雲深頃之就坐女童樂作坐間賜荔子黃橙金柑相間布列前後命師文浩剖
橙分賜酒五行再休許至玉真軒軒在保和西南廡即安妃妝閣命使傳旨曰雅燕酒酣添逸興玉真軒內看安妃詔臣賡補成篇臣即題曰保和新殿麗秋輝詔許塵凡到綺闈方是時人自謂得見妃矣既而但見畫象掛西垣臣即以詩奏曰玉真軒檻煖如春只見丹青未見人月裏嫦娥終有恨鑑中姑射未應真須臾中使召臣至玉華閣上手持詩曰因卿有詩况姻家自當見臣曰頃緣葭莩已得拜望故敢以詩請上大笑妃素妝無珠玉飾綽約若仙子臣前進再拜敘謝妃答拜臣又拜妃命左右掖起上手持大觥酌酒命妃曰可勸太師臣奏曰禮無不答不審酬酢可否于是持瓶注酒授使以進再坐撤女童去羯鼓御侍奏細樂作蘭陵王揚州散古調酬勸交錯臣奏曰陛下樂與人同不間高卑日且暮久勤聖躬不敢安上曰不醉無歸更勸迭進酒行無筭臣又奏曰樂奏繽紛酒觴交錯方事燕飲上及繼述下及故老若朋友相與銜
杯酒接慇懃之歡道舊論新顧臣何足以當臣請序其事以示後世知今日燕樂非酒食而已夜漏已二鼓五籌眾前奏丐罷始退十三日臣京序延福宮曲燕記宣和二年十二月癸巳召宰執親王等曲宴于延福宮特召學士承旨臣李邦彥學士臣宇文粹中與示異恩也是日初御睿謨殿設席如外廷賜宴之禮然器用殽品瓌奇精緻非常宴比仙韶執樂和音曼聲合變爭節亦非教坊工人所能髣髴上遣殿中監蔡行諭旨曰此中不同外廷無彈奏之儀但飲食自如食味果實有餘者自當擕歸酒五行以碧玉醆宣諭侍宴諸臣云前此曲宴畢坐未嘗宣勸今出異數少憇于殿門之東廡晚召赴景龍門觀燈玉華閣飛陞金碧絢耀疑在雲霄間設衢尊鈞樂于下都人熙熙且醉且戲繼以歌誦示天下與民同樂之恩真太平之盛事也次詣穆清殿後入崆峒洞天過霓橋至會寧殿有八閣東西對列曰琴棋書畫茶丹經香臣等熟視之
自崆峒入至八閣所陳之物左右上下皆琉璃也映澈焜煌心目俱奪閣前再坐小案玉斝珍異如海陸羞鼎又與睿謨不同酒三行甚速起詣殿側縱觀上詣寶和殿謂學士蔡翛曰引二翰苑子細看一一說與諄諭再三次詣成平殿鳳燭龍燈燦然如畫奇偉萬狀不可名言上命近侍取茶具親手注湯擊拂少頃白乳浮盞面如疏星澹月顧諸臣曰此自布茶飲畢皆頓首謝既而命坐酒行無算復出宮人合曲妙舞蹁躚態有餘妍凡目創見上諭臣邦彥臣粹中曰此盡是嬪御自來翰林不曾與此集自卿等始又曰翰林志誰修太宰王黼奏云承旨李邦彥上顧臣邦彥曰好翰林志可以盡載此事此儒臣榮遇臣邦彥謝不敏瓊瑤玉舟宣勸非一上每親臨視使釂復顧臣某曰李承旨善飲乃數被特勸夜分而罷
子／雜家／說郛／卷六十七　孫公談圃等／驃國樂頌(P.5-2)..[上海涵芬樓排印本]
驃國樂頌
唐之盛天子宅位二十有三載輔臣司徒皋鎮蜀十有七年驃國王子獻其樂器躬總樂官踰萬里自至于蜀司徒公中書令南康王使使者護送于闕下小臣感王化之光明殊勳懋績之昭炳繼詩人之為頌序曰聖朝擁神休合靈符化隋為唐邁漢超周與唐虞比崇玄功不宰至理無朕聲教洎動于無心驃國王印度之種也其風聲教義與中印度同觀風雲占星氣知中國聖人聞中國教政乃踰越險異崎嶇國俗筋力殫耗形氣瘁然銜感至仁瞻望唐德遂其忠懇果達神都觀其恭肅莊虔動必中禮吹蠡擊鼓式舞且歌瓔珞四垂珠璣燦發既貴而麗爛然可觀自漢已還有德所感文字或至聲樂未聞聆其聲也幽若竽籟靜如景風曲度迴薄將遠而近浮軼雙闕徘徊九域條暢遐邃若翔若止精烈輾轉
參差無窮時因迴飈擁在高閣此至和之音也其舞節周章宛翳順序卑述若威鳳族舉丹鶴羣翔環合聚散將軒如止促度應節屈伸若飛風生幡幢氣逸竿箾俯僂擎跪前後有聲周流萬變肅然而卒長袖侈袂拂面約身于是緜駒陳左之徒慙口沮色不能進止此至敬之容也初驃國之王舉國送之且訓其子曰聖唐恩澤宏被八埏相君勳德著于四海今布于外野欵我塞門猶懼邊吏抑而不達非聖德之至何臻于此乎且夫溟渤之外沙石為閡卑溼沮洳澶漫冥昧經過崑崙或窮河源顛沛雪山陵兢玉門回繚阻深不知其近遠方造于蜀得非潛靈幽贊成國盛美大司徒勳伐焜燿圖牒發揮紬緗曷以觀期樂識斯人上至于再三展而閱之賜與霶霈又付史臣下太常附伶官隸樂章薦清廟設明堂同萬國合八荒詔曰惟爾司徒皋敬敷五教在寬使遠人來格公守邊之勳也朕何德焉南康受命色如不容乃言曰陛下垂天地
之仁以覆九有驃國之獻有為而來西南微臣敢偷天功以奉疆理眇然鯫生感君聖臣忠遠方來同遂作頌曰驃國之人來自絕垠遠貢異樂作愉聖君明珠璘彬彩旄繽紛婆娑盤跚繚繞逡巡南康異習貢于內庭的的軒軒有儀有聲書于紬緗畫以丹青助祭執贄羅于廟庭南康之鎮開扃洞關忠賢羣后勳加百蠻惟昔之盛音聲亹亹巴渝雜戲高祖勃起白狼之至漢明致理獻詩作頌第彼功美至若驃國來循萬里進貢其音敢愛其子詳其曲度潛應簫韶感我康時盛我清朝赴水湯湯入林蕭蕭鏗鏘八音蓊鬱繁條窮地盡理掩古越今載和耳目旁感飛沉上調薰風合以虞琴詩頌奏御王澤維深
子／雜家／說郛續／㢧第十八／百可漫志(P.1-1)..[明刻本]
父兄勞於官子弟逸於家一逸已過分況乃事奢華軒軒傲閭里僕僕趨縣衙不知禍所倚方謂勢可誇
勢亦有時歇禍或來無涯不如慎德業庶幾永無譁此張東海有感之作仕宦子弟宜書諸紳
子／雜家／說郛續／㢧第二十三／貧士傳／卷下／張介福(P.19-1)..[明刻本]
張介福
張介福字子祺覃懷人也從姑氏來吳少墓鄉哲許衡遂軒軒以禮自持為學誠篤周旋規矩張士誠入吳兵掠其舍令導諸富不從乃刃其面流血仆地復戴危坐而顏色自若家素貧寠冬不具衣襦或遺以裌絮固辭之雖小物亦不受及死語人曰吾學古
人一無所成死有餘憾矣
覃懷秀產吳邑即旅志在希賢動能中禮白刃莫懾素介無取生雖聞道沒猶含悔
子／雜家／說郛續／㢧第四十三／冥寥子游(P.1-1)..[明刻本]
高門大第王公貴人置酒為高會金釵盈座玉盤進醴堂上樂作歌聲遏雲光隸守門拄杖在手道人闖入乞食焉雙眸碧意度軒軒而高唱曰諸君且勿喧聽道人歌花上露花上露何盈盈不畏冷風至但畏朝陽生江水既東注天河復西傾銅臺化丘隴田父紛來耕三公不如一日醉萬金難買千秋名請君為歡調鳳笙花上露濃于酒清曉光如珠如珠惜不久高墳鬱纍纍白楊起風吼狐狸走其前獮猴啼其
□□香渠上紅粉殘祈年宮裡蒼苔厚請君為歡早回首歌罷若有一客怒曰道者何為吾軰飲方驩而渠馨來敗人意亟以胡餅遣之道人則受胡餅趨出一客謂其從者曰急追還道者前一客曰飲方懽恨渠來溷人以胡餅逐之善矣何故追還後一客曰僕察道者有異欲令還而熟視之前一客曰乞兒也向異之有彼渠意所需一殘羹冷炙而足又一客曰味初歌詞小不類乞者座上若有一紅綃歌姬離席曰以兒所見此道者天上謫神仙也兒察其眉宇清淑
音吐俊亮謬為乞兒狀而舉止實微露其都雅歌辭深秀乃金臺宮中語固非人間下里之音況吐乞兒口哉神僊好晦迹而遊人間急追之勿失最後一客曰何關渠事亦飲酒耳試令追還道者固無奇矣紅綃者不服曰兒固與諸公無緣又若有一青綃者復離席曰諸公等以此為賭墅可乎試令返道者果有異則言有異者勝返之而無奇則言無奇者勝諸公大閧曰善令從者追之則化為烏有先生矣從者□□□一客曰吾固知其不可測也紅綃者秋然曰□
□出門而即烏有耶惜哉失一異人
叢書／正誼堂全書／胡敬齋先生全集／卷之二／記／棠溪書院記(P.14-1)..[清康熙張伯行編同治左宗棠增刊本]
棠溪書院記
松江郡治東南舊有淸軍治事之所其地寬衍傍連溪水吏部主事黃公平來為通判乃刱廳堂齋舍榜曰棠溪書院同府于公欽來繼其事植碧梧數株於內甯公祥傅公愷又刱外門幷牌扁成化甲午冡宰尹公以世衡于先生前任河南衞輝通判絫有治績擧陞本府同知先生來郡重加修葺前為治事廳後為燕寢堂左右兩廡外設門牆先生於廳之楣揭其師聘君康齋吳先生黃堂勤政四大
字又以愷悌君子民之父母八字置之北壁書太極圖解於北壁之東西銘解於北壁之西寢堂中仍揭康齋勤謹和緩四大字於楣書平易近民視民如傷於堂之南北壁堂之東西壁盡書古今嘉言善行有關於政敎者以自勉勵於寢堂兩楹分為四室東北曰淸軍局軍册藏焉西北曰淸匠局匠册藏焉東南琴室中設聖賢像古琴一張蓍策一櫝置於左右西南曰雪窗中置一榻傍積古今書籍揭懲忿窒慾改過遷善八字以自警堂之前虛軒幽敞扁曰太古軒軒之北書吏隱二字琴室之前扁翠竹軒軒左之池名魚躍池池之傍有釣魚磯池之內有蓮因書茂叔
愛蓮說雪窗之前扁碧梧軒軒之西南作棠溪橋雜植花卉蔬果竹木數十餘種先生每日升公堂與郡侯王公及諸同寅商確政事畢卽造書院淸理公事旣暇則深衣幅巾退坐寢堂讀書鳴琴徧觀格言以自省又其暇或賞花或看竹或觀魚或垂釣綠陰滿窗淸香透戶草色連階同官士友有來書院者則相與講論道義游觀景物情思灑然而不知倦也居仁昔受春秋經於先生以情義之厚特來拜謁乃得於書院中親炙講論者絫日因命記其事夫河出圖文明之祥始著於是卦畫立書契作而文籍生焉列聖迭興然後典謨訓誓之書國風雅頌之詩禮樂燦明
春秋經世諸賢繼之而垂世立敎之書益僃矣千有餘年宋之大儒發明精切詳至後之人誠能熟讀精思以窮其理躬行實踐以體於身則何患己之不修國之不治民之不安哉然必有齋舍堂室牆宇以為游息講會之所此書院之所以立也先生居此正所謂仕而優則學者歟先生於應事之際推此理以臨政於政務之暇讀聖賢書以驗政事之當否而益求其所未至其進豈有窮哉昔孔子以誦詩三百授之以政不達使於四方不能專對雖多亦奚以為先生於諸經子史無不講究必能推之於政以及松民民安且樂然後先生之樂可得而遂也噫世固有以讀
書為誦說之資利祿之媒者豈不重可惜乎因記其說以俟來者後之君子繼此而居講道致治則棠溪之澤無窮松民世有賴焉先生名準平齋其號云
史／地理／金陵梵剎志／卷四／攝山棲霞寺／文／逰攝山棲霞寺記略　姜寳(P.38-1)..[民國二十五年金山江天寺印本　　本書與法鼓文理學院合作製作]
逰攝山棲霞寺記略
明禮部尚書丹陽姜寳
棲霞寺在攝山之陽攝山在上元縣治之東北由太平門經姚坊門至山頂計四十五里而遠山為鍾阜支脉高百三十丈有竒周四十里而廣以多產藥草可以攝生也故名攝山山形如蓋故又名繖山云萬曆乙酉春予與袁裕春宗伯顧觀海司馬相約為兹山之逰由棲霞街東行數百歩經石蓮池逹山門入飛來石佛殿又經天王殿殿前有銀杏二株高數尋徑丈許蓋前代舊物其傍有碑亭其後為佛殿為鐘樓為伽藍殿又後為法堂中貯蔵經若干凾其左為禪堂累級以逹方丈時黃雲峰鴻臚携榼為主
人邀吳三峰春元與俱入山時日已晡主賔酬勸不覺遂張燈乃各就寢於方丈次早觀山山屹然中立迤邐而南者為中峰其左流泉瀠帶者為中峰澗澗出一泓流自石隙中色正白者為白乳泉泉流分入池內由石蓮孔中濆起為品外泉寺僧皆取汲於此其又南為紗帽峰為紫盆峰為千佛巖東為白鹿泉舊傳山中水竭居民逐白鹿於此得泉故卽以白鹿名泉構菴其上亦卽名白鹿泉菴菴前有池取孟氏觀水之義名觀水池其上為天開巖仄境巉巗僅通杖屨卽劉長卿詩嘗尋訪明徴君所云泉源通石徑風雲生斷壁處也徴君姓明名僧紹劉宋太始中隱
居此廿年餘與法度禪師講無量壽佛經因西巗石壁中夜放光現佛像將鑿巗為像以奉佛未果也徴君身後其子臨沂令仲璋與度師經度巗下鑿龕琢石為佛像高可四丈許左右則觀音勢至像高三丈者分列於兩傍大同六年龕頂復放光文惠太子及諸王王姬等衆依巗高下深廣就石為像計千尊前所謂千佛巗卽此五級石塔乃隋文帝詔送舎利子而造其道引二佛各高丈許亦白石為之又後為古佛菴雙樹扶踈覆蔭一圜室室中古銅佛高二尺許蓋山人掘地築基而得故亦卽以古佛名菴其南為明月臺傍有默坐軒軒就巗半架空而為巗壁有逹
磨像甚古東為白雲菴菴之上有試茶亭太虛亭又在試茶亭之上其又東則山之顛碧霞元君廟在焉不知何故有此今增佛與玄帝三茅真君三塑像各為門分奉祀試茶亭而上以在山高處又方有公事不及登而返殊歉之今年予乃與李棠軒宗伯相約逰焉各不許携酒肴惟令僧人具齋飯飯罷先逰所嘗遊經佛殿則且改而新煥然矣又經紗帽峰棠軒乗興登其上坐良久乃下旣下又一一歷覽遍至古佛菴菴將頽移佛在傍近佛菴內坐在本菴佛之左晚乃就榻於方丈次早先入般若堂從般若臺觀四十二章經刻其右一亭亭所覆為真珠泉稍上為新
創建觀音菴菴後有多寳塔菴之左有施食臺蓋衆僧會食處又前左為東林菴菴有新鑄銅佛一尊菴之右層厓起伏石磷狀如波瀾者為疊浪巗其下有平阪數畆兩山相夾處舊傳為棲霞觀故址從此又扳挽而上天開巗路陡無石磴幾墜屢屢兩人竭筋力扶携而上由夾道中緣木而窮其勝登訖乃下入方丈午飯罷聞有逰客至遂出門去且就輿且轉觀乃知兹山實分三支中千佛巗左龍山右虎山虎洞可穴居卽在虎山中要其大勢本竒勝尤所稱勝千古者則明徴君實能為兹山增重也徴君屢辭辟召視人世榮名不屑就而惟與佛氏子度法師為物
外交至舎宅為寺與之居兩人之名遂亦因兹山以不朽彼世間營營名利者殊有愧兹山去兩人霄壤矣　萬曆己丑春三月
史／地理／金陵梵剎志／卷十三／本業寺／文／游陽山本業寺記　胡廣(P.5-1)..[民國二十五年金山江天寺印本　　本書與法鼓文理學院合作製作]
游陽山本業寺記
明翰林學士胡廣
永樂三年秋　皇帝因建碑　孝陵斵石于都城東北之陽山得良材焉其長十四丈有竒濶不及長者三之一厚丈二尺色黝澤如漆無疵壆越九月戊午特命翰林臣徃觀於是學士解公縉紳侍講金公幼孜曁廣偕往己未由朝陽門出過十里舖直抵滄波門門外隔平疇山蟬聯起
伏卽城中所見諸山也山下煙林村落耕夫餉婦橫縱隴畝予三人觀其作勞徘徊久之見田堘畔繫三舟田水與大江相通故有舟然平疇曠野見此一舟亦自竒絶水之上有古石橋石半墮橋下橋西北有土溝問之溝傍人云國初取土築拒馬墻就以疏墻內流水由拒馬墻折北而墓在宣義鄉卽此而俗誤傳葉丞相也南望鍾山一峰秀立天際如玉笋都城萬雉紅光紫氣蔚蔚葱葱結為龍文散為霞彩誠萬世帝王之都也日午下山囘至小村市望見樹林隂翳中一徑沿澗上兩傍皆松柏有古寺甚牢落梁本業寺也剏於天監九年五代時碑刻尚存有古桂二
株其本枯朽其旁枝復拱抱又將枯矣疑與寺同植者從旁入一小軒軒外多竹其南有古井汲以烹茶味甘冽復尋寺前小徑轉登寺後山山多石石鏬多棘刺行則鉤衣以手褰衣去地尺徐行至一巨石上坐眺少頃從山脊下至寺地志云謝靈運墓在寺近叩僧不知其處庚申旦離寺由故道入麒麟門緣鍾山麓而行午至靈谷寺觀當時善畫者圖雪景海水于壁寺僧出東坡詩翰有元諸名公品題并宋遂篆書金剛經觀之至暮而還
史／雜史／國朝典故／卷之五十四／謇齋瑣綴錄二(P.1260)
英廟初復辟，徐有貞等嗾言官誣劾王、于二少保等以召立外藩不軌事，至謂「事雖傳聞，情實難容」，下多官會問。于俛首不辨，但言：「辨也死，不辨也死，朝廷赦得我，眾人亦不肯。」惟王文析折條辨，眾莫能難。蕭都憲維禎謂：「事出朝廷，不承亦難免。」「不承亦難免」，「不承」原作「其罪」，據明朱當㴐國朝典故本改。總兵張軏，「張軏」，原作「張賜」明史卷一二英宗後紀、復辟錄皆作「張軏」，今據改。即封太平侯者，瞋日語蕭都云：「瞋目語蕭都云」，「瞋」原作「瞑」，據明歷代小史本改。「此輩自
犯，「此輩自犯」，「自犯」原作「此犯」，據明歷代小史本改。如何謂出朝廷？」蕭若不聞。時刑部劉清旁欲回語，張軏怒斥之曰：「看你這等臉嘴，也不是這才料。」而一時附勢者皆軒軒然。刑科給事中尹旻，當眾奮然攘臂拳，腳踢王、于二公，「腳踢王于二公」，原無「腳」字，據明朱當㴐國朝典故本補。且謂：「此二奸臣，正好毆。」識者含笑。越明日，有貞等遂陞旻通政参議。後有貞等敗，王、于事亦昭雪，旻頗慚悔，掩護不及矣。
史／雜史／國朝典故／卷之五十九／謇齋瑣綴錄七(P.1325)
陳憲章蚤習舉業，領鄉薦，上春官，屢不偶，乃卒業成均。從眾撥歷記選而歸，諸經魁乃相與作詩贈行，勸其不必出仕，而歸隱終身。憲章喜得此名，益務詭異，高談闊論。後以舉者言，徵到京，吏部欲如例試而
後授官。乃托病，潛作十絕頌鄉宦梁方太監，方言於上，授檢討。致仕，軒軒然自以為榮。楊維新謂其既托病不能謝恩辭朝，「楊維新謂其既托病不能謝恩辭朝」，「新」字下原有一「所」字，據明朱當㴐國朝典故本刪去。乃即日乘轎出城，輒張蓋開道，不勝驕態，此豈知道義哉？後梁方以其所頌十絕刻梓示人，丘仲深遂采以載之憲廟實錄中，亦可謂遺穢青史矣！張汝弼贈憲章一絕云：「平生渾未識舟砂，赤土時將向客誇。忽悟自家丹一寸，「忽悟自家丹一寸」，「悟」原作「悞」，據明朱當㴐國朝典故本改。辰砂猶自隔天涯。」蓋譏其不得進士，乃假道學以欺人，若使得一第，亦必進取不已也。
按：陳白沙聲名傾動一時，然其主靜明心而以經書為糟粕，與程、朱異，何以故當時推尊之者固多，「何以故當時推尊者固多」，「何」字疑為衍字。而致訾議者亦不少。進士姜麟見白沙曰：「吾閱人多矣，如先生者，耳目口鼻，人也；所以視聽言動，殆非人也。」至京，有問之者，曰：「有問之者」句下缺一「曰」字，可參見明史竊陳獻章傳。「活孟子，活孟子。」給事中賀欽聞白沙議論，悚服，即解官歸執弟子禮，且疏薦白沙宜任內閣，參大政。既歸，肖白沙小像懸於家，有大事必啟焉。至一時名士如陳公茂烈、鄒公智、李公承箕輩皆北面焉。其能鼓動一世如此，誠豪傑之才矣。議之者則若章楓山懋、若何椒喬新、若周翠渠瑛、胡敬齋居仁、若張古城吉、若羅整菴欽順、若陳益菴驥，皆有名言，訾其為禪。今觀謇齋瑣綴錄云，謂其以得官為榮，闇知道義，遺穢青史，且述張汝弼之贈詩，蓋譏其假道學以欺人，其詆訾為已甚。大抵誣實相半，未可盡信，尚論君子詳焉。
子／醫家／神農本草經贊／卷一　上經／玉石上品／空靑(P.5-1)..[清道光三十年粵東撫署刊印本]
空靑味甘寒主𤯝盲耳聾明目利九竅通血脈養精神久服輕身延年不老能化銅鐵鉛錫作金生山谷銅液薰空三春浮聚决牖益聰披雲快覩常奉金仙傳言玉女曠矣高懷軒軒韶舉
名醫曰銅精薰則生空靑其腹中空三月中旬采真誥耳者體之牖有决牖之術世說若披雲霧而覩靑天岑參詩常願奉金仙詞曲名傳言玉女世說何其軒軒韶舉
子／雜家／歷代小史／謇齋瑣綴錄　明‧尹直(P.1-1)..[明李栻輯刊]
英廟初復辟徐有貞等嗾言官誣劾王于二少保等以召立外藩不軌事至謂事雖傳聞情實難容下多官會問于俛首不辨但言辨也死不辨也死　朝廷赦得我衆人亦不肯惟王千之條析折辨衆莫能難蕭都憲維禎謂事出　朝廷不承亦難免總兵張賜即封太平候者瞋目語蕭都云此軰自犯如何謂出　朝廷蕭若不聞時刑部劉清旁欲囬語張賜怒斥之曰看你這等嘴臉也不是這才料而一時附勢者皆軒軒然刑科給事中尹旻當衆奮然攘臂拳踢王于二公且謂此二奸臣正好毆識者含咲越明日有貞等遂陞旻通政叅議後有貞等敗王于事亦昭雪旻頗慚悔掩護
不及矣
成化甲午秋八月二十六日戊申予計江西鄉試當以是日掲曉第
未審嘉言弟中否因命卜者占之初内卦得離九三白虎發意五爻坐青龍若再發則是龍虎榜動有中之兆至是爻果發盖外卦得坤明夷卦也二爻發者皆兄弟海底眼云兄弟雷同難上榜卜者囁嚅不敢决予曰予意已卜之盖予以兄問弟兄弟發者弟當動而來况在龍虎爻龍虎榜動也一中何疑予即批卦掲諸壁以俟九月晦小録至京嘉言果有名矣然則占書豈可泥哉書曰朕志先定昆命元龜但今之卜非古法而以後天甲子為斷例然在人之志意固自有定兆而能審於推測者亦幾何哉
憲章蚤習舉業領鄉薦上春官屢不偶乃卒業成均從衆撥歷記選而諸恠魁乃相與作詩贈行勸其不必岀仕而隱終身憲章喜得此名益務詭異髙談濶論後以舉者言徴到京吏部欲如例
試而後授官乃託病潜作十絶頌鄉宦梁方太監方言於　上授以檢討致仕軒軒然自以為荣楊維新謂其既託病不能謝　恩辭朝乃即日乘簥岀城輙張盖開道無復故態此豈知道義者哉後梁方以其所頌十絶刻梓示人丘仲深遂采以載諸　憲廟實録中亦可謂遺穢青史矣張汝弼贈憲章一絶云平生渾未識丹砂赤土時将向客誇忽悞自家丹一寸辰砂猶自隔天涯盖譏其不得進士乃假道學以欺人若使得一第亦必進取不已也
子／雜家／夷門廣牘／梅塢貽瓊　明‧汪顯節校編／卷六／跋／道徳經跋(P.35-1)..[明萬曆周履靖輯刊]
張壼梁
周柱下史乗青牛出關行且哭關令尹識紫氣
乞五千言以攄河上之秘固俗士所不能窺學徒不敢輕慕者周逸之書此經石之以廣流傳得非望紫氣御青牛而然耶不然何至令覧者習習風生軒軒霞舉也卓矣仙才蕭然道氣宛在行墨間矣若其書法之精則善書者雅已能言之嵇生既凡材又不善書何可置喙其間也
子／雜家／夷門廣牘／中峯禪師梅花百詠　元‧釋明本／序(P.1-1)..[明萬曆周履靖輯刊]
馮學士梅花百韻詩出示中峰大師軒軒有得色大師袖去一夕和成馮乃吐舌失聲知大師辯才天也詎意二百餘禩復有逸之逸之此編亦以一夕就使海粟而生不勝受敵矣
太原王穉登書
史／地理／鄧尉山聖恩寺志／卷八／寺記／敕賜聖恩禪寺中興記(P.7-2)..[民國十九年聖恩寺藏本　　本書與法鼓文理學院合作製作]
敕賜聖恩禪寺中興記
賜同進士出身都察院右副都御史奉　敕提督雁門等關廵撫山西等處地方崑山蔡懋德撰文
賜進士出身都察院協理院事左副都御史武進張瑋篆額
賜同進士出身行人司右司副前吏科給事中嘉魚熊開元書丹
聖恩禪寺在吳故稱名刹剏建緣始王少宗伯一寧陳比部亢宗兩記言之詳矣唯天順　賜額以後寺漸頹廢淪為酒肉之場其所謂萬峰禪院居大殿右卽虛碧璿公之退居歲久規約盡隳遂分東西兩房嘉隆間盡貿為民産至萬曆時徐廉洌得之讀書其中已知為禪院故業欲返無其主後聞郡紳將延吾師三峰和尚主席病革時遺命歸寺師旣開堂唱臨濟正宗續十一
代燈焰而璿公塔碑出焉與清師塔相屬院後舊有璿公方丈其業主亦書劵還基鏡心覺公先修塔院前建文殊堂適萬峰十代嗣法孫天童悟師入山掃塔見塔前有堂障湖山之勝移堂於左於是兩院並峙吾師更念僧徒食指難繼謀諸檀越市濵湖葑田三頃有奇開荒鑿沼以資灌溉仰輸　國賦俯飼僧伽建純白窩大義堂放生所為聖恩子院殿左鐘樓向懸萬石巨鐘嘉靖間被權相攫去至　神廟中年曇旭曉公受紫栢大師命募銅蜀山值前吳令傅公光宅持節按蜀力為勸
揚獲銅萬餘觔入冶三鑄不就曉願捨身洪鑪始成器仍鏤法華經六萬字於上雲棲僧智在巢露架晝夜杵擊千聲聲持大悲咒一遍天啓丁卯六月其鐘丙夜隨聲放光如飛隼廻翔祖塔曉公殁鐘樓猶未構也大殿佛閣並為震風凌雨飄搖柱棟莫支其徒體慈洎本山如修將殿閣鐘樓及坐山悉交吾師師復償以百金躬荷其事俾麓屏貢公任鐘樓之役而師自捐鉢資繕佛閣已經畫內外指授規為付法剖石璧公退息死關匪久示寂璧公嗣綂克振宗風亟新大雄殿併剏天王殿
山門大悲堂方丈禪室復購栴檀雕毘盧像請大藏供奉佛閣昔閣後璿師亦建禪堂有天開圖畫一區程太常南雲題額東為雙梧軒少師姚恭靖所憇也西曰碧炤軒軒後曰萬峰深處以迨曠壤之粥為幽宮者以堪輿不利告遷乞贖而寺之址斯全復無遺萬峰之業實于吾師中興云嗟乎非吾師何以天人相輳如是其初為勸相者吳令陳公文瑞吳江令熊公開元鄉紳閣學文公震孟宮詹姚公希孟忠介周公順昌也其山磽頃畝永免徭差坐派軍恤以護持不替者廵撫莊公祖誨
張公國維廵按陳公乾陽祁公彪佳縣令楊公雲鶴牛公若麟也稱揚大法若財施殷殷無怠者宗伯董公其昌勳卿葉公紹顒侍御李公模廉吳君瑞鳳碩士周君祗徐君泰寧周君永年沈君愈昌也不類德雖立雪門墻淺衷弱植無能禆益大道祗吾師西歸之頃德嘗啓手啓足辱提耳命曰寺成日爾其作記德稽首敬諾廼名根未淨驅馳　王事非踐戎馬之郊卽入荒殘之地鞅掌未遑茲銜　命晉疆寤寐之際嘗若見師而璧公札至遂盥手紀其大略若夫師之道行海內共尊德
小子何能贊一辭其記亦紀夫有為之蹟倘云大道則不立文字記亦贅矣奚以多為
大明崇禎十四年辛巳季春朔旦住持沙門弘璧立石
史／政書／頖宮禮樂疏／卷二／配享從祀位次／十哲(P.21-1)..[明萬曆間(1573-1619)刊本]
十哲
先賢閔子東一位
損字子騫魯人唐開元二十七年贈費侯宋大中祥符二年加封瑯琊公咸淳三年改封費國公其稱先賢某子係嘉靖中釐改後同
○宋高宗御製贊天經地義孝哉閔騫父母兄弟莫間其言汙君不仕志氣軒軒復我汶上出處休焉
○王旦贊子騫達者誾誾成性德冠四科孝先百行人無間言道亦幾聖公袞增封均乃天慶
先賢冉子西一位
耕字伯牛魯人唐開元贈鄆侯宋大中祥符加封東平公咸淳改封鄆國公
○宋高宗御製贊德以充性行以
澡身二事在躬日躋而新並驅賢科德顏與鄰不幸斯疾命也莫伸
○王欽若贊聖門達者德行為先洙泗來學顏閔差肩天封展禮公袞褒賢生則命寬歿而道宣
先賢冉子東二位
雍字仲弓魯人唐開元贈薛侯宋大中祥符加封下邳公咸淳改薛國公
○宋高宗御製贊懿德賢行有一則尊子也履之成性存存騂角有用犁牛莫論刑政之言惠施元元
○王欽若贊不佞之仁具體之賢登彼堂奧用之山川代逄偃革禮畢升禋錫之三壤賁茲九泉
先賢宰子西二位
予字子我魯人唐開元贈齊侯宋大中祥符加封臨淄公咸淳改齊國公
○宋高宗御製贊辯以飾詐言以致文苟弗執禮宜莫釋紛朽木糞牆置不足云言語之科燁然有聞
○馮拯贊綽彼宰予服膺宣父學洞堂奧名揚鄒魯再期設問五常垂矩遇我慶成增封茅土
先賢端木子東三位
賜字子貢衛人唐開元贈黎侯宋大中祥符加封黎陽公咸淳改黎國公
○宋高宗御製贊謙德知二器實瑚璉動必幾先孰並其辯一使存魯五國有變終相其上譽處悠遠　馮拯贊賜之望回獨云知二器穪瑚璉在禮斯䝿服道穪師名埀萬世公爵尊崇時追肆類
先賢冉子西三位
求字子有魯人唐開元贈徐侯宋大中祥符加封彭城公咸淳改封徐國公
○宋高宗御製贊循良之要在於有政可使為宰千室百乘師門育材治心扶性退則進之琢磨之柄　陳堯叟贊謙謙令德少著嘉聞敏於從政洽於斯文埀鴻報本道遇明君永錫徽穪載揚清芬
先賢仲子東四位
由字子路史記卞人家語一字季路唐開元贈衛侯宋大中祥符改河內侯咸淳加衛國公
○宋高宗御製贊升堂維先千乘惟權陵暴知非委質可賢折獄言簡結纓禮全惡言不耳仲尼賴焉　陳堯叟贊猗歟魯晢義
勇無儔獨立不懼從政惟優欽屬仁聖勒封介丘褒賢進號載顯英猷
先賢言子西四位
偃字子游吳人唐開元贈吳侯宋大中祥符加封丹陽公咸淳改封吳國公
○宋高宗御製贊道義正己文學擅科為宰武城聊以絃歌割雞之試牛刀謂何前言戱爾博約則多　趙安仁贊魯堂登科覩奧將聖武城之小可以觀政澹臺之舉行不由徑追建上公素風逾盛
先賢卜子東五位
商字子夏衛人唐開元贈魏侯宋大中祥符加封河東公咸淳改封衛國公
○宋高宗御製贊文學之目名重一時為君子儒作魏侯師不可後禮始可言詩假葢小嫌聖亦不疵　趙安仁贊詩動天地起予者商溫柔立教文學升堂雅頌得所治亂攸彰慶成加增其道彌芳
先賢顓孫子西五位
師字子張陽城人唐開元贈陳伯宋大中祥符加封宛丘侯咸淳改陳國公躋十哲
○宋高宗御製贊念昔顓孫啇德與鄰學以干祿問以書紳叅前倚𢖍忠信是遵色取行違作戒後人　張齊賢贊堂堂張也商德與鄰尊賢容眾崇德依仁入趨函丈退而書紳升中優贈道與名新
史／詔令奏議／撫延疏草／卷之二／議薦將材疏(P.34-1)..[明刊本]
議薦將材疏
題為議薦將材以備擢用事卷查先准兵部咨該本部題各邉缺多人少合候
命下移咨各督撫衙門會行各該巡按御史各將所属衞所指揮鎮撫千百戶及各營路中軍千把總等官加意諏訪如果年力精强才猷諳練謀勇兼長緩急可恃者卽於年終酌量奏薦逐名註考要見某某宜於衝邉某某宜於次衝某某堪任大將某某
堪任偏禆另為一疏惟其人無拘名數貴乎精弗當冐濫等因題奉
聖旨是各衞所武官材勇堪任的著督撫等官博訪精覈從公奏薦與武舉相兼備用不許冐濫欽此欽遵移咨前來又准總督軍門咨
同前事准此除節年遵奉
奏薦外今照萬曆三十四年已終例應薦舉隨經備行各該兵巡等道將堪任將材官員逐一博訪開送前來及臣覆加精覈無
異該臣會同總督陜西三邉軍務兼理糧餉兵部尚書兼都察院右副都御史徐三畏巡按陜西監察御史余懋衡訪得各官除賢能官員樊繼先周從善歷薦三次以上應候推陞無容喋薦外其武弁才勇足備緩急堪以薦用者衞所營路及原任將官謹列名為
皇上陳之如臣巡撫標下巡捕榆林衞試百戶馮光先才堪集事志切奉公頴已見於處
囊用方期其展驥波羅堡操手榆林衞納級指揮僉事李鳴鳳膺揚壯志虎奮雄標抗旌可列前行簡伍衆堪超距正兵營把總榆林衞試百戶趙光先丰姿雄偉才技優長馳驅每奮精神鼓舞必恢勇略在營中軍榆林衞試百戶桺雄志趨邁衆才略兼人散餉銖兩無私臨事怨勞不避靖邉道中軍慶陽衞千戶姚應元軒軒韶舉濯濯清颺催徵屯政克脩撫恤軍心咸戴鎮
羌堡操守榆林衞武舉署所鎮撫戴天寵發跡武科起家將種訓練克嚴紀律防禦茂著勤勞魚河堡操守綏德衞武舉鎮撫李時陽武闈奮跡戎幕蜚聲操心三畏常存防堡四塵俱絶神木堡操守鎮羌所正千戶喬鎮疆射堪貫革氣欲吞胡御卒迭用恩威督哨能明奇正寧塞營中軍延安衞副千戶邵復初歷練老成才猷警敏撫士恩同挾纊臨戎勇可靡旌木瓜園堡操
守原任守備榆林衞指揮僉事李承業胸富龍韜氣吞虎旅防虜斥堠必逺臨戎折馘堪期鎮靖堡操守延安衞百戶查敬先操持謹慎騎射優閑推恩士卒歸心鼓勇旃裘奪氣榆林衞掌印指揮僉事桺汝植才諝練達職事精勤作務不惮戴星司篆每廑畏露榆林衞巡捕指揮使龔應龍司捕星霜不避禔躬尺寸無私武弁白眉行間赤幟榆林衞實授百戶王通倜儻長才
奮揚英氣御衆雅徵方略策虜賸有機權綏德衞掌印指揮僉事崔崇胤孝親不難割股報　國何惮捐軀塞上英標師中妙選榆林衞指揮孫祖風神秀拔技更擅乎穿楊智略恢奇心雅期于横草榆林衞武舉署副千戶王遷仗劍虬髯出色彎弓猿臂馳名堪擬干城足當衝塞原任守備榆林衞百戶韋世江才長三略守畏四知市貨銖兩不欺邉塞金湯足倚榆林衞武
舉署所鎮撫高秋武略已能造士戎機尚足籌邉將苑英才戎行偉器榆林衞試百戶姜輔善讀父書雅閑將略邉隘指諸掌上甲兵富在胸中正兵營千總榆林衞正千戶傅佑敦悅詩禮曉暢韜鈐撫循春遍桺營號令霜嚴榆塞榆林衞副千戶杜文燁昂昂偉貌矯矯英風横戈勇可衝鋒乘障力能保塞西安前衞鎮撫孫啓祥儀觀英爽韜略熟閑志每切於請纓力堪期於
振旅原任守備榆林衞指揮同知盛以彰恢奇自負俠烈有聞雖以英氣招尤終擬大才逺到原任守備綏德衞正千戶劉鳴鳳七尺雄軀矯矯一腔勇膽桓桓智達困衡才優盤錯以上各官在李鳴鳳趙光先桺雄戴天寵喬鎮疆李時陽李承業王遷杜文燁盛以彰劉鳴鳳俱宜衝邉在馮光先姚應元邵復初查敬先桺汝植龔應龍王通崔崇胤孫祖韋世江高秋姜輔傅
佑孫啓祥俱宜次衝雖大將偏禆有難預擬然才勇均堪委任相應酌用以示器使者也又訪得原任宣府總兵官今聽用姜祚世篤忠貞家傳鈐略操觚掞藻續敦詩說禮之風擁節籌邉足掃穴犁庭之算原任定邉副總兵蕭如蕙堅貞潔操沉毅善謀一時詿議可原千里長途堪騁以上二官在姜祚雖奉
旨别用然年富力强生長邉方習知虜情仍應
以原職起用在蕭如蕙真誠勇敢歷任邉方仍應以原職推用以盡其才者也伏乞
勑下兵部再加查訪如果臣等所薦不謬將衞所營路等官量材擢授照例起補庶才勞競奮而安攘有資矣
萬曆三十五年三月二十七日
史／傳記／明人傳記資料索引／十劃／軒　軒輗(P.423)
軒
軒輗字惟行，鹿邑人。永樂二十二年進士，宣德元年用薦官御史，按福建，剔蠧鋤奸，風采甚峻。正統五年，超擢浙江按察，條陳四事，俱切時弊。天順初拜刑部尚書，改左都御史，總南京糧儲，以老乞歸，天順八年卒。輗性孤峭，遇人無賢否，拒不與接，人稱其廉介，而亦譏其褊隘。
皇明名臣琬琰錄后3/17下楊廉撰言行錄
國朝獻徵錄59/1無名氏撰傳，又59/2彭韶撰傳
名山藏臣林記9/40
皇明獻實16/9下
吾學編33/8
皇明書20/22
國琛集上/35下
聖朝名世考3/28下
皇明世說新語1/9
水東日記5/1
順治河南通志25/78下
明史列傳35/11下
明史158/13下
史／傳記／國朝獻徵錄／卷之九十七／山西／副使／南逢吉(P.91-1)
山西按察司副使南公逢吉志銘
馬自強
□泉南公渭南人也諱逢吉字元眞一字元命別號以豐原之泉名故學者稱姜泉先生其先由河東中條徙蒲城元季有諱安義者始徙渭南秦村家焉故今為渭南人安義生儼儼生言言生珪珪生渭陽公金渭陽公孝友篤信其施用以文學官不大究配焦太宜人生二子即瑞泉公與公云公生而穎慧不倫九歲通小戴氏大義渭陽公之司訓新野也沁水常公守鄧州常公名家以大小戴氏而子倫又負異才
當是時公以總角同瑞泉公受常公學而友其子並有逸羣之譽焉後公舉於鄉第三人時大復何公試公文嘆曰奇才也計當魁禮巳果然先瑞泉公先公八年成進士為戶部郎至是出知紹興府公會試不第同奉焦太宜人之紹興並師事陽明王公瑞泉公以直黜陽明致書曰關中自橫渠後有所振發興起而進於道德聖賢者將必自吾元善昆季始故二公所化誨至今渭南彬彬多文學有用之士焉公以易舉進士高第授禮部儀制主事瑞泉公即世公慟甚章疏乞歸葬疏且上會有冊封命得取道襄事公在
禮曹時陽峰張公鍾石費公存齋徐公相繼為□□仰贊太廟明堂諸大禮以備一代獨偉之典而當　肅皇帝意其屬草多出公手在禮部七年文選郎忌公才出知保寧府無何選郎被劾下獄劾疏中首舉枉公為證保寧任罷又公私冗奸不可詰公振偷刷蠧袪故張新與之更始睱則課諸生萃諸校之儁而督教之一時得人為盛舉人傳太者有隱操上官率不為禮公獨式其廬而問焉諸驛傳徭役里甲民兵悉有定畫義民史俊輩以捕盜為盜誣論死者十一人冤十餘年莫雪者公一訊雪之萬口歸明在保寧
四年獨用嚴治巨室銜者造飛語中公聞陞雲南督學副使命猶以守入覲會有佐前銜者遂改知歸德府歸德以州陞又新造當三省之交其難倍保寧公治歸德如治保寧陞兵備鴈門鴈門者三晉阨塞巨鎮也往兵備以督撫總兵在日唯餙具需遷公獨慨然曰陣法不習匪我制虜虜寔制我今之邊弊有甚於此者乎於是諭三關將士如令甲習之又按志盡復其演武場為豪家據者當是時三關未分部也獨數巡行三關外軍聲大振一日山下有牧虜數十騎望見公干旄來知有備輒強云其為虜憚如此又嘗
答　上備邊便宜五事詞多觸忌諱執政不之喜格弗上乃考察用前飛語罷時長子軒舉進士為翰林吉士後奏銓部主事績上書詔許公以原官致仕贈李宜人為恭人自是凡以考績得復父原職者自公始公事父母孝師事瑞泉公竟其世無異財裒產則盡以父兄所貽讓孀嫂遺孤嘗損地十數畝為義倉輸粟以振族之乏者石疊李中丞公窻友也嘗約婚不果及李卒公喟然曰夙有言余可幽明負耶遂許之乙卯關中地大震兇徒乘之鴟張四掠勢如燎原公乃糾邑壯士得數百人激以大義諸壯士無不人
人奮也是日擒殺倡亂者四境以寧富家被掠子張進英夜持數百金匿公所會進□與其在抱子俱亡金無歸也公舉原封首官曰其以此助孔廟工當道義而表其里以風示一方建姜泉書院收訓其子姓門人接引後學如弗及己巳邑不歲公焚券數十又輸粟數百石於官賑全活者眾鄉人德之公骨氣鋒稜峻潔而剛明果斷故其行誼種種合道至臨事變屹不為動升沉等之浮漚為兵備時有窺當塗意勸公通問者公曰出處有命吾惟信心俟之可枉巳狥人為耶嗟嗟以邃蓄如公使稍自抑以求庸於時所
樹立詎止是而顧不然吾於茲益足以見公矣公年八十猶能夜作細字出入不杖風神軒軒若霞舉穆廟嗣服進階中憲大夫今　上嗣服復進階中議大夫贊治尹詩文希盛唐兩漢所著有姜泉集越中紀傳若干卷藏於家註解會稽三賦刻在會稽郡中享年八十一
史／傳記／弇州史料／後集／卷一／太傅吕文安公傳(P.8-2)..[明萬曆間(1573-1619)刊本]
太傅吕文安公傳
太傅吕文安公者諱本字汝立吕之先自四岳而至太公望為周師尚父其氏或吕或姜而氏吕者至唐浙東莭度使延之而始顯至宋丞相贈太師端諫議大夫御史中丞誨以宏業直氣重天下乃益顕誨之孫億從南渡居紹興之新昌又八傳而為貴義始徙餘姚當其子德玉時高皇帝下紹興悉更定其版籍而籍吕者訛為
李遂仍之不復德玉生原實原實生友直友直生瓊瓊無子以弟珎之子懋嗣生醉夣公改公之父也自改上遡懋至瓊皆以公貴贈少保太子太傅禮部尚書武英殿大學士又得推恩贈珎亦如之其配皆一品夫人而公之母楊獨稱太夫人則及公之飬也公生而端穎異凡兒稍長頎而白晳眉目秀朗醉夣公嘗携以謁故太傅謝文正公遷謝公一見竒之撫而嘆曰異日名位差勝我属其子學士丕善誨之毋失此兒
當是時有鄒絢諸爕者皆名士公與之下上其文遂灼然有聲學士攝公至　京師俾贄所業於故太保費文憲公宏費公復竒之如謝公俾與其子游尋歸就試於浙不利補愽士弟子而醉夣公尚客學士所以疾卒喪歸公踊而哭幾絕者数矣竟除服不能興已薦於鄉明年游北雍祭酒魏恭簡公校慎許可獨稱公為賢遂上公車擢同進士出身改翰林庻吉士時故相李文康公時司其事凢再試而始得公乆之益重
公以為宰輔噐　　世宗猝問李公諸吉士誰可大用者李公獨以公對公遂授檢討尋分校禮部士得十六人持節冊封汝寧穎川二王以善為禮稱還充　經筵展書官校對　　列聖文集再充　廷試受卷官南京國子司業缺時翰林以南國子為外僚多不欲行乃間公於文康公謂公欲得之文康公恠而問公公謝曰非敢欲之唯　上命耳何擇遂遷而南公所佐祭酒馬公汝驥鄒公守益黃公佐程公文德四五
公天下所稱賢者然緩急異用公劑而衷之皆得其平至公之所自立條教皆鑿鑿中窽其得士心逾於前四五公矣公守南司業可七載澹然無幾微留滯色始遷右春坊右中允掌南翰林院已遷左中允領左春坊事主順天試時　上心不欲權下移而公試題用禮樂征伐自天子出而其文又最精剴大得　上意　手以丹鉛標之中外籍籍傳公且大用而明年復遷南國子祭酒甫至　召領國子祭酒公素以寬平
得士心其任兩都國子士爭頌稱之時分宜獨相乆　上謀置貳令廷臣群推太宰聞公淵南太宰張公治少宰徐公階南大司馬韓公邦竒少宗伯歐陽公德併公而六公以資序居末　上得公名意若曰是故能尊　君者耶持之十日而密採國子諸生稱公若一口於是特簡公與張公並　命而公為少詹事兼翰林學士疏辭不允當公之少時謝文正公引自擬而文正公之大拜其廷推與李公東陽同日亦以少詹
事入而年亦相埒人始歸知人於文正公時　上居西苑齋宫獨分宜直侍機政咸趣之公日入文淵閣默默無所為則手錄　國史之有関於館閣者凡十餘帙居乆之　上始召公與張公偕入直　賜金帛酒饌甚備於是機政稍稍與矣尋續修明倫大典充縂裁明年　廷試當賜宴吏部分宜擬公坐三品　上特命次尚書盖異数也　萬壽莭進吏部左侍郎兼東閣大學士俄大虜闌入致都門內外戒嚴時徐公為
大宗伯而公與之偕分宜　召對於永壽宫　上顧公與徐公曰二卿乆失相見禮徐公頓首謝因頗陳戰守之筴而分宜請視朝公皆推言之　上稱善虜退公上章請收瘞三輔暴骨而賑其生者嚴營兵以圖善後悉下所司行之上頗急邉事問公公言日風霾不已此兵象不可不預防而咸寧侯鸞方握兵柄挾　上寵橫甚欲併都御史啇大節兵大節疑其不軌不可上怒逮下獄欲坐以領兵官已承調遣不依期
策應失誤軍機律斬公謂大節事方在議非有所調遣也且無失誤不當坐之不納鸞又言虜入寇請發糒餉從軍又不給則民禾固虜食也聴卒自食之便公言業設督餉大臣所至有伏食而復載糒於軍過費且古之善將者卒納取人一物即斬而故縱之食田禾非所敢聞也鵉又議開市與虜和公又持不可鸞以是公切骨数上密疏詆欺公上不為動而鵉竟敗公前後所草疏或自上或偕其僚長咸伉直無所依
狥而其於　裕邸事尤切始　上以己酉春立莊敬皇太子既冠出閣亡何　皇太子薨　上疑之而　二王生同歲次長在　裕大宗伯請册　東宫　上以問公對曰自古帝王莫不蚤建元良以正國本甲令　皇太子年十五則選婚　東宫與諸王禮異今　二王皆已更選婚讀書其期也宜亟正名如禮臣請　旨謂不難己酉春事耶公又對己酉春事何足慮天所授之必不以　册累也亡何大宗伯復上請婚期
迫矣以東宫未定不敢議出府乞暫於宫中舉之　旨謂諸王婚於其府例也何宫中為公又言先年五王婚於府故名位等又當各之國今册立禮特未行耳於婚府未便且禮不可不别上竟不肯别禮聴以明年三月冠六月出閣講讀九月議選婚公又言婚必當在大內先朝有太后有中宫有東宫故　天子尊而羽翌壯　上骨肉唯　二王耳而驟遠之顧　上蛩然處空宫臣等不勝寒心　上又不聽　二王既就
邸隔一垣而居歲時不復召見宿衛单薄人心洶洶謂　上有所適莫各欲自為地者中允郭希顏乆已廢奏書請出　景王之國以安　裕王而它辭謬有建帝立儲語　上怒甚促置之大辟公從容為　上言希顏狂悖死固當第所云出　景王以安儲意佀可采果爾則　東宫可無册而物情自定覬覦亦息　上大感悟卒如公言時創虜議築外城而燕之士庻財賄南關獨當其太半　上欲盡城其四公請併力
以城南關俟竣事有餘力而更三之報可光祿歲費至三十萬金　上疑其有乾沒以問公等具陳光祿歲額二十四萬先年費省可十三四萬餘以資匪頒好用之需而令倍之而更不足者豈盡　上所用也乃條上四弊曰傳取錢粮之費曰關支酒食之費曰門禁之費曰磁噐之費　上乃責寺臣陳状而令給事御史歲籍以聞公又與同官疏謂入直諸臣有常祿有大官餐錢而又日三飯於費尤甚　上為停二飯時
分宜乆貴為　上所親禮雛視其僚而子蕃挾之橫甚所頤指諸司亡不披靡者巨璫勛臣緹騎大帥靡不托姻婭相結納顧以徐公地逼百方批根之徐公惴惴不自保公起東海孤生亡絲毫瓜葛其間不親不踈坦坦行意自若分宜亦無以難也　上多祠釐甘泉應　制之作咸以稱　旨自喜公獨不為意聴客裁上而已有所奏對因心而發即不能盡合亦不至忤人以為公遘每得天盛德所假盖亦有之自為東閣
大學士以來進兼礼部尚書再加太子太保兼文淵閣太學士　上有所怒於故太宰見法而命公出署之俾差次六卿以下堂上官有所登斥事竣稱　旨進少保兼武英殿大學士加太子太傅再加少傅階為光祿大夫勳為柱國其廕則一子入胄監兩子拜中書舍人主會試考者一讀卷者四所得皆天下知名士其　賜若麒麟飛魚蟒衣它金銀錢帛不可勝數　賜俘奴如功臣而它若遣　永明殿釋奠先師皆儒
臣所希覩者公以為恒公丰采如峙玉既以盛年居大位出入朝行咸目属之謂軒軒朝霞舉如會稽王撫接士大夫有情禮而性又至孝其居官大夫人未嘗一日不在飬昆從子姓俱以公故為　京朝官聚室私邸公每下直休沐輙率而進謁太夫人擇甘毳而薦之退則呼酒觴酌談笑融融如也太夫人以壽考終公已踰艾矣哀毀如喪醉夢公若不勝　上欲留公而不得則為之遣行人護行給郵繻馳急傳以歸
上書摧謝既服除念受　上恩遇深不敢自同於去國者遇　大慶則賀大工則助而　上亦時時念之謂舊人惟某在輔職闕輙意属公而誤聞公病乃寢公家餘姚餘姚之故城小在姚江北而江南之人則十倍之其人多逼江而居公念島寇方訌卒有警無噍矣請之督臣胡宗憲謀城江南公聚材數十以倡而其民憚興且逼江江乏人慮有侵室也譁而夜焚公材公嘆曰吾斥帑以衛彼民而彼乃仇我復令其子
元與邑之士大夫疏請於　朝下胡公所官為給直城成其偉亦數倍於北城寇至無所掠徒睥睨去其民乃大德公為生祠祀之公歸以牢醴上壽與祀祠者踵相半矣公端居自惟姚故饒邑也以賦役兩困其賦額輕於三吳而苦奸胥黠豪之飛跪田與賦恒相失田去而賦留不得不取償於里甲白於邑丈而清之伏田出矣又力主均其賦則吏不得以下上其手而役之困則重於十年兩徭雖名為逸四而勞一然當
其勞則加派蝟出力疲而不可支吾又邑多貴客科第優免過當於中產益束濕白於邑盡徭其民民嵗出錢以予縣官官為召傭又請以身先之不得名一畆徭士大夫信公亡敢違者賦與徭俱不困民益德公而御史推行之全浙及它省皆稱便公家新城中疊石穿池頗有亭舘花竹之勝而諸子皆能事公悉其鮮毳以從客至則留留必盡興公頺然其間竟夕不示倦色人以為裴公白香山之在洛不是過也公居
相位仍李姓而即其所居水自號曰南渠天下熟其為李南渠先生者而至是始疏復姓吕而更其號曰期齋謂吾雖耄敢忘以聖賢自期天下乃亦更稱曰吕期齋先生當是時王文成公倡良知之學於海內而鄉人乃有不能悉者公搆書院與文成之高弟王君畿今宫保趙君錦相與講明其學邑人人嚮風矣乃曰公所自謂期也公年八十而撫按臣以故事請　上命彩幣餼酒即家稱賀且　命有司月給米四石歲
給夫六人公頓首曰　上不忘老臣老臣乃以丘壑之腹累縣官帑因上書謝優　詔報聞且錄一子中書舍人公出歲米具醪糒日召其從弟舍人某飲曰吾與汝共之又斥以召戚執故人曰不爾吾且愧疏太傅公素強少疾飲食不衰又四年而卒　天子聞之為咨嗟嘆息　賜祭自聞喪以至葬凡九壇行人王階治葬贈太傅謚文安仍予一子中書舍人其官與　恩禮於謝公無所不埒而又加二齡焉其在政與林
下之年亦畧相等人益相詫謝公真神人也哉公所著有期齋先生集奏謝稿為文典暢平直如其人所娶夏夫人有女德結髮至老而始前卒前後所置貳皆有子子六人曰祠部主事元中書舍人石阡知府兗膳部主事兊太學生覺光祿署丞魁女三一適興都正留守管海一字舉人謝用模即文正公孫也十五死於公車字者以死殉之一適陳鏕而夭諸孫二十二人多為愽士弟子有文名而胤昌成進士時少於
公以司理最拜吏部主事孫女十人曾孫男四女一婚字皆縉紳大家
史／雜史／宋人軼事彙編／卷十二／老蘇　二蘇(P.585)
霅川莫蒙養正，崇寧間過余，言夜夢行西湖上，見一人野服髽髻，頎然而長。參從數人，軒軒然常在人前。路人或指而言曰：「此蘇翰林也。」養正少識之，即趨前拜，且致恭曰：「蒙自為兒時誦先生之文，願執巾侍不可得也。不知先生厭世仙去，今何所領而參從如是也？」先生顧視久之曰：「某今為紫府押衙。」語訖而覺。後得先生嶺外手書一紙云：「夜登合江樓，夢韓魏公騎鶴相過，云受命與公同。北歸中原，當不久也。」已而果然。小說載魏公為紫府真人，則養正之夢不誣矣。春渚紀聞
子／筆記／識小錄／卷四／紫芝園(P.552)
紫芝園
余家世居閶關外之下塘甲第連雲大抵皆徐氏有也年來式微十去七八惟上塘有紫芝園獨存蓋俗所云假山徐正得名於此園也因兄弟搆大訟遂不能有盡售與項煜煜小人其所出更微甲申從賊居民以義憤付之一炬靡有孑遺今所存者止巨石巍然曠野中耳園創於嘉靖丙午至丙戌而從伯振雅
聯捷至甲申正得九十九年不意竟與燕京同盡嗟乎嗟乎有百穀王徵君記錄之以存吾宗故實云　紫芝園者太僕少卿徐君景文家園也太僕家在上津橋陽而面陰右為長廊數百步以達於園園南向前臨大池跨以修梁曰紫芝梁成而朱艸生故園因以名循梁而入有門翼然堂曰永禎文太史手書堂東西各有門其中門曰攬秀余所名也堂西有樓曰五雲題亦自太史憑闌矯首北望三台子牟安能忘魏闕哉再入為友恭堂許元復先生書額友恭而後深房曲室接棟連栭沉沉莫可窺矣紫芝橋南疊
石為峯曰五老余易名僊掌巨靈奇蹟縱非蜀道移來亦彷彿漢宮承露金銅仙人五指排空耳左軒右樓樓小于軒軒名迎旭樓名延熏軒在東樓在南也稍西折而南經一門名入林梁石而渡名臥虹堂曰東雅文太史書棟宇堅壯閎麗爽塏榱題斗拱若雁齒魚鱗夏屋渠渠可容數百人堂後小山二古松一蚪枚偃蹇蓋數百年物堂西書室余名為太乙齋火光熒熒出於杖首主人於此修中壘之業乎循池而右樓名白雪水檻名遣心皆出太史公綠波鱗鱗房廊倒影何必太液影娥乃稱仙境池右折匯于東雅
之前巖岫參差磴道屈曲而登一亭臨池三峯環列曰浮巒左折而上有峯如屏下俯石洞曰窺壑由洞右折而上亭北向曰瞻辰渡石一峯秀出拾級而下為釣臺天目奇松覆之清風時來枝閒聲謖謖如秋江八月濤可以洗心可以濯足悠然有桐江一絲之想俯而西過石門曲徑臨流飛巖夾道峭石巑岏鉤衣而刺目者林立南行入一洞峯石皆錦川雙洞若環名曰聯珠清曠道明可羅胡床十數石如天成流丹染黛欲上人衣其上為臺曰騁望山之最高處也東望城闉千門萬戶西望諸山羣龍蜿蜒美哉山河
之固遐想吳越霸圖不能不動英雄一慨矣峯之最高名曰標霞其他羣石或如潛虬或如躍兕或獅而蹲或虎而臥飛者伏者走者躍者怒而奔林渴而飲澗者靈怪畢集莫可名狀每當朝霏夕暉煙橫樹暝池光澄澄冰輪浸魄若深山大澤含氣出雲又如僊家樓閣霧闥雲窗與琪花瑤艸相帶非復人間世矣山勢正與東雅相向右過石門名排雲石徑折而下古木奇峯左右森列過小石梁臨以碧沼傍皆峯巒鳥嶼大小凡五六徑盡有亭名隔塵逶迤而入修篁蔽日暑氣不到樓在竹中曰留客取杜少陵詩竹
深留客句也竹盡處一軒名浮白過北穿徑入水洞廣可三五尋下尋幽澗朿腓仄趾而渡名浮波折而上東向一亭三峯在側曰清響亭西皆竹也石梁琴臺在焉山水清音絕勝絲竹於焉持螯於焉醉月何惜梁州一石耶園盡處傑閣嵯峨曰玄覽登茲四望一園之勝悉在眉捷無復隱形大都紫芝橋之內宮室棟宇為政政在靚深橋之外峯巒洞壑亭榭池臺為政政在秀野此則經營位置之大概也園創自太僕之祖默川翁翁為人疏直坦衷豪舉好客雖席先世之業號稱素封然不屑持籌鑽核樂義好施置田
免里人之役多蓄法書名畫古鼎尊彜與名流哲彥文酒過從以歲方丈祲營土木以食貧者園初築時文太史為布之畫仇實父為之藻繢一泉一石一一題無不秀絕精麗雕牆繡戶文石青鋪絲金縷翠窮極工巧江左名園未知合置誰左默川翁晚歲家漸旁落臺省郡邑諸公登臨燕集祖餞交會鐘鼓干旄至者往來出入不問主人使泉石薜蘿厚顏蒙恥凡若干年丙戌以後太僕君登高華涉清要游者不敢闌入而後園始復為徐氏有矣當是時翁巋然黃髮猶及見其孫貴顯然後圽其得於天者厚哉園初
未有名余名為紫芝紀瑞也九莖三秀自昔表為禎祥惟有德者當之徐自默川翁而上代多長者翁又培且滋之造物將以滋園奇麗非涼德所能堪故必俟其後人之賢者而後授如太僕君之忠雅寬平與物無兢其勳名未可量也昔平泉花石贊皇不能保之易之輞川圖詠中允乃獲垂之千秋文之不可己也如此此太僕君所以索余記也惜余暮年衰颯不能陸離其辭為茲園增勝耳園凡若干畝居室三之池二之山與林木磴道五之峯三十六亭四洞三津梁樓觀臺榭島嶼不可計創於嘉靖丙午脩於萬曆
而申太僕索記之意非徒侈游觀鉅麗蓋欲不忘祖德使後之人世守先業無若贊皇氏之子孫云耳太原王穉登撰
子／筆記／水東日記／卷十三／謝友規文賦(P.6-1)..[清康熙賜書樓重校本]
謝員友規者鄞人洪武初以戸役起𠑽浙江憲司吏非其志也告指疾求退得調臨洮府後例𠑽興州衛軍員善爲文有鳴窮集又有臨江潘若水者爲王府引禮舍人以言事擢翰林待詔與修永樂大典坐事黜爲西寜行太僕寺吏亦善詩有退庵集正綂初太僕司罷若水卒於長
安而解學士大紳永樂中亦𡮢謫河州衛吏𨵿中因有吏中三傑之稱解公文翰氣節聞天下人能言之近見若水桃源賦員所作與速魯麻序别責答二文賦多不錄員之文曰速魯麻者西域人也父熟麳矣與媪曲术氏私遇於瓮吉氏而生速魯麻魯麻生而父滅姓母育之仍養於瓮氏少生硬不循理法母力𠮓其氣質瓮氏亦護之謹時其暄而温良之旣乆儁永出流輩人交口譽之予家居時雖數千里外固聞其名
洎遷臨洮比入境舘於石井驛驛長廖某請曰此有速魯麻者頗慕聖賢而爲其道聞先生優入聖賢之域渴心願見先生幸𡮢試之予聞曰人希聖賢卽聖賢之徒矣命之見時天沍寒瓮氏抱之附火乆乃至則坐之兩楹之間凝重不語予亦莫知其中之美惡淳漓也廖乃命白水執杓起請又俾渭川祝童子導引之𡬶勃勃若欲有所言者廖起揖予卽之口談源然泉湧出其風味沉浸醲郁視督郵從事輩皆風斯下者
誠企聖賢而有得者也予甚愛之因詢所自生予以其父特飲食之徒耳况難於明言之者戯撮其母之氏目爲曲生遂從予至臨予所居𡬶樂軒軒未𡮢一日無賔賔至輒留留必設席必召生俾應賔生不在賔卽不歡賔或雅愛生生亦不爲之盡有忤令者生必往浮之人有速予飲者亦必先召生焉或嘲生曰吾與爾交昔何醲至今淡泊若是耶生曰吾聞人之論交君子若水小人若醴公等欲終小人乎又有嘲生
曰爾特糟粕之餘耳生曰公等鵠首窮古人之糟粕曾不得嚌其粒許曷若吾之糟粕有餘味而心醉者耶其辯給皆此𩔗生風流醖藉能助人興予每製文辭揮翰墨必先召生資之起予生則盡出底藴與壺公商公輩俱來予歡然與之傾倒然後肆意命筆𩔗有神助予以是益喜生生或值予有不懌必慇懃慰藉至屢拒不肯去俟復故乃已從予八年葢未始朝夕離也一日生傾倒大甚致予發狂而爲人所尤予則以
尤生絕弗與交生蹐門謝曰僕厚於先生先生弗能大受以致尤是則先生之罪僕薄乎云爾顧以先僕不亦過乎予無以詰遂弗絕曰然自是亦知其非益友稍稍踈之而生來益勤予亦不得不爲之竭忠盡歡云至於承祀事謁大賔必豫𩛙舘人嚴止雖生求見亦不與接也今予當朝京師生遠送予於會寧葢距臨洮已三百里矣將别白予曰鄉僕求見先生先生不鄙夷之而酷嗜僕至欲同死生若李白之於舒州力
士者雖一致先生於尤先生𩔗躬自厚而薄責於僕誠知己者已今先生當入中州與聖賢者遊僕豈不願從以厠跡其間念風土各宜適孽沽衒之徒冐聖賢之名以欺人先生愼勿與交以耗其神僕之俗有阿剌吉者修坎離之術錬形歛精能以迷人先生尤勿與交以損其眞予應曰諾因留生復飲盡歡而別是日洪武己巳夏四月二十有一日也洪武己巳之秋予𨽾兵籍都城艮維之姚坊門乃九月八日與其儕輸
作於公晨自龍江之次舁巨木抵門乃歸則寘擔繂牗下治蔬食食畢仍以日之餘力銷彘肪乎缸旋以讀書比夜漏下二十刻許罷極而睡夢一神人赧如其形歘如其聲瞋色盛氣指余謂曰吾寜女讐也耶何今日毒我之力也予矍然問曰子爲誰何毒也其神曰女終日毒我不識我耶我托形汝靣居中嶽下山林間我口神丹朱也汝顧諉以不識非妄甚歟予俛黙良乆徐謂之曰子神而尸予口予其忍子是毒乎今
子謂予毒子反而不得也敢問毒子何若口神曰若欲言若毒也邪女他日固恒毒我而莫甚今日請爲子數之啟明在地翰音未呼蓐坐而食飯糲蔬麄畧弗下咽子強致予子之毒我一也出厠徒旅傫然就途或驕而歌或悲而吁頥撼莫合息窒罔紓子之毒我二也衆其舉任子肩弗勝衆呼倡子邪許以譍奄奄綴息叩叩聯聲子之毒我三也弛擔作肆我謂稍閒號咷以慟於邑而歎奚體之勞而予之煩子之毒我四
也往復三舍繇昕踵曛傴投圭蓽淅炊是親復飲食予猶昔所云含此四毒庻夜而訢若之何比暮而猶予勤也膏𧸐弗耀目眵弗舒擁筴據几復書於劬兀兀矻矻伊伊吾吾使吾屬羅千虎賁正輪之徒舉頟頟焉而搖熇熇焉而歊爍爍焉而焦吾苟非子讎何子毒吾之饒邪吾見托形於他人之靣者食前方丈已飫羶薌左絲右竹已龤宮商代言敷奏已宣詞章居則潄乳覲則含香液津流潤輔靨生光此固富貴者爲
然然至托於貧賤者視我猶愈也彼歌則不哭勞則不讀乞匄盃炙亦饜膏馥獨我不幸而爲子所毒也予復之曰子之言止是乎吾愳眞有毒於子也言苟止是則子之託形於吾乃大幸也而非有毒也吾語子大幸設子不幸託形於便佞之人截截善諞營營忒忮如簧覆邦危機生厲則人將惡子而目子爲利矣設子不幸託形於亂世之人卷智囊括束辯縢緘下禍之惴上謗之監則人將戒子而謂子爲箝矣設子又
不幸託形於深中之人鬼蜮幻詐狙率狼譎謀以秘成害乃昭發則人將冀子之滅而并軀之馘矣其或傷於辯而摺羅千悖於詈而拔正輪怙於不順而斧虎賁是皆若屬之不幸者其毒若此而子不聞乎今吾之處子也食必正茹必壽哇不義謝嗟來是自子而入者無違而子可無麄糲之辭矣衜法言頌雅詩禁躁妄屛支離是自子而出者咸宜而子可無劬書之譏矣𦎟味雖不足猶暮鹽而朝虀有言雖不信猶正理
而逹辭用能守子如瓶而善千里之樞機凡此數者皆子之大幸顧謂余毒子何是非之背馳歟若夫勞而歌其事哭而宣其悲呼㠯相其力吁以洩其思是皆人情之常吾不虞子之栖栖也於是口神恧縮內顧噤不得語慙謝而去予亦遂寤則𧼈𧼈五皷而自公召之者在戸矣亟召墨卿錄其所臆秉擔與繂復趨厥役
子／醫家／醫宗必讀／卷之二／色診(P.29-1)..[明崇禎十年(1637)刻本]
通天篇少師曰太陰之人貪而不仁下齊湛湛好內而惡出心抑而不發不務於時動而從之　少陰之人小貪而賊心見人有亡常若有得好傷好害見人有荣乃反愠怒心嫉而無恩　太陽之人居處於於好言大事無能而虛說志發於四野舉措不顧是非爲是如常自用事雖敗而無悔　少陽之人諟諦好自貴有小小官則高自宜好爲外交而不內附　陰陽和平之
人居處安靜無爲懼懼無爲欣欣婉然從物或與不爭與時變化尊則謙謙譚而不治是謂至治以上别五等之人太陰之人多陰而無陽其陰血濁其衞氣濇陰陽不和緩筋而厚皮不之疾寫不能移之　少陰之人多陰少陽小胃而大腸六腑不調陽明脉小太陽脉大必審調之其血易脫其氣易敗也　太陽之人多陽而少陰必謹調之母脫其陰而寫其陽陽重脫者陽狂陰陽皆脫者暴死不知人也　少陽之人多陽少陰經小而絡大血在中而氣外實陰而虛陽獨寫其絡脉則强氣脫而疾中氣不足病不起也　陰陽和平之人其陰陽之氣和血脉調謹診其陰陽視其邪正安容儀審有餘不足盛則寫之虛則補之不盛不虛以經取之已上治五態之人太陰之人其狀黮黮然黑色念然下意臨臨然長大膕然未僂　少陰之人其狀淸然竊然固以陰
賊立而躁險行而似伏　太陽之人其狀軒軒儲儲反身折膕　少陽之人其狀立則好仰行好搖兩臂兩肘則常抬背者陰陽和平之人其狀委委然隨隨然顒顒然愉愉然暶暶然豆豆然衆人皆曰君子已丄别五態之人
子／醫家／群芳譜／元部／天譜／卷之三　天譜三／霞／典故(P.26-1)..[明末刻本]
○典故老君母玉女晝寢夢五色霞光入戶結如彈丸流入口中吞之有孕懷八十一年遊花園倦息李樹下老君剖左腋而生鬚髮皓白指李樹為姓生于武丁九年至秦昭公九年歷年九百九十六歲西昇崑崙山修道嘗仕于周敬王時孔子往問禮焉　李白名播海內玄宗詔登便殿神氣高朗軒軒然若霞舉【酉陽雜俎】　蒲坂頃曼都好道學仙三年而返家人問其狀云欲飲食仙人輒飲我以流霞每飲一盃數日不飢【論衡】　上元夫人謂西王母曰阿瓊有六甲之術用之可以遊景雲之宮登流霞之室【漢武內傳】　西郡北有丹山天晴山嶺有霞忽起【宜都記】　潄正陽而餐朝霞朝霞氣也見後氣譜【楚辭】　符偉明在太學幅
中奮袖談詞如雲霞【後漢書】
子／雜家／古今說海／說畧／碧湖雜記　宋‧謝枋得／提要(P.1-1)..[明嘉靖陸楫輯清道光酉山堂重刊陸氏儼山書院本]
杜牧之華淸宮詩云雨露偏金穴乾坤入酒鄕許彥周謂如此天下焉得不亂蓋以明皇寵幸妃族賞賚無極君臣終日酣宴所以兆漁陽之變耳余聞東都宣政間禁中有保和殿殿西南廡有玉眞軒軒内有玉華閣卽安妃妝閤也妃姓劉氏入宫進位貴妃林靈素以左道得幸謂上為長生
帝君妃為九華玉眞安妃每神降必别置妃位畫妃像于其中每祀妃像妃方寢而覺有酒容是時群臣惟蔡元長最承恩遇甞賦詩題殿壁曰瓊瑤錯落密成林檜竹交加午有隂恩許塵凡時縱步不知身在五雲深侍宴于保和殿上令妃見京先有詩曰雅興酒酣添逸興玉眞軒內見安妃命京賡補成篇京卽題曰保和新殿麗秋
暉恩許塵凡到綺闈云云須臾命京入軒但見妃像京又有詩云玉眞軒内煖如春只見丹靑未見人月裏嫦娥終有恨鑑中姑射未應眞已而至閤妃出見京勸酬至再日暮而退且君門九重睡榻之側豈容他人咳睡至令人臣縱歩褻飲于其間當時恩幸可從而知矣然其他日之禍殆甚于天寳之季此可為萬世君臣之戒
子／雜家／餘冬序錄（明刊本）／外篇　卷之二十六至卷之六十／卷之六十　極陽／閏五(P.1-1)..[明刊本]
○今世俚語前人失脚後人把滑即漢諺前車覆後車
戒之義也李白洲都憲老不去位為言者所劾白洲愠焉詠行路人詩云車騎軒軒一道塵後人相逓促前人後人還有人隨後若只如前後亦嗔其言有味賈𧨏所謂後車又將覆者世豈無其人乎白洲文章名士其再出不免覆車失脚之悔然此詩所以為蚳則善矣予故書而藏之
集／小說／隋史遺文／卷之一／第三回　齊州城豪傑奮身　楂樹崗唐公遇盜(P.93)
這刺史姓劉名芳聲，見了秦瓊：
軒軒雲霞氣色，凜凜霜雪威棱。熊腰虎背勢嶙嶒。燕頷虎頭雄俊。　　　聲動三春雷霆，髯飄五柳風生。雙眸朗朗炯疏星。一似白描關聖。
劉刺史道：「你是秦瓊麼？你這職事，也要論功序補。如今樊虎情願讓你，想你也是個了得的人，我就將你兩個都補了都頭。你須是用心幹辦。」兩個謝了出來，樊虎道：「哥，齊州地面賊盜都是響馬，全要在腳力可以追趕。這須要得匹好馬才好。」秦瓊道：「咱明日和你賈潤甫家看。」
集／小說／型世言／卷之十／第三十八回　　妖狐巧合良緣　蔣郎終偕伉儷(P.613)
日休見了光景，來回覆梅軒。梅軒道：「你且未可造次。你今晚將稀布袋盛一升芝麻送他，不拘是人是鬼，明日隨芝麻去，可以尋。」日休依了。晚間戰戰兢兢，不敢與他纏。那文姬捱要頑，日休只得依他。臨去與他這布袋作贈，道：「我已是病了，以此相贈，待我病好再會。」文姬含淚而去。天明，日休忙起來看時，沿路果有芝麻，卻出門往屋後竟在山路上，一路灑去。一路或多或少，或斷或連，走有數里，卻是徑道，崎嶇險峋，林木幽密。轉過山岩，到一洞口，卻見一物睡在那壁：
一身瑩似雪，　　四爪利如錐。
曾在山林裡，　　公然假虎威。
是一個狐狸，頂一個骷髏鼾然而睡，芝麻布袋還在他身邊。蔣日休見了，便喊道：「我幾乎被你迷殺了！」只見那狐驚醒了，便作人言道：「蔣日休，你曾發誓不負我。你如今不要害我，我還有事報
你。你在此等。」他走入紫霞洞中，銜出三束草來，道：「你病不在膏肓，卻也非庸醫治得。你只將此一束草煎湯飲，可以脫然病愈。」又銜第二束道：「你將此束暗地丟在店家屋上，不出三日，店主女子便得奇病，流膿作臭，人不可近。他家厭惡，思要棄他，你可說醫得，只要他與你作妻子。若依你時，你將此第三束煎湯與他洗，包你如故。這便是我報你。只是我也與你相與二十日，不為無情，莫對新人，忘卻昔日。」不覺淚下。日休也不覺流涕。將行，那狐狸又銜住衣道：「這事你要與我隱瞞，恐他人知得害我！」日休便帶了這三束草下山，又將剩下芝麻亂撒，以亂其。回時暗對梅軒道：「虧你絕了這鬼。」梅軒道：「曾去尋麼？」道：「尋去是在山上，想芝麻少，半路就完了，尋不去。」韋梅軒道：「只要你識得破，不他道兒罷了，定要尋他出來作甚？」當晚，日休又做東道請韋梅軒，道：「不虧你，幾乎斷送性命，又且把一個主人女子名來污蔑。還只求你替我隱瞞，莫使主人知道，說我輕薄。」到次日依了狐狸，將一束草來剉碎，煎湯服了。不三日，精神強壯，意氣清明，臉上黃氣也脫去了。
意氣軒軒色相妍，　　少年風度又嫣然。
一朝遂得沉脫，　　奇遇山中雲雨仙。
季東池道：「我說自病自醫。你看我說過，想你會排遣，一兩日便好了。」
叢書／紀錄彙編／水東日記摘抄／卷四(P.1-1)..[明萬暦沈節甫輯陽羨陳于廷刊本]
謝員友規者鄞人洪武初以戶役起𠑽浙江憲司吏非其志也告指疾求退得調臨洮府後例𠑽興州衞軍員善為文有鳴窮集又有臨江潘若水者及　王府引禮舍人以言事權翰林待詔與修永樂大典坐事黜為西寧行太僕寺吏亦善詩有退庵集正綂初太僕司能若水卒于長安而解學士大紳永樂中亦嘗謫河州衞吏關中因有吏中三傑
之稱解公文翰氣節聞天下人能言之近見若水桃源賦員所作與速魯麻序別口毒答二文賦多不錄員之文曰速魯麻者西域人也父熟麳牟與媼曲术氏私遇於瓮吉氏而生速魯麻魯麻生而父㓕姓母育之仍養於瓮氏少生硬不循理㳒母力變其氣質瓮氏亦護之謹時其暄而溫良之既久儁永出流輩人交口譽之予家居時雖數千里外同聞其名泊遷臨洮比入境舒於石井驛驛長廖某請曰此有速魯麻者頗慕聖贒而為其道聞先生優入聖贒之域渴心願見先生幸嘗試之予
聞曰人希聖贒即聖贒之徒矣命之見時天沍寒瓮氏抱之附火久乃至則坐之兩楹之間凝重不語予亦莫知其中之羙惡淳漓也廖乃命白水執杓起請又俾渭川祝童子導引之尋勃勃若欲有所言者廖起揖予即之口談源然泉湧出其風味沉浸醲郁視督郵從事軰皆風斯下者誠企聖贒而有得者也予甚愛之因詢之所自生予以其父特飲食之徒耳况難於明言之者戱撮其母之事目為曲生從予至臨洮予所居已樂軒軒未嘗一日無賓賓至輒𤲢𤲢必設席必召生俾應賓生不
在賓即不歡賓或雅愛生生亦不為之盡有　忤令者生必徃浮之人有速予飲者亦必先召生焉或嘲生曰吾與爾交昔何醲至今淡泊若是耶生曰吾聞人之論交君子若水小人若醴公等欲終小人乎又有嘲生曰爾特糟之餘耳生曰公等皓首窮古人之糟粕曾不得嚌其粒許局者吾之糟粕有餘味而心醉者耶其辯給皆此𩔗生風流醞籍能助人興予每製文辭揮翰墨必先召生資之起予生則盡出底蘊與壼公商公軰俱來予歡然與之傾倒然後肆意命筆䫫漢籍按：「䫫」字疑為「類」字之誤。有神助予以是益
喜生生或值予有不懌必慇懃慰籍至屢拒不肯厺俟復故乃已從予八年蓋未始朝夕離也一日生傾倒大甚致予發狂而為人所尤予則以尤生絕弗與交生蹐門謝曰僕厚於先生先生弗能大受以致尤是則先生之罪僕薄乎云爾顧以先僕不亦過乎予無以詰遂弗絕曰然自是亦知其非益友稍稍疎之而生來益勤予亦不得不為之竭忠盡歡云至於承祀事謁大賓必豫飭舘人嚴止雖生求見亦不與接也今予當朝京師生遠送予于會寧蓋距臨洮已三百里矣將別白予曰鄉僕
求見先生先生不鄙夷之而酷嗜僕至欲同𣦸生若李白之於舒州力士雖一致之先生於尤先生䫫漢籍按：「䫫」字疑為「類」字之誤。躬自厚而薄責於僕誠知己者已今先生當入中州與聖贒者遊僕豈不願從以廁跡其間念風土各宜適孽沽衒之徒冐聖贒之名以欺人先生慎勿與交以耗其神僕之族有阿剌吉者脩坎離之術錬形歛精能以遠人先生尤勿與交以損其眞予應曰諾因𤲢生復飲盡歡而別是日洪武己巳夏四月二十有一日也　洪武己巳之秋予隸兵籍都城艮維之姚坊門廼九月八日與其儕輸
作于公晨自龍江之次舁巨木抵門乃歸則寘檐繂牗下治蔬食食畢仍以日之餘力銷彘肪乎罁旋以讀書比夜漏下二十刻許罷極而睡夢一神人赧如其形歘如其聲瞋色盛氣指予謂曰吾寧女讐也耶何今日毒我之力也予矍然問曰子為誰何毒也其神曰女終日毒我不識我耶我托形汝靣㞐中嶽下山林間我口神丹朱也汝顧諉以不識非𡚶甚歟予俛默良久徐謂之曰子神而尸子口予其思子是毒乎今子謂予毒予反而不得也敢問毒子何若口神曰若欲言若毒也耶女他
日固恒毒我而莫甚今日請為子數之啟明在地翰音未呼蓐坐而食飯糲蔬麄畧弗下咽子強致之毒我一也出廁徒旅傫然就途或驕而歌或悲而吁頤撼莫合息窒兩紓子之毒我二也眾其舉任子肩非勝眾呼倡子邪訝以讐奄奄綴息叩叩聯聲子之毒我三也弛檐作肆我謂稍間號咷以慟於邑而歎奚體之勞而予之煩子之毒我四也徃復三舍繇昕踵矄傴投圭蓽浙炊是親復飲食予猶昔所云含此　四毒庶夜而訴若之何比暮而猶予勤也膏𧸐弗耀目眵弗舒擁郟據几復
書于劬兀兀矻矻伊伊吾吾使吾屬羅千虎賁正輪之徒舉頟頟焉而搖熇熇焉而歊爍爍焉而焦吾苟非子讐何子毒吾之饒耶吾見托形於他人之靣者食前方丈已飯羶薌左絲右竹已龤宮商代言敷奏已宣詞章㞐則潄乳覲則含香液津流潤輔靨生光此固富貴者為然然至托於貧賤者視我猶愈也彼歌則不哭勞則不讀乞匄盃炙亦饜膏腹獨我不幸而為子所毒也予復之曰子之言止是乎吾眞有毒於子也言苟止是則子之託形於吾乃大幸也而非有毒也吾語子大幸設
子不幸託形於便佞之人截截譱諞營營忒忮如簧覆邦危機生厲則人將惡子而目子為利矣設子不幸託形於亂世之人卷智囊括束辯滕緘下𥚟之惴上謫之監則人將戒子而謂子為箱矣子又不幸托形於深中之人鬼蜮幻詐率狙狼譎謀以秘藏害乃昭發則人將冀子之㓕而并軀之馘矣其或傷於辯而摺羅千悖於詈而拔正倫怙於不順而斧虎賁是皆若屬之不幸者其毒若此而子不聞乎今吾之處子也食必正茹必壽哇不義謝嗟來是自子而入者無違而子可無麄糲之辭
矣衜灋言頌雅詩禁躁𡚶屏支離是自子而出者咸宜而子可無劬書之譏矣𦎟味雖不足猶暮鹽而朝虀有言雖不信猶正理而達辭用能守子如瓶而譱千里之樞機凡此數者皆子之大幸顧謂余毒子何是非之背馳歟若夫勞而歌其事哭而宣其悲呼以相其力吁以洩其思是皆人情之常吾不虞子之栖栖也於是口神恧縮內顧噤不得語慙謝而厺予亦遂寤則趣趣五皷而自公召之者在戶矣亟召墨卿錄其所臆秉檐與繂復趨厥役
叢書／紀錄彙編／餘冬序錄摘抄／卷六(P.1-1)..[明萬暦沈節甫輯陽羨陳于廷刊本]
今世俚語前人失脚後人把滑即漢諺前車覆後車戒之義也李白洲都憲老不去位為言者所劾白洲愠焉詠行路人詩云車騎軒軒一道塵後人相𨔛促前人後人還有人隨後若只如前後亦嗔其言有味賈誼所謂後車又將覆者世豈無其人乎白洲文章名士其再出不免覆車失脚之悔然此詩所以為蚳鼃則善矣故書而藏之
叢書／紀錄彙編／百可漫志..[明萬暦沈節甫輯陽羨陳于廷刊本]
父兄勞於官子弟𨓜於家一𨓜已過分况乃事奢華軒軒傲閭里僕僕趋縣衙不知禍所𠋣方謂勢可誇勢亦有時歇禍或來無涯不知慎徳業庻𢆻𣱵無譁此張東海有感之作仕宦子弟宜書諸紳
叢書／寶顏堂秘笈／正集：貧士傳／下卷／張介福(P.23-1)..[明萬曆繡水沈氏尚白齋刻本]
張介福
張介福字子祺覃懷人也從姑氏來吳少慕鄉哲許衡遂軒軒以禮自持為學誠篤周旋規矩張士誠入吳兵掠其舍令導諸富不從乃刃其靣流血仆地復戴冠危坐而顔色自若家素貧寠冬不具衣襦或遺以裌絮固辭之雖小物亦不受及死語人曰吾學古人一無所成死有餘
憾矣
覃懷秀產吳邑卽旅志在希賢動能中禮白刃莫懾素介無取生雖聞道没猶含悔
叢書／寶顏堂秘笈／正集：冥寥子游／卷上(P.1-1)..[明萬曆繡水沈氏尚白齋刻本]
高門大第王公貴人置酒為高會金釵盈座玉盤進醴堂上樂作歌聲遏雲老隸守門拄杖在手道人闖入乞食焉雙眸炯碧意度軒軒而高唱曰諸君且勿喧聽道人歌花上露花上露何盈盈不畏冷風至但畏朝陽生江水旣東注天河復西傾銅臺化丘隴田父紛來耕三公不如一日醉萬金難買千秋名請君為歡調鳳笙花上露濃于酒淸曉光如珠如珠惜不久高墳鬱
纍纍白楊起風吼狐狸走其前獮猴啼其後流香渠上紅粉殘祈年宮裡蒼苔厚請君為歡早回首歌罷若有一客怒曰道者何為吾軰飲方驩而渠馨來敗人意亟以胡餅遣之道人則受胡餅趨出一客謂其從者曰急追還道者前一客曰飲方懽恨渠來溷人以胡餅逐之善矣何故追還後一客曰僕察道者有異欲令還而熟視之前一客曰乞兒也何異之有彼渠意所需
一殘羮冷炙而足又一客曰味初歌詞小不類乞者座上若有一紅綃歌姬離席曰以兒所見此道者天上謫神仙也兒察其眉宇淸淑音吐俊亮謬為乞兒狀而舉止實微露其都雅歌辭深秀乃金臺宮中語固非人間下里之音况吐乞兒口哉神僊好晦迹而遊人間急追之勿失最後一客曰何關渠事亦飲酒耳試令追還道者固無奇矣紅綃者不服曰兒固與諸公無緣又
若有一靑綃者復離席曰諸公等以此為賭墅可乎試令返道者果有異則言有異者勝返之而無奇則言無奇者勝諸公大閧曰善令從者追之則化為烏有先生矣從者返命前一客曰吾固知其不可測也紅綃者愀然曰是甫出門而卽烏有耶惜哉失一異人
