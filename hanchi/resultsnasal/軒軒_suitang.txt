集／總集／全唐文／全唐文／卷二百六十／張元琮／衛州共城縣百門陂碑序(P.2636-1)
衛州共城縣百門陂碑序
昔者結而為山嶽。融而為江海。炎上作苦。實表陽九之德。潤下作鹹。克明陰八之數。上泄雨露。純陽流沛之道也。下疏川瀆。凝陰潤物之理也。是以雨露為長物之本。川瀆為潤物之宗。故稱之以靈長。亦賴之以通濟。則知水之為德。其大矣哉。百門陂。案水經出自汲郡共山下。泉流百道。故謂百門。會同於淇。合流於海。魚鹽產利。不可談悉。爾乃闕一字溫夏漁。飛濡漱沫。負群巖以作固。涵細溜而成廣。酌而不竭。挹之彌沖。帶蘇門以霧杳。望太行而煙接。借如楚國雲夢。廬峰太湖。樊邱之隈。小溪抱寒而永注。東海之外。大壑潀流而靡極。亦有崑嶺四水。陽山二泉。敘浦見美於郢歌。蓬池久通於汴邑。斯並昭著方冊。備經緜世。分派雖眾。為利不宏。豈與夫導源迅激。積潤潛涌。比魏代之龍號。同漢官之鴈名。或以熨升標奇。或以元武為稱。仙公臥隱。聞諸抱朴之篇。叔度凝清。出在林宗之論。洎夫洗累蕩穢。揚清激濁。所以顯乎義也。浴及群生。滜流萬祀。所以昭乎仁也。弱而難勝。即其勇也。變盈流謙。即其智也。以此四德。以利萬人。悠悠既湊。滔滔不息。加以背險絕。面形勝。奔流暴灑。層波疊躍。或沷日以收㶑。忽因風以作濤。其利也。則商
榷畎澮。吐納疆場。蓄為屯雲。泄為行雨。沐時稼以俱就。喜年穀之屢登。其清也。則湛若狐凘。凈猶蟾魄。可以洽洗耳之樂。興濯纓之歌。皎鏡不限於冬春。洞澈無隔於深淺。其險也。則仰眄崇岫。俯臨遐潭。潤壑窈窕而助闕一字葛蘿闕一字沈以增峻。其神也。則不行而至。不疾而速。惟慌惟忽。若有若無。禎應克著。休祥閒發。無幽不顯。有感必通。祠堂滿陰。靈石周險。每至元律既謝。韶陽肇開。紫鶯嬌春。紅萼笑日。申祈者焂來忽往。奠祭者煙交霧集。綺羅縟野。遠增芳歲之色。泉瀨吟吹。闇合雲龢之音。樂哉盛哉。抑亦曠古之異跡也。縣令曹府君諱懷節。仞宇峻邈。德聲昭宣。軒軒霞容。湛湛海量。夙明撫字之要。載綰弦歌之秩。虞君蒞俗。已刱三科。滕令移風。時兼六縣。可謂愷悌君子。人之父母者也。丞齊顗。德量沖遠。器業通明。抱信以居忠。養真以凝粹。光八顧之清範。韜七州之敏學。主簿程列。剛毅有斷。撝謙自牧。尉王表。霜雪其操。芝蘭其芳。尉霍南金。不受私謁。閑於公政。頃以西郊失候。南畝思澤。未浹滂沲之潤。尚勞雲漢之謠。曹君恤人疾苦。傷時稼穡。躬率僚伍。親祠廟壇。叩頭流涕。拜手啟祝曰。懷節濫司銅墨。時屬炎陽。思與幽冥。
實佇靈祐。若商羊起舞。報以牲牢。如川䴏不飛。覆其棼橑。於是樽俎具迾。弦歌三請。下湘君於鱗屋。水馬吹泉。期太一於蛟館。雲魚噴浪。俄而景貺昭發。飛甘驟零。實符三闕一字之請。頗叶一旬之驗。或時獨雲鬱起。密雨晦飛。又以啟晴。應時獲霽。豈不以至誠允切。神道遙徵。故得歲阜人和。風行草偃。休詠盈於道路。美聲逸於都鄙。雖復江陵滅焰。緱氏祈日。何以加也。其廟有二。古碑篆隸。磨滅不可復覩。鄉望前泗州徐城縣尉樂處機獲嘉公賈粗光古錄事隗允張明張福等。或舄弈簪屨。或優游耕鑿。擊壤食太平之粟。長歌悅文明之代。僉以為百門之利。千載無易。增修舊烈。不亦可乎。猶恐歲光忽變。靈跡無紀。式刊翠炎。將表鴻休。
集／總集／全唐文／全唐文／卷三百二十八／崔翹／對祭器判(P.3325-1)
對祭器判
少府監申稱太常寺牒稱須造罇罍彝器并舟不詳形狀制度請裁下
先王制物。禮器為先。商周虞夏。形容各異。象罇之儀。爰刻象以成形。玉斝之名。遂以玉而為飾。罍雲采采。如開五色之雲。彝鳥軒軒。似翥六時之鳥。舟其足也。夫復奚疑。少府自有常儀。太常非無舊準。更請裁下。未爽公方。至於規模。並在於此。如愚管見。謂叶通途。
集／總集／全唐文／全唐文／卷五百十九／梁肅　三／四皓贊(P.5283-1)
四皓贊
道可佐皇而隘於帝治。是以崆峒箕山之長揖於軒堯也。德宜輔王而偶生霸世。則四皓之所以晦明於漢氏也。噫。周道絕而王澤涸。秦短世而漢雜興。六合披攘。兵不暇戢。則四公軒軒然鴻飛於冥。時也。天下大寶。一人攸繫。苟蔑嫡崇庶。則亂是用長。而公僂然俯定儲后。權也。處則以時。出則以權。時以全己之道。權以安天下之器。得非知幾者歟。易謂知幾其神乎。四公體之。故曰時合道合。時塞道塞。生非其時。與道消息。四公之謂歟。贊曰。
秦失其鹿。豪傑並逐。鸞鳳何依。白雲深谷。英英南山。采采紫芝。漢以劍起。吾誰與歸。棲心化元。澹泊無為。禮物雖至。先生默而。惟彼貞石。確不可轉。儲皇不安。我德用顯。大君是驚。惠位是寧。四公屈身。天下和平。弋者何思。鴻飛冥冥。
集／總集／全唐文／全唐文／卷五百三十四／李觀　三／八駿圖序(P.5421-1)
八駿圖序
予嘗聞周穆王八駿之說。乃今獲覽厥圖。雄凌趫騰。彪虎文螭之流。與今馬高絕懸異矣。其名盜驪蜚黃騕褭白羲
之屬也。視矯首則若排雲。視舉足則若乘風。有待馭之狀。有矜群之姿。若日月之所不足至。若天地之所不足周。軒軒然。嶷嶷然。言其真也。實星降之精。思其發也。猶神扶其魄。軾者如仙。御者如夢。將變化何別哉。世說周穆王駕八駿。日會王母於瑤池。從群仙而遊。按山海經云。崑崙山去中國三萬里。乃非虛說也。而不知其所從得之。厥神是生為之用歟。何古無其匹歟。圖之首有禇公遂良題云。秦漢傳之。降於梁隋。至於皇唐。不泯厥跡。卓爾昭然。奇哉信乎。苟今考之於古。則人大笑矣。求之於時。則曠世矣。由是知物有同者不必良。有異者不必否。或慮觀之者昧。故為序以表焉。
集／總集／全唐文／全唐文／卷六百三十六／李翱　三／八駿圖序(P.6424-1)
八駿圖序
予嘗聞有周穆王八駿之說。乃今獲覽厥圖。雄凌趫騰。彪虎文螭之流。與今馬高絕懸異矣。其名盜驪蜚黃騕褭白羲之屬也。視矯首則若排雲。視舉足則若乘風。有待馭之狀。有矜群之姿。若日月之所不足至。若天地之所不足周。軒軒然。嶷嶷然。言其真也。實星降之精。思其發也。猶神扶其魄。軾者如仙。御者如夢。將變化何別哉。
集／總集／全唐文／全唐文／卷七百四十七／鄭素卿／西林寺水閣院律大德齊朗和尚碑　并序(P.7736-2)
西林寺水閣院律大德齊朗和尚碑并序
大師號齊朗。生報身于尋陽陶氏。承大司馬偘之後。偘捨宅作西林寺。其孫累有人繼前志。故大師幼有覺心。事峰頂寺律大德法真為和尚。出家受具。皆目其下。傳七支四分學。精進勇猛。所治如官之與憲法。其徒肅而不敢犯。故自山發其風。行諸道流。若鈞衡繩墨。所化之處。無不斷斷爾。所居水閣院。水閣之稱。天下知重。長講律業。兼通無量壽凈名等經。復手自為義記以示後學。貞元三年。從峰頂本大師陪荊州慶門寺靈裕台州國清寺法裔同受廉使李公兼龍興壇場之請。洎七年。刺史崔公衍置方等於當
州開元寺。請東林大德熙怡大林法粲興果神清同赴壇會。十四年。郡守李公康興甘露之會。請宣州開元寺大德慧莊撫州景雲寺上宏吉州靖居寺道華當州寶稱寺智滿同秉羯磨。至元和初。鄂岳觀察使郗公士美建法會于頭陁寺。又命簡奉迎。曰。鵝珠在冰雪之中。鶴貌出風塵之外。其感搢紳大人相知之深如此。享年七十有三。法歲四十有九。示寂滅于長慶二年十月十六日。用是年閏月二十一日。奉葬于峰頂大師靈塔之右。恭遺命也。嗚呼。凡與大師遊者。自童年及暮齒。未嘗以言色高下。用戕于人。人之聰明。覩此知教。雖庭戶之近。必擬跡而後行。或饑寒之來。必審公而後取。所謂聲為律。身為度。其殆庶乎。或人來以持律相難者。對之曰。吾聞四十不惑。以至無邪。正當師之。我法只爾。聞者降伏。知言要理深。自洪州升龍興寺壇。轉至甘露頭陀。惣一十有四會。承羯磨者數盈千萬計。故江西以為佛法鐘鼓。皆自水閣出。考功員外郎李公渤。中書舍人白公居易。嘗視郡事。得之精微。每至道場。膜拜起。敬。門人元超元諫元膺元諲元皓清銳元惣智明等。懼先師之德光。不留於金石。乃以本際實行。付雲臯比邱草具
狀。藉門弟子大德道建如達沖契宗一等。虔請碑銘于滎陽鄭氏子素卿。辭不能免。乃強起筆應之曰。釋之徒有持律。猶官之徒有持法。二者謹嚴。則教立而道尊。惟大師以惠覺心。以心治身。秉佛憲書。為佛翰垣。調馭諸根。不生一塵。提導孺孩。出離火燔。昇我漸堦。入我便門。慈覆軒軒。法灑飜飜。膏之清濡。長之茂蕃。故自匡廬。散吳楚間。受教比邱。知處元關。或坐道場。或登戒壇。景我之山。派我之川。珠貫大千。印可無邊。來也不羇。去之偶然。吁嗟乎西林佛日。嘗在此兮已焉。太和六年歲次壬子三月甲午朔六日己巳。門人元諫等樹。
集／總集／全唐文／全唐文／卷八百二十五／黃滔　四／大唐福州報恩定光多寶墖碑記(P.8690-2)
大唐福州報恩定光多寶墖碑記
金聖人之教功與德。魯聖人之教忠與孝。以忠孝之祈功德。莫之大也。天復元年辛酉。天子西巡。岐汴交兵。京洛禺禺。我威武軍節度使相府瑯琊王王公。祀天地鬼神。以至忠之誠。發大誓願。於開元之寺造墖。建號壽山。仍輔以經藏。乞車駕之還宮也。其三年甲子。以大孝之誠。發大誓願。於茲九仙山造墖。建號定光。仍輔以經藏。為先君司空先秦國太夫人元昆故司空薦祉於幽陰也。大矣哉。赫赫忠誠。懇懇孝思。以國以家。以明以幽。胡天地之不動歟。胡鬼神之不感歟。釋之西天謂之窣堵波。中華謂之墖。墖制以
層。增其敬也。造之獲無量無邊功德。初我公以宏才妙略之有藩維。以仁智神鑒之謀遠大。謂閩越之江山奇秀。土風深厚。而府城坐龍之腹。烏石九仙二山聳龍之角。屹屹巖巖。孱孱顏顏。兩排地面。雙立空際。怪石如墉。迴岡如揖。東銜滄海以鏡豁。西走建溪而帶縈。氣色蒙茸。風雲蓬勃。非仙宮佛寺。不可以乘龍之角。大龍之腹。何烏石二而九仙曠。烏石山有神光天王二寺豈非代虛其作。地祕其期。以待我公。況古仙鍊骨之所。昇真之跡也。一旦之新城月圓。壬戌歲我公卜築其外城號月城二山之嘉氣雲連。森上介。掀大旆。或旬或朔。眷於粉堞之上。時行時止。卜於煙巒之堀。得峻中之平。平中之峻。凸而不隆。凹而不卑。樹翳薈以奇姿。草芊眠而別翠。遂從宏願。啟茲墖之基焉。墖之科也。恐山之偏。憂地之入。將塹平壤。五十尺之深。百有餘尺之闊。杵土積石而上。上聲逮二十尺。瞥然虹見。瑩然穴貯。俄以珠寶之獲。坐以金錢。大不及拳。光能奪目。於時清風四來。海天擴開。煙霞蓊蔚於城隅。鸞鶴盤旋於林表。舉閩之軍。傾閩之俗。以趨以走。以歌以詠。既而畚鍤投。般倕奮。內甃以磚。凡四十萬口。外溝以木。蓋百其巧。七層八面。玲瓏䆗窱。榱桷欄楯。轇轕杈枒。
雲楣翼環。珪斗鱗蹙。雕鎪丹雘。曲盡其妙。方七十有七尺。高二百尺。相輪之四十尺參之也。懸輪之鐸一百九十。懸層之鐸五十有六。角瓦之神五十有六。其內也。則門門面面。繢以金像。不可勝紀。登之者若身在梵天。瞻之者覺神離贍部。嶪嶪然觸圓青而直上。野鶴經之而高翔。疑掠其腹。鱗鱗然壓峭碧而崛起。地祇感之而下捧。疑殫其力。其相輪也。我公誓願之日。仲氏司徒自清源聞而感。鑄而資。雖從人力。悉類神功。謹按妙法蓮花品。自地湧墖於佛之前。其幢幡瓔珞。瑪瑙車渠。七盤四懸。乘虛耀日。乃多寶之佛發大誓願之感現也。繇是以斯墖取如來之嘉號。號之曰定光。以其感珠之現。眸於自地之湧。故聯之於多寶。本於孝思薦劬。故冠之以報恩。此其義也。夫如是大雄之力。出死入生。至誠之神。感天動地。若乃沉沉夜壑。浩浩世塵。莫不以茲元符。承彼慧日。超於三千大千之世。遊乎二十八天者哉。茍不之然。則凡彼經文。悉為之虛語耳。又焉能垂信於百千年之後哉。既而巍巍峨峨。金輝鐵牢。其東則翼以經藏焉。其藏也。外搆以扃。八角兩層。刻𣒰檀。鏤金銅。飾朱漆之炳煥。仍衛以華堂七間。名之轉經焉。致其沙門
比邱。比比厥跡。以為拜昌趺讀叢談聚聽之湊。日繫乎月。月繫乎時。軒軒闐闐。奚景福之不幽資乎。又感應天王殿一間兩廈。其天王也。變毗沙之身於感通之年。現神質為龜城之助。絛腰衣褐。屣足乘雲。雙吐目光。兩飛霞彩。乃千百億化身之一。為壽山草木之應。今塑於此。厥感寧亡。其西則翼之別殿曰墖殿。其墖也。我公萌誓願之先。因心以制十有三層之妙形。匪偉而誠。有為去聲殿斯奇而墖斯處。其北則報恩變相堂九間。潔琉璃之地。等娑婆之世。七寶叢樹。五色騰光。明明見闍提之心。一一標如來之說。又僧堂五間。上五門。下之。與茶堂五間。直聯曲交。冬溫夏涼。又華鍾之樓。迥起青音。下折刀山。長明燈之臺。圓籠孤光。杳輝漆壤。其東南之臂。復建地藏殿一間兩廈。功德堂五間。僧堂五間。張如別搆。而制匪異。其殿也。坐以菩薩之麗。若欲飛動。其堂也。駢錯儀像。或金範。或幅繢。千形百質。恐悉諸天之聖侶無間焉。公廳四門一廈。或備旌鉞之覯止。我公或四季之旦。三旬之八。聚僧設會。拜首追祝。勤勤恪恪。罔所不至。舉閩之高卑。舉閩之少耋。攀之望之。無不動心涕臆。君子謂豈惟冥薦於先。蓋以孝教民也。又庫廚五間。
浴室三間。接以井。井重以樓焉。環周輻輳之行廊。凡三十有三間。惣費財六萬餘貫。如山之疊。如洞之濬。巑巑隆隆。叢為一宮。其大也。琢文石以為軒。雕修虹以為梁。其小也。取良木於靈山。篩嘉壤於飛塵。雖掩映乎人間。實參差乎象外。其經也。帙十卷於一函。凡五百四十有一函。惣五千四十有八卷。皆極剡藤之精。書工之妙。金軸錦帶。以為之飾。天祐二年乙丑夏四月朔。我公宿誠於州。束烹於肆。及脇降之辰。大陳法會。以藏其經。緇徒累千。士庶越萬。若緇若士。一而行之。正身翔手。右捧左授。自州之戺。起於我公。傳至於藏。觀者如堵牆。佛聲入霄漢。幡花照乎全郭。香煙連乎半空。雪頂之僧。指西土之未有。駘背之叟。慶東閩之天降。可謂之鴻因妙果者也。始者我公之登壇也。其一之年。偃于戈。興禮樂。二之年。陳耒耜。均賦輿。三之年。疊貢輸。祇寵澤。萬乘臣其職。四鄰視其睦。百姓天其政。故一川之鏡如。靈臺之月如。融融怡怡。愉愉熙熙。乃大讀儒釋之書。研古今之理。常曰。文武之與釋氏。蓋同波而異流。若儒之五常仁義禮智信。仁者含宏也。比釋之慈悲為之近。禮者謙讓也。比釋之恭敬為之近。智者通識也。比釋之聖覺為
之近。信者直誠也。比釋之正直為之近。而義者殺也。其為異諸武之七德。至如戢兵保大安民和眾之類。亦猶川陸之徂秦適洛焉。然則皆謂之煩惱。吾父國也。子民也。朝為社稷之計。暮作稼穡之念。若俾求智慧火。乾煩惱海。則非吾之所能。若建金地。繕金文。陳法會。一眾僧。冀乎不可思議。乃吾之所志也。於是月陳三齋。時或雪峰之僧。圍繞千徒。臥龍之僧。圍繞五百。以至萬錢之膳。或閒嘉蔬。五袴之歌。或參雲梵。慈航駕岸。法雨垂空。必致菩薩化身。羅漢混俗以降也。時人謂靈山之會日儼矣。又以府之寺至於清源。或存或燼。或抽金積俸。增而新之。而府之開元大中神光。曩墖之數。與寺俱焉。新於大中神光。乃規舊制。而精㸌宏壯。則邁前時。開元則輔之經藏。加之轉輪之盛。尊大君也。定光多寶。報恩於劬勞。故以塼。塼者專也。謂山度之材。有蠹朽之日。火化之壤。無銷鑠之期。其本乎土也。資乎火也。及投諸水火。則不歸乎土。不壞於水。歷千秋而其質堅然。乃以專至堅貞之誠寓於是。則斯誠也如是得無感乎。則彼珠之為符驗矣。且夫珠也。或頷乎龍。或銜乎蛇。或胎乎蜯。故水懷而川媚。今茲珠也。不自乎龍。不自乎蛇。不自
乎蜯。匪懷水而媚川。而孕厚地之二十尺。豈非斯之感歟。不然。則始從融結而孕之也。若以始從融結而孕之。則厥初已兆我唐之有我公也。厥初已兆我唐之有我公。則我公之言烏石之有神光天王九仙。代虛其作。地祕其期。以待我信矣。墖之訖功。顧小從事滔。有禮官甲科之忝。明主研許之幸。庶哉於聖人立身揚名之道。命為之記。用旌厥德於無窮。滔不敢牢讓。作禮而推之言。夫陶天地為後時。銷生死於無眹。其道不可以真虛求聲影賾。應誓願於有為。現感通於至誠。其道乃可以精諦至嚴敬致。今我公以精諦嚴敬。積功累德。以泝流於世。斯墖也。嶽嶽崇崇。兼乎仁孝之鴻名。偕天地日月江山之永。遂刻於貞石焉。其詞曰。
金聖人教德與功兮。魯聖人教孝與忠兮。巍巍賢傑。二美鍾兮。建茲寶墖。惟追崇兮。祝天瀝懇。先延鴻兮。報劬薦祉。祈幽通兮。仙山之秀。夷且隆兮。曠古為期。俟仁風兮。月圓珠現。契遭逢兮。融結之初。兆英雄兮。豈徒嶪嶪。懿班工兮。火壤之貞。積磨礱兮。斧材之取。厥匪同兮。七層八面。相玲瓏兮。金鈴寶鐸。交丁冬兮。影落澄清。馴魚龍兮。頂觸圓碧。
分鴻濛兮。繢儀範像。疊其中兮。齊天極地。為初終兮。金文貝字。搆重重兮。講讀千來。罄西東兮。靈山盛會。日雍雍兮。甘露法雨。常蒙蘢兮。鴻名冥祉。偕無窮兮。
集／總集／全唐文／全唐文／卷八百二十五／黃滔　四／靈山塑北方毗沙門天王碑(P.8694-1)
靈山塑北方毗沙門天王碑
列藩之業有地。有地之職有民。有民之道。興禮樂敦忠孝以行事。然後謀謀者也。築城池居其一。城既築。進道德以居之。樹神祗以尸之。為一方之巨防。雖永古而無疑。我相府瑯琊王王公之有閩越也。具列藩之業。修有地之職。行有民之道。自乾寧四年丁巳至天祐二年壬戌凡六年。禮樂興。忠孝敦。乃謀及城池。城池既謀。乃尸及神祗。於是於開元寺之靈山。塑北方毗沙門天王一鋪。全部落已。鎮於城焉。大矣哉。所謂闡六韜。濬七德。建陽功。配陰騭。夫毗沙門梵音。唐言多聞也。始自于闐剎利之英奇。膺世尊帝釋之錫號。居須彌山北。住水晶宮殿。領藥叉眾為帝釋外臣。以護南贍部洲。其道入大乘。得無生法。忍住聞聲。證不還果。謹稽我公之築城也。恢守地養民之本。隆暫勞永逸之策。其名舉一而生三。法陽數也。曰大城焉。南月城焉。北月城焉。周圓二十六里四千八百丈。基鑿於地。十有五尺。杵
土胎石而上。上聲上高二十尺。厚十有七尺。外甃以磚。凡一千五百萬片。上架以屋。其屋曰廊。其大城之廊也。一千八百有十間。自廊凸而出之為敵樓。樓之層者二十有三。又角立之樓六。其二者層復層焉。皆欄干鈎聯。參差煥赫。而廊之若干步一鋪。鋪各一鼓。而司更焉。凡三十有六。謂之更鋪。其四面之門八。其南曰福安門。福安之東曰清平門。西曰清遠門。其北曰安善門。安善門之東曰通遠門。其東曰通津門。通津之北曰濟川門。其西曰善化門。皆鐵扇銅扃。開陽闔陰。門之上仍揭以樓。三間兩挾兩噏。修廊雙面遠碧。門之左右。又引而出之。為之亭。兩間一廈。又匪樓之門九。曰暗門焉。又水門三。其二樹櫺篩波。卸帆入舟。鳴舷柳浦。迴環一郭。堤諸萬戶。注之以堰二。渡之以橋九。鏡瑩虹橫。交舫走蹄。斯大城之制也。粵南月城也。東貯九仙。西盛烏石之二山。嘉樹蓄雲。茂草藏獸。城上之廊一千十有三間。其中七間謂之徘徊敵樓四十有九。樓之層者三。其門二。曰登庸門郭璞記南臺江沙合即有宰相而我公膺期今登庸門外橋名沙合橋道清門。其上之樓。其下之扉。左右之引亭。建暗門八。水門二。其堰一。其橋五。及廊之更鋪二十。悉與大城類。其外之東西。復距而出
之。謂之橫城。其東也。城上之廊四十二間五廈。其中二間是兩面之敵樓其門一。斯南月城之制也。伊北月城也。城上之廊六百四十二間。敵樓二十有六。樓之層者十。其門二。曰道泰門嚴勝門。其上之樓。其下之扉。左右之引亭。建暗門四。水門二。其橋一。及廊之更鋪十有四。復與南月城類。又觜而出之。謂之橫城。城上之廊五間一廈。其門一。斯北月城之制也。其東畫長川以為洫。西連乎南。句盤別浦以為溝。悉通海鰌朝夕盈縮之波。底澤鱗介。岸泊艓艛。北截越王之故山。派西湖以為隍。若鼇之負。如甌之置。軒軒然。翼翼然。真謂天設之府。神開之地也。既而我公一旦膝分席校。鱗軍堵耋。陳大會以落之。而言曰。惟閩越之為藩屏也。建汀二疆束其右。巖千而壑萬。溟海巨流瀕其左。濤雷而浪霆。信乎江山奇險。無以加之。矧今新之以城壁。城壁之以鐵石。古人言得地。又言守地。又言堅壁。豈不以得地而居。守地以城。城以堅壁。信不疑矣。然則吾之戴恩忝土。勤勤懇懇。不以江山奇險之為奇險。不以城壁鐵石之為鐵石也。修道德樹神祇以居之。毗沙門之天王。自天寶中。使于闐者得其真還。愈增宇內之敬。旋大夫芮國公荊渚之塑也。凡
百城池。莫不一之。斯舊城之北。往規也。舊天王在子城北也斯新城之制。今城也。且勝莫勝於開元寺。尚莫尚於寺之靈山。阜寺之艮。控城之乙。祖僧六葉雁其下。珉石一拳星其上。廬山灣落星石上有佛舍劍池澈寫。飛山奔揖。足以象水精而瑩宮殿。掀廟貌以衛城池。爰將擇工之精。搜塑之妙。製乎聖賢。俄然化出。身被金甲。手擎鴈墖。地祇下捧。天將前擁。光灼灼而如將動搖。神雄雄而若欲叱咤。觀之者皆謂須彌拔宅於是矣。于闐分身於是矣。而復翼僧堂而右邃。膊鐘樓而左突。毳錫百萃其夏午。蒲鯨六吼其宵加。信為塵間之北方。連營之靈域也。訖命小從事滔。刊貞石而碑之。滔不敢牢讓。齋戒三日。抽毫而書。猗歟天王。因果則釋氏。猛勇則兵權。啟願而願從。云戰而戰勝。至如揮額汗以為童子。卻修羅之師。擎手墖以貯彌陀。解天鼓之赴。爰皆肹蠁。克致感通。洎唐有土蕃之黷也。豆面以行疹。儀金以現人。嚙戈以生鼠。與彼時之元應。蓋大同而小異。況邇則咸通季蠻之侵蜀。蜀人亟祈。褐衣倐以乘空。目光㸌以照地。蛇將奔穴。龜竟全城。夫如是。則護南贍部洲。豈虛言哉。今我公之至誠通日月。宏願質鬼神。以曠世之功業。託無生之法力。豈
昔時之有是。而今日之不然哉。雖體蒼蒼而無言。因乃昭昭而有鑒。輒為之銘。其詞曰。
受命帝釋。封邑須彌。金甲儼被。藥叉雄隨。越七金山。突修羅師。入大乘妙。與聲聞差。于闐分身。皇唐衛國。若加善禱。咸蒙聖力。雁塞煙塵。龜城戈戟。虜騎猶東。蠻車未北。現以真儀。亡乎悖德。懿彼閩越。大哉侯王。仗鉞務本。築城為防。石取它山。壤塹聯岡。疊百厥雉。累千乎廊。卻鐵之觸。疲羽之祥。奔馬轡並。馳車軌方。巢鳳於樓。蟄龍於隍。如嶽斯立。如翼斯張。不有依憑。曷旌扃鐍。台略俄啟。神驅遽設。鐵鬚卓豎。漆瞳曝昳。捧足神俯。持劍將列。月殿巍峨。靈山嶻嶭。法逮無生。權惟有兵。昔之若是。今肯忘情。閩山永高。閩江永清。厥宜識之。盤石斯城。
集／總集／全唐文／全唐文／卷八百二十五／黃滔　四／莆山靈巖寺碑銘(P.8698-2)
莆山靈巖寺碑銘
釋波東流。湧為花宮。花宮之構。咸宅靈秀。靈秀之啟。其或神授。則知融結之始。已有待於金聖人也。粵靈巖寺。乃莆山之靈秀焉。神授焉。懿夫嶽立大山。堆下數峰。面乙臂坤。石嵌松瘦。昔梁陳間。邑儒滎陽鄭生家之。生嚴乎一堂。架以詩書。既而秋。一夕。風月清朗。俄有神人。鶴髮麻衣。丈餘其狀。見於堂曰。誠易茲為佛宇。善莫大焉。生拜而諾。瞬而失。旋以堂居僧像佛。獻其居為金仙院。即陳永定二年庚申也。鶴髮麻衣西天之謂故號金仙山水推其奇。鶴髮增其異。緇錫日萃。院落日峻。隋開皇九年。昇為寺焉。左漱寒泉。右擁疊巘。危樓豁壺公之翠。上方視鰌海之波。唐景雲二年辛亥。寺僧志彥入內。背文講四分律。睿宗嘉之。錫號聰明。彥因獲言所居寺之自。復有僧無際持妙法蓮華經。感石上湧白泉。僧歿而泉變清焉。遂膺敕額為靈巖寺。太和二年。殿中彭城劉公軻幕提泉印。聆寺之勝。不卸而宿。候吏不蔬而午。掬泉而漱。隨手以涸。其石今坎於上方之上。其僧復有元悟元準慧全省文靈敞無了。悉間生祇園。堅持密行。或臨壇表德。或降虎示真。厥眾如雲。厥施若市。洎武宗皇帝乙丑之否。邑之東有敬善寺。民井而居之。乾有玉澗寺。民畝
而田之。獨茲之奇。豪人互以金輸。為幽宅之卜。若有之衛。竟不克遂。敞公了公乃帽首絛腰。沉蹤處晦。逮宣宗皇帝之復。索之於石罅雲根。歸之於蕪基燒址。山靈之感。行羶之慕。投金執斲。匪招匪勸。不越閏而其宇鱗鱗。其徒翼翼。敞公咸通六年秋八月云滅。靡風而大樹折庭。靡觸而大殿傾瓦。了公八年冬十月坐亡。色身不壞。今龜陽之號真身大師者也。則知僧以行而神。其亦地以靈而感。若乃軒軒月殿。藹藹松門。醍醐雨天。瑠璃鏡地。慧燭九枝而吐燄。慈雲五色以垂陰。推於甌越。居之甲乙。今僕射瑯琊王公。牧民之外。雅隆淨土。論及靈勝。以為東山神泉之比。神泉寺在府城之東山其泉亦自僧感而湧也繕經五千卷。於茲華創藏而藏平聲焉。即天祐二年春二月也。初侍御史濟南林公藻與其季水部員外郎蘊。貞元中谷茲而業文。歐陽四門捨泉山而詣焉。四門家晉江泉山在郡城之北其集有與王式書云莆陽讀書即茲寺也其後皆中殊科。御史省試珠還合浦賦有神授之名。水部應賢良方正科擅比干之譽。策云臣遠祖比干因諫而死天不厭直生微臣也歐陽垂四門之號。與韓文公齊名。得非山水之靈秀乎。元和才子章孝標邵楚萇朱可名寄詩以題。大中中。宣宗元年丁卯號大中凡十三年潁川陳蔚江
夏黃楷長沙歐陽碣兼愚慕三賢之懿躅。葺齋於東峰十年。咸通乾符之際。懿宗元年庚辰改咸通凡十四年僖宗元年甲午改乾符豪貴塞龍門之路。平人藝士。十攻九敗。故潁川之以家冤也與。二三子率不西邁而遇。奮然凡二十四年。於舉場幸忝甲第。東歸之尋舊址。蒼苔四疊。嘉樹雙亞。今東峰雙龍眼樹即往歲書齋之庭陰也訪舊僧。雲扃十扣。雪頂一存。於是謹祝金儀。益誓邱禱。以謝茲山之靈秀。刻銘貞石。兼補前賢之未述。其詞曰。
山奇孕神。地勝惟靈。螢窗既夜。鶴髮斯形。一畝請宮。雙蓮建扃。洞深夏寒。林茂冬青。松竹鏗樂。峰巒豁屏。皛迷蟾窟。茫眺鰌溟。持經僧志。湧石泉泠。四分律講。萬乘君聽。敕飛額降。寺以靈名。不有地祥。焉動天庭。大士鴻生。珠明桂馨。良牧聳聞。華構藏經。浩刦不泯。匪茲曷丁。敬祝巉巖。勒石以銘。
集／總集／全上古三代秦漢三國六朝文／全後漢文　凡一百六卷　／卷五十七／王逸／九思／悼亂(P.785-2)
嗟嗟兮悲夫。殽亂兮紛挐。茅絲兮同綜。冠屨兮共絇。督萬兮侍宴。周邵兮負蒭。白龍兮見䠶。靈龜兮執拘。仲尼兮困戹。鄒衍兮幽囚。伊余兮念茲。奔遁兮隱居。將升兮高山。上有兮猴猿。欲入兮深谷。下有兮虺蛇。左見兮鳴鵙。右睹兮呼梟。惶悸兮失氣。踊躍兮距跳。便旋兮中原。仰天兮增歎。菅蒯兮壄莽。雚葦兮仟眠。鹿蹊兮𨇰𨇰。貒貉兮蟫蟫。鸇鷂兮軒軒。鶉䳺兮甄甄。哀我兮寡獨。靡有兮齊倫。意欲兮沈吟。迫日兮黃昏。玄鶴兮高飛。曾逝兮青冥。鶬鶊兮喈喈。山鵲兮嚶嚶。鴻鸕兮振翅。歸雁兮于征。吾志兮覺悟。懷我兮聖京。垂屣兮將起。跓竢兮碩明。
悼亂
集／總集／全上古三代秦漢三國六朝文／全晉文　凡一百六十七卷　／卷四十九／傅玄　五　／傅子　三　／補遺上(P.1737-1)
箏者。上圓象天。下平象地。中空準六合。絃柱十二。擬十二月。乃仁智之器也。蓺文類聚四十四。
琵琶體圓柄直。柱有十二。其他皆充上銳下曲項。形制稍大。本出胡中。俗傳是漢制。兼佀兩制者。謂之秦漢。蓋謂通用秦漢之法。通典一百四十四。
魏晉之世。有孫氏善歌舊曲。宋識善擊節唱和。陳左善清歌。列和善吹笛。郝素善彈箏。朱生善琵琶。雖伯牙之妙手。吳姬之奇聲。何㠯加之。人若欽所聞而忽所見。不亦惑乎。設此六人生于上世。越古今而無儷。何但夔牙同契哉。宋書樂志一。北堂書鈔一百十。蓺文類聚四十四。通典一百四十五。御覽五百七十六。又五百八十。又五百八十三。永樂大典。
心有管籥。須言而發。御覽三百七十六。
王黎為黃門侍郎。軒軒然乃得志。煦煦書鈔作暄暄然乃自樂。傅子難之曰。子㠯聖人無樂。子何樂之甚。黎曰。非我乃聖人也。北堂書鈔五十八。御覽二百二十一。
集／總集／全上古三代秦漢三國六朝文／全晉文　凡一百六十七卷　／卷一百四十／湛方生／七歡(P.2269-1)
七歡
有巖棲先生者。學道養生。離親絕俗。漱清泉。蔭茂木。慕赤松之清
塵。乃餐霞而絕穀。朝隱大夫尋條援葛。往而問之曰。營中都㠯起館。指土圭㠯正宮。宅既平而土沃。實商旅之所通。究精巧之妙思。盡土木之所窮。南軒高館。北連修堂。左亙東序。右列西廂。飛甍雲構。軒軒鏘鏘。連棟抗榱。若飛若翔。幽籠納響。素壁流光。乃有傾城之色。玉質鳳章。手習清弄。心達宮商。子能從我而翫之乎。
大夫曰。歲季月除。大蜡始節。繁霜朝氛。淒風夕發。策龍駟㠯偕逝。問虞人于中林。審蹊徑之所由。知此澤之多禽。前批猛獸。後拉黃羆。聲不得發。爪不暇施。此遊獵之壯觀。子能從我而觀之乎。
大夫曰。青陽開運。和氣流人。天無纖翳。地無飛塵。五湖靜波。四瀆凝津。命向方之嘉友。聊汎舟㠯遊春。此舟艥之駿遊。子能從我而乘之乎。
大夫曰。有嶧山之孤桐。生千仞之峻嶠。乘危巖㠯託根。閒丹霞而竦標。若麗霜之淒切。困寒風之蕭條。若乃清秋遙夜。器朗絃徹。閑心理氣。臨流鏡月。伯牙揮爪㠯清弄。鍾期中曲而撫節。子能從我而聽之乎。
大夫曰。良疇沃壤。傍山之阿。靈澤津其根。春露染其禾。上蔭玄雲輕藹。下流石泉清波。含山澤之清潤。結玉實于秋霜。𥳑嘉穗㠯精微。璀冰散而珠光。釀縹醪于九秋。蘊二日于三陽。米望麯而冰消。甕未啟而流芳。此五穀之精液。子能從我而嘗之乎。
大夫曰。生乎三季之世。隔乎大國之間。戎馬生于郊畿。英雄森㠯比肩。意氣冠宇宙。毫勢扼𠀉山。強虜元師。懸首太白。勳勒王府。功刊金石。此不世之奇遇也。子能從我而立之乎。
大夫曰。蓋聞至道㠯無主員應。囊籥㠯內盛無窮。陰陽㠯煙熅咸化。五行之守分相攻。是㠯撫往運而長揖。因歸風而迴軒。挂長纓于朱闕。反素褐于𠀉園。靡閑風于林下。鏡洋流之清瀾。仰濁酒㠯箕踞。閒絲竹而晤言。蓺文類聚五十七。
集／總集／全上古三代秦漢三國六朝文／全梁文　凡七十四卷　／卷四十六／陶弘景／尋山誌(P.3216-2)
尋山誌
倦世情之易撓。迺杖策而尋山。既沿幽以達峻。實窮阻而僃艱。渺游心其未已。方際夕乎雲根。欣夫得志者忘形。遺形者神存。於是散髮解帶。盤旋巖上。心容曠朖。氣宇調暢。玄雖遠其必存。累無大而不忘。害馬之弊既去。解牛之刀乃王。物我之情雖均。因以濟吾之所尚也。若夫飛聲西岳。邀利東陵。楚湘之潔。吳江之矜。輕死重氣。名貴於身。迷真晦道。余所弗丞。襲衣縫掖。端委章甫。徘徊廊廟。趨翔庭宇。傳氏百王。流芳世緒。負德叨榮。吾未敢許。爾乃荊門晝掩。蓬戶夜開。室迷夏草。徑惑春苔。庭虛月映。琴響風哀。夕鳥依簷。暮獸爭來。時復歷近壟。尋遠巒。坐盤石。望平原。日負嶂以共隱。月披雲而出山。風下松而含曲。泉瀠石而生文。草𧆑𧆑以拂露。鹿飆飆而來羣。捫虛蘿以入谷。傍洪潭而比清。照石壁以端色。攀桂枝而齊貞。亟扈蘭而佩蕙。及春鴂之未鳴。且含懷以屏氣。待惠風而舒情。乃乘興而遂往。遵巖路以遠游。竚天維而摽思。憋怳忽而莫求。眺回江之淼漫。眩㬪嶂之相稠。日斜雲而色黛。風過水而安流。觸嶔巖而起巘。值闊達而成洲。石孤聳而獨絕。岸懸天而似浮。緣
磴道其過半。魂渺渺而無憂。悟伯昬之倜宕。躡千仞而神休。遂乃淩巖峭。至松門。背通林。面長源。右聯山而無際。左憑海而齊天。竹泫泫以垂露。柳依依而迎蟬。鷗雙雙以赴水。鷺軒軒而歸田。赴水兮汎濫。歸田兮翱翔。此漭濫之足樂。意斯齡之不長。悼茵蟪之危促。羨靈椿兮未央。雖鵬鷃之異類。託逍遙乎一方。願敷衽以遠訴。思扣朝而陳辭。至赤城兮一憩。遇王子而宿之。仰彭狷兮弗遠。必長年兮可期。及榆光之未暮。將尋山而採芝。去採芝兮入深磵。深磵幽兮路窈窕。窈窕路兮終無曙。深磵深兮未曾曉。高松上兮亟停雲。低蘿下兮屢迷鳥。鳥迷蘿兮繽繽。雲停松兮紛紛。停雲游兮安泊。離鳥棲兮索羣。嗟羣泊其無所。思參差而誰聞。既窮目以無閣。缺一句。問漁人以前路指示余以蓬萊。曰果爾以尋山之志。館爾以招仙之臺。缺一句。就瀛水以通懷。謂萬感其已會。亦千念而必諧。竟莫知其所躋。缺一句。反無形於寂寞。長超忽乎塵埃。道藏尊字陶隱居集。蓺文類聚三十六。
集／總集／全上古三代秦漢三國六朝文／全隋文　凡三十六卷　／卷十四／虞世基／講武賦　幷序　(P.4095-1)
講武賦幷序
夫翫居常者。未可論匡濟之功。應變通者。然後見帝王之略。何則。化有文質。進讓殊風。世或澆湻。解張累務。雖復順紀合符之后。望雲就日之君。且脩戰于阪泉。亦治兵于丹浦。是知文德武功。蓋因時而竝用。經邦創制。固與俗而推移。所㠯樹鴻名。垂大訓。拱揖百靈。包舉六合。其為爲當作唯聖人乎。鶉火之歲。皇上御宇之四年也。萬物交泰。九有乂安。俗躋仁壽。民資日用。然而足食足兵。猶載懷于履薄。可久可大。尚懷乎于御朽。至如昆吾遠賮。肅眘奇賝。史不絕書。府無虛月。貝冑雍弧之用。犀渠闕鞏之殷。鑄名劒于尚方。積琱戈于武庫。熊羆百萬。貔豹千羣。利盡五林。威加四海。爰于農隙。有事春蒐。舍爵策勳。觀使臣之㠯禮。沮勸賞罰。迺示民㠯知禁。盛矣哉。信百王之不易。千載之一時也。昔上林從幸。相如于是頌德。長楊校獵。子雲退而為賦。雖則體物緣情。不同年而語矣。英聲茂實。蓋可得而言焉。其辭曰。
惟則天㠯稽古。統資始于羣分。膺籙圖而出震。樹司牧㠯為君。既濟寬而濟猛。亦乃武而乃文。北怨勞乎殷履。南伐盛于唐勛。彼周干與夏戚。粵可得而前聞。我大陳之創業。乃撥亂而為武。勘定艱難。平壹區宇。從喋喋之樂推。爰蒼蒼而再補。故累仁㠯積德。諒重
規而襲矩。惟皇帝之休烈。體徇齊之睿哲。敷九疇而咸敘。奄四海而有截。既搜揚于帝難。又文思之安安。幽明請吏。俊乂在官。御璇璣而七政辨。朝玉帛而萬國歡。昧旦丕顯。未明思治。道藏往而知來。功參天而兩地。運聖人之上德。盡生民之能事。于是禮畼樂和。刑清政肅。西臮析支。東漸蟠木。罄圖諜而效祉。漏川泉而禔福。在靈貺而必臻。亦何思而不服。雖至治之隆平。猶戒國而強兵。選羽林于六郡。詔蹶張于五營。兼折衝而餘勇。咸重義而輕生。遂乃因農隙㠯教民。在春蒐而習戰。命司馬㠯示法。帥掌固而清甸。導旬始㠯前驅。伏鉤陳而後殿。抗鳥旌于析羽。飾魚文于被練。爾乃革軒案轡。玉虬齊鞅。屯左矩㠯啟行。擊右鍾而傳響。交雲罕之掩映。紛劒騎而來往。指攝提于南極。洞閶闔之弘敞。跨玄武而東臨。款黃山而北上。隱圓闕之迢遰。屆方澤之塏爽。于斯時也。青春晚候。朝陽明岫。日月光華。煙雲吐秀。澄波瀾于江海。靜氛埃于宇宙。乘輿乃御太乙之玉堂。授軍令于紫房。蘊龍韜之妙笇。誓武旅于戎場。銳金顏于庸蜀。躪鐵騎于漁陽。彀神弩而持滿。彏天弧而竝張。曳虹旗之正正。振夔鼓之鏜鏜。八陳肅而竝列。六軍儼㠯相望。拒飛梯于縈帶。聳樓車于武岡。或掉鞅而直指。乍交綏而弗傷。裁應變而蛇擊。俄蹈厲㠯鷹揚。中小枝于戟刃。徹蹲札于甲裳。聊七縱于孟獲。乃兩禽于卞莊。始軒軒而鶴舉。遂離離㠯雁行。振川谷而橫八表。蕩海岳而耀三光。諒窈冥之不測。羌進退而難常。亦有投石扛鼎。超乘挾輈。衝冠聳劒。鐵楯銅頭。熊渠殪兕。武勇操牛。雖任鄙與賁育。故無得而為仇。九攻既決。三略已周。鳴鐲振響。風卷電收。于是勇爵班。金奏設。登元凱而陪位。命方邵而就列。三獻式序。八音未闋。舞干戚而有豫。聽鼓鞞而載悅。俾挾纊與投醪。咸忘軀而殉節。方席卷而橫行。見王師之有征。登燕山而戮封豕。臨瀚海而斬長鯨。望云亭而載蹕。禮升中而告成。實皇王之神武。信蕩蕩
而難名者也。隋書虞世基傳。陳主嘗于莫府山校獵。令世基作講武賦。于座奏之。陳主嘉之。賜馬一匹。
子／類書／藝文類聚／卷第三十六／人部二十／隱逸上(P.637)
藝文類聚卷第三十六
人部二十　隱逸上
隱逸上
周易曰．遯世無悶．　又曰．天地閉．賢人隱．　又曰．不事王侯．高尚其事．　又曰．賁于丘園．束帛戔戔．禮記曰．儒有上不臣天子．下不事諸侯．　又曰．季春之月．聘名士．禮賢者．　論語曰．逸民．伯夷叔齊虞仲夷逸朱張柳下惠少連．　莊子曰．古之所謂隱士者．非伏其身而不見也．非閉其言而不出也．非藏其知而不發也．時命大謬也．　又曰．刻意尚行．離世異俗．此山谷之士．避世之人也．就藪澤．處間曠．釣魚閑處．無為而已矣．此江海之士．避世之人也．閑暇之所好也．　嵇康高士傳曰．廣成子在崆峒之上．黃帝問曰．吾欲取天地之精．以養萬物．為之奈何．廣成子蹷然而起曰．至道之精．窈窈冥冥．無視無聽．抱神以靜．我守其一．以處其和．故千二百歲而形未嘗衰．得吾道者．上為皇．下為王．失吾道者．上見光．而下為土．吾將去汝．入無窮之門．遊無極之野．與日月參光．與天地為常．　又曰．黃帝將見大隗于具茨之山．方明為御．昌參乘．黃帝曰．○本句上有脫文．異哉．請問天下．小童曰．予少遊六合之外．適有瞀病．有長者教予．乘日之車．遊於襄城之野．今病少損．將復六合之外．為天下者．予奚事焉．夫為天下．亦
奚異牧馬哉．去其害馬而已．黃帝再拜．稱天師而還．　又曰．善卷者．舜以天下讓之．卷曰．予立宇宙之中．冬衣皮毛．夏衣絺葛．日出而作．日入而息．逍遙天地之閒．何以為天下哉．遂入深山．莫知其所終．又曰．石戶之農．不知何許人．與舜為友．舜以天下讓之．石戶夫負妻攜子以入海．終身不返．　又曰．伯成子高者．唐虞之時為諸侯．至禹．去而耕．禹往趨而問之．子高曰．昔堯治天下．至公無私．不賞而民勸．不罰而民畏．今子賞而不勸．罰而不威．德自此衰．刑自此作．夫子盍行乎．無落吾事．俋俋乎耕而不顧．　又曰．魯連好奇偉倜儻．嘗遊趙．難新垣衍以秦為帝．秦軍為却．平原君欲封連．連三辭．平原君乃以千金為連壽．連笑曰．所貴於天下之士者．為人排患釋難也．即有取之．是商賈之事爾．及燕將守遼○史記八十三魯仲連傳作聊．城．田單攻之不能下．連乃為書射城中．遺燕將．燕將見書．泣三日．乃自殺．城降．田單欲爵連．連曰．吾與於富貴而詘於人．寧貧賤輕世而肆意．　又曰．閭丘先生．齊宣王獵於社山．社山父老十三人．相與勞王．王賜父老不租．先生獨不謝．曰．願得壽得富得貴．夫選良吏．平法度．則臣得壽矣．振之以時．則臣得富矣．令少敬長．則臣得貴矣．　又曰．田生菅床茅屋．不肯仕宦．惠帝親自往．不出屋．　又曰．鄭仲虞不仕漢朝．章帝自往．終不肯起．曰．陛下何惜不為上世君．令臣得為偃息之民．天子以尚書祿終其身．世號白衣尚書．　又曰．韓福者．以行義脩絜．漢昭帝時．以德行徵．病不進．元鳳元年．詔賜帛五十匹．遣長吏時以存問．常以八月賜羊酒．不幸死者．賜複衾一．祠以中牢．自是至今為徵士之故事．福終身不仕．卒于家．　又曰．班嗣世在京師．家有賜書．內足於財．父黨楊子雲以下．莫不造
門．桓君山從借莊子．嗣報曰．今吾子聞仁義之羈絆．係聲名之繮鏁．伏孔氏之軌躅．馳顏閔之極藝．何以大道為自眩也．昔有學步邯鄲者．匍匐而歸耳．其行己持論如此．遂終于家．　又曰．尚長．字子平．禽慶．字子夏．二人相善．慶隱避不仕王莽．長通易老子．安貧樂道．好事者更饋遺．輙受之．自足還餘．如有不取也．舉措必於中和．司空王邑．辟之連年．乃欲薦之於莽．固辭乃止．遂求退．讀易至損益卦．喟然歎曰．吾知富貴不如貧賤．未知存何如亡爾．為子嫁娶畢．勅家事斷之．勿復相關．當如我死矣．是後肆意．與同好遊五岳名山．遂不知所在．　又曰．巢父．堯時隱人．年老．以樹為巢．而寢其上．故人號為巢父．堯之讓許由也．由以告巢父．巢父曰．汝何不隱汝形．藏汝光．非吾友也．乃擊其膺而下之．許由悵然不自得．乃遇清泠之水．洗其耳．拭其目．曰．嚮者聞言．負吾友．遂去．終身不相見．　又曰．許由．字武仲．堯舜皆師之．與齧缺論堯而去．隱乎沛澤之中．堯舜乃致天下而讓焉．曰．十日並出．而爝火不息．其光也不亦難乎．夫子為天子．則天下治．我由尸之．吾自視缺然．許由曰．吾將為名乎．名者實之賓．吾將為賓乎．乃去．宿於逆旅之家．旦而遺其皮冠．巢父聞由為堯所讓．以為汙．乃臨池水而洗其耳．池主怒曰．何以汙我水．由乃退而遯耕於中岳．穎水之陽．箕山之下．　又曰．壤父者．堯時人．年五十而擊壤於道中．觀者曰．大哉帝之德也．壤父曰．吾日出而作．日入而息．鑿井而飲．耕地而食．帝何德於我哉．　又曰．子支伯者．舜以天下讓支伯．支伯曰．予適有幽憂之病．方且治之．未暇治天下也．遂不知所之．　又曰．被裘公者．吳人也．延陵季子出遊．見道中遺金．顧而覩之．謂公曰．取彼金．公投鑣瞋目．拂手而言曰．何子居之
高．視之卑．吾被裘而負薪．豈取遺金者哉．季子大驚．既謝而問其姓名．曰．吾子皮相之士．何足語姓名哉．　又曰．段干木者．治清節．遊西河．守道不仕．魏文侯就造其門．干木踰牆而避之．文侯以客禮．出過其廬則式．其僕問之．文侯曰．干木不趣勢．隱處窮巷．聲馳千里．敢勿式乎．文侯所以名過齊桓公者．能尊段干木．敬卜子夏．友田子方也．　又曰．莊周少學老子．梁惠王時．為蒙縣漆園吏．以卑賤．不肯仕．楚威王以百金聘周．周方釣於濮水之上．曰．楚有龜．死三千歲矣．今巾笥而藏之於廟堂之上．此龜寧生而掉尾塗中耳．子往矣．吾方掉尾於塗中．後齊宣王又以千金之幣．迎周為相．周曰．子不見郊祭之犧牛乎．衣以文繡．食以蒭菽．及其牽入太廟．欲為孤豚．其可得乎．遂終身不仕．　續晉陽秋曰．謝敷隱居會稽山．初月犯少微星．一名處士星．時戴逵名重於敷．時人憂之．俄而敷死．故會稽士人嘲吳人云．吳中高士．求死不得．　世說曰．郄超每聞欲高尚隱退者．輙為辦百萬資．并為造立居宇．在剡．為戴公起宅甚精．戴始往居．與所親書曰．近在剡．如入官舍．又為傅約亦辦百萬．傅隱事差互．故不果述．　又曰．支道林因人就深公買印山．深公曰．未聞巢由買山而隱．　袁淑真隱傳曰．鬼谷先生．不知何許人也．隱居韜智．居鬼谷山．因以為稱．蘇秦張儀師之．遂立功名．先生遺書責之曰．若二君豈不見河邊之樹乎．僕御折其枝．波浪盪其根．上無徑尺之陰．身被數千之痕．此木豈與天地有仇怨．所居然也．子不見嵩岱之松柏．華霍之檀桐乎．上枝干於青雲．下根通於三泉．千秋萬歲．不受斧斤之患．此木豈與天地有骨肉哉．蓋所居然也．　又曰．鶡冠子．或曰楚人．隱居幽山．衣敝履空．以鶡為冠．莫測其名．因服成
號．著書言道家．馮諼常師事之．後顯於趙．鶡冠子懼其薦己也．乃與諼絕．【詩】魏阮瑀詩曰．四晧潛南岳．老萊竄河濱．顏回樂陋巷．許由安賤貧．伯夷餓首陽．天下歸其仁．何患處貧苦．但當守明真．　晉張華招隱詩曰．隱士託山林．遁世以保真．連惠亮未遇．雄才屈不申．　又詩曰．栖遲四野外．陸背當時．循名奄不著．藏器待無期．羲和策六龍．弭節越崦嵫．盛年俛仰過．忽若振輕絲．　晉張載招隱詩曰．出處雖殊塗．居然有輕易．山林有悔恡．人間實多累．鵷鶵翔穹冥．蒲且不能視．鸛鷺遵臯渚．數為矰所繫．隱顯雖在心．彼我共一地．不見巫山火．芝艾豈相離．去來捐時俗．超然辭世偽．得意在丘中．安事愚與智．　晉張協詩曰．結宇窮嵐曲．耦耕幽藪陰．荒庭寂以閑．山岫峭且深．凄風起東谷．有弇興南岑．雖無箕畢期．膚寸自成霖．澤雉登壟雊．寒猿擁條吟．溪壑無人迹．荒楚鬱蕭森．投禾脩岸垂．時聞樵採音．重棋可擬志．回淵可比心．養真尚無為．道勝貴陸．遊思竹素園．寄辭翰墨林．　晉左思招隱詩曰．杖策招隱士．荒塗橫古今．巖穴無結構．丘中有鳴琴．白雪傍陰崗．丹葩耀陽林．非必絲與竹．山水有清音．何事待嘯歌．灌木自悲吟．　又招隱詩曰．經始東山廬．果下自成榛．前有寒泉井．聊可瑩心神．　晉陸機招隱詩曰．駕言尋飛遁．山路鬱盤桓．芳蘭振蕙葉．玉泉涌微瀾．嘉卉獻時服．靈朮進朝餐．朝採南澗蘃．夕息西山足．輕條象雲構．密葉成翠屋．結風佇蘭林．回芳薄秀木．　又詩曰．尋山求逸民．穹谷幽且遐．清泉盪玉渚．文魚躍中波．　晉閭丘冲招隱詩曰．大道曠且夷．蹊路安足尋．經世有險易．隱顯自存心．嗟哉巖岫士．歸來從所欽．　晉王康琚招隱詩曰．登山招隱士．褰裳躡遺蹤．華條當圜室．翠葉代綺
牕．　晉辛曠贈皇甫謐詩曰．顒顒朝士．亦孔其依．莫不遲想．載渴載飢．我弓我旄．禮亦無違．企望高岡．來儀來歸．其暉伊何．與帝同心．明明天子．如日之臨．臨照四方．探賾幽深．山無逸民．水無潛龍．爰彼九臯．克量德音．茂哉先生．皇實是欽．　宋謝靈運越嶺行溪詩曰．猿鳴誠知曙．幽谷光未顯．巖下雲方合．花上露猶泫．逶迤傍．迢遰陟陘峴．蘋萍泛深．蒲菰冒清淺．企石挹飛泉．攀林摘葉卷．想見山阿人．蘿薜若在眼．　梁武帝逸民詩曰．如壠生木．木有異心．如林鳴鳥．鳥有殊音．如江游魚．魚有浮．巖巖山高．湛湛水深．事迹易見．理相難尋．　梁劉孝標始居山營室詩曰．自昔厭諠囂．執志好栖息．嘯歌弃城市．歸來事耕織．鑿戶闚嶕嶢．開軒望嶄崱．激水簷前溜．脩竹堂陰植．香風鳴紫鸎．高梧巢綠翼．泉脈洞沓沓．流波下不極．髣髴玉山隈．響像瑤池側．夜誦神仙記．旦吸雲霞色．將馭六龍輿．行從三鳥食．誰與金門士．撫心論胷臆．　梁范雲答句曲先生詩曰．終朝吐祥霧．薄晚孕奇煙．洞澗生芝草．重崖出醴泉．中有懷真士．被褐守冲玄．石戶栖十祕．金壇謁九仙．乘鵷方履漢．轡鶴上騰天．　梁吳筠詩曰．山際見來煙．竹中窺落日．鳥向簷上飛．雲從牕裏出．　又詩曰．綠竹可充食．女蘿可代裙．山中自有宅．桂樹籠青雲．　又詩曰．具區窮地險．稽山萬里餘．奈何梁隱士．一去無還書．　梁任昉答劉居士詩曰．君子之道．亦有其四．高行絕俗．盛德出類．才同文錦．學非書肆．望之可階．即之難至．輟精天理．躔象少微．人與俗異．道與人違．庭飛熠燿．室滿伊威．行無轍跡．理絕心機．　又答何徵君詩曰．散誕羈鞿外．拘束名教裏．得性千乘同．山林無朝市．勿以耕蠶貴．空笑易農仕．宿昔仰高山．超然絕塵軌．傾○原脫．據馮校
本補．壺已等藥．命管亦齊□．無為歎獨遊．若終方同止．　又贈徐徵君詩曰．促生悲永路．早交傷晚別．自我隔容徽．於焉徂歲月．情非山河阻．意似河湖悅．東臯有儒素．杳與榮名絕．曾是違賞心．曷用箴余缺．眇焉追平生．塵書廢不閱．信此伊能已．懷抱豈暫輟．何以表相思．貞松擅嚴節．　梁庾肩吾贈周處士詩曰．九丹開石室．三徑沒荒林．仙人翻可見．隱士更難尋．籬下黃花菊．丘中白雪琴．方欣松葉酒．自和遊山吟．　又尋周處士弘讓詩曰．試遂赤松遊．披林對一丘．梨紅大谷晚．桂白小山秋．石鏡菱花發．桐門琴曲愁．泉飛疑度雨．雲積似重樓．王孫若不去．山中定可留．　又賦得嵇叔夜詩曰．山林重明滅．風月臨囂塵．著書惟隱士．談玄止谷神．鴈重翻傷性．蠶寒更養身．廣陵餘故曲．山陽有舊鄰．俗儉寧妨患．才多反累身．寄言山吏部．無以助庖人．　周明帝贈韋居士詩曰．六爻貞遁世．三辰少光微．潁陽去猶遠．滄洲遂不歸．風動秋蘭佩．香飄蓮葉衣．坐石窺仙洞．乘槎下釣磯．嶺松千仞直．巖泉百丈飛．儻能同四隱．來參余萬機．　周王襃贈周處士詩曰．我行無歲月．征馬屢盤桓．崤曲三危阻．關重九折難．猶持漢節使．尚服楚臣冠．巢禽疑上幕．驚羽畏虛彈．飛蓬去不已．客思漸無端．壯志與時歇．生年隨事闌．百齡悲促命．數刻念餘歡．雲生隴坻黑．桑疎薊北寒．鳥道無蹊徑．清溪有波瀾．思君化羽翮．要我鑄金丹．　又和趙王隱士詩曰．鳧鵠均長短．鵰鷃共逍遙．清襟蘊秀氣．虛席滿風飈．斷絃唯續葛．獨酌止傾瓢．菖蒲九重節．桑薪七過燒．　周庾信奉和趙王隱士詩曰．洛陽徵五隱．東都別二賢．雲氣浮函谷．星光集潁川．灞陵採樵路．成都賣卜錢．鹿裘披稍裂．藜牀坐欲穿．阮籍唯長嘯．嵇康訝一絃．澗險無平石．
山深足細泉．低松猶百丈．少鶴已千年．野鳥繁絃囀．山花燄火然．雖無亭長識．終見野人舩．　又窮秋寄隱士詩曰．王倪逢齧缺．桀溺遇長沮．藜牀負日臥．麥隴帶經鋤．自然曲木几．無名科斗書．聚花聊飼雀．穿池試養魚．小村治澁路．低田補壞渠．秋水牽沙落．寒藤抱樹疎．空枉平原騎．來過仲蔚廬．　陳周弘正還草堂尋處士弟詩曰．四時易荏苒．百齡倐將半．故老多零落．山僧盡凋散．宿樹倒為查．舊水侵成岸．幽尋屬令弟．依然歸舊館．感物自多傷．况乃春鸎亂．　陳周弘讓無名詩曰．行行訪名岳．處處必留連．遂至一巖裏．灌木上參天．忽見茅茨屋．曖曖有人煙．一士開門出．一士呼我前．相看不道姓．焉知隱與仙．　陳伏知道賦得招隱詩曰．招隱訪仙楹．丘中琴正鳴．桂叢侵石路．桃花隔世情．薄暮安車近．林喧山鳥驚．　陳正見賦得落落窮巷士詩曰．楊雲不邀名．原憲本遺榮．草長三徑合．花發四鄰明．塵隨幽巷靜．嘯逐遠風清．門外無車轍．自可絕公卿．　隋江緫夏日還山庭詩曰．獨於幽栖地．山庭暗女蘿．澗漬長低篠．池開半卷荷．野花朝暝落．盤根歲月多．停樽無賞慰．狎鳥自經過．　又春夜山庭詩曰．春夜芳時晚．幽庭野氣深．山疑刻削意．樹接縱橫陰．戶對忘憂草．池驚旅浴禽．樽中良得性．物外知余心．　隋王由禮賦得巖穴無結搆詩曰．巖閒無結搆．谷處極幽尋．葉落秋巢迫．雲生石路深．早梅香野徑．清澗響丘琴．獨有栖遲客．留連芳杜心．【賦】後漢張衡歸田賦曰．遊都邑以永久．無明略以佐時．徒臨川以羨魚．俟河清乎未期．感蔡子之慷慨．從唐生以決疑．諒天道之微昧．追漁父以同嬉．於是仲春令月．時和氣清．原隰鬱茂．百草滋榮．王睢鼓翼．倉庚哀鳴．交頸頡．關關嚶嚶．於焉逍遙．聊以娛情．
于時曜靈俄景．繼以望舒．極盤遊之至樂．雖日夕以忘劬．感老氏之遺誡．且迴駕乎蓬廬．彈五絃之妙指．詠周孔之圖書．揮翰墨以奮藻．陳三皇之軌模．苟縱心於域外．焉知榮辱之所拘．　魏陳王曹植潛志賦曰．潛大道以遊志．希往昔之遐烈．矯貞亮以作矢．當苑囿乎藝窟．驅仁義以為禽．必信中而後發．退隱身以滅迹．進出世而取容．且摧剛而和謀．接處肅以靜恭．亮知榮而守辱．匪天路以焉通．　晉張華歸田賦曰．隨陰陽之開闔．從時宜以卷舒．冬奧處以城邑．春遊放於外廬．歸郟鄏之舊里．託言靜以閑居．育草木之藹蔚．因地勢之丘墟．豐蔬果之林錯．茂桑麻之紛敷．用天道以取資．行藥物以為娛．時逍遙於洛濱．聊相佯以縱意．目白沙與積礫．玩衆卉之同異．揚素波以濯足．泝清瀾以蕩思．低徊住留．栖遲菴藹．存神忽微．遊精域外．藉纖草以為茵．援垂陰以為蓋．瞻高鳥之陵風．臨鯈魚於清瀨．眇萬物而遠觀．脩自然之通會．以退足於一壑．故處否而忘泰．　晉陸機幽人賦曰．世有幽人．漁釣乎玄渚．彈雲冕以辭世．披宵褐而延佇．是以物外莫得窺其奧．舉世不足揚其波．勁秋不能凋其葉．芳春不能發其華．超塵冥以絕緒．豈世網之能加．　又應嘉賦曰．友人有作嘉遁賦與余者．作賦應之．號曰應嘉云．傲世公子．體逸懷遐．意邈澄宵．神夷靜波．仰羣軌以遙企．頓駿翮以婆娑．寄沖氣於大象．解心累於世羅．襲三閭之奇服．詠南榮之清歌．濯下泉於浚澗．泝凱風於卷阿．指千秋以厲響．俟寂寞之來和．懷前脩之彷彿．覿幽人乎所過．抱玄景以獨寐．含芳風而寤語．發蘭音以清唱．摻玉懷而喻予．於是葺宇中陵．築室河曲．軌絕千途．而門瞻百族．假妙道以達觀．考賁龜而貞卜．苟形骸之可忘．豈投簪其必谷．方
介丘於尺阜．託雲林乎一木．佇鳴條以招風．聆哀音其如玉．窮覽物以盡齒．將弭迹於餘足．　晉陸雲逸民賦曰．富貴者．是人之所欲．而古之逸民．輕天下．細萬物．而欲專一丘之懽．擅一壑之美．豈不以身重於宇宙．而恬貴於芬華哉．天地不易其樂．萬物不干其志．然後可以妙有生之極．固無疆之休．乃為賦曰．世有逸人．栖遲乎一丘．委天形以外心．淡浩然其何求．杖短策而遂往．乃枕石而漱流．靜芬響於詠言．滅絕景於質．○本集質上有無字．相荒土以卜居．度山河而考室．曾丘翳薈．穹谷重深．巖木振穎．葛藟垂陰．潛魚泳沚．嚶鳥來吟．仍疎圃於茲薄．即蘭堂於芳林．靡飛飄以赴節．揮天籟以興音．假樂之於神造．詠幽人於鳴琴．　晉孫承嘉遁賦曰．有嘉遁之玄人．含貞光之凱邁．靡薜荔於苑柳．蔭翠葉之雲蓋．揮脩綸於洄瀾．臨崢嶸而式墜．泝清風以長嘯．詠九韶而忘味．若乃御有撫生．應物宅心．曜應春圃．凋葉秋林．振藻陽波．清景玄陰．形猶與以徙靡．神曠寂而難尋．渾無名於域外．和丘中以草音．於是混心齊物．遨翔容與．薄言采薇．收蘿中野．朝觀夷陸．夕步蘭渚．仰弋鳴鴈．俯釣魴鱮．遊無方之內．居無形之域．詠休遁之貞亨．察天心而觀復．委性命於玄芒．任吉凶而靡錄．　宋謝靈運逸民賦曰．于止唯舍唯用．其見也則如遊龍．其潛也則如隱鳳．來無所從．去無所至．有酒則舞．無酒則醒．不明不晦．不昧不類．蕭條秋首．兀我春中．弄琴明月．酌酒和風．御清風以遠路．拂白雲而峻舉．指寰中以為期．望繫外而延佇．　又入道至人賦曰．爰有名外之至人．乃入道而館真．荒聰明以削智．遁支體以逃身．於是卜居千仞．左右窮懸．幽庭虛絕．荒帳成煙．水縱橫以觸石．日參差於雲中．飛英明於對溜．積氤氳而為峯．推天
地於一物．橫四海於寸心．超埃塵以貞觀．何落落此胷襟．　又辭祿賦曰．荷賞延之渥恩．在弱齡而覃惠．蒙聖達之眷顧．得乘閑以泄．雖鑣羈之有名．恆遊獎而匪滯．解龜紐於城邑．反褐衣於丘窟．判人事於一朝．與世物乎長絕．自牽綴於朱絲．奄二九於斯年．服纓佩於兩宮．執鞭笏於宰蕃．　梁簡文帝玄虛公子賦曰．有玄虛之公子．輕滅喧俗．保此大愚．居榮利而不染．豈聲色而能拘．迴還四始．出入三墳．心溶溶於玄境．意飄飄於白雲．追寂圃而逍遙．任文林而佚宕．忘情於物我之表．縱志於有無之上．不為山而自高．不為海而彌廣．　梁陸倕思田賦曰．歲聿忽其云暮．庭草颯以萎黃．風飀飀以吹隟．燈黯黯而無光．獨展轉而不寐．何增歎而自傷．於是踟蹰徙倚．顧景興懷．魂煢煢以至曙．綴予想於田萊．彼五畝其焉在．乃爰洎乎江隈．出郭門而東鶩．入溆浦而南迴．爾乃觀其水陸物產．原隰形便．林藪挺直．丘陵帶面．臨九曲之迴江．對千里之平甸．風去蘋其已開．日登桑而先見．聽啁哳之寒雞．弄差池之春鷰．臨場圃以築館．對櫺軒而鑿池．集游泳於階下．引朝派於堂垂．瞻巨石之前却．玩激水之推移．雜青莎之靃靡．拂細柳之長枝．感風燭與石火．嗟民生其如寄．苟有胷而無心．必行難而言易．幸少私而寡欲．兼絕仁以弃智．忽學步而學趾．又追飛而厲翅．瞻鹿囿而竊高．仰疆臺而慕義．歷四時於遊水．馳三稔於申臂．望歸流而載懷．情鬱悒其何寘．　宋陶潛歸去來曰．歸去來兮．田園將蕪胡不歸．既自以心為形役．奚惆悵而獨悲．悟已往之不諫．知來者之可追．寔迷途其未遠．覺今是而昨非．舟遙遙而輕颺．風飄飄而吹衣．乃瞻衡宇．載欣載奔．僮僕歡迎．稚子候門．三徑就荒．松菊猶存．攜幼入室．有酒盈樽
引壺觴以自酌．眄庭柯以怡顏．倚南牕以寄傲．審容膝之易安．策扶老以流憩．時矯首以遐觀．雲無心而出岫．鳥倦飛而知還．農人告余以春將及．有事乎西疇．或命巾車．或棹孤舟．既窈窕而尋壑．亦崎嶇而經丘．木欣欣以向榮．泉涓涓而始流．善萬物之得所．感吾年之行休．已矣乎．寓形宇內．復得幾時．曷不委心任去留．胡為乎遑遑欲何之．富貴非吾願．帝鄉不可期．懷良辰以孤往．或植杖而耘耔．登東臯以舒嘯．臨清流而賦詩．聊乘化以歸盡．樂夫天命復奚疑．　梁沈約八詠守山東曰．守山東．山東萬嶺鬱青葱．兩谿共一瀉．水絜望如空．岸側青莎被．巖間丹桂叢．上瞻既隱軫．下睇亦冥蒙．遠林響咆獸．近樹聒鳴蟲．路出若溪○原訛然．據馮校本改．右．澗吐金華東．萬仞倒危石．百丈注懸潀．掣曳寫流電．奔飛似白虹．洞井含清氣．漏穴吐飛風．玉竇膏滴瀝．石室乳空籠．余平生之所愛．欻暮年而此逢．欲一去而不還．恨邦君之未禘．秩滿撫白雲．淹留事芝髓．【頌】晉潘岳許由頌曰．邈哉許公．執真履貞．辭堯天下．抱朴隱形．川停岳峙．澹泊無營．栖遲高山．與世靡爭．虛薄忝任．來宰斯城．愧無惠化．豹產之政．峨峨治所．樂慕景名．登基逍遙．來過暮庭．通於時憲．頃匡不盈．恨無旨酒．奠公之靈．死而不朽．公有其榮．聊述雅美．揚公馨聲．　晉孫綽聘士徐君墓頌曰．晉南昌相太原縣君．白漢故聘士徐君之霊．惟君風軌英邃．德音徽遠．播餐仰芳．流宗播揖．在昔古人有言．聞伯夷之風者．懦夫有立志．仰先生之道．豈無青雲之懷哉．余以不才．忝宰茲邑．遐宗有道．思揖遠風．乃與友人殷浩等．束帶靈墳．奉瞻祠宇．雖玉質幽潛．而目想令儀．雅音永寂．而心存高範．徘徊墟壠．仰眄松林．哀有形之短．○全晉文六十一短下有化字．悼令德
之長泯．憮然有感．悽焉增傷．夫諷謠生於情託．雅頌興乎所欽．匪於詠述．孰寄斯懷．頌曰．巖巖先生．邁此英風．含真獨暢．心夷體冲．高蹈域表．淑問顯融．昂昂五賢．赫赫八俊．雖曰休明．或嬰險．豈若先生．保茲玉潤．超世作範．流光遐振．墳塋壘落．松竹蕭森．薈叢蔚蔚．虛宇愔愔．遊獸戲阿．嚶鳥鳴林．嗟乎徐君．不聞其音．徘徊丘側．悽焉流襟．何以舒蘊．援翰託心．　隋江緫莊周畫頌曰．玉絜蒙縣．蘭薰漆園．丹青可久．雅道斯存．夢中化蝶．水外翔鯤．出俗靈府．師心妙門．垂竿自若．重聘忘言．悠哉天地．共是籠樊．【贊】後漢蔡邕焦君贊曰．猗歟焦君．常此玄墨．衡門之下．栖遲偃息．泌之洋洋．樂以忘食．鶴鳴九臯．音亮帝側．乃徵乃用．將受袞職．昊天不弔．賢人遘慝．不惟一志．并此四國．如何穹蒼．不詔斯或．惜哉朝廷．喪茲舊德．恨以學士．將何法則．　魏陳王曹植許由巢父池主贊曰．堯禪許由．巢父是恥．穢其圂聽．臨河洗耳．池主是讓．以水為濁．嗟此三士．清足厲俗．　又卞隨贊曰．湯將伐桀．謀於卞子．既克讓位．隨以為恥．薄於殷世．著自汙己．自投潁水．清風邈矣．　又南山四皓贊曰．嗟爾四皓．避秦隱形．劉項之爭．養志弗營．不應朝聘．保節全貞．應命太子．漢嗣以寧．　晉夏侯湛范蠡贊曰．悠悠范子．求仁在己．進報危國．退弘妙理．身與勳偕．名與身否．逸羣遠遊．永齊終始．　又魯仲連贊曰．峨峨先生．有邈其節．流仁憂亂．抗道自絜．隨事抑揚．與時開閉．在幽能泰．處悶惟悅．　又莊周贊曰．邁邁莊周．騰世獨遊．遁時放言．齊物絕尤．垂釣一壑．取戒犧牛．望風寄心．託志清流．　晉孫楚莊周贊曰．莊周曠蕩．高才英儁．本道根貞．歸於大順．妻之不哭．亦何所懽．慢弔鼓缶．放此誕言．殆矯其情．近失自然．　又榮啟期贊曰．榮公
溫雅．既怡既懌．濁以徐清．寂然澹泊．援琴自娛．詠此三樂．眉壽無疆．惟德之宅．　又原壤贊曰．壤之輈張．絕滅禮教．實交仲尼．同機合奧．聖以之臧．俗以之笑．獨協區外．孰知其妙．　晉左九嬪巢父惠施贊曰．泱泱長流．沔沔清波．思文巢惠．載詠載歌．垂綸一壑．萬象匪多．神乎暢矣．緬同基阿．　晉庾闡孫登贊曰．靈巖霞蔚．石室鱗構．青松標空．蘭泉吐漏．籠薈可遊．芳津可漱．玄谷蕭寥．鳴琴獨奏．先生體之．寂坐幽岸．凝冰結樸．熙陽靡煥．潛真內全．飛榮外散．凌崖高嘯．希風朗彈．道有冥廢．運有昏消．達隱不巖．玄跡不標．或曰先生．晦德逍遙．嵇子秀達．英風朗烈．道儁薰芳．鮮不玉折．兆動初萌．妙鑒奇絕．翹首丘冥．仰想玄哲．　晉戴逵閑遊贊曰．昔神人在上．輔其天理．知溟海之禽．不以籠樊服養．櫟散之質．不以斧斤致用．故能樹之於廣漢．栖之於江湖．載之以大猷．覆之以玄風．使夫淳朴之心．靜一之性．咸得就山澤．樂閑曠．自此而箕嶺之下．始有閑遊之人焉．降及黃綺．逮于臺尚．莫不有以保其太和．肆其天真者也．且夫巖嶺高則雲霞之氣鮮．林藪深則蕭瑟之音清．其可以藻玄瑩素．疪其皓然者．舍是焉．故雖援世之彥．翼教之傑．放舞雩以發詠．聞乘桴而懍厲．況乎道乖方內．體絕風塵．理揖長謝．歌鳳逡巡．盪八疵於玄流．澄雲崖而頤神者哉．然如山林之客．非徒逃人患．避爭門．諒所以翼順資和．滌除機心．容養淳淑．而自適者爾．凡物莫不以適為得．以足為至．彼閑遊者．奚往而不適．奚待而不足．故蔭映巖流之際．偃息琴書之側．寄心松竹．取樂魚鳥．則澹泊之願．於是畢矣．然奇趣難均．玄契罕遇．終古皆孤栖於一巖．獨玩於一流．苟有情而未忘．有感而無對．則綴斤寢絃之歎．固已幽結於林中．驟感於遐心．為
日久矣．我故遂求方外之美．略舉養和之具．為雜贊八首．暢其所託．始欣閑遊之遐逸．終感嘉契之難會．以廣一往之詠．以抒幽人之心云爾．茫茫草昧．綿邈玄世．三極未鼓．天人無際．萬器既判．霊朴乃翳．寔有神宰．忘懷司契．冥外傍通．潛感莫滯．緫順巢卨．兼應夷惠．緬矣遐心．超哉絕步．顧揖百王．仰怡泰素．矜其天真．外其囂務．詳觀羣品．馳神萬慮．誰能高佚．悠然一悟．　又尚長贊曰．尚叟冲順．庸行昏世．和龍婉約．玄識罔滯．瞻彼崇高．俄為塵翳．亦有同好．潛莊宿契．超超增翥．眇眇偕逝．跡絕青崖．影滅雲際．　晉庾亮翟徵君贊曰．夫所謂至人者．體包傑量．神凝域表．該落萬動．玄心獨融．故能虬驤慶霄．而不紲豢龍之轡．鳳鳴瑤林．而不屈伶倫之籠．豈必欣太清而樂瓊藹哉．顧蹄涔不足以濯神鬚．翳薈不足以翔雲翮．是故藐姑有綽約之廬．箕阜有高嘯之宇．唐勳表於玄庭．夏功忘於虛室．晉徵士南陽翟君．稟逸韻於天陶．含沖氣於特秀．體虛任而委順．恢昭曠而高蹈．先生載營抱一．泊然獨處．神栖飈藹之表．形逸巖澤之隅．雖束帛仍降．軺冕屢招．而弓旌屈於匪石．帝命慙於虛復矣．是以高風振宇宙遠詠冠當時．方將表大庭於絕代．恢玄解以釋紛．仰朝霞而晞翼．陵扶搖以獨翔．景命不延．卒于尋陽之南山．哲人其萎．高軌孰倣．余欽若人之風．常問道於無何之廬．賓想玄珠．主以瞻授．沐道霑淳．固以實而歸矣．自昔之違．于茲七稔．何悟先生．忽焉升遐．感至德之長泯．悼仁風之永翳．標爾其傷．潸然增欷．乃援翰詠跡．以宣來葉．其辭曰．卓哉先生．逸韻遐超．虯盤玉津．鳳戢瓊條．滌耳夏鼎．高揖唐朝．洪崖邈矣．玄跡載劭．淳風沐世．飛芳九霄．　晉方湛○全晉文一百四十作湛方生．此有訛倒．北叟贊曰．樂為憂根．禍為
福始．數極則旋．往復迭起．世人迷之．橫生欣恥．滔滔北叟．獨亮真理．喪馬弗希．折肱愈喜．淡哉一生．無泰無否．　宋陶潛張長公贊曰．達哉長公．蕭然何事．世路皆同．而我獨異．斂轡朅來．閑養其志．寢跡窮年．誰知斯意．　又周妙珪贊曰．美哉周子．稱疾閑居．寄心清商．恬然自娛．翳翳衡門．洋洋泌流．日玩羣書．顧眄寡疇．飲河既足．自外皆休．緬懷千載．託契孤遊．　又魯二儒贊曰．易大隨時．迷變則愚．芬芬若人．特為貞夫．德不百年．汙我詩書．逝焉不顧．被褐幽居．　又夷齊贊曰．二子讓國．相隨海隅．天人革命．絕景窮居．採薇高歌．慨想黃虞．貞風凌俗．爰感懦夫．　又尚長禽慶贊曰．尚子昔薄宦．妻孥共早晚．貧賤與富貴．讀易悟益損．禽生善周遊．周遊日已遠．去矣尋名山．上山豈知反．　宋范泰張長公贊曰．長公秉心．獨逸世表．量物難同．審己彌了．情雖高邃．跡無抗矯．靡當夷惠．孰識多少．　又高鳳贊曰．遐哉玄古．邈矣皇羲．自茲已降．顯默參差．智為世駭．才為物奇．跡出無泯．潛躍俱馳．曖曖若人．孰測其為．戢曜幽壑．採真重崖．冲情莫亮．汙跡示疵．輕俗無際．肆志莫羈．　又吳季子札贊曰．延州高遠．弃國帥誠．優遊大邑．觀風上京．仁懷邦壤．道暢聖明．鑒徹昔代．樂察未形．嬴博遠死．解劍在生．夫子戾止．爰詔作名．　齊王儉竟陵王山居贊曰．升堂踐室．金暉玉朗．亹亹大韶．遙遙閑賞．道以德弘．聲由業廣．義重實歸．情深虛往．濠梁在茲．安事遐想．　梁沈約高士贊曰．余之所謂高士者．悠悠皆是．請試言之．聖人莅天下．則賢人贊務．卨益臯陶是也．自中智以下．莫有不學以從政佐國安民者也．易曰．聖人之大寶曰位．非學則不得也．學所以行其志．孝悌慈仁信義是也．雖誦先王之典謨．而不行其志．聖人之大寶．亦
不可得也．要須學行兼有．然後取之．悠悠之徒．莫不攘袂而議進取．怒目而爭權利．悅愚謟闇．苟得忘廉．若斯人者．豈入國士之塗．動衣冠之眄．藉此而登高位．未或有也．贊曰．亦有哲人．獨執高志．避世避言．不友不事．恥從汙祿．靡惑守餌．心安藜藿．口絕炮胾．取足落毛．寧懷組織．如金在沙．顯然自異．猶玉在泥．而不緇．身標遠迹．名重前記．有美高尚．處知若無．劣哉羣品．事靜心驅．苟能立志．爭此疋夫．進忘隕穫．退守恬愉．曰仁與義．其徑不迂．為之則至．非物所拘．宦成名立．陟彼高衢．　又銷聲贊曰．寂矣栖魂．非海非樊．若人焉往．斯理空存．天標已曖．絕羽孤騫．堯逢豈讓．札值奚言．　周庾信五月披裘負薪畫贊曰．披裘當夏．俗外為心．雖逢季子．不拾遺金．禽巢欲遠．魚穴惟深．消聲滅迹．何必山林．　又張良遇黃石公畫贊．張良取履．跪授無辭．兵書一卷．長者之期．昔稱韓相．今為漢師．穀城餘石．還歸舊祠．　又榮啟期三樂畫贊曰．榮期三樂．惟人與年．夫子相遇．即以為賢．性霊造化．風雲自然．雅音雖古．獨有鳴絃．【箴】晉庾凱幽人箴曰．有物混成．先天地生．乃剖乃判．二儀既分．高卑以陳．貴賤攸位．榮辱相換．乾道尚謙．人神同符．危由忽安．溢緣釋虛．苟識妙膏．厥美有腴．韓信耽齊．殞首鍾室．子房辭留．高迹卓逸．貴不足榮．利不足希．華繁則零．樂極則悲．歸數明白．勢豈容違．人徒知所以進．而忘所以退．穰侯安寵．襄公失愛．始乘夷道．終嬰其類．羲和升而就翳．望舒滿而就虧．盈挹之分．自然之規．悠悠庶人．如何弗疑．幽人守虛．仰鑽玄遠．敢草斯箴．敬咨黻冕．　晉江逌逸民箴曰．至人應務．是統是營．乃制上下．以牧羣生．君位孰在．匪聖伊明．賢愚相奉．臣主以成．如彼百節．各役天形．率分委質．仰應一情．心
膂有位．股肱有經．豈以處下．為戚為榮．各安其所．舉體用平．夫設爵列土．懸弓垂旌．卑尊之級．貴賤之名．匪以恣物之欲．寔大猷而是經．處遁之士．奚眷于時．行矣先覺．捐俗長辭．明乎憂患．故超爾不疑．解髮靈崖．被褐絃絲．飄飄臺上．輕舉高之．穆穆二仲．攜策相期．盤幽隱寂．與物無治．凡厥後來．順乃所往．鑒茲俗累．戒于顛蕩．無殉外物．心煩披養．無弃恬曠．憂勤是掌．林人司箴．敢進善黨．【誌】梁陶隱居尋山誌曰．倦世情之易繞．乃杖策而尋山．既沿幽以達峻．窮實阻而備艱．眇來心其未已．方際夕乎雲根．欣夫得志者忘形．遺形者神存．於是散髮解帶．盤旋巖上．心容曠朗．氣宇條暢．玄雖遠其必存．累無大而必忘．害馬之弊既去．解牛之刀乃王．荊門晝掩．蓬戶夜開．室迷夏草．徑惑春苔．庭虛月映．琴響風哀．夕鳥依簷．暮獸爭來．時復歷近壟．尋遠巒．坐盤石．望平原．日負障以共隱．月披雲而出山．風下松而含曲．泉縈石而生文．草靃靃以拂露．塵颯颯而來羣．捫虛蘿以入谷．傍洪潭而比清．照石壁以端色．攀桂枝而齊貞．函扈蘭而佩蕙．及春鴂之未鳴．且含懷以屏氣．待惠風而舒情．遂乃陵巖峭．至松門．背通林．面長源．右聯山而無際．左憑海而齊天．草泫泫以垂露．柳依依而近蟬．鳥雙雙以赴水．鷺軒軒而歸田．　梁劉孝標山栖誌曰．夫鳥居山上．曾巢木末．魚潛川下．窟穴沙泥．豈好異哉．蓋性然也．故有忽白璧而樂垂綸．負玉鼎而要卿相．行藏紛糾．顯晦踳駮．無異火炎水流．圓動方息．斯則廟堂之與江海．蓬戶之與金闔．並然其所然．悅其所悅．余每思濯清瀨．息椒丘．寤寐永懷．其來尚矣．所居東陽郡金華山．山川秀麗．臯澤坱鬱．若其羣峯疊起．接漢連霞．喬林布濩．春青冬綠．回溪映流．則千仞洞底．膚○原訛庸．
據馮校本改．寸雲合．必千里雨散．所住三面．山皆周繞．有象郛郭．南則平野蕭條．極目通望．東西帶二澗．則四時飛流泉．瀾清微澍．滴瀝生響．白波跳沫．洶湧成音．楓楮椅櫪之樹．梓柏桂樟之木．分形異色．千族萬種．結朱實．苞綠裏．搖白蔕．抽紫莖．橚矗苯．梢風鳴籟．垂柯簷戶．布葉房櫳．中谷澗濱．華葩攢列．至於青春受謝．萍生泉動．則都梁含馥．懷香送芬．長樂負霜．宜男泫露．芙蕖紅菙．照水臯蘇．縹葉從風．憑軒永眺．蠲憂忘疾．歲始年季．農隟時閑．濁醪初濟．縹清新○據廣弘明集二十四新字下有熟字．則有田家野老．提壺共至．班荊林下．陳樽置爵．酒酣耳熱．屢舞嚾呶．盛論箱庾．高談穀稼．不求於世．不迕萬物．莫辨榮辱．匪知毀譽．浩蕩天地之閒．心無怵惕之警．【訓】魏繁欽祿里先生訓曰．處則抗區外之志．出則規非常之功．寔哲士之高趣．雅人之遠圖．故呂尚垂翼北海．以待鷹揚之任．黃綺削迹南山．以集神器之贊．【譏】魏麋元譏許由曰．潛居默靜．隱於箕山．身在布衣．而輕天下．世人歸其高行．學者以為美談．夫際會之閒．矯時所譽．至乃抽簪散髮．背時逆命．隱于山林之中．以此自高．非以勸智能之士．入通遠之教．故譏而責之曰．太上貴德．其次立功．世殊時異．不得而同．故伯禹過門而不入．稷契刻節而奮庸．股肱帝室．作民王公．今子生聖明之世．得觀雍熙之法．則當攄不朽之功．暢不羈之志．龍飛鳳起．修攝君司．佐天理物．幹成王事．若子以堯為闇主．則歷代載其功．以民為貪亂．則比屋可封．若夫世濁時昏．上無賢君．忠臣不出．小人聚羣．即當撥煩理亂．跨騰風雲．光顯時主．拔濟生民．何得偃蹇．藏影蔽身．夫道不虛行．士不徒生．生則幹時．為國之楨．故伊尹干湯．周公相成．興治濟世．以致太平．生有顯
功．沒有美名．人生於世．貴能立功．何得逃位．矯世絕蹤．丹朱不肖．朝有四凶．堯放求賢．遜位于子．度才處分．不能則已．何所感激．臨河洗耳．山居巢處．執心不傾．辭君之祿．忘君之榮．居君之地．避君之庭．立身若此．非子之貞．欲言子智．則不仕聖君．欲言子高．則鳥獸同羣．無功可紀．無事可論．【銘】晉慮○按當作盧．播阮籍銘曰．峨峨先生．天挺無欲．玄虛恬澹．混齊榮辱．盪滌穢累．婆娑止足．胎胞造化．韜光縕韣．鼓棹滄浪．彈冠嶠岳．頤神太素．簡曠世局．澄之不清．溷之不濁．翺翔區外．遺物度俗．隱處臣室．友真歸樸．汪汪川原．邁迹圖籙．
子／類書／藝文類聚／卷第四十一／樂部一／論樂(P.736)
藝文類聚卷第四十一
樂部一　論樂
論樂
說文曰．樂．五聲八音緫□○說文作名．也．　易曰．雷出地奮豫．先王以作樂崇德．殷薦上帝．　禮記曰．夔始作樂．以賞諸侯．　又曰．凡音之起．由人心生也．人心之動．物使之然．感於物而動．故形於聲．聲相應．故生變．變成方．謂之音．比音而樂之．及干戚羽旄．謂之樂．　又曰．審聲以知音．審音以知樂．審樂以知政．而治道備矣．　又曰．大樂必易．大禮必簡．鍾鼓管磬．羽籥干戚．樂之器也．屈伸俯仰．綴兆疾舒．樂之文也．故知禮樂之情者能作．識禮樂之文者能述．作者之謂聖．述者之謂明．明聖者．述作之謂也．五帝殊時．不相沿樂．三王異世．不相襲禮．　孝經曰．移風易俗．莫善於樂．　樂緯曰．黃帝樂曰咸池．帝嚳曰六英．顓頊曰五莖．堯曰大章．舜曰簫韶．殷曰濩．周曰酌．是以清和上升．天下樂其風俗．鳳皇來儀．百獸率舞．神龍升降．靈龜晏寧．　尚書曰．帝曰．夔．命汝典樂．教冑子．詩言志．歌永言．聲依永．律和聲．八音克諧．無相奪倫．神人以和．夔曰．於．予擊石拊石．百獸率舞．　周官曰．凡六樂者．一變而致羽物及川澤之祇．再變而致臝物及山林之祇．三變而致鱗物及丘陵之祇．四變而致毛物及墳衍之祇．五變而致介
物及土示．六變而致象物及天神．九德之歌．九磬之舞．於宗廟之中奏之．若樂九變．則人鬼可得而禮矣．　又曰．鍾師．掌金奏．凡樂事．以鍾鼓奏九夏．　穆天子傳曰．天子西征．至于玄池之上．乃奏廣樂．三日而終．是曰樂池．　論語曰．子在齊．聞韶．三月不知肉味．曰．不圖為樂之至於斯．　楚辭曰．陳鍾案鼓造新歌．涉江採菱發陽阿．二八齊容起鄭舞．衽若交竿撫案下．竽瑟狂會填鳴鼓．宮庭震驚發激楚．又．代奏○楚辭大招作秦．鄭衞鳴竽張．伏戲駕辨楚勞商．　韓子曰．昔衞霊公之晉．於濮水之上宿．夜聞有新聲者．召師涓撫瑟寫之．公遂之晉．晉平公觴之．霊公乃召師涓．坐師曠之傍．援琴鼓之．未終．師曠曰．不如清徵．平公曰．願試聽之．師曠援琴一奏．有玄鶴二八來集．再奏而列．三奏而延頸鳴．舒翼而舞．音中宮商．師曠曰．不如清角．師曠一奏之．有雲從西北方來．再奏之．大風至．大雨隨之．裂帷幕．破俎豆．墮廊瓦．　史記曰．趙簡子疾．五日不知人．居二日半．簡子寤．語大夫曰．我之帝所．甚樂．與百神遊于鈞天．廣樂九奏萬舞．　鹽鐵論曰．貴人之家．中山索女．撫流徵於堂．與鳴鼓巴渝交作堂下．　漢武故事曰．未央庭中．設角抵戲．享外國．三百里內觀．角抵者．使角力相觸也．其雲雨雷電．無異於真．畫地為川．聚石成山．倐忽變化．無所不為．　漢官典職曰．正旦．天子行陽德殿．作九賓樂．舍利從東來．戲於庭．入殿前．激水化成比目魚．跳躍漱水作霧．化成黃龍．高八十丈．出水戲於庭．以兩大絲纏繫兩頭．中間相去數丈．兩倡女對舞．行於繩上．道逢功○續漢書禮儀志引漢儀改切．肩不傾．又踏跼屈身．藏形於斗中．鍾磬普唱．樂畢．作魚龍曼延．黃門吹三匝．　淮南子曰．奏雅樂者．始於陽阿採菱．　五經通義曰．舞四夷之
樂．明德澤廣被四表也．東夷之樂曰抹○太平御覽五百六十七作侏．離．南夷之樂曰任．西夷之樂曰禁．北夷之樂曰昧．　又曰．受命而王者六樂焉．以太一樂天．以咸池樂地．以肆夏樂人．以大夏樂四時．以大濩樂五行神明．以大武樂六律．各象其性分．而為之制．以樂其先祖．　又曰．王者之樂有先後者．各尚其德也．以文得之．先文樂．天繡○北堂書鈔一百零七作衣繡衣．此有訛脫．持羽而舞．以武得之．先武樂．持朱干玉戚而舞．　五經要義曰．周禮鍾磬皆編懸之．二八十六而在一簴．謂之堵磬．一堵謂之肆．春秋傳曰．歌鍾二肆．此之謂也．　又曰．凡樂音有八．鼓謂之革．鍾謂之金．磬謂之石．琴瑟謂之絲．簫鼓謂之竹．塤謂之土．柷敔謂之木．笙謂之匏．是謂八音．　袁淮招公子曰．燕倡趙舞齊商歌．五色紛華曳纖羅．　摯虞決疑曰．漢末喪亂．絕無金石之樂．魏武帝至漢中．得杜夔．識舊法．始復設軒懸鍾磬．至于今用之．【樂府古詩】飲馬長城窟行曰．青青河畔草．綿綿思遠道．遠道不可思．宿昔夢見之．夢見在我旁．忽覺在他鄉．他鄉各異縣．展轉不相見．枯桑知天風．海水知天寒．入門各自媚．誰肯相與言．客從遠方來．遺我雙鯉魚．呼兒烹鯉魚．中有尺素書．長跪讀素書．書中竟何如．上有加餐飯．下有長相思．　魏文帝飲馬長城窟行曰．浮舟橫大江．討彼犯荊虜．武將齊貫錍．征人伐金鼓．長戟十萬隊．幽冀百石弩．發機若雷電．一發連四五．　晉傅玄飲馬長城窟行曰．青青河邊草．悠悠萬里道．草生在春時．還道還有期．春至草不生．期盡漠無聲．感物懷思心．夢想發中情．夢君如鴛鴦．比翼雲閒翔．既覺寂無見．曠若參與商．　晉陸機飲馬長城窟行曰．驅馬陟陰山．山高馬不前．往問陰山候．勁虜在燕然．末德爭先鳴．凶德
無兩全．師克薄賞行．軍沒微軀捐．將軍甘陳迹．收功單于旃．　梁沈約飲馬長城窟行．介馬渡龍堆．塗縈馬屢迴．前訪昌海驛．雜種寇輪臺．旌幕倦煙雨．徒御犯冰埃．　晉陸機董桃行六言曰．和風習習薄林．柔條布繁垂陰．鳴鳩拂羽相尋．倉鶊喈喈弄音．感時悼逝傷心．　又長安有狎斜行曰．伊洛有岐路．岐路交朱輪．輕蓋承華景．騰步躡飛塵．鳴玉豈樸儒．憑軾皆俊民．烈心厲勁秋．麗服鮮芳春．余本倦遊客．豪彥多舊親．傾蓋承芳訊．欲鳴賞及晨．　宋謝惠連長安有狹斜行曰．紀郢有通逵．通逵並軒車．弈弈彫輪馳．軒軒翠蓋舒．撰策之五尹．振轡從三閭．推劍憑前軾．鳴佩專後輿．　梁沈約長安有狹斜行曰．青槐金陵陌．丹轂貴游士．方驂萬乘臣．炫服千金子．咸陽不足稱．臨淄孰能擬．　梁庾肩吾長安有狹斜詩曰．長安有曲陌．曲陌不容幰．路逢雙綺襦．問君居近遠．我居臨御溝．可識不難求．長子登麟閣．次子待龍樓．少子無高位．聊從嚴駕遊．大婦襞雲裘．中婦卷羅幬．少婦多妖豔．當鈿槧石榴．夫君且安坐．歡娛方未周．　宋鮑昭結客少年場行曰．驄馬金絡頭．錦帶佩吳鉤．失意杯酒閒．白刃起相讎．追兵一旦至．負劍遠行遊．去鄉三十載．復得還舊丘．升高臨四野．表裏望皇州．九衢平若水．雙闕似雲浮．扶宮羅將相．夾道列王侯．日中市朝滿．車馬如川流．擊鍾陳鼎食．方駕自相求．今我獨何為．埳壈懷百憂．　梁劉孝威結客少年場行曰．少年本六郡．遨遊遍五都．插腰銅匕首．障日錦塗蘇．鷲羽裝銀鏑．犀膠飾象弧．近發連雙兔．高彎落九烏．邊城多驚急．節使滿郊衢．居延箭服盡．疏勒井泉枯．千金募惡少．一麾擒骨都．勇餘聊蹙鞠．戰罷戲投壺．昔為北邊將．今成南面孤．邦君行負弩．縣令且前驅．　宋鮑昭
出自薊北門行曰．羽檄起邊亭．烽火入咸陽．徵騎屯廣武．分兵救朔方．嚴秋筋竿勁．虜陣精且彊．天子案劍怒．使者遙相望．鴈行緣石徑．魚貫度飛梁．簫鼓流漢思．旌甲被胡霜．疾風衝塞起．沙礫自飄揚．馬毛縮如蝟．角弓不可張．時危見臣節．世亂識忠良．投軀報明主．身死為國殤．　周庾信出自薊北門行曰．薊門還北望．徭役盡傷情．笳寒蘆葉脆．弓凍紵絃鳴．梅林能止渴．複姓可防兵．燕山猶有石．須勒幾人名．　陳徐陵出自薊北門行曰．薊北聊長望．黃昏心獨愁．燕山對古剎．代郡倚城樓．屢戰橋恆斷．長冰壍不流．天雲如地陣．漢月帶胡秋．請土泥函谷．桉繩縛涼州．生平鷰頷相．會自得封侯．　宋鮑昭苦熱行曰．赤阪橫西阻．火山赫南威．身熱頭且痛．鳥墮魂來歸．湯泉發雲澤．焦煙起石圻．丹蛇踰百尺．玄蜂盈十圍．含沙射流影．吹蠱病行暉．戈船榮既薄．伏波賞亦微．君輕君尚惜．士重安可希．　又白頭行吟曰．直如朱絲繩．清如玉壺冰．何慚宿昔意．猜恨坐相仍．人情賤恩舊．世議逐衰興．毫髮一為瑕．丘山不可勝．鳧鶴遠成美．薪芻前見陵．申黜褒女進．班去趙姬升．古來共如此．非君獨撫膺．　魏文帝釣竿行曰．東越河濟水．遙望大海崖．釣竿何珊珊．魚尾何簁簁．行路之好者．芳餌欲何為．　梁沈約釣竿行曰．桂舟既容與．綠浦復迴紆．輕絲動弱芰．微楫起單鳧．扣舷志日暮．卒歲以為娛．　梁戴嵩釣竿篇曰．試持玄渚釣．蹔罷池陽獵．翠羽飾長綸．蕖花裝小緤．鉅利斷蓴絲．汎舉牽菱葉．聊載前魚童．過看後舟妾．　梁劉孝威釣竿篇曰．釣舟畫采鷁．魚子服冰紈．金轄茱萸網．銀鉤翡翠竿．斂橈隨水脈．急槳度沙湍．湍長自不辭．前浦有佳期．蓮交棹影合．浦深魚出遲．　魏陳王曹植太山梁甫行曰．八方各異氣．千
里殊風雨．劇哉邊海民．寄身於草墅．妻子象禽獸．行止依林阻．柴門何蕭條．狐兔翔我宇．　梁沈約梁甫吟行曰．龍駕有馳策．日御無停陰．寒光稍眇眇．秋海日．哀歌涉梁甫．歎絕有遺吟．　魏陳王曹植豫章行曰．窮達難豫圖．禍福信亦然．虞舜不逢堯．耕耘處中田．太公未遭文．漁釣經渭川．不見魯孔丘．窮困陳蔡閒．周公下白屋．天下稱其賢．　又曰．鴛鴦自用親．不若比翼連．他人雖同盟．骨肉天性然．周公穆康叔．管蔡則流言．子臧讓千乘．季札慕其賢．　晉傅玄豫章行曰．苦相身為女．早○馮校本作平．按樂府詩集三十四作卑．當作卑．陋難再陳．男兒當門戶．墮地自生神．雄心志四海．萬里望風塵．女育無欣慶．不為家所珍．玉顏隨年變．丈夫多好新．昔為形與影．今為胡與秦．　晉陸機豫章行曰．汎舟清川渚．遙望南山陰．川陸殊塗軌．懿親將遠尋．三荊歡同株．四鳥悲異林．樂會良自古．悼別豈獨今．　宋謝靈運豫章行曰．短生旅長世．恆覺白日欹．覽鏡睨頹容．華顏豈久期．苟無迴戈術．坐觀落崦嵫．　梁沈約豫章行曰．燕陸平而遠．易河清且駛．一見塵波阻．臨塗引征思．雙劍愛匣同．孤鸞悲影異．往歡墜壯心．來戚滿衰志．　魏陳王曹植薤露行曰．天地無窮極．陰陽轉相因．人居一世閒．忽若風吹塵．願得展功勤．輸力於明君．懷此王佐才．慷愷獨不羣．鱗介尊神龍．走獸宗騏麟．蟲獸豈知德．何況於士人．孔氏刪詩書．王業粲已分．騁我徑寸翰．流藻垂華芬．　魏文帝秋胡行曰．堯任舜禹．當復何為．百獸率舞．鳳皇來儀．得人則安．失人則危．唯賢知賢．人不易知．歌以詠言．誠不易移．鳴條之役．萬舉必全．明德通霊．福降自天．　又曰．朝與佳人期．日夕殊不來．嘉肴不嘗．旨酒停盃．寄言飛鳥．告余不能．俯折蘭黃．仰結桂枝．
佳人不在．結之何為．從爾何所之．乃至大海隅．靈若道言．貽爾明珠．企予望之．步立躇蹰．佳人不來．何得何須．　又曰．汎汎淥池．中有浮萍．寄身流波．隨風靡傾．芙蓉含芳．菡萏垂榮．朝采其實．夕佩其英．采之誰遺．所思在庭．雙魚比目．鴛鴦交頸．有美一人．婉如青陽．知音識曲．善為樂方．　又丹霞蔽日行曰．丹霞蔽日．采虹垂天．谷水潺潺．木落翩翩．孤禽失羣．悲鳴雲閒．月盈則冲．華不再繁．古來有之．嗟我何言．　魏陳王曹植曰．紂為昏亂．殘忠虐正．周室何隆．一門三聖．牧野致功．天亦革命．漢祖之興．階秦之衰．雖有南面．王道陵夷．炎光再幽．忽滅無遺．　晉傅玄秋胡行曰．秋胡子．娶婦三日．會行仕宦．既享顯爵．保茲德音．以祿頤親．韞此黃金．覩一好婦．採桑路傍．遂下黃金．誘以逢卿．玉磨逾絜．蘭動彌馨．源流潔清．水無濁波．奈何秋胡．中道懷邪．美此節婦．高行峩峩．哀哉可愍．自投長河．　晉陸機秋胡行曰．道雖一致．塗有萬端．吉凶紛藹．休咎之源．人鮮知命．命未易觀．生亦何惜．功名所勤．　宋謝惠連秋胡行曰．春日遲遲．桑何萋萋．紅桃含妖．綠柳舒荑．邂逅粲者．遊渚戲蹊．華顏易改．良願難諧．　又曰．係風捕景．誠知不得．念彼奔波．意慮迴惑．漢女倐忽．洛神飄揚．空勤交甫．徒勞陳王．　魏陳王曹植蒲生行曰．浮萍寄綠水．隨風東西流．結髮辭嚴親．來為君子仇．恪勤在朝夕．中年獲愆尤．茱萸自內芳．不若桂與蘭．佳人雖成列．不若故所歡．行雲有返期．君恩儻中還．　又妾薄命行曰．攜玉手．喜同車．比上雲閤飛除．釣臺蹇產清虛．池塘靈沼可娛．仰汎龍舟淥波．俯櫂神草枝柯．想彼宓妃洛河．退詠漢女湘娥．日既逝矣西藏．更會蘭室洞房．華燈先置舒光．皎若日出扶桑．促酒合座行觴．屢舞僊僊體輕．解裳履遺絕
纓．齊舉金爵翠槃．腕弱不勝珠環．　梁簡文帝妾薄命行曰．名都多雅質．本自恃容姿．蕩子行不至．秋胡無定期．玉貌歇紅縷．長嚬串翠眉．毛嬙貌本絕．踉蹌入氈帷．盧姬嫁日晚．非復少年時．　梁劉孝威妾薄命行曰．去年從越漳．今歲沒朝○樂府詩集六十二作胡．廷．嚴霜封碣石．驚沙暗井陘．玉簪久落鬢．羅衣長挂屏．勿言戎夏隔．但令心契冥．不見酆城劍．千祀復同形．　又古陌上桑羅敷行曰．日出東海隅．照我秦氏樓．秦氏有好女．自名為羅敷．羅敷喜蠶桑．採桑城南隅．青絲為籠繩．桂枝為籠鉤．頭上緌墮髻．耳中明月珠．緗綺為下裾．紫綺為上襦．使君從南來．五馬立踟蹰．使君遣使往．問是誰家姝．二十尚未然．十五頗有餘．使君謝羅敷．寧可共載不．羅敷前致詞．使君一何愚．使君自有婦．羅敷自有夫．東方千餘騎．夫壻居上頭．何用識夫壻．白馬從驪駒．青絲繫馬尾．黃金絡馬頭．腰中鹿盧劍．可直千萬餘．十五府小吏．二十朝大夫．三十侍中郎．四十專城居．為人潔白晳．鬢鬢頗有鬚．盈盈公府步．冉冉府中趨．　晉陸機日出東南隅行曰．扶桑升朝暉．照此高臺端．涉貌曜皎日．蕙心清且閑．美目揚玉澤．娥眉象翠翰．暮春春服成．霞粲綺與紈．金雀垂藻翹．瓊珮結瑤璠．方駕揚清塵．濯足洛水瀾．悲歌吐清響．雅韻播幽蘭．赴曲迅驚鴻．蹈節如集鸞．俯仰紛阿那．顧步咸可歡．　宋謝靈運日出東南隅行曰．柏梁冠南山．桂宮燿北泉．晨風拂幨幌．朝日照閨軒．美人臥屏席．懷蘭秀瑤璠．皎潔秋松氣．淑德春景暄．　梁沈約日出東南隅行曰．朝日出邯鄲．照我叢臺端．中有傾國豔．顧影織羅紈．幸有同匡好．西仕服秦官．寶劍垂玉貝．汗馬飾金鞍．縈場類轉雪．逸控寫騰鸞．羅衣夕解帶．玉釵暮垂冠．　梁蕭子顯日出東南
隅行曰．大明上迢迢．陽城射凌霄．光照窗中婦．絕世同阿嬌．逶迤梁家髻．冉弱楚宮腰．蠶籠拾芳翠．桑陌採柔條．路逢車馬客．飛蓋動襜軺．單衣鼠毛織．寶劍羊頭銷．大夫疲應對．御者輟銜鑣．女本西家宿．君自上宮要．漢馬三萬疋．夫壻仕嫖姚．十五張內侍．十八賈登朝．　晉陸機君子有所思行曰．命駕登北山．延佇望城郭．鄽里一何盛．街巷紛漠漠．甲第崇高闥．洞房結阿閣．曲池何湛湛．清川帶花薄．人生誠行邁．容華隨年落．善哉膏梁士．榮生奧且博．無以酒肉資．取笑葵與藿．　宋鮑昭代君子有所思行曰．西山登舊臺．東下望雲闕．屑閣肅天君．馳道直如髮．繡甍結飛霞．琁題納行月．陳鍾陪夕宴．歌笙待明發．年貌不可留．身意會盈歇．　齊王融有所思曰．如何有所思．而無相見期．宿昔夢顏色．階庭尋履綦．高張更何已．引滿終自欹．欲知憂裏老．為視鏡中絲．　齊劉繪有所思行曰．別離安可再．而我更重之．佳人不相見．明月空在帷．共銜滿堂酌．獨斂向隅眉．心中亂如雪．寧知有所思．　梁庾肩吾賦得有所思行曰．佳期竟不歸．春物坐芳菲．拂匣看離扇．開箱見別衣．井桐生未合．宮槐卷復稀．不及銜泥鷰．從來相逐飛．　梁沈約君子有所思行曰．晨策終南首．顧望咸陽川．戚里遡曾闕．甲館負崇軒．複塗希紫閣．重臺擬望仙．巴姬幽蘭奏．鄭女陽春絃．共矜紅顏日．俱忘白髮年．寂寥茂陵宅．照曜未央蟬．無以五鼎盛．顧嗤三經玄．　梁王僧孺有所思行曰．夜風吹熠燿．朝光照昔邪．幾銷蘼蕪葉．空落蒲桃花．不堪長織素．誰嗟獨澣紗．光陰復何極．望促反成賒．知君自蕩子．奈妾亦倡家．　晉陸機東武吟行曰．投跡短世間．高步長生闈．濯髮冒雲冠．洗身被羽衣．飢從寒衆餐．寒就佚女棲．　宋鮑昭東武吟行曰．主
人且勿諠．賤子歌一言．僕本寒鄉士．出身蒙漢恩．始隨張校尉．召募到河源．後逐李輊車．追虜窮塞垣．密塗亘萬里．寧歲猶七奔．將軍既即世．部曲亦罕存．時事一朝異．孤績誰復論．少壯辭家去．窮老還入門．昔如韝上鷹．今似檻中猨．徒結千載恨．空負百年怨．弃席思君幄．疲馬戀君軒．願垂晉主惠．不媿田子魂．　梁沈約東武吟行曰．天德深且曠．人世賤而浮．東枝裁拂景．西壑已停輈．遊辭金門寵．去飲玉池流．宵轡絕永矣．俗累從此休．　晉陸機順東西門行曰．日出西門望天庭．陽谷既虛崦嵫盈．逝者若斯安得停．迨未年暮及世平．置酒高堂宴友生．取樂今日盡歡情．　宋謝惠連順東西門行曰．哀朝囷．愍頹力．遷化常然焉肯息．及壯齒．遇世直．酌酩華堂集親識．舒情盡歡遣悽惻．　又都東西門行曰．慷愷發想思．惆悵戀音徽．四節競闌候．六龍引頹機．人生隨時變．遷化焉可祈．百年難必保．千慮盈懷之．　梁沈約都東西門行曰．驅馬西城阿．迴眺想京闕．望極煙原盡．地遠山河沒．歲華委徂邈．年霜移暮髮．　魏文帝上留田行曰．居世一何不同．上留田．富人食稻與粱．上留田．貧子食糟與糠．貧賤亦何傷．上留田．祿命懸在蒼天．上留田．命爾歎息將欲誰怨．上留田．　晉陸機上留田行曰．平徵調．嗟行人之藹藹．駿馬陟原風馳．輕舟汎川雷邁．寒往暑來相尋．零雪霏霏集宇．悲風徘徊入襟．歲華冉冉方除．我思纏綿未紓．感時悼逝悽如．　又齊謳行曰．營丘負海曲．沃野爽且平．洪川控河濟．崇山入高冥．東被姑尤側．南界聊攝城．孟諸吞楚夢．百二侔秦京．惟師恢東表．桓后定周傾．天道有迭代．人道無久盈．行行將復去．長存非所營．　梁沈約齊謳行曰．東秦稱右地．川隰固夷昶．層峯駕蒼雲．濁河流素壤．青
丘良杳鬱．淄宮信疏敞．王佐改殷命．霸功繆周網．　晉陸機隴西行曰．我靜如鏡．民動如煙．事以形兆．應以象懸．豈曰無才．世鮮興賢．　宋謝惠連隴西行曰．運有榮枯．道有舒屈．潛保黃裳．顯服朱黻．誰能守靜．弃華辭榮．窮谷是處．考槃是營．千金不迴．百代傳名．厥包者柚．忘憂者萱．何為有用．自乖中原．實摘柯摧．葉殞條煩．　梁簡文帝隴西行曰．邊秋胡馬肥．雪中驚寇入．勇氣時無侶．輕兵救邊急．沙平不見虜．嶂嶮還相及．出塞豈成歌．經川未遑汲．烏孫塗更阻．康居路猶澀．月暈抱龍城．星眉照馬邑．長安路遠書不還．寧知征人獨佇立．　晉陸機吳趍行曰．楚妃且勿歎．齊娥且莫謳．四坐並清聽．聽我歌吳趍．吳趍自有紀．請從昌門起．昌門何峩峩．飛閣跨通波．重欒承琁極．迴軒啟曲阿．大伯導仁風．仲雍揚其波．穆穆延陵子．灼灼光其華．大皇自富春．矯手頓世羅．邦彥應運興．粲若春林葩．屬城咸有士．吳邑最為多．　漢班婕妤怨歌行曰．新裂齊紈素．皎絜如霜雪．裁為合歡扇．團團似明月．出入君懷袖．動搖微風發．常恐秋節至．涼風奪炎熱．弃捐篋笥中．恩情中道絕．　梁江淹擬班婕妤詠扇曰．紈扇如團月．出自機中素．畫作秦王女．乘鸞向煙霧．竊愁秋涼至．吹我玉階樹．君子恩未畢．零落委中路．　魏陳王曹植怨歌行曰．為君既不易．為臣良獨難．忠信事不顯．乃有見疑患．周旦佐文武．金縢功不刊．推心輔王政．二叔反流言．待罪居東國．泣涕當留連．皇靈天動變．震雷風且寒．拔樹偃秋稼．天威不可干．素服開金縢．感悟求其端．公旦事既顯．成王乃哀歎．吾欲竟此曲．此曲悲且長．今日樂相樂．別後莫相忘．晉傅玄怨詩曰．昔為春蠶緒．今為秋女衣．丹脣形素齒．翠采發娥眉．玉顏虧有時．秀色隨年衰．常恐新
閒舊．變故興細微．浮萍本無根．非水將何依．　梁沈約怨歌行曰．時屯寧易犯．俗險信難羣．坎壈元淑賦．頓挫敬通文．遽論班姬寵．夙窆賈生墳．短俗同如此．長歎欲何云．　魏文帝苦寒行曰．北上太行山．艱哉何巍巍．羊腸坂詰屈．車輪為之摧．壠樹何蕭瑟．北風聲正悲．溪谷少人民．雪落何霏霏．檐囊行取薪．斧冰待作麋．哀彼東山詩．悠悠使我悲．　晉陸機苦寒行曰．北遊幽朔城．涼野多險艱．凝冰結重澗．積雪被長巒．陰雲興巖側．悲風鳴樹端．渴飲堅冰漿．飢食零露餐．劇哉人行役．慊慊恆苦寒．　宋謝靈運苦寒行曰．歲歲曾冰合．紛紛霰雪落．浮陽滅清暉．寒禽叫悲壑．飢爨煙不興．渴汲水枯涸．　魏文帝善哉行曰．有美一人．婉如青陽．知音識曲．善為樂方．流鄭激楚．度宮中商．感心動耳．綺麗難忘．　魏陳思王曹植善哉行曰．來日大難．口燥脣乾．今日相樂．皆當喜歡．徑歷名山．芝草翩翩．仙人王喬．奉藥一丸．自惜袖短．內手知寒．慚無靈輙．以救趙宣．月沒參橫．北斗闌干．親友在門．飢不及餐．　宋謝惠連善哉行曰．涼來溫謝．寒往暑却．陰灌陽藂．彫華墜萼．擊節當歌．對酒親酌．鄙哉愚人．戚戚懷瘼．善哉達士．滔滔處樂．　魏文帝苦哉行曰．上山采薇．薄暮苦飢．溪谷多風．霜露霑衣．高山有林．崖木有枝．憂來無方．人莫知之．今我不樂．歲月若馳．湯湯川流．中有行舟．隨波轉泊．有似客遊．　魏陳思王曹植君子行曰．君子防未然．不處嫌疑閒．瓜田不納履．李下不正冠．周公下白屋．吐哺不及餐．一沐三握髮．後人稱聖賢．　晉陸機君子行曰．天道夷且簡．人道險而艱．休咎相乘躡．翻覆各波瀾．去疾苦不遠．疑似實生患．　梁簡文帝君子行曰．君子懷琬琰．不使塵淄．從容子雲閣．寂寞仲舒帷．多謝悠悠子．管窺良可
悲．　梁沈約君子行曰．良御或燕楚．妙察亂澠淄．隄傾由漏壞．垣隟自危基．囂途或妄踐．讜義勿輕持．　梁戴暠君子行曰．畫野依德星．開鄽對廉水．接越稱交讓．連樹名君子．數非唯二失．升階無三止．探甑不凝塵．正冠還避李．寄言蘧伯玉．無為嗟獨恥．　魏文帝猛虎行曰．與君媾新歡．託配於二儀．充列于紫微．升降焉可知．何梧攀鳳翼．雲雨散洪池．　晉陸機猛虎行曰．渴不飲盜泉水．熱不息惡木陰．惡木豈無枝．志士苦用心．整駕肅時命．振策將遠尋．飢食猛虎窟．寒棲野雀林．　宋謝惠連猛虎行曰．貧不攻九疑玉．倦不憩三危峯．九疑有或號．三危無安容．美物摽貴用．志士厲奇蹤．如何抵遠役．王命宜肅恭．伐鼓功未著．振旅何時從．　魏陳王曹植平陸東行曰．閶闔開．天衢通．被我羽衣乘飛龍．飛龍與仙期．東上蓬萊採靈芝．霊芝採之可服食．年若王父無終極．　又苦思行曰．綠蘿緣玉樹．光曜粲相暉．下有兩真人．舉翅翻高飛．我心何踊躍．思欲攀雲追．鬱鬱西岳顛．石室青怱與天連．中有耆年隱士鬚髮皆皓然．策杖從吾遊．教我要忘言．　魏文帝甄皇后塘上行曰．蒲生我池中．蒲葉何離離．傍能行仁義．莫若妾自知．衆口爍黃金．使君生別離．莫以毫髮故．弃捐素所愛．莫以魚肉賤．弃捐葱與薤．莫以麻枲賤．弃捐菅與蒯．　晉陸機塘上行曰．江蘺生幽渚．微芳不足宣．被蒙風雲會．移居華池邊．天道有遷易．人理無常全．男稚智傾愚．女愛衰避妍．不惜微驅○文選二十八作軀．退．但懼蒼蠅前．願君廣末光．照妾薄暮年．　宋謝惠連塘上行曰．芳萱秀凌阿．菲質不足營．幸有忘憂用．移根託君庭．垂穎臨清池．擢彩仰華甍．霑渥雲雨潤．葳蕤吐芳馨．願君春傾葉．留景惠餘明．　梁沈約塘上行曰．澤蘭被荒徑．孤芳
豈自通．幸逢瑤池曠．得與金芝叢．既美脩嫮女．復怳繁華童．夙昔玉霜滿．旦暮翠條空．財殫交易絕．華落色難終．所願昭陽景．時照長門宮．　梁劉孝威塘上行苦辛篇曰．蒲生伊何陳．曲中多苦辛．黃金坐銷鑠．白玉遂淄磷．裂衣工毀嫡．掩袖切讒新．嫌成跡易已．愛去理難申．秦雲猶變色．魯日尚迴輪．妾歌已唱斷．君心終未親．　古相逢行曰．相逢狹路閒．道隘不容車．不知何年少．夾轂問君家．君家誠易知．易知復難忘．黃金為君門．璧玉為君堂．中庭生桂樹．華燈何煌煌．兄弟兩三人．中子為侍郎．五日因來歸．道上自生光．黃金絡馬頭．觀者盈道傍．入門一左顧．但見雙鴛鴦．大婦織綺羅．中婦織流黃．小婦無所為．挾瑟上高堂．丈人且安坐．調絃未遽央．　宋謝靈運相逢行曰．行行即長道．長道息班草．邂逅賞心人．與我傾懷抱．夷世信難值．浮生不可保．　梁張率相逢行曰．相逢夕陰街．獨趨尚冠里．高門既如一．甲第復相似．憑軾日欲昏．何處訪公子．公子之所在．所在良易知．青樓出上路．漸臺臨曲池．兄弟兩三人．冠佩紛陸離．朝從禁中出．車騎並驅馳．金鞍馬腦勒．聚觀路傍兒．大婦刺方領．中婦抱嬰兒．小婦尚嬌稚．端坐吹參差．丈人幸無遽．神鳳且來儀．　古驅車上東門行曰．驅車上東門．遙望北郭墓．白楊何蕭蕭．松柏夾廣路．下有陳死人．杳杳即長暮．潛寐黃泉下．千載不覺寤．浩浩陰陽移．年命如朝露．服食求神仙．多為藥所誤．不如飲美酒．被服紈與素．　晉陸機駕言出北闕行曰．驅馬上東門．○馮校本云．意是題下注．今混寫耳．駕言出北闕．躑躅遵山陵．長松何鬱鬱．丘墓互相承．念昔徂歿子．悠悠不可勝．人生何所促．忽如朝露凝．求仙鮮克仙．太虛不可凌．　宋鮑昭驅馬上東門行曰．傷禽見絃驚．倦客惡離聲．
離聲斷客情．賓御皆涕零．涕零心斷絕．將去復還訣．一息不相知．何況異鄉別．遙遙征駕遠．杳杳落日晚．居人掩閨臥．行子野中飯．食梅常苦酸．衣葛常苦寒．絲竹徒滿座．憂人不解顏．長歌欲自慰．彌起長恨端．　晉陸機從軍行曰．苦哉遠征人．飄颻窮西河．南涉五嶺顛．北戍長城阿．胡馬如雲屯．越旂亦星羅．朝食不免冑．夕息常負戈．苦哉遠征人．拊心悲如何．　宋顏延之從軍行曰．苦哉遠征人．畢力輸時艱．秦初略陽越．漢世爭陰山．羽檄旦暮急．旌旗晝夜懸．臥伺金柝響．起候亭燧燃．悲矣遠征人．苦哉私自憐．　梁簡文帝從軍行曰．貳師惜善馬．樓蘭貪漢財．前年出右地．今歲謝輪臺．魚雲望旗聚．龍沙隨陣開．冰城朝浴鐵．地道夜銜枚．將軍號令密．天子璽書催．何時反舊里．遙見下機來．　又曰．雲中亭障羽檄驚．甘泉烽火通夜明．貳師將軍新築營．嫖姚校尉初出征．復有山西將．絕世愛雄名．三門應遯甲．五壘學神兵．白雲隨旆色．蒼山答鼓聲．先平小月陣．却滅大宛城．善馬還長道．黃金付水衡．小婦趙人能鼓瑟．侍婢初笄解鄭聲．庭前柳絮飛欲合．必應紅粧來起迎．　梁蕭子顯從軍行曰．左角名王侵漢邊．輕薄良家惡少年．縱橫向沮澤．凌厲取山田．黃塵不見景．飛蓬恆滿天．邊功封浞野．竊寵劫祁連．春風春月將進酒．夭姬舞女亂君前．　梁戴暠從軍詩曰．長安夜刺閨．胡騎白銅鞮．詔書發隴右．召募取關西．劍懸三尺鞘．鎧累七重犀．侵星出柳塞．際晚入榆溪．陰山日不着．長城風自凄．弓寒折錦鞬．馬凍滑斜蹄．登山試下趙．憑軾且平齊．當今函谷上．唯見一丸泥．　晉陸機悲哉行曰．遊客芳春林．春芳傷客心．和風飛清響．鮮雲垂薄陰．蕙草饒淑氣．時鳥多好音．傷哉遊客士．憂思一何深．願託歸風響．寄言
遺所欽．　宋謝霊運悲哉行曰．萋萋春草生．王孫遊有情．差池鷰始飛．夭裊柳初榮．　梁沈約悲哉行曰．旅遊媚年春．年春媚遊人．徐光旦垂彩．和露曉凝津．時嚶起稚葉．蕙氣動初蘋．一朝阻舊國．萬里隔良辰．　晉張華門有車馬客行曰．門有車馬客．問君何鄉士．捷步往相訊．果是舊鄰里．語昔有故悲．論今無新喜．清晨相訪慰．日暮不能已．詞端競未究．忽唱分途始．前悲尚未弭．後憂方復起．　晉陸機門有車馬客行曰．門有車馬客．駕言發故鄉．念君久不歸．濡跡涉江湘．投袂起門途．攬衣不及裝．借問邦族閒．惻愴論存亡．天道信崇替．人生安得長．
子／類書／藝文類聚／卷第五十七／雜文部三／七(P.1020)
藝文類聚卷第五十七
雜文部三　七　連珠
七
傅玄七謨序曰．昔枚乘作七發．而屬文之士．若傅毅劉廣世崔駰李尤桓麟崔琦劉梁之徒．承其流而作之者紛焉．七激七興七依七疑七說七蠲七舉之篇．通儒大才．馬季長．張平子．亦引其源而廣之．馬作七厲．張造七辯．非張氏至恩．○太平御覽五百九十作思．比之七激．未為劣也．七釋僉曰妙焉．吾無間矣．若七激七依之卓轢一技．七辯之纏緜精巧．七啟之奔逸壯麗．七釋之情密閑理．亦近代之所希也．摯虞文章流別論曰．七發造於枚乘．借吳楚以為客主．先言出輿入輦．蹷痿之損．深宮洞房．寒暑之疾．靡漫美色．宴安之毒．厚味暖服．淫躍之害．宜聽世之君子．要言妙道．以疏神導體．蠲淹滯之累．既設此辭．以顯明去就之路．而後說以聲色逸遊之樂．其說不入．乃陳聖人辯士講論之娛．而霍然疾瘳．此固膏粱之常疾．以為匡勸．雖有甚泰之辭．而不沒其諷諭之義也．其流遂廣．其義遂變．率有辭人淫麗之尤矣．崔駰既作七依．而假非有先生之言曰．嗚呼楊雄有言．童子雕蟲篆刻．俄而曰．壯夫不為也．孔子疾小言破道．斯文之族．豈不謂義不足而辯有餘者乎．賦者將以諷．吾恐其不免於勸也．傅子集古今
七而論品之．署曰七林．　漢枚乘七發曰．楚太子有疾．吳客往問之曰．伏聞太子玉體不安．亦少間乎．今夫貴人之子．必宮居而閨處．飲食則溫淳甘膬．衣則雜遝曼煖．雖有金石之堅．將猶銷鑠而挺解也．況其在筋骨之間乎．且夫出輿入輦．命曰蹷痿之幾．洞房清宮．命曰寒熱之媒．皓齒蛾眉．命曰伐性之斧．甘脆肥醲．命曰腐腸之藥．今太子膚色靡曼．四支委隨．筋骨挺解．越女侍前．齊姬奉後．往來遊宴．縱恣乎曲房隱閒之中．此甘餐毒藥．戲猛獸之爪牙也．雖令扁鵲治內．巫咸治外．尚何及哉．客曰．太子之病．可以要言妙道說而去也．不欲聞之乎．太子曰．僕願聞之．客曰．龍門之桐．高百尺而無枝．中鬱結之輪囷．根扶疎以分離．上有千仞之峯．下臨百丈之谿．湍流遡波．又淡淡之．其根半死半生．冬則烈風漂霰飛雪之所激也．夏則雷霆霹靂之所撼也．朝則鸝黃鳱鴠鳴焉．暮則羈雌迷鳥宿焉．獨鵠晨號乎其上．鵾鷄哀鳴．翔乎其下．於是背秋涉冬．使班爾斫斬以為琴．野蠒之絲以為絃．使師堂操張．伯牙為之歌．歌曰．麥秀兮雉朝飛．向虛壑兮背喬槐．依絕區兮臨迴池．飛鳥聞之．翕翼而不能去．野獸聞之．垂耳而不能行．蚑蟜螻蛾聞之．柱喙而不能前．此亦天下之至悲也．太子能強起而聽之乎．云云．客曰．犓牛之腴．菜以筍蒲．肥狗之和．冒以山膚．楚苗之食．安胡之飯．摶之不解．一啜而散．於是伊尹煎熬．易牙調和．熊蹯之臑．勺藥之醬．秋黃之蘇．白露之茹．蘭英之酒．酌以滌口．山梁之餐．豢豹之首．小飲大歠．如湯沃雪．此亦天下之至美也．太子能起嘗之乎．客曰．鍾岱之牡．齒至之車．前似飛鳥．後似駏驢．伯樂相其前後．王良造父為之御．秦缺樓秀○文選三十四作季．為之右．於是使射千鎰之重．爭千里之逐．此亦天
下之至駿也．太子能強乘乎．客曰．既登景夷之臺．南望荊山．北望汝海．左江右湖．其樂無有．乃下置酒於娛懷之宮．連廊四注．紛紜玄綠．輦道邪交．黃池紆曲．溷章白鷺．鴛鴦鶤鵠．鵷鶵鵁鶄．翠鬣紫纓．女桑河柳．素葉紫莖．松柏豫樟．條上造天．梧桐栟櫚．極望成林．乃發激楚之結風．揚鄭衞之皓齒．雜裾垂髾．目窈心與．榆流波．雜杜若．蒙清塵．被蘭澤．嬿服而御．此亦天下靡麗皓侈廣博之樂也．太子能起強遊乎．客曰．將為太子馴騏驥之馬．駕飛軨之輿．乘牡駿之乘．右夏服之勁箭．左烏號之雕弓．周馳兮蘭澤．弭節乎江潯．掩青蘋．遊清風．陶陽氣．蕩春心．逐狡獸．集輕禽．於是極犬馬之才．困野獸之足．此校獵之至壯也．太子能強遊乎．客曰．榛林深澤．煙雲暗漠．兕獸並行．毅武孔猛．袒裼身博．收獲掌功．賞賜金帛．旨酒嘉肴．羞包膾炙．以御賓客．貞信之色．形以金石．高歌陳唱．萬歲無斁．能起強遊之乎．太子曰．僕甚願從．直恐為諸大夫累耳．客曰．將以八月之望．往觀濤乎廣陵之曲江．足以駭矣．恍兮惚兮．憀兮慄兮．虹洞兮倉天．極慮兮崖涘．汩乘流而下降．或不知其所止．當是之時．雖有淹病滯疾．將傴申起蹷．發瞽披聾而觀望也．況直眇小煩懣．酲醲病酒之徒哉．太子曰．善．然則濤何氣哉．客曰．聞於師曰．其始起也．淋淋焉若白鷺之下翔．其少進也．浩浩溰溰．如素車白馬幃蓋之張．其波涌而雲亂．擾擾焉如三軍之騰裝．其旁作而奔起也．飄飄焉如輕車之勒兵．太子能起觀乎．客曰．將為太子奏方術之士．有資略者．若莊周魏牟楊朱墨翟詹何之倫．使之論天下之精微．理萬物之是非．孔老覽觀．孟子持籌而筭之．萬不失一．此亦天下要言妙道也．太子豈欲聞之乎．於是太子據几而起曰．渙乎一聽聖人辯士之言．霍
然病已．　後漢傅毅七激曰．徒華公子．託病幽處．游心於玄妙．清思乎黃老．於是玄通子聞而往屬曰．僕聞君子當世而光迹．因時以舒志．必將銘勒功勳．懸著隆高．今公子削迹藏體．當年陸．變度易趣．違拂雅心．挾六經之指．守偏塞之術．意亦有所蔽與．何圖身之謬也．僕將為公子論天下之至妙．列耳目之通好．原情心之性理．綜道德之彌奧．豈欲聞之乎．公子曰．僕雖不敏．固願聞之．玄通子曰．洪梧幽生．生于遐荒．陽春後榮．涉秋先彫．晨飈飛礫．孫禽相求．積雪涐涐．中夏不流．於是乃使夫遊宦失勢．窮擯之士．泳溺水．越炎火．窮林薄．歷隱深．三秋乃獲．斷之高岑．梓匠摹度．擬以斧斤．然後背洞壑．臨絕谿．聽迅波．望曾崖．大師奏操．榮期清歌．歌曰．陟景山兮採芳苓．哀不慘傷．樂不流聲．彈羽躍水．叩角奮榮．微玄穆．感物寤靈．此亦天下之妙音也．子能強起而聽之乎．玄通子曰．單極滋味．嘉旨之膳．蒭豢常珍．庶差異饌．涔養之魚．膾其鯉魴．分毫之割．纖如髮芒．散如絕穀．積如委紅．殊芳異味．厥和不同．既食日晏．乃進夫雍州之棃．出于麗陰．下生芷隰．上託桂林．甘露潤其葉．醴泉漸其根．脆不抗齒．在口流液．握之摧沮．批之離坼．可以解煩．悁悅心意．子能起而食之乎．玄通子曰．驥騄之乘．龍驤超攄．騰虛鳥踊．莫能執御．於是乃使王良理轡．操以術教．踐路促節．機登飈驅．前不可先．後不可追．踰埃絕影．焂忽若飛．日不轉曜．窮遠旋歸．此蓋天下之駿馬．子能強起而乘之乎．玄通子曰．三時既逝．季冬暮歲．玄冥終統．庶卉零悴．王在靈囿．講戎簡旅．於是駟驥騄．乘輕軒．麾旄旗．鳴八鸞．陳衆車于廣隰．散列騎乎平原．屬罘網以彌野．連罻羅以營山．部曲周匝．風動雲旋．合團促陣．禽獸駭殫．仆不暇起．窮不及旋．擊不待
刃．骨解肉離．摧牙碎首．分其文皮．流血丹野．羽毛翳日．於是下蘭臯．臨流泉．觀通谷．望景山．酌旨酒．割芳鮮．此天下之至娛也．子能強起而觀之乎．玄通子曰．當館侈飾．洞房華屋．楹桷雕藻．文以朱綠．曾臺百仞．臨望博見．俯視雲霧．騁目窮觀．園藪平夷．沼池漫衍．禽獸羣交．芳草華蔓．於是賓友所歡．近覽從容．詹公餌．蒲且飛紅．綸不虛出．矢不徒降．投鉤必獲．控弦加雙．俯盡深潛．仰殫輕翼．日移怠倦．然後讌息．列觴酌醴．妖靡侍側．被華文．曳綾縠．弭隨珠．佩琚玉．紅顏呈素．蛾眉不畫．脣不施朱．髮不加澤．升龍舟．浮華池．紆帷翳而永望．鏡形影於玄流．偏滔滔以南北．似漢女之神遊．笑比目之雙躍．樂偏禽之匹嬉．此亦天下之歡也．子能強起而與之遊乎．玄通子曰．漢之盛世．存乎永平．太和協暢．萬機穆清．於是羣俊學士．雲集辟雍．含詠聖術．文質發曚．達犧農之妙旨．照虞夏之典墳．遵孔氏之憲則．投顏閔之高迹．推義窮類．靡不博觀．光潤嘉美．世宗其言．公子瞿然而興曰．至乎．主得聖道．天基允臧．明哲用思．君子所常．自知溺．久蔽不悟．請誦斯語．仰子法度．　後漢劉廣世七興曰．子康子有疾．王先生往焉．曰．駿壯之馬．慉不征路．其荷衡也．曜似驚禽．其即行也．翬若遊鷹．飈駭風逝．電發波騰．影不及形．塵不暇興．　後漢崔駰七依曰．客曰．乃導玄山之梁．不周之稻．礱以絺綌．砥以柔韋．洞庭之鮒．灌水之鰩．滋以陽撲之薑．蔌以壽木之華．鹺以大夏之壃．酢以越裳之梅．反宇垂阿．洞門金鋪．丹柱雕楹．飛閣曾樓．於是置酒乎讌遊之堂．張樂乎長娛之臺．酒酣樂中．美人進以承宴．調歡欣以解容．迴顧百萬．一笑千金．振飛縠以長舞袖．裊細腰以務抑揚．當此之時．孔子傾於阿谷．柳下忽而更婚．老聃遺其虛靜．楊雄
失其太玄．此天下之逸豫．宴樂之至盤也．公子豈能興乎．客曰．彭蠡之鳥．萬萬而羣．荊山之獸．億億而屯．雲合風散．隱隱震震．乃命長狄使驅獸．夷羿作虞人．騰句喙以追飛．騁韓盧以逐奔．弓彈交錯．把弧控弦．彎繁弱．鼓千鈞．死獸藉藉．聚如山．○句有脫文．選取上鮮．獻之庖人．　後漢李尤七款曰．奇宮閑館．迴庭洞門．井幹廣望．重閣相因．夏屋渠渠．嵯峨合連．前臨都街．後據流川．梁王青黎．盧橘是生．白華綠葉．扶疎各榮．與時代序．孰不墮零．黃景炫炫．眩林曜封．金衣素裏．班白內充．副以芋柘．豐弘誕節．纖液玉津．旨於飲蜜．　後漢桓麟七說曰．香萁為飯．雜以稉菰．散如細蚯．搏似凝膚．河黿之羹．齊以蘭梅．芳芬甘旨．未咽先滋．椅梧與梓．生乎曾崖．上仰貫天之山．下臨洞地之谿．飛霜厲其末．飈風激其崖．孤琴徑其根．雜鳥集其枝．王良栢○全後漢文二十七作相．其左．造父驂其右．揮沫揚鑣．焂忽長驅．輪不暇轉．足不及驟．騰虛踰浮．瞥若飈霧．追慌忽．逐無形．速疾影之超表．捷飛響之應聲．超絕壑．踰懸阜．馳猛禽．射勁鳥．騁不失蹤．滿不空發．彈輕翼於高冥．窮疾足於方外．　後漢崔琦七蠲曰．寒門丘子有疾．玄野子謂之曰．藍沼清池．素波朱瀾．金鉤芳餌．纖繳華竿．緍魚浮．薦以香蘭．幽室洞房．絕檻垂軒．紫閣青臺．綺錯相連．結實布葉．與波邪傾．從風離合．澹淡交并．紫蔕黃葩．翳水吐榮．紅顏溢坐．美目盈堂．姿喻春華．橾越秋霜．從容微眄．流曜吐芳．巧笑在側．顧眄傾城．玄野子曰．爰有梧桐．產乎玄谿．傳根朽壤．託陰生危．激水澡其下．孤鳥集其枝．罔雙偶而特立．獨飄颻而單離．匠石摧肩．公輸折首．目眩肌戰．制以為琴．子野調操．鍾期聽音．子能聽之乎．　後漢劉梁七舉曰．丹楹縹壁．紫柱虹梁．桷榱朱綠．藻梲玄黃．鏤
以金碧．雜以夜光．鴻臺百層．干雲參差．仰觀八極．遊目無涯．玉樹青葱．鸞鶴並栖．隨珠明月．照曜其陂．　後漢張衡七辯曰．無為先生．祖述列仙．背世絕俗．唯誦道篇．形虛年衰．志猶不遷．於是七辯謀焉．曰．無為先生．淹在幽隅．藏聲隱景．剗迹窮居．抑其不韙．盍往辯諸．乃階而就之．虛然子曰．樂國之都．設為閑館．工輸制匠．譎詭煥爛．重屋百層．連閣周漫．應門鏘鏘．華闕雙建．彫蟲肜綠．虹蜿蜒．於是彈比翼．落鸝黃．加雙鶤．經鴛鴦．然後擢雲舫．觀中流．搴芙蓉．集芳洲．縱文身．摶潛鱗．探水玉．拔瓊根．收明月之照曜．玩赤瑕之璘豳．此宮室之麗也．子盍歸而處之乎．雕華子曰．玄清白醴．蒲陶醲．嘉肴雜醢．三臡七菹．荔支黃甘．寒梨乾榛．沙餳石蜜．遠國儲珍．於是乃有蒭豢腯牲．麋麛豹胎．飛鳧棲鷩．養之以時．審其齊和．適其辛酸．芳以薑椒．拂以桂蘭．會稽之菰．冀野之梁．珍羞雜遝．灼爍芳香．此滋味之麗也．子盍歸而食之．安存子曰．淮南清歌．燕餘材舞．列乎前堂．遞奏代敍．結鄭衞之遺風．揚流哇而脉激．楚鼙鼓吹．竽籟應律．金石合奏．妖冶邀會．觀者交目．衣解忘帶．於是樂中日晚．移即昏庭．美人妖服．變曲為清．改賦新詞．轉歌流聲．此音樂之麗也．子盍歸而聽諸．闕丘子曰．西施之徒．姿容脩嫮．弱顏回植．妍夸閑暇．形似削成．腰如束素．淑性窈窕．秀色美豔．鬢髮玄髻．光可以鑒．靨輔巧笑．清眸流眄．皓齒朱脣．的皪粲練．於是紅華曼理．遺芳酷烈．侍夕先生．同茲宴．假明蘭燈．指圖觀列．蟬綿宜愧．夭紹紆折．此女色之麗也．子盍歸而從之．空桐子曰．交阯緅絺．筒中之紵．京城阿縞．譬之蟬羽．製為時服．以適寒暑．駟秀騏之駮駿．載軨獵之輶車．建采虹之長旃．系雌霓而為旗．逸駭飈於青丘．超廣漢而永逝．此輿服
之麗也．子盍歸而乘之．依衞子曰．若夫赤松王喬．羨門安期．噓吸沆瀣．飲醴茹芝．駕應龍．戴行雲．桴弱水．越炎氛．覽八極．度天垠．上游紫宮．下棲崐崙．此神仙之麗也．子盍行而求之．先生乃興而言曰．吁美哉．吾子之誨．穆如清風．啟乃嘉猷．寔慰我心．矯然仰首．邪睨玄圃．軒臂矯翼．將飛未舉．髣無子曰．在我聖皇．躬勞至思．參天兩地．匪怠厥司．率由舊章．遵彼前謀．正邪理謬．靡有所疑．旁窺八索．仰鏡三墳．講禮習樂．儀則彬彬．是以英人底材．不賞而勸．學而不厭．教而不倦．於是二八之儔．列乎帝庭．揆事施教．地平天成．然後建明堂而班辟雍．和邦國而悅遠人．化明如日．下應如神．漢雖舊邦．其政惟新．而先生乃翻然迴面曰．君子一言．於是觀智．先民有言．談何容易．予雖蒙蔽．不敏指趣．敬授教命．敢不是務．魏陳王曹植七啟曰．玄微子隱於大荒之庭．飛遯離俗．澄神定靈．輕祿傲貴．與物無營．於是鏡機子聞而將往說焉．駕超野之駟．乘追風之輿．入乎泱漭之野．遂屆玄微子之所居．其居也．左激水．右高岑．背洞壑．對芳林．志飄飄焉．嶢嶢焉．似若狹六合．隘九州．若將飛而未逝．舉翼而中留．於是鏡機子順風而稱曰．予聞君子不遁世以遺名．智士不背時而滅勳．今子弃道藝之華．遺仁義之英．譬猶畫形於無象．造響於無聲．鏡機子曰．芳菰精稗．霜蓄露葵．玄熊素膚．肥豢膿肌．蟬翼之割．剖纖析微．累如疊縠．離若散雪．輕隨風飛．刃不轉切．山鵽斥鷃．珠翠之珍．搴芳蓮之巢龜．鱠西海之飛鱗．臛江東之潛鼉．漢南之鳴鶉．乃有春清縹酒．康狄所營．應化即變．感氣而成．於是盛以翠鐏．酌以雕觴．浮蟣鼎沸．酷烈馨香．可以和神．可以娛腸．此肴饌之妙也．子能從我而食之乎．鏡機子曰．步光之劍．采藻繁縟．飾以文犀．彫
以翠綠．綴以驪龍之珠．錯以荊山之玉．陸斷犀象．未足稱儁．隨波截鴻．水不漸刃．佩則結綠懸黎．寶之妙微．符彩煥爛．流景揚暉．黼黻之服．羅縠之裳．金華之舄．動趾遺光．此容飾之妙也．子能從我而服之乎．鏡機子曰．駕雲龍之飛駟．飾玉露之繁纓．垂宛虹之長綏．抗招搖之華旌．於是曳文狐．掩狡兔．梢鷫鷞．拂振鷺．當軌見藉．值足遇踐．飛軒電逝．獸隨輪轉．騰山赴壑．風厲飈舉．形不抗手．骨不隱拳．野無毛類．林無羽羣．積獸如陵．飛翮成雲．於是駭鍾鳴鼓．收旌弛斾．駿騄齊驤．揚鑾飛沬．俯倚金較．仰撫翠蓋．雍容暇預．娛志方外．此羽獵之妙也．子能隨我而觀之乎．鏡機子曰．彤軒紫柱．文榱華梁．綺井含葩．金墀玉箱．溫房則冬服絺綌．清室則中夏含霜．華閣緣雲．飛陛陵虛．俯視流星．仰觀八隅．升龍攀而不逮．眇天際而高居．素水盈沼．叢木成林．飛翮陵高．鱗甲隱深．乃使任子垂釣．魏氏發機．芳餌水．輕繳弋飛．落翳雲之翔鳥．援九淵之靈龜．然後採菱華．擢水蘋．弄珠蜯．戲鮫人．諷漢廣之所詠．覿游女於水濱．燿神景於中沚．被輕縠之纖羅．遺芳烈而靖步．抗皓手而清歌．歌曰．望雲際兮有好仇．天路長兮往無由．佩蘭蕙兮為誰脩．此宮觀之妙也．子能從我而居之乎．鏡機子曰．既遊觀中原．逍遙閑宮．情放志蕩．淫樂未終．亦將有才人妙妓．遺世超俗．揚北里之流聲．紹陽阿之妙曲．爾乃御文軒．臨彤庭．琴瑟交彈．左箎右笙．然後姣人．乃被文縠之華袿．振輕綺之飄颻．戴金搖之熠爍．揚翠羽之雙翹．翻爾鴻翥．濈然鳧沒．縱輕軀以迅赴．影追形而不逮．為歡未泄．白日西頹．樂散變飾．微步中閨．玄眉弛兮鉛華落．收亂髮兮拂蘭澤．紅顏既笑．睇盻流光．時與吾子．攜手同行．踐飛除．即閑房．華燭爛．羅幬張．動朱脣．發清商．
九秋之夕．為歡未央．此聲色之妙也．子能從我而遊之乎．鏡機子曰．余聞君子樂奮節以顯義．列士甘危軀以成仁．重氣輕命．感分忘身．故田光伏劍於北燕．公叔畢命於西秦．辭未終而玄微子曰．善．鏡機子曰．此乃遊俠之徒耳．若夫田文無忌之疇．乃上古之俊公子也．皆飛仁揚義．騰躍道藝．遊心無方．抗志雲際．凌轢諸侯．驅馳當世．揮袂則九野生風．慷慨則氣成虹蜺．吾子當此之時．豈能從我而友之乎．鏡機子曰．時有聖宰．翼帝霸世．同量乾坤．等明日月．玄化參辰．與靈合契．越隆平於殷周．踵羲皇而齊泰．顯朝惟清．皇道遐均．民望如草．我澤如春．是以俊乂來仕．觀國之光．故甘露紛而晨降．景星宵而舒光．觀遊龍於神淵．聆鳴鳳於高岡．然主上猶以恩之未廣．懼聲教之未厲．採英奇於仄陋．宣皇明於巖穴．此甯子商歌之秋．而呂望所以投綸而逝也．於是玄微子攘袂而興曰．偉哉言乎．令予廓然．身輕若飛．願反初服．從子而歸．　魏徐幹七喻曰．有逸俗先生者．耦耕乎巖石之下．栖遲乎穹谷之岫．萬物不干其志．王公不易其好．寂然不動．莫之能懼．賓曰．大宛之犧．三江之魚．雲鶬水鵠．禽蹯豹胎．黼幬施於宴室．華蓐布乎象牀．懸明珠於長韜．燭宵夜而為陽．玄鬢擬於雲霧．豔色過乎芙蓉．揚蛾眉而微睇．雖毛施其不當．　魏王粲七釋曰．潛虛丈人．違世遁俗．恬淡清玄．渾沌淳樸．薄禮愚學．無為無欲．均同死生．混齊榮辱．於是大夫聞而歎曰．蓋聞君子不以志易道．不以身後時．進德脩業．與世同理．今子深藏其身．高栖其志．外無所營．內無所事．邯鄲才女．三齊巧士．名唱祕舞．承閑並理．七盤陳於廣庭．疇人儼其齊俟．翩飄微霍．亂精蕩神．巴渝代起．鞞鐸響振．農功既登．玄陰戒寒．及致衆庶．大獵中原．植旌柎
表．班授行曲．絚網連罝．彌山跨谷．弦不虛控．矢不徒往．僵禽連積．隕鳥若雨．麗才美色．希世特立．豐膚曼肌．弱骨纖形．鬒髮玄鬢．脩項秀頸．紅顏照曜．曄若苕榮．戴明中之羽雀．雜華鑷之葳蕤．珥照夜之雙璫．煥焴爚以垂暉．聖人在位．時邁其德．先天弗違．稽若古則．叡哲文明．允恭玄塞．登俊乂於壟畝．舉賢才於仄微．置彼周行．列于邦畿．九德咸事．百僚師師．於是四海之內．咸變時雍．普天率土．比屋可封．是以棲林隱谷之夫．逸迹放言之士．鑒乎有道．貧賤是恥．　魏劉邵七華曰．玄休先生．弃世遁名．藏身於虛廓．絕影於無形．榮時子聞而往焉．曰．僕聞至人之生世也．必承天地之時勢．統萬物之紘綱．生有九鼎之秩．沒有祀典之常．僕將為先生陳天下之遠圖．論品物之弘式．規人事之榮華．傳情志之所極．榮時子曰．追風之馬．出自遐裔．狀若逸虬．莫能羈制．踐路躡節．迅驅機發．後不可及．前不可越．尋越逸響．追晷逐□．榮時子曰．三時既畢．玄冬効節．木落草弊．鳥竄獸穴．爾乃駕六虬．乘雕軒．載金鉦．鳴玉鑾．鼓與雷起．野火電延．聲與天屬．熛與霓連．榮時子曰．洞庭之鱄．出于江崏．紅腴青鱸．朱尾碧鱗．金光鏡野．旌旗曜天．雷輜翳路．風馬如雲．於是三辰增曜．大明重光．醴泉波流．芝圃揚芳．毛羣率舞．羽族迴翔．聆九韶之聲變．儀矩步之蹌蹌．感神人而懷異物．寧九有而綏八荒．　晉張協七命曰．沖漠公子．含華隱曜．嘉遁龍盤．越世高蹈．絕景乎大荒之遐阻．答響乎幽山之窮奧．於是殉華大夫．聞而造焉．乃整雲輅．參飛黃．越奔沙．輾流霜．天清冷而無霞．野曠朗而無塵．臨重岫而攬轡．顧石室而迴輪．於是登絕巘．遡長風．陳辯惑之辭．命公子於巖中．大夫曰．寒山之桐．出自大冥．含黃鐘以吐幹．據蒼岑而孤生．晞三春
之溢露．遡九秋之鳴飈．零雪瀉其根．霏霜封其條．木既繁而後綠．草未素而先凋．營匠斲其樸．伶倫均其聲．若乃龍火西頹．暄風初收．飛霜迎節．高風送秋．羈旅懷土之徒．流宕百罹之儔．撫促柱則酸鼻．揮危絃則涕流．大夫曰．應門八襲．琁臺九重．表以百常之闕．圖以萬雉之墉．嶢樹迎風．秀出中天．翠觀青岑．雕閣霞連．長翼臨雲．飛陛陵山．望玉繩而結極．承倒景而開軒．重殿疊起．交綺對幌．幽堂晝密．明室夜朗．焦螟飛而生風．尺蠖動而成響．大夫曰．若乃白商素節．時既授衣．天凝地閉．風厲霜飛．柔條夕勁．密葉晨稀．將因氣以効殺．臨金郊而講師．內無疏蹊．外無漏迹．叩鉦數校．舉麾贊獲．大夫曰．范公之鱗．出自九溪．赬尾丹腮．紫翼青髯．爾乃命支離．飛霜鍔．紅肌綺散．素膚雪落．婁子之豪．不能廁其細．秋蟬之翼．不足擬其薄．大夫曰．楚之陽劍．區冶所營．耶溪之鋌．赤山之精．銷踰羊頭．鍱越鍛成．流綺星連．浮彩豔發．光如散電．質如濯雪．指鄭則三軍白首．麾晉則千里流血．形震薛燭．光駭風湖．或馳名傾秦．或夜飛去吳．大夫曰．乃有荊南烏程．豫北竹葉．浮蟣星沸．飛華萍接．玄石嘗其味．儀氏進其法．傾罍一朝．可以流湎千日．單醪投川．可使三軍告捷．斯又神人之所歆羨．觀聽之所煒曄．　晉陸機七徵曰．玄虛子耽性沖素．雍容玄泊．弃時俗而弗徇．甘魚釣於一壑．乃有通微大夫．怨皇居之失寶．傷鴻誓之後聞．榮玄黃於榛險．憑穴巖而放言．通微大夫曰．奇膳玉食．窮滋致豐．簡犧羽族．考生毛宗．俯出鮪．仰落歸鴻．剖柔胎於孕豹．宰潛肝乎豢龍．拾朝陽之遺卵．納丹穴之飛凰．神宰奇稌．嘉禾之穗．含滋發馨．素穎玉銳．灼若皓雪之頹玄雲．皎若明珠之積緇匱．素蟣踊而瀺灂．滋芬溢而相徽．味雖濃而弗爽．氣既
惠而復．○本集復下有奇字．介景福於眉壽．裕溫克乎齊聖．子能饗之乎．通微大夫曰．豐屋華殿．奇構磊落．高宇雲覆．千楹林錯．仰綏瑰木．俯積瑌石．敷延袤之廣廡．矯陵霄之高閣．秀清暉乎雲表．騰藻蔭之弈弈．珍觀清榭．岳立連行．雲階飛陛．仰陟穹蒼．聳浮柱而虬立．施飛檐以龍翔．回房旋室．綴琳襲玉．圖畫神仙．延祐承福．懸闥高達．長廊迴屬．於是登漸臺．理俊音．鏡玄沚．望長林．逐狡獸．弋輕禽．覽壯藝以悅觀．聆和樂而怡心．子能居之乎．通微大夫曰．金石諧而齊響．塤篪協而和鳴．於是才人進羽籥．玄弁被藻襲．俯縈領以鴻歸．仰矯首而鶴立．激長歌於丹脣．發鏗鏘乎柔木．合清商以絕節．揮流徵而赴曲．奏南荊之高歎．詠易水之清角．爾乃覩蛾眉之羣麗．羌既都而又閑．矯纖腰以逐節．頓皓足於鼓盤．舒妍暉以妖韶．若陵危之未安．通微大夫曰．蓋聞沬北有采唐之思．淇上有送子之勤．關雎以寤寐為慼．溱洧以謔浪為歡．若夫妖嬪豔女．蒐羣擢俊．穆藻儀於令表．茂當年之柔嫚．罄妍規之約綽．體每變而增閑．秀紅蕤其愉愉．若餘穎之可餐．若夫靈晷潛．祖顏退．羽觴升．清琴厲．因清明以宣誠．流微睇而授愛．纖手揮而鳴佩鏗．華衿被則芳塵萃．子其納之乎．通微大夫曰．塗有殊而一致．業有殊而名約．各因姿以效績．期寄響於天人也．孰與顯奇蹤於萬邦．撫六轡而高遊．瞰八宇以攄眄．濟清風乎諸侯．言成否泰．氣作溫涼．弭侵略於彊暴．綜墜紀乎危邦．子豈不願斯之雍容乎．通微大夫曰．明主應期．撫民以德．配仁風於黃唐．齊威靈乎宸極．彝倫幸序．庶績咸乂．盪流風於雍俗．給天民乎齊泰．是以玄靈感而表應．嘉神繁而畢覿．舞唐庭之來儀．鳴岐陽之鸑鷟．膺天監之休命．荷神聽之介福．然聖主達持盈之寶
術．寤經國之在賢．各畢榮於分局．期贊化於大鈞．吾子豈不欲縻好爵於天宇．顯列業乎帝臣歟．玄虛子作而曰．甚哉．鄙人之惑也．猶窮繩自逸於井幹．憑河盜本於黃川．欽至論．敷蔽衽．謹聞命於王孫．晉湛方生七歡曰．有巖棲先生者．學道養生．離親絕俗．漱清泉．蔭茂木．慕赤松之清塵．乃餐霞而絕穀．朝隱大夫．尋條援葛．往而問之曰．營中都以起館．指土圭以正宮．宅既平而土沃．寔商旅之所通．究精巧之妙思．盡土木之所窮．南軒高館．北連脩堂．左亙東序．右列西廂．飛甍雲構．軒軒鏘鏘．連棟抗榱．若飛若翔．幽籠納響．素壁流光．乃有傾城之色．玉質鳳章．手習清弄．心達宮商．子能從我而翫之乎．大夫曰．歲季月除．大蜡始節．繁霜朝氛．淒風夕發．策龍駟以偕逝．問虞人於中林．審蹊徑之所由．之此澤之多禽．前批猛獸．後拉黃羆．聲不得發．爪不暇施．此遊獵之壯觀．子能從我而觀之乎．大夫曰．青陽開運．和氣流人．天無纖翳．地無飛塵．五湖靜波．四瀆凝津．命向方之嘉友．聊汎舟以遊春．此舟艥之駿遊．子能從我而乘之乎．大夫曰．有嶧山之孤桐．生千仞之峻嶠．乘危巖以託根．閒丹霞而竦標．苦嚴霜之淒切．困寒風之蕭條．若乃清秋遙夜．器朗絃徹．閑心理氣．臨流鏡月．伯牙揮爪以清弄．鍾期中曲而撫節．子能從我而聽之乎．大夫曰．良疇沃壤．傍山之阿．靈澤津其根．春露染其禾．上蔭玄雲輕靄．下流石泉清波．含山澤之清潤．結玉實於秋霜．簡嘉穗以精微．璀冰散而珠光．釀縹醪於九秋．蘊二日於三陽．米望麴而冰消．甕未啟而流芳．此五穀之精液．子能從我而嘗之乎．大夫曰．生乎三季之世．隔乎大國之閒．戎馬生於郊畿．英雄森以比肩．意氣冠宇宙．豪勢扼丘山．強虜元師．懸首大白．勳勒王府．功刊金石．
此不世之奇功．子能從我而立之乎．大夫曰．蓋聞至道以無主員應．橐籥以內虛無窮．陰陽以烟熅咸化．五行之守分相攻．是以撫往運而長揖．因歸風而迴軒．挂長纓於朱闕．反素褐於丘園．靡閑風於林下．鏡洋流之清瀾．仰濁酒以箕踞．閒絲竹而晤言．　宋顏延之七繹曰．北岳孤生．剗迹埋聲．名歇事盡．道畜山扃．東國進士．謬與遇焉．其居也．依隱嵁陰．結架清深．巖屋橋構．澄道相臨．寒榮隴首．繑飲江潯．客曰．周以巖廊．匝以綵房．木寫雲氣．土祕羣芳．既旋天而倒井．又斲員而鏤方．松上箭渚．藥苑香林．梁澗道以高濟．棧巖墱而上尋．客曰．若夫丹山之奧．金門而祕．地首岷銅．川上汶泗．裁石成音．調金為器．故列真玩其微鳴．辭人賦其清懿．若乃梓漆簡聲．麗容呈才．陳舞態．開吹臺．獵悲風．遡秋埃．既而昵賓獻壽．中人奉膳．有悄者顏．弗怡高殿．視華鼓之繁桴．聽邊笳之嘶囀．飛朱鷺以首引．逮玄雲而終變．然後簪珥搖暉．莊服流湎．抗妍歌以跕躧．揚輕袖而翳面．雜紛披於巾拂．遞閒關乎槃扇．　齊竟陵王賓僚七要曰．松既煙而接漢．竹緣嶺而負筠．哀過鴻於月曉．悲夜猨於霜旻．乃鶴駕之非遠．信羽車之可鄰．鴻池廣象．太液染華．勢含五水．氣疏九河．既百尋而照底．亦千丈而分沙．故乘流以神王．或鼓地而目多．豈能從我．汎此安波．　梁蕭子範七誘曰．幽遁公子．不遊義路．不入禮門．人主焉得為臣．公侯難以為容．有暴勢大夫．驅美澤之車．策千里之馬．乃至公子之所居．大夫曰．收苗山之鋌．採邪溪之銅．既云時吉．亦曰天中．金英內曜．銀精外通．均如屈楊之舒彩．粲若芙蓉之始紅．七星布而成列．五色變而無窮．寶兼千萬．聲重二都．邁茲巨闕．超彼鹿盧．呈形薛燭．表質風湖．大夫曰．玉饌方丈．蕙肴果器．法罄
吳章．妙窮伊摯．若乃豹胎之貴．鳳卵之珍．常山之果．醴水之鱗．大夫曰．訪幼女於蔡邕．選佳人於趙都．或拾翠於神渚．或採桑於城隅．見者忘鋤而留矚．行者下檐而踟躕．女乃歌曰．井上李兮隨風摽．垂翠帷兮夜難曉．獨處廓兮心悄悄．懷素縷之雙針．願因之於三鳥．大夫曰．若乃帝思啟土．命將朔方．守邊鄙而擁角節．集兵旅而馳牙璋．或埋輪於絕域．或縶馬於遐疆．功格宇宙．威振蠻荒．大夫曰．逸態之赤兔．駿足之驪駒．龍文重於漢廄．魚目貴於西都．若乃似鹿之體．如龍之姿．繮以紫縷．繫以青絲．大夫曰．冬斬陽木．夏伐陰材．剞劂之功咸至．鉤繩之妙並來．擬天文而特建．象地戶而高開．麗前脩之金屋．陋曩日之璜臺．若乃緹錦遍室．丹青被土．白珠之簾．水精之柱．綺井鏤而重葩．華桶煥而相距．文石之井．珊瑚之樹．紫複峻而連天．青綺高而干霧．大夫曰．自五氣初運．二靈始分．虵身之帝．牛首之君．焉足道哉．若乃聖皇之馭國．得附枝而居位．陋重華之聰明．蔑放勳之文思．通犀文甲之獻．相繼於天府．金鸎銀鳥之錫．不絕於史書．當此之日．子能佩玉而侍乎．公子竦然曰．前靡靡之數說．皆非鄙性之所娛．如今之善誘．請就列於康衢．
子／類書／藝文類聚／卷第七十八／靈異部上／仙道(P.1326)
藝文類聚卷第七十八
靈異部上　仙道
仙道
史記曰．蓬萊仙○初學記二十三．太平御覽六百六十三作方．丈瀛洲．此三神山者．在渤海中．蓋嘗有至者．諸仙人及不死藥生焉．其物禽盡白．而黃金白銀為宮闕．未至．望之如雲．及到．三神山反居水下．欲到則風引舡而去．終莫能至．　又曰．黃帝採首山銅．鑄鼎於荊山之下．鼎既成．有龍垂胡髯．下迎黃帝．黃帝上騎．羣臣後宮從上者．七十餘人．小臣不得上．乃悉持龍髯．龍髯拔．墮黃帝弓．百姓仰空望．帝既上．乃抱其弓與胡髯．故後世因名其處曰鼎胡．其弓曰烏號．　漢書曰．梅福居家．常讀書．性少為事．至元始中．王莽專政．福一朝弃妻子．去九江．至今傳以為仙人．其後人有見福者於會稽．變為吳市門卒．　晉中興書曰．葛洪．字稚川．亡時年八十一．視其貌如平生．體亦軟弱．舉屍入棺．其輕如空衣．時咸以為屍解得仙．　莊子曰．藐姑射之山．有神人居焉．肌膚若冰雪．綽約若處子．不食五穀．吸風飲露．乘雲氣．馭飛龍．遊于四海之外．　又曰．黃帝立為天子．十九年．聞廣成子在於崆峒之上．故往見之曰．我聞吾子達於至道．敢問至道之精．廣成子曰．自而治天下．雲氣不待族而雨．草木不待黃而落．日月之光．益以荒
矣．又奚足以語至道．黃帝退居三月．復往邀之．廣成子南首而臥．黃帝從下風．膝行而進．再拜稽首問曰．聞吾子達於至道．敢問治身．奈何而可以長久．廣成子蹷然而起曰．善哉問乎．吾語汝至道．至道之精．窈窈冥冥．至道之極．昏昏默默．無視無聽．抱神以靜．形將自正．心靜神清．無勞汝形．無搖汝精．乃可以長生．　淮南子曰．盧遨遊乎北海．經乎太陰．入乎玄闕．至蒙穀之上．見處士者．深目而喉．渠頭渠．大也．而鳶肩．豐上殺下．軒軒方迎風而舞．顧見盧遨．翻然下其臂．遯逃乎崥下．遨就觀之．方捲龜遨○太平御覽九百四十二作殼．而食合藜．遨與之語．若士囂然笑曰．嘻．子中州之人．不宜而遠至此．猶光乎日月．而載乎列星．　列仙傳曰．蕭史．秦繆公時．善吹簫．能致白鵠孔雀．公女字弄玉．好之．以妻焉．遂教弄玉作鳳鳴．居數十年．鳳皇來止其屋．為作鳳臺．夫婦止其上．不下數年．一旦皆隨鳳皇飛去．故秦氏作鳳女祠．雍宮世有簫聲．　又曰．陶公六安冶師．數行火．火一旦散上．紫色衝天．公伏冶下求哀．須臾朱雀止冶曰．安公安公．冶與天通．七月七日．迎汝以赤龍．至時．安公騎之東南上．城邑數萬人．豫祖安送之．皆辭訣．　又曰．呂尚．冀州人．生而內智．豫知存亡．避紂亂．隱遼東三十年．西適．隱於南山．釣於卞谿．三年不獲魚．問曰．可以止矣．尚曰．非爾所及也．果得大鯉．有兵鈐在腹中．服澤芝地衣石髓．二百年而告亡．葬之無尸．唯有玉鈐六篇．在棺中．　又曰．江妃二女．不知何許人．出遊江湄．逢鄭交甫．不知其神人也．女遂解珮與之．交甫悅愛珮．去數十步．空懷無珮．女亦不見．　又曰．漢淮南王劉安．言神仙黃白之事．名為鴻寶萬畢三卷．論變化之道．於是八公乃詣王．授丹經及三十六水方．俗傳安之臨仙去．餘藥器
在庭中．雞犬舐之．皆得飛升．　又曰．赤松子．神農時雨師．服水玉．教神農．能入火自燒．至崑崙山西王母石室．隨風雨上下．炎帝少女追之．亦得仙俱去．高辛時為雨師．　又曰．偓佺．采藥父也．好食松實．體毛數寸．能飛行．逐走馬．以松子遺堯．堯不服．時受服者．皆三百歲．　又曰．安期生．琅耶阜鄉人．賣藥海邊．時人皆言千歲公．秦始皇請見．與語三日三夜．賜金璧數萬．出於阜鄉亭皆置去．留書．以赤玉舃一量為報．曰．復千歲．來求我於蓬萊山下．始皇遣使者數人入海．未至蓬萊山．輒風波而還．立祠阜鄉亭．海邊十處．　又曰．負局先生．語似燕代間人．因摩鏡．輒問主人得無有疾苦者．若有．輙出紫丸赤藥與之．莫不愈．數十年後．大疫．每到戶與藥．愈者萬計．不取一錢．後止吳山絕崖．世世懸藥與人．曰．吾欲還蓬萊山．為汝曹下神水．崖頭一旦有水白色．從石間來下．服之多所愈．立祠十餘年．　神仙傳曰．董威輦．不知何許人．晉武末．在洛陽白社中寢息．身上藍縷．衣不蔽形．恒吞一石子．經日不食．或市乞傭作．人或往觀之．亦不與言．時或著詩．莫知所終．　又曰．漢期門郎程偉妻者．能通神變化．偉嘗從出．而無時衣．甚愁．妻即為致兩縑．無故至前．偉好黃白．連時不成．妻乃出囊中藥．以少投其已煎水銀．須臾成銀．偉欲從授方．終不可得．云偉骨相不應得之．逼之不已．妻死．尸解去．　又曰．葛玄．字孝先．從左元放受九丹液○太平廣記七十一液上有金字．仙經．與客對食．並言及變化之事．客曰．食畢．先生作一事特戲者．玄曰．君得無促促欲有所見乎．乃嗽口飯．盡成大蜂數百．皆集客身．亦不螫人．食久．玄乃張口．蜂皆飛入口都畢．玄嚼食之．是故飯也．玄指牀使行．指蝦蟆及諸行蟲飛鷰雀龜之屬使舞．絃節如人也．玄以
冬為客設生瓜棗．夏致冰雪．又以數十錢．使人散投井中．玄以一器．於井上呼錢出．於是錢一一飛從井出．皆向所投也．　又曰．為客設酒．無人傳之．杯自至前．如或不盡．杯不去也．帝問曰．百姓思雨．寧可得乎．玄曰．雨易得耳．乃書符著社中．一時之閒．天地晦冥．大雨流潦．　又曰．老子．姓李．名耳．字伯陽．楚國苦縣賴鄉人也．其母感大星而有娠．雖受氣於天．然生於李家．猶以李為姓．又云．其母懷之八十一歲乃生．生時．剖其母左腋出．出而白首．故謂之老子．云母到李樹下生老子．生而能言．指李樹曰．以此為我姓．又有老聃之號．老子黃色美眉．廣顙長耳．大目疏齒．方口厚脣．額有參牛○太平御覽三百六十三作午．達理．日角月庭．鼻骨雙柱．耳有三門．足蹈三○御覽作二．五．手把十文．以周武王時為柱下史．時俗見其久壽．故號之老子．所出度世之法．九丹八石．玉醴金液．治鬼養性．絕穀變化．役使鬼之法．　又曰．彭祖．諱鏗．帝顓頊玄孫．至殷之末世．年已七百餘歲而不衰．少好恬靜．惟以養神治生為事．王聞之．以為大夫．稱疾不與政事．善於補導之術．并服水桂雲母粉麋角．常有少容．采女乘輜軿．往問道於彭祖．采女具受諸要以教王．王試為之有驗．欲秘之．彭祖知之．乃去．不知所如．其後七十餘年．門人於流沙西見之．　又曰．王烈．字長休．邯鄲人也．烈入河東抱犢山中．得一石室．室中有兩卷素書．烈讀不知其字．不敢取．頗諳十數字形體．歸書作以示嵇叔夜．叔夜盡知其字．烈喜．乃將叔夜往識其經．分明了了．往至失石室所在．烈竊語弟子曰．叔夜不應得道故也．　又曰．欒巴者．蜀郡人也．正朝大會．巴獨後到．又不飲而南噀．有司奏巴大不敬．有詔問巴．巴頓首謝曰．臣鄉里以臣能治鬼護病．為臣生立廟．今旦
耆老皆入臣廟．不可委之．是以頗有酒色．臣適來．本縣成都市上失火．臣故噀酒為雨以滅火．非敢不敬．罪當可坐．詔原復坐．即驛書問成都．成都答言．正旦失火．食時有大雨從東北來．火乃息．雨皆作酒臭．　又曰．河上公．莫知姓名也．漢孝景○太平廣記十作文．帝時．結草為菴于河湄．嘗讀老子經．景帝好老子之言．有所不知數事．莫能通者．聞人說河上公讀老子．乃遣人諮所不解事以問之．河上公曰．道尊德貴．非可遙問也．帝即駕而從之．公以素書二卷與帝．曰．熟省此．則皆疑了．不事多言言也．勿以示非人．言畢失其所在．須臾雲霧晦冥．天地斗合．論者為景帝好老子之言．一世不能盡通之．故神人將下教之便去也．　又曰．封君達．隴西人．初服黃連五十餘年．入鳥鼠山．又於中服水銀百餘年．還鄉．年如二十者．　關令內傳曰．關令尹喜．周之大夫也．母氏嘗晝寢．夢天下絳綃．流繞其身．見長人語．令咽之．既覺．口有盈味．及真人生時．有雙光若日．飛遊其側．室內皆明．良久不知所在．其家陸地自生蓮華．光色鮮盛．眼有日精．姿形長雅．垂臂下膝．堂堂有天人之貌．少好學墳素．善於天文秘緯．仰看俯察．莫不洞徹．雖鬼神無以匿其真狀．老子感焉．未至九十日．關令登樓四望．見東極有紫氣西邁．喜曰．夫陽氣盡九．星宿值合．歲月並王．復九十日之外．法應有聖人經過京邑．至期．乃齋戒．其日果見老子．　真人周君傳曰．紫陽真人周義山．字委通．汝陰人也．聞有欒先生．得道在蒙山．能讀龍嶠經．乃追尋之．入蒙山．遇羨門子．乘白鹿．執羽蓋．佩青毛之節．侍從十餘玉女．君乃再拜叩頭．乞長生要訣．羨門子曰．子名在丹臺玉室之中．何憂不仙．遠越江河來．登此何索．　漢武內傳曰．李少君．字雲翼．齊國臨淄人．好道．
入泰山採藥．修絕穀全身之術．遇安期生．少君疾困．叩頭乞活．安期以神樓散一匕與服之．即愈．乃以方干上．言臣能凝澒成白銀．飛丹沙成黃金．金成服之．白日升天．身生朱陽之翼．豔備員光之異．竦則凌天．伏入無間．控飛龍而八遐遍．乘白鴻而九陔周．冥海之棗大如瓜．鍾山之李大如瓶．臣以食之．遂生奇光．師安期授臣口訣．是以保萬物之可成也．於是上甚尊敬．為立屋第．　漢武故事曰．上巡狩．過河聞．○按當作間．見青紫氣．自地屬天．望氣者以為其下有奇女．必天子之祥．求之．見一女子在空館中．姿貌殊絕．兩手皆拳．上令開其手．數百人擘莫能開．上自披．手即申．由是得幸．為拳夫人．進為婕妤．居鉤弋宮．解黃帝素女之術．大有寵．有身．十四月．產昭帝．上曰．堯十四月而生．鉤弋亦然．乃命其門曰堯母門．　搜神記曰．遼東城門有華表柱．忽有一白鶴集柱頭．時有少年．舉弓欲射之．鶴乃飛．徘徊空中而言曰．有鳥有鳥丁令威．去家千歲今來歸．城郭如故人民非．何不學仙冢壘壘．遂高上冲天．今遼東諸丁．云其先世有升仙者．不知名字．　又曰．薊子訓．不知所來．到洛．見公卿數十處．皆持斗酒片脯候之．曰．遠來無所有．示致微意．坐上數百人．飲啖終日不盡．去後．數十處皆白雲起．從旦至暮．時有百歲公．說小兒時．見訓賣藥會稽市．顏色如此．訓不樂住洛．遂遁去．正始中．長安東霸城中．有見之者．與一老公．摩娑銅人曰．適見鑄此．已近五百歲．　神異經曰．崑崙有柱焉．其高入天．所謂天柱也．圍三千里．圓如削．下有仙人九府治．與天地同休息．　十洲記曰．聚窟洲．在西海中．洲上有大樹．與楓木相似而材芳．華葉香聞數百里．名此為反魂．叩其樹．樹亦能自聲．聲如羣牛吼．聞之者皆心震神駭．伐其根心．
玉釜中煮取汁．更微火熟煎之．如飴．令可丸．名曰驚精香．或名之振靈丸．或名之為反生香．　又曰．崑崙山三角．一角正干北辰星輝．名曰閬風嶺．其一角正西．曰玄圃臺．其一角正東．曰崑崙宮．其一處有積金．為天墉城．面千里．城安金臺．　又曰．鍾山在北海之子地．仙家數十萬．耕田種芝草．課計頃畝．風俗通曰．孝明帝時．尚書郎河東王喬．遷為葉縣令．喬月朔．常詣臺朝明帝．帝怪其來數而無車騎．密令太史候望．言其臨至時．常有雙鳧從東南飛來．因伏伺見鳧．舉羅但得一隻舃．使尚方識．乃四年所賜尚書官履也．每朝．葉門下鼓．不擊自鳴．聞於京師．後天下一玉棺於廳事前．喬曰．天帝獨欲召我．沐浴寢其中．蓋便上覆．葬於城東．土自成墳．人無知之者．百姓為立祠．號葉君祠．　異苑曰．陶侃．字士衡．微時．遭父艱．有人長九尺．端悅．通刺子．字不可識．心怪非常．出庭拜送．此人告侃曰．吾是王子晉．君有巨相．故來相看．於是脫衣帢．服仙羽．升鵠而騰颺．【詩】魏文帝遊仙詩曰．西山一何高．高高殊無極．上有兩仙童．不飲亦不食．與我一丸藥．光曜有五色．服藥四五日．胷臆生羽翼．輕舉生風雲．焂忽行萬億．流覽觀四海．茫茫非所識．　魏陳王曹植遊仙詩曰．人生不滿百．戚戚少歡娛．意欲奮六翮．排霧陵紫虛．蟬蛻同松喬．翻跡登鼎湖．翺翔九天上．騁轡遠行遊．東觀扶桑曜．西臨弱水流．北極登玄渚．南翔陟丹丘．　又五遊詠曰．九州不足步．願得凌雲翔．逍遙八紘外．遊目歷遐荒．披我丹霞衣．襲我素霓裳．華蓋紛菴藹．六龍仰天驤．曜靈未移景．焂忽造昊倉．閶闔啟丹扉．雙闕曜朱光．徘徊文昌殿．登陟太微堂．上帝伏西櫺．羣后集東廂．帶我瓊瑤佩．嗽我沆瀣漿．踟躕玩靈芝．徙倚弄華芳．王子奉仙藥．羨門進
奇方．服食享遐紀．延壽保無疆．　又遠遊詩曰．靈鼇戴方丈．神岳儼嵯峨．仙人翔其隅．玉女戲其阿．瓊蘂可療飢．仰首嗽朝霞．崑崙本吾宅．中州非我家．　晉何劭遊仙詩曰．羨昔王子喬．友道發伊洛．迢遞陵峻岳．連翩御飛鶴．　晉張協遊仙詩曰．崢嶸玄圃深．嵯峨天嶺峭．亭館籠雲構．脩梁流三曜．蘭葩蓋嶺披．清風緣隙嘯．　晉郭璞遊仙詩曰．京華豪俠窟．山林隱遁栖．　又曰．登岳採五芝．涉澗將六草．散髮蕩玄溜．終年不華浩．　又曰．青谿千餘仞．中有一道士．　又曰．中有冥寂士．靜嘯撫清絃．　又曰．四瀆流如淚．五岳羅若垤．尋我青雲友．永與時人絕．　又曰．靜歎亦何念．悲此妙齡逝．在世無千月．命如秋葉蔕．蘭生蓬芭間．榮曜常幽翳．　又曰．吞舟踊海底．高浪駕蓬萊．　又曰．登仙撫龍駟．迅駕乘奔雷．鱗裳逐電曜．雲蓋隨風迴．手頓羲和轡．足踰閶闔開．東海猶蹄涔．崑崙若蟻堆．　又曰．縱酒濛汜濱．結駕尋木末．翹手攀金梯．飛步登玉闕．左顧擁方目．右眷極朱髮．　又曰．琁臺冠崑嶺．西海濱招搖．瓊林籠藻映．碧樹疏英翹．丹泉漂朱沫．黑水鼓玄濤．尋仙萬餘日．今乃見子喬．振髮見翠霞．解褐被絳綃．緫轡臨少廣．盤虬舞雲軺．　晉成公綏仙詩曰．盛年無幾時．奄忽行欲老．那得赤松子．從學渡世道．西入華陰山．求得神芝草．珠玉猶戴土．何惜千金寶．但願壽無窮．與君長相保．　晉庾闡遊仙詩曰．神岳竦丹霄．玉堂臨雪嶺．上採瓊樹華．下挹瑤泉井．　又曰．南海納朱濤．玄波洒北溟．仰盻燭龍曜．俯步朝廣庭．　又曰．功疏鍊石髓．赤松漱水玉．憑煙眇封子．流浪揮玄俗．空峒臨北戶．昆吾眇南陸．曾霄映紫芝．潛澗汎丹菊．崑崙涌五河．八流縈地軸．　又曰．三山羅如粟．巨壑不容刀．白龍騰子明．朱鱗運琴高．輕
舉觀滄海．眇邈去瀛洲．玉泉出靈鳧．瓊草被神丘．　又曰．熒熒丹桂紫芝．結根雲山九疑．鮮榮夏馥冬熙．誰與薄採松期．　又曰．赤松霞霧乘煙．封子鍊骨凌仙．滄漱水玉心玄．故能靈化自然．　又曰．乘彼六氣渺茫．輜駕赤水崑陽．遙望至人玄堂．心與罔象俱忘．　又曰．朝嗽雲英玉蘂．夕挹玉膏石髓．瑤臺藻構霞綺．鱗裳羽蓋級纚．　又曰．玉樹標雲翠蔚．靈崖獨拔奇卉．芳津蘭瑩珠隧．碧葉灌清鱗萃．　又曰．玉房石磊砢．燭龍銜輝吐火．朝採石英澗左．夕翳瓊葩巖下．　晉張華詠蕭史詩曰．蕭史愛長年．嬴女老童顏．火粒願排弃．霞霧好登攀．龍飛竟天路．鳳起出秦關．身去長不反．簫聲時往還．　又遊仙詩曰．雲霓垂藻旒．羽挂揚輕裾．飄登清雲間．論道神皇廬．簫史登鳳音．王后吹鳴竽．守精味玄妙．逍遙無為墟．　又曰．玉佩連浮星．輕冠結朝霞．列坐王母堂．餐瓊瑤華．湘妃詠涉江．漢女奏陽阿．　又曰．乘雲去中夏．隨風濟江湘．亹亹陟高陵．遂升玉巒陽．雲娥薦瓊石．神妃侍衣裳．　晉湛方生廬山神仙詩并序曰．尋陽有廬山者．盤基彭蠡之西．其崇標峻極．辰光隔輝．幽澗澄深．積清百仞．若乃絕阻重險．非人跡之所遊．窈窕冲深．常含霞而貯氣．真可謂神明之區域．列真之苑囿矣．太元十一年．有樵採之陽者．于時鮮霞褰林．傾暉映岫．見一沙門．披法服．獨在巖中．俄頃振裳揮錫．凌崖直上．排丹霄而輕舉．起九折而一指．既白雲之可乘．何帝鄉之足遠哉．窮目蒼蒼．翳然滅跡．詩曰．吸風玄圃．飲露丹霄．室宅五岳．賓友松喬．　齊袁彖遊仙詩曰．羽客宴瑤宮．旌蓋乍舒設．王子洛浦來．湘娥洞庭發．長引逐清風．高歌送奔月．並馭排帝闥．連吹入天闕．萬古一方春．千霜豈二髮．　又曰．白玉三重階．黃金九層路．采
煙拂紫甍．芳風搖碧樹．　齊陸慧曉遊仙詩曰．旌翻玉華晦．袖轉雲光移．襲舃黃山下．投佩朱路歧．梁簡文帝仙客詩曰．漆水豈難變．桐刀乍可揮．青書長命籙．紫水芙蓉衣．高翔五岳小．低望九河微．穿池聽龍長．叱石待羊歸．酒闌時節久．桃生歲月稀．　梁元帝和鮑常侍龍川館詩曰．珍臺接閑館．迢遞山之旁．多解三真術．俱善四明方．玉題書仙篆．金牓燭神光．桂影侵檐進．藤枝遶檻長．苔文隨溜轉．梅氣入風香．　梁沈約華山館為國家營功德詩曰．沐芳禱靈岳．稽首恭上玄．帝昔祈萬壽．臣今請億年．丹方緘洞府．河清時一傳．錦書飛雲字．玉簡黃金編．　又和竟陵王遊仙詩曰．天蟜乘絳仙．螭衣方陸離．玉鑾隱雲霧．溶溶紛上馳．瑤臺風不息．赤水正漣漪．崢嶸玄圃上．聊攀瓊樹枝．　又曰．朝止閶闔宮．暮宴清都闕．騰蓋隱奔星．低鑾避行月．九疑紛相從．虹旌乍升沒．青鳥去復還．高唐雲不歇．若華有餘照．淹留且晞髮．　又曰．陶先生登樓不復下詩曰．側聞上士說．尺木乃騰霄．雲軿不展地．仙居多麗譙．臥待三芝秀．坐對百神朝．銜書必青鳥．嘉客信龍鑣．非止靈桃實．方見大椿凋．　又赤松澗詩曰．松子排煙去．英靈眇難測．惟有清澗流．潺湲終不息．神丹在茲化．雲軿於此陟．願受金液方．片言生羽翼．渴就華池飲．飢向朝霞食．何時當來還．延佇清巖側．　又和劉中書仙詩曰．殊庭不可及．風熛多異色．霞衣不待縫．雲錦不須織．　又．清旦發玄洲．日暮宿丹丘．崑山西北映．流泉東南流．霓裳拂流電．雲車委輕霰．崢嶸上不睹．寥廓下無見．　又沈道士館詩曰．秦王御宇宙．漢帝恢武功．歡娛人世盡．情性猶未充．銳意三山上．託慕九霄中．既表祈年觀．復立望仙宮．寧為心好道．直由意無窮．曰余知止足．是願不
須豐．遇可淹留處．便欲息微躬．山嶂遠重疊．竹樹近蒙籠．開襟濯寒水．解帶臨清風．所累非物外．為念在玄蹤．朋來挹石髓．賓至駕飛鴻．都令人徑絕．惟使雲路通．一舉陵倒景．無事適華嵩．寄言賞心客．歲暮爾來同．　梁王筠東南射山詩曰．還丹改容質．握髓駐留年．口含千里霧．掌流五色煙．瓊漿汎金鼎．瑤池溉玉田．焂忽整龍駕．相遇鳳臺前．　梁庾肩吾道館詩曰．仙人白鹿上．隱士潛溪邊．試取西山藥．來觀東海田．　陳周弘正和庾肩吾詩曰．石橋有舊路．靈室儼衆仙．菊潭溜餘水．丹竈起殘煙．桃花經作實．海水屢成田．逆愁歸舊里．追問斧柯年．　周王襃過臧矜道館詩曰．松古無年月．鵠去復來歸．石壁藤為路．山窗雲作扉．　周庾信和趙王遊仙詩曰．藏山還採藥．有道得從師．京兆陳安世．成都李意其．玉魚傳相鶴．太一受飛龜．白日香薪寺．青泥美熟芝．山精逢照鏡．樵客值圍棊．石文如碎錦．藤苗似亂絲．蓬萊在何處．漢后欲遙祠．　又道士步虛詞曰．洞靈尊上德．虞石會明真．要妙思玄絕．虛無養谷神．丹丘乘翠鳳．玄圃馭班麟．移棃付苑吏．種杏乞山人．自此逢何世．從今復幾春．海無三尺水．山成數寸塵．　又曰．東明九芝蓋．北燭五雲車．飄颻入倒景．出沒上煙霞．春泉下玉霤．青鳥向金華．漢帝看桃核．齊侯問棗花．上元應送酒．來在蔡經家．　又曰．歸心遊太極．回向入無名．五香芬紫府．千燈照赤城．鳳林採桐實．春山種玉榮．夏簧三舌響．春鍾九乳鳴．絳河應遠別．黃鵠來相迎．　又曰．北閣臨玄水．南宮坐絳雲．龍泥印玉策．天火練真文．上元風雨散．中天歌吹分．靈駕千尋上．空香萬里聞．　又曰．地鏡階基遠．天牕影迹深．碧玉成雙樹．空青為迥林．鵲巢堪鍊石．蜂房得煑金．漢武多嬌慢．淮南不小心．蓬
瀛入海底．何處可追尋．　又曰．麟州一海闊．玄圃半天高．浮丘迎子晉．若士避盧遨．經餐林慮李．舊食綏山桃．成丹須竹節．刻髓用蘆刀．無妨隱士去．即是賢人逃．　周蕭撝和梁武陵王遙望道館詩曰．神境流精闕．仙居紫翠房．今有尋真地．邐迤麗通莊．九柱含虬重．三臺飾夜光．金輝碧海桃．玉笈紫書方．拂筵青鳥集．吹簫白鳳翔．履歸堪是鷰．石在詎非羊．煙霞四照蘂．風月五名香．於茲喜臨眺．願得假霓裳．　陳張正見遊匡山簡寂館詩曰．三梁磵本絕．千仞路猶通．即此神山內．銀牓映仙宮．鏡似臨峯月．流如飲澗虹．幽桂無斜影．深松有勁風．惟當遠人望．知在白雲中．　陳陰鏗遊始興道館詩曰．紫臺高不極．清溪千仞餘．壇邊逢藥銚．洞裏閱仙書．庭舞經○初學記二十三經下有乘字．此脫．鶴．池遊被控魚．稍昏蕙葉斂．欲暝槿花疏．徒交斧柯爛．會自不凌虛．　又賦詠得神仙詩曰．羅浮銀是殿．瀛洲玉作堂．朝遊雲暫起．夕餌菊恒香．聊持履成鷰．戲以石為羊．洪崖與松子．乘羽就周王．【賦】漢司馬相如大人賦曰．相如拜為孝文園令．見上好仙．乃遂奏大人賦．其辭曰．世有大人．在乎中州．宅彌萬里．曾不足以少留．悲世俗之迫隘．朅輕舉而遠遊．垂絳幡之素霓．戴雲氣而上浮．建格澤之脩竿．總光曜之采旄．垂旬始以為幓．曳彗星而為髾．絕少陽而登大陰．與真人乎相求．屯余車而萬乘．翠雲蓋而樹華旗．歷唐堯於崇山．遇虞舜於九疑．朅度九江．越五河．時若曖曖將混濁．召屏翳．誅風伯．刑雨師．排閶闔而入帝宮．載玉女而與之歸．登閬風而遙集．飛鳥騰而一止．吾乃今日覩西王母．皓然白首．戴勝而穴處．亦幸有三足烏為之使．遣屯騎玄闕．軼先驅於寒門．下崢嶸而無地．上寥廓而無天．視眩泯而無見．聽敞怳而
無聞．乘虛無而上假．超無反而獨存．　後漢桓君山仙賦曰．余少時為中郎．從孝成帝出祠甘泉河東．見郊先置華陰集靈宮．宮在華山下．武帝所造．欲以懷集仙者王喬赤松子．故名殿為存仙．端門南向山．署曰望仙門．竊有樂高妙之志．即書壁為小賦．以頌美曰．夫王喬赤松．呼則出故．翕則納新．夭矯經引．積氣關元．精神周洽．鬲塞流通．乘凌虛無．洞達幽明．諸物皆見．玉女在旁．仙道既成．神靈攸迎．乃驂駕青龍．赤騰為歷．躇玄厲之擢嶵．有似乎鸞鳳之翔飛．集于膠葛之宇．泰山之臺．吸玉液．食華芝．漱玉漿．飲金醪．出宇宙．與雲浮．洒輕霧．濟傾崖．觀倉川而升天門．馳白鹿而從麒麟．周覽八極．還崦華壇．氾氾乎濫濫．隨天轉琁．容容無為．壽極乾坤．　後漢黃香九宮賦曰．伊黃靈之典度．存文昌之會宮．握琁璣而布政．緫四七而持綱．和日月之光曜．均節度以運行．經閶闔而出玉房．謁五岳而朝六宗．蹠崑崙而跪碣石．蹈底柱而跨太行．肘熊耳而據桐柏．分嶓冢而持外方．使織女驂乘．王良為之御．三台執兵而奉張．軒轅乘駏驉而先驅．左青龍而右觜攜．前七星而後騰蛇．　晉陸機列仙賦曰．夫何列仙玄妙．超攝生乎世表．因自然以為基．仰造化而聞道．性冲虛以易足．年緬邈其難老．爾乃呼翕九陽．抱一含元．引新吐故．雲飲露餐．違品物以長盻．妙羣生而為言．爾其嘉會之仇．息宴遊栖．則昌客○疑當作容．弄玉．洛宓江妃．觀百化於神區．覲天皇於紫微．過太華以息駕．越流沙而來歸．　又陵霄賦曰．挾至道之容微．狹流俗之紛泹．颺余節以遠模．風扶搖而相予．削陋跡於分丘．省遊仙而投軌．凱情累以遂濟．豈時俗之云阻．判煙雲之騰躍．半天步而無旅．詠陵霄之飄飄．永終焉而弗悔．昊蒼煥而運流．日月翻其
代序．下霄房之靡迄．卜良辰而復舉．陟瑤臺以投轡．步玉除而容與．　梁陶弘景水仙賦曰．淼漫八海．汯汨九河．中天起浪．分地寫波．東卷長桑日窟．西斡龍築月阿．迺者潼關不壅．石門已開．導江出漢．浮濟達淮．漳渠水府．包山洞臺．娀英之所遊往．琴馮是焉去來．於是碧巖無霧．綠水不風．飛軒紖鳳．遊軒駕鴻．上朝紫殿．還覲青宮．進麾八老．顧拂四童．酌丹穴之酎．薦麟洲之肴．錦旌麗日．羽衣拂霄．亦有先覺之秀．獨往之英．窺若士於蒙縠．求呂梁於石城．從霧光於底柱．索龍威於洞庭．迎九玄於金闕．謁三素於玉清．更天地而彌固．終逍遙以長生．　又雲上之仙風賦曰．縹緲遙裔．亘碧海而颺朝霞．凌青煙而溥天際．出龍門而激水．度葱關以飛雪．於是漢區動御．月軌驚文．浮虛入景．登空汎雲．一舉萬里．曾不浹辰．此列子有待之風也．若乃緜括宇宙．苞絡天維．周流八極．回環四時．氣值節而動律．位涉巽而離箕．徒見去來之緒．莫測終始之期．此太虛無為之風也．　梁江淹丹砂可學賦曰．或曰．黃金可鑄．僕不信．試為此辭．乘河漢之光氣．騎列星之采色．輟陰陽於形有．傳變化於心識．既而曖碧臺之錯落．曜金宮之玲瓏．沼蓮華於繡閣．化蒲陶於錦屏．奏神鼓於玉袂．舞靈衣於金裾．韻躑躅而易變．律參差而難圖．非南風之能擬．詎濮水之敢模．【頌】魏陳王曹植玄俗頌曰．玄俗妙識．飢餌神穎．在陰焂逝．即陽無景．逍遙北岳．凌霄引領．揮霧昊天．舍神自靜．　晉牽秀老子頌曰．深哉伯陽．誕此靈姿．研精玄奧．幽贊神微．抱質懷素．蘊寶藏輝．述而好古．儀聖作師．周衰道廢．厥猷匪宣．龍潛初九．亢志皓然．於邈高風．徽音永傳．　又彭祖頌曰．於休彭公．應運特生．窮神知化．妙物通靈．挹之不冲．滿之不盈．韜光隱曜．
混沌玄清．確乎其摻．邈乎其度．含真蕩穢．離俗遺務．託神玄妙．遊心泰素．享年七百．寶降其祚．惠我無疆．倫道作故．　又王喬赤松頌曰．妙哉松喬．稟此殊姿．含精握氣．靈德是綏．藏器華圃．允首騰飛．齊跡風雲．超遠姿微．乃翔靈墳．鳥像人聲．低徊舊土．眷此平生．惠而不諒．凋我素形．神儀既隕．翻飛而征．遨遊八維．跨騰九冥．應慶罔極．與道虛盈．【贊】晉陸機王子喬贊曰．遺形靈岳．顧景忘歸．乘雲焂忽．飄颻紫微．　晉湛方生老子贊曰．教由嚴宗．化必有資．深矣若人．乃作皇師．亦參儒訓．道實希夷．恂恂孔父．是敬是祗．　晉郭璞馮夷贊曰．稟華之精．食惟八石．乘龍隱淪．往來海客．若是水仙．號曰河伯．　又曰．水土冰鱗．潛映洞川．赤松是服．靈蛻乘煙．吐納六氣．升降九天．　宋孝武帝洞井贊曰．絳紀山瑞．紫志川靈．金膏溢曜．玉樹含英．端巖毓泉．挹祥吐禎．彪彬仙牒．揮翕詭經．　梁江淹王子喬贊曰．子喬好輕舉．不待鍊銀丹．控鶴上窈窕．學鳳對巑岏．山無一春草．谷有千年蘭．雲衣不躑躅．龍駕何時還．　又陰長生贊曰．陰君惜靈骨．珪璧詎為寶．日夜名山側．果得金丹道．憂傷永不至．光顏如碧草．若渡西海時．致意三青鳥．　又白雲贊曰．紫煙世不覿．赤鱗庖所捐．白雲亦海外．葐蒀起三山．簫瑟玉池上．容裔帝臺前．欲知清都裏．乘此乃登天．　又秦女贊曰．青琴既曠世．綠珠亦絕羣．猶不及秦女．十五乘綵雲．璧質人不見．瓊光俗詎聞．使洛靈脩往．為我道奇芬．【碑】齊孔稚珪玄館碑曰．夫朋白兔而侶青鳥．啟銀函而講金字者．有道存焉．故能大叩玄宗．鬱為物範．則天地．正六合．照日月而導蒼生．神道無門．陰陽不測．是故赤松家石室之下．神農行弟子之敬．廣成在崆峒之上．軒轅稟順風之禮．洛浦笙飛之
秀．關山駕鳳之英．凡此之儔．希世間出．皆雍容以沐咸池．或蕭灑而開閶闔．　梁簡文帝招真館碑○王鏊姑蘇志三十作梁昭明太子虞山招真治記．曰．夫東瀛淥水．三變成田．西岳靈桃．千載未子．尚以星起牽牛．苛○姑蘇志作蔀．首迢遞．律生甲子．氣數杳冥．沈○姑蘇志作況．復上遊玉清．損之又損．高排金闕．玄之又玄．豈言象之能筌．非時節之所辯．高巖鬱起．帶青雲而作峯．瀑水懸流．雜天河而俱灑．雖日門採藥之地．楚望懷椒之歌．陽反流沙之魂．錦識汾陰之鼎．無以喻書．銘曰．玉龜二始．金書八會．道浹地心．功浮天外．故帝可小．推真能大．德起同塵．善生塞兌．保物自然．人符交泰．掩映綠羅．穹隆紫蓋．仙冶○姑蘇志作治．之美．此焉為最．雄柱千步．陽臺百丈．水均下矚．山踰高掌．野寂雲興．禽繁山響．升虹音絳．夕栖．豐雷朝上．書藏玉柙．藥蘊銀筒．燒鉛雜鯉．折桂和葱．斧柯雖朽．碑石無窮．　梁元帝南岳衡山九真館碑曰．簫鼓騰空．煙霞相接．星辰奪采．燈燭非明．風牖雲梁．千門萬戶．樓施九柱．已同賴鄉之地．山帶五城．復類玄洲之所．玉版之經猶蘊．金丹之處存焉．上月臺而遺愛．登景雲而忘老．欣欣然不知所以而然．日暉石瓦．東眺靈壽之峰．月蔭玉牀．西瞻華蓋之嶺．竹類黃金．既葳蕤而防露．木似紅蓮．且芬披而拂日．杯傳九醞．隱淪之車晨至．堂開四扇．西楹之鍾夜響．　又青溪山館碑曰．原夫法象莫過於天地．著明莫過於日月．鼓之以雷電．潤之以風雨．咸秩無文．所以名山致祭．峻極於天．青溪山者．荊南之中岳也．隱隱干霄．亭亭無際．雲蓋三層．如在帝臺之側．桂林八樹．非異景山之傍．輕霞亘起．影落照於陽溪．清風遠至．響猿鳴於巫峽．西臨百丈之穴．南帶千仞之水．洪源湛淡．長波縈復．　梁沈約善館碑曰．至道
玄妙．無跡可尋．寄言立稱．已乖宗極．神宇靈房．於義非取．九仙緬邈．等級參差．或藏形洞府．或栖志靈岳．達人獨往之事．志非易立．餐松飲澗之情．理難輕樹．止欲漸去喧囂．稍離塵雜．於是既加整葺．營建堂宇．北負崇岳．南枕脩衢．迴託人表．雞犬相絕．庭流松響．戶接雲根．指瓊樹而朝餐．就瑤臺而一息．霓裳不反．鳧舃忘歸．朝九星．謁羣帝．悠哉邈乎．與天地相畢矣．　又桐柏山金庭館碑曰．若夫上玄奧遠．言象斯絕．金簡玉字之書．玄霜絳雪之寶．俗士所不能窺．學徒不敢輕慕．非天稟上才．未易可擬．自惟凡劣．識鑒鮮方．早尚幽栖．屏弃情累．留愛林壑．託分鳥魚．既遠出天台．定居茲嶺．所朅之山．實惟桐柏．仰出星河．上參倒景．高崖萬仞．邃澗千回．翹心屬念．晚臥晨起．採三芝而延佇．飛九丹而宴息．乘鳧輕舉．留舃忘歸．銘曰．日為車馬．芝成宮觀．虹旌拂月．龍輈漸漢．萬春方華．千齡始旦．　梁陶弘景許長史舊館壇碑曰．悠哉曠矣．宇宙之靈也．固非言象所傳．文跡可記．嘿然則後之人奚聞乎．銘曰．昔在西漢．三茅來賓．爰暨東晉．二許懷真．裁其浚井．棲道接神．允膺輔聖．錫茲符震．勝殿密響．瀉瓶楊芬．瑤宮碧簡．絢采垂文．瓊函玉檢．綺席繡巾．蘭釭烈耀．金鑪颺薰．　又茅山長沙館碑曰．夫萬象森羅．不離兩儀所育．百法紛湊．無越三教之境．搢紱之士．飾禮容於闈閤．耿介之夫．揚旌麾於門裔．銘曰．至哉乾元．萬物資始．皇王受命．三才乃理．惟聖感神．惟神降祉．德被歌鍾．名昭圖史．友于兄弟．敬惟西宣．言追茂實．用表遺先．敢巡舊制．有革雜章．刊字弗朽．弈代留芳．　又太平山日門館碑曰．日門館者．東霞啟暉．開巖引燭．以為名也．先是吳郡杜徵君．聲高兩代．德冠四區．教義宣流．播乎數郡．拓宇太平之東．結架菁
山之北．爰以此處幽奇．別就基構．栖集有道．多歷世年．　陳沈烱林屋館記曰．夫玄之又玄．處衆妙之極．可乎不可．成道行之致．斯蓋寂寥窅冥．希微恍惚．故非淮南八仙之圖．賴鄉九井之記．至若崑山平圃．銀牓相暉．蓬閬仙宮．金臺崛起．南瞰胥臺．傍連飛閣．桂柱星羅．瓊軒雲構．銘曰．大道既隱．衆聖無門．悠悠大極．誰見玄根．祈年立秦．望仙表漢．髣髴神靈．依俙宮觀．峨峨林屋．輪奐徘徊．庭羅花鳥．室靜塵埃．　陳徐陵天台山館徐則法師碑曰．夫海水揚塵．幾千年而可見．天衣拂石．幾萬歲而應平．至人者．譬彼晨昏．方乎晷刻．固非俗士之所能言．寰中之所能量者也．至如不死之草．猶稱南裔．長生之樹．尚挺西崑．百紀遊龜．皆登蓮葉．千齡壽鶴．或舞松枝．假矣生民．何其夭脆．譬彼風電．同諸泡沫．琢火之歎．聞諸往賢．逝水之悲．嗟乎前聖．樵人看博．信未始乎淹留．仙客彈琴．固不移於俄頃．然而子孫皆其數世．鄉黨咸為草萊．是以志士名賢．飄然長鶩．臊羶榮利．懕風塵．服冕乘軒．其猶桎梏．朱庭紫閤．事甚籠樊．隱淪巖洞．餐餌芝髓．忽矣身輕．俄然羽化．金繩玉版．受謁帝之符．龍駕霓裳．處仙宮之籙．法師蕭然道氣．卓矣仙才．千仞孤摽．萬頃無度．所以伊川控鶴．葉縣乘鳧．靈化無方．去還斯在．銘曰．來去三鳥．賓遊二童．然香雨上．擊磬雲中．玉粒雖軟．金膏未鎔．方流道業．濟彼昏蒙．【銘】梁陶弘景茅山曲林館銘曰．層嶺外峙．邃宮內映．仄穴旁通．榮泉遠鏡．尚德依仁．祈生翊命．且天且地．若凡若聖．連甍比棟．各謂知道．參差經術．跌宕辭藻．孰曰曲林．獨為勁好．奄跡韜功．守茲偕老．　周王裒靈壇銘并序曰．悠悠五緯．乃欽若於堯典．茫茫九州．爰致功於禹迹．猶以天步懸遠．隸首筭而弗窮．地載遐荒．章亥馳而
未極．浩庭霄度．吐納天和．崑閬滄溟．胞胎元一．九靈之府．神液所以降祥．五英之闕．蓂華以之昭應．推劫運之短長．校河源之廣狹．谷永上書．譬流風之不繫．桓譚作論．明弱水之難航．豈知迴天金簡．惟傳上聖．洞神玉策．尚隔中仙．于時金風戒辰．三光澄曜．香雨乘空．天花入室．帝乃升法座．說玄言．肴覆洞微．闡揚衆妙．洪鍾應叩．衢樽待酌．銘曰．鍾鳴上界．梵響玄宮．紫辰濯水．青樹搖風．八覺修行．七教弘通．神機詣理．秋毫坼空．函席廣開．法輪徐轉．入神精義．談天勝辯．逐境晦明．逗機深淺．或照盛業．方圖雲篆．　又館銘曰．雲橋啟館．景曜開扉．明庭朝禮．仙宮羽衣．鷰履霄去．鳧舃晨歸．練石三轉．燒丹七飛．昆吾陶鑄．丹楊鋈銑．盡寫龍文．圖開彫篆．聲隨地氣．調均天辯．九宮方應．萬靈稱善．【書】梁沈約與陶弘景書曰．先生糠秕俗流．超然獨遠．烈霓羽帶．緫轡雲霞．方當名書絳簡．身遊玄闕．憑星夕臥．望日朝餐．而至理深微．瞹焉難睹．惟欲下風問道．未知厥路．若夫栖遲閑遠．咀嚥瓊芝．出入清都．師友靈聖．循崖反跡．無缺惟心．　梁陶弘景答朝士訪仙佛兩法體相書曰．某等曰．嘗竊觀仙書．輒嗟欣忘倦．徒羨其文．莫測其理．尋七尺之體．既同稟太始．俱服五常．以何因緣．獨超青雲而弊金石者乎．先生領袖玄門．學窮仙苑．必有以竭其川岸．請略聞雅說．隱居答曰．至哉嘉訊．豈蒙生所辯．雖然．試言之．若直推竹柏之匹桐柳者．此本性有殊．非今日所論．若引庖刀湯稼．從養溉之功者．此又止其所從．終無永固之期．夫得仙者．並有異乎此．但斯族復有數種．今且談其正體．凡質像所結．不過形神．形神合時．則是人是物．形神若離．則是靈是鬼．其非離非合．佛法所攝．亦離亦合．仙道所依．今問以何能而致此．仙是鑄
練之事極．感變之理通也．當埏埴以為器之時．是土而異於土．雖燥未燒．遇濕猶壞．燒而未熟．不久尚毀．火力既足．表裏堅固．河山可盡．此形無滅．假令為仙者．以藥石練其形．以精靈瑩其神．以和氣濯其質．以善德解其纏．衆法共通．無礙無滯．欲合則乘雲駕龍．欲離則尸解化質．不離不合．則或存或亡．於是各隨所業．脩道進學．漸階無窮．教功令滿．亦畢竟寂滅矣．【論】魏陳王曹植辯道論曰．世有方士．吾王悉所招致．甘陵有甘始．廬江有左慈．陽城有郄儉．始能行氣導引．慈曉房中之術．○馮校本術上有玄字．儉善辟穀．悉號數百歲．所以集之魏國者．誠恐此人之徒．接姦詭以欺衆．行妖惡以惑民．豈復欲觀神山於瀛洲．求安期於邊海．釋金輅而顧雲輿．弃文驥而羨飛龍哉．夫帝者位殊萬國．富有天下．威尊彰明．齊光日月．宮殿闕庭．等耀紫微．何顧乎王母之宮．崑崙之域哉．夫三烏備役．不如百官之美也．素女姮娥．不若椒房之麗也．雲衣羽裳．不若黼黻之飾也．駕螭載霓．不若乘輿之盛也．瓊蘂玉華．不若玉圭之絜也．而顧為匹夫所罔．納虛妄之辭．信眩惑之說．隆禮以招弗臣．傾產以供虛求．散王爵以榮之．清閑館以居之．經年累稔．終無一驗．雖復誅其身．滅其族．紛然足為天下笑矣．若夫玄黃所以娛目．鏗鎗所以樂耳．媛妃所以紹先．芻豢所以悅口也．何必甘無味之味．聽無聲之樂．觀無采之色乎．　晉庾闡列仙論曰．夫無怪物之所以．然後可以通于命．以達變化之情者．不怪詭於異端．測自然之根者．不猖狂於一物．故形骸雖細．推之愈廣．天地雖巨．別之彌狹．然則形骸華岱之秋毫．太虛天地之掌握耳．又何足以言其變化哉．又若秦皇漢武．體無靈骨．雖懷奇化．絳○疑當作終．於尸沒．傾天下之資．忽萬乘
之位．方士輻湊．萬端鱗萃．無救於頹年．終無補於一至．若天○疑當作夫．稟分有方．云云．
子／醫家／神農本草經贊／卷一　上經／玉石上品／空靑(P.5-1)..[清道光三十年粵東撫署刊印本]
空靑味甘寒主𤯝盲耳聾明目利九竅通血脈養精神久服輕身延年不老能化銅鐵鉛錫作金生山谷銅液薰空三春浮聚决牖益聰披雲快覩常奉金仙傳言玉女曠矣高懷軒軒韶舉
名醫曰銅精薰則生空靑其腹中空三月中旬采真誥耳者體之牖有决牖之術世說若披雲霧而覩靑天岑參詩常願奉金仙詞曲名傳言玉女世說何其軒軒韶舉
史／正史／隋書／列傳　凡五十卷／卷六十七　列傳第三十二／虞世基(P.1569)..[底本：宋刻遞修本]
隋書卷六十七
列傳第三十二
虞世基
虞世基字茂世，會稽餘姚人也。父荔，陳太子中庶子。世基幼沉靜，喜慍不形於色，博學有高才，兼善草隸。陳中書令孔奐見而歎曰：「南金之貴，屬在斯人。」少傅徐陵聞其名，召之，世基不往。後因公會，陵一見而奇之，顧謂朝士曰：「當今潘、陸也。」因以弟女妻焉。仕陳，釋褐建安王法曹參軍事，歷祠部殿中二曹郎、太子中舍人。遷中庶子、散騎常侍、尚書左丞。陳主嘗於莫府山校獵，令世基作講武賦，於坐奏之曰：
夫玩居常者，未可論匡濟之功，應變通者，然後見帝王之略。何則？化有文質，進讓殊風，世或澆淳，解張累務。雖復順紀合符之后，望雲就日之君，且修戰於版泉，亦治兵於丹浦。是知文德武功，蓋因時而並用，經邦創制，固與俗而推移。所以樹鴻名，
垂大訓，拱揖百靈，包舉六合，其唯聖人乎！
鶉火之歲，皇上御宇之四年也。萬物交泰，九有乂安，俗躋仁壽，民資日用。然而足食足兵，猶載懷於履薄，可久可大，尚懍乎於御朽。至如昆吾遠賮，肅慎奇賝，史不絕書，府無虛月。貝冑雍弧之用，犀渠闕鞏之殷，鑄名劍於尚方，積琱戈於武庫。熊羆百萬，貔豹千羣，利盡五材，威加四海。爰於農隙，有事春蒐，舍爵策勳，觀使臣之以禮，沮勸賞罰，迺示民以知禁。盛矣哉，信百王之不易，千載之一時也！昔上林從幸，相如於是頌德，長楊校獵，子雲退而為賦。雖則體物緣情，不同年而語矣，英聲茂實，蓋可得而言焉。其辭曰：
惟則天以稽古，統資始於羣分。膺錄圖而出震，樹司牧以為君。既濟寬而濟猛，亦乃武而乃文。北怨勞乎殷履，南伐盛於唐勛。彼周干與夏戚，粵可得而前聞。我大陳之創業，乃撥亂而為武。戡定艱難，平壹區宇。從喋喋之樂推，爰蒼蒼而再補。故累仁以積德，諒重規而襲矩。惟皇帝之休烈，體徇齊之睿哲。敷九疇而咸敍，奄四海而有截。既搜揚於帝難，又文思之安安。幽明請吏，俊乂在官。御璇璣而七政辨，朝玉帛而萬國歡。昧旦丕顯，未明思治。道藏往而知來，功參天而兩地。運聖人之上德，盡生民之能事。於是禮暢樂和，刑清政肅。西暨析支，東漸蟠木。罄圖諜而効祉，
漏川泉而禔福。在靈貺而必臻，亦何思而不服。
雖至治之隆平，猶戒國而強兵。選羽林於六郡，詔蹶張於五營。兼折衝而餘勇，咸重義而輕生，遂乃因農隙以教民，在春蒐而習戰。命司馬以示法，帥掌固而清甸。導旬始以前驅，伏鉤陳而後殿。抗鳥旌於析羽，飾魚文於被練。爾乃革軒按轡，玉虬齊鞅。屯左矩以啟行，擊右鍾而傳響。交雲罕之掩映，紛劍騎而來往。指攝提於斗極，洞閶闔之弘敝。跨玄武而東臨，款黃山而北上。隱圓闕之迢遰，屆方澤之塏爽。
于斯時也，青春晚候，朝陽明岫。日月光華，煙雲吐秀。澄波瀾於江海，靜氛埃於宇宙。乘輿乃御太一之玉堂，授軍令於紫房。蘊龍韜之妙算，誓武旅於戎場。銳金顏於庸、蜀，躪鐵騎於漁陽。彀神弩而持滿，彏天弧而並張。曳虹旗之正正，振夔鼓之鏜鏜。八陳肅而成列，六軍儼以相望。拒飛梯於縈帶，聳樓車於武岡。或掉鞅而直指，乍交綏而弗傷。裁應變而蛇擊，俄蹈厲以鷹揚。中小枝於戟刃，徹蹲札於甲裳。聊七縱於孟獲，乃兩擒於卞莊。始軒軒而鶴舉，遂離離以雁行。振川谷而橫八表，蕩海岳而耀三光。諒窈冥之不測，羌進退而難常。亦有投石扛鼎，超乘挾輈。衝冠聳劍，鐵楯銅頭。熊渠殪兕，武勇操牛。雖任鄙與賁、育，故無得而為仇。
九攻既決，三略已周。鳴鐲振響，風卷電收。於是勇爵班，金奏設，登元、凱而陪
位，命方、邵而就列。三獻式序，八音未闋。舞干戚而有豫，聽鼓鞞而載悅。俾挾纊與投醪，咸忘軀而殉節。方席卷而橫行，見王師之有征。登燕山而戮封豕，臨瀚海而斬長鯨。望雲亭而載蹕，禮升中而告成。實皇王之神武，信蕩蕩而難名者也。
陳主嘉之，賜馬一匹。
史／正史／新唐書／列傳　凡一百五十卷／卷一百六十三　列傳第八十八／孔巢父　戣　緯　戡　戢　溫業(P.5007)..[底本：北宋嘉祐十四行本]
戣字君嚴，擢進士第。鄭滑盧羣辟為判官，羣卒，攝總留務。監軍楊志謙雅自肆，眾皆恐。戣邀志謙至府，與對榻臥起，示不疑，志謙嚴憚不敢動。入為侍御史，累擢諫議大夫。條上四事：一、多冗官，二、吏不奉法，三、百姓田不盡墾，四、山澤榷酤為州縣弊。憲宗異其言。中人劉希光受賕二十萬緡，抵死，吐突承璀坐厚善，逐為淮南監軍。太子舍人李涉知帝意，投匭上言承璀有功不可棄。戣得副章，不肯受，面質讓之。涉更因左右以聞，戣劾奏涉結近倖，營罔上聽。有詔斥涉峽州司馬，宦寵側目，人為危之，戣自以適所志，軒軒甚得。
俄兼太子侍讀，改給事中。江西觀察使李少和坐贓，獄寢不下；博陵崔易簡殺從父兄，鞫狀具。京兆尹左右之，翻其情。戣慷慨論正，貶少和，殺易簡，奪尹三月俸。再遷尚書左丞。信州刺史李位好黃、老道，數祠禱，部將韋岳告位集方士圖不軌，監軍高重謙上急變，捕位劾禁中。戣奏：「刺史有罪，不容繫仗內，請付有司。」詔還御史臺。戣與三司雜治，無反狀。岳坐誣罔誅，貶位建州司馬。中人愈怒，故出為華州刺史。明州歲貢淡菜蚶蛤之屬，戣以為自海抵京師，道路役凡四十三萬人，奏罷之。歷大理卿、國子祭酒。
會嶺南節度使崔詠死，帝謂裴度曰：「嘗論罷蚶菜者誰歟？今安在？是可往，為朕求之。」度以戣對，即拜嶺南節度使。既至，免屬州逋負十八萬緡、米八萬斛、黃金稅歲八百兩。先是，屬刺史俸率三萬，又不時給，皆取部中自衣食。戣乃倍其俸，約不得為貪暴，稍以法繩之。南方鬻口為貨，掠人為奴婢，戣峻為之禁。親吏得嬰兒於道，收育之，戣論以死。由是閭里相約不敢犯。士之斥南不能北歸與有罪之後百餘族，才可用用之，稟無告者，女子為嫁遣之。蕃舶泊步有下碇稅，始至有閱貨宴，所餉犀琲，下及僕隸。戣禁絕，無所求索。舊制，海商死者，官籍其貲，滿三月無妻子詣府，則沒入。戣以海道歲一往復，苟有驗者不為限，悉推與。自貞元中，黃洞諸蠻叛，久不平。容、桂二管利虜掠，幸有功，乃請合兵討之。戣固言不可，帝不聽，大發江、湖兵，會二管入討。士被瘴毒死者不勝計，安南
乘之，殺都護李象古，而桂管裴行立、容管陽旻皆無功，憂死；獨戣不邀一旦功，交、廣晏然大治。
穆宗立，以吏部侍郎召，改右散騎常侍，還為左丞，以老自乞。雅善韓愈，謂曰：「公尚壯，上三留，何去之果？」戣曰：「吾豈要君者？吾年，一宜去；吾為左丞，不能進退郎官，二宜去。」愈曰：「公無留資，何恃而歸？」曰：「吾負二宜去，尚奚顧子言？」愈嗟歎，即上疏言：「臣與戣同在南省，數與戣相見，其為人，守節清苦，論議正平。年七十，筋力耳目未衰，憂國忘家，用意至到。如戣輩，在朝不過三數人，陛下不宜苟順其求，不留自助也。禮，大夫七十致事，若不得謝，則賜之几杖安車，不必七十盡許致事。今戣據禮求退，陛下若不聽許，亦無傷義，而有貪賢之美。」不報。以禮部尚書致仕，歲致羊酒如漢徵士禮。卒，年七十三。贈兵部尚書，謚曰貞。
子遵孺；溫裕，仕為天平節度使。遵孺子緯。
史／載記／十國春秋／閩　卷九十至九十九／卷第九十　閩一　司空世家　太祖世家／太祖世家(P.4-2)..[清乾隆癸丑年昭文周氏此宜閣重校刊本]
天祐二年夏四月王藏佛經於壽山凡五百四十一函
總五千四十八卷唐學士韓偓挈族來奔佛齊諸國來賓是歲築南北夾城謂之南北月城合大城而為三周二十六里四千八百丈大城之門八曰福安門淸平門淸遠門安善門通遠門通津門濟川門善化門南月城之門二曰登庸門以登庸名門者應郭璞合沙之讖門有橋曰合沙橋道淸門北月城之門二曰道泰門嚴勝門舊有嚴氏居邇於壕家鬻米取贏極薄會天旱刺史夢神告之曰必得如嚴者使禱刺史致嚴遂得雨因以名門復塑北方毘沙門天王以鎮之命唐國子四門博士黃滔為碑文以紀其事碑文畧曰公之築城也恢守地養民之本隆暫勞永逸之策其名舉一而生三法陽數也曰大城焉南月城焉北月城焉周圍二十六里四千八百丈基鑿於地十有五尺杵土胎石而上上高二十尺厚十有七尺甃以甎
凡一千五百萬片上架以屋其屋曰廊其大城之廊也一千八百有十間自廊凸而出之為敵樓樓之層者二十有三又角立之樓六其二者層復層焉皆欄干鉤聯參差煥赫而廊之若干步一鋪又各以皷而司更焉凡三十有六謂之更鋪其四面之門八其南曰福安門福安之東曰淸平門西曰淸遠門其西北曰安善門安善之東曰通遠門其東曰通津門通津之北曰濟川門其西曰善化門皆鐵扇銅扃開陽闔陰門之上仍揭以樓三間兩挾兩噏修廊雙面遠碧門之左右又引而出之為之亭兩門一廈又匪匪字疑誤樓之門九曰暗門焉又水門三其二樹櫺篩波卸帆入舟鳴舷柳浦迴環一郊堤諸萬戶注之以堰二渡之以橋九鏡瑩虹橫交舫走蹄斯大城之制也粵南月城也東貯九仙西盛烏石之二山嘉樹蓄雲茂草藏獸城上之廊一千有三間敵樓四十有九樓之層者三其門二曰登庸門道淸門其上之樓其下之扉左右之引亭建暗門八水門二其堰一其橋五及廊之更鋪二十悉與大城類其外之東西復距而出之謂之橫城其東也城上之廊四十二間五廈其門一斯南月城之制也伊北月城也城上之廊六百四十二間敵樓二十有六樓之層者十其門二曰道泰門嚴勝
門其上之樓其下之扉左右之引亭建暗門四水門二其橋一及廊之更鋪十有四復與南月城類又觜而出之謂之橫城城上之廊五間一廈其門一斯北月城之制也其東畫長川以為洫西連平南句中應有脫落盤別浦以為溝悉通海鰌朝夕盈縮之波底澤鱗介岸泊艓艛北截越王之故山派西湖之為隍若鼇之負如甌之置軒軒然翼翼然天設之府神開之地也唐以梁王全忠奏賜王建祠福州勒功於石唐侍郞于競撰碑文曰粵自範金合土之制雲師火紀之名禹別九州堯咨四嶽莫不簡求良輔宏濟兆人彰克勤克儉之能垂可久可大之業嗣大叔寬猛之政循仲尼富庶之言旣茂勳勞宜標篆刻公名審知姓王氏瑯琊人也其胙土命氏疏源演派代濟其美史不絕書後以太祖就祿光州因家於是郡焉曾祖友贈光祿卿王父蘊玉贈秘書少監父恁贈光州刺史繼贈太尉公卽太尉季子也初公兄潮志尚謙恭譽藹鄉曲善於和衆士多歸之福建節度使陳巖卽嚮其名又以所屬泉州求牧乃遣禮而請之及到任頗著嘉聲後巖在軍病甚不能視事軍士等懼無統御願有依從泉牧遂以郡委於仲弟審邽而與公偕赴至則積惡者屏
去為善者獲安因詔授節度使累加檢校右僕射於是剗其訛弊整其章條三軍無譁萬姓有奉乾寧三年僕射遘疾且付公以戎旅仍具表奏尋加刑部尚書威武軍留後俄授金紫光祿大夫右僕射本軍節度使公器局端雅識理融明稟崧嶠之真精得圮橋之妙畧及膺帝命寵陟齋壇細柳連營旌旗動色蒲盧蒞政草樹逢春一年而足食足兵再歲而知禮知義方隅之內仰止攸同曩以運屬艱虞人罹昏墊農夫釋耒工女下機公旣統藩垣勵精為理強者抑而弱者撫老者安而少者懷使之以時齊之以禮故得汙萊盡闢雞犬相聞時和年豐家給人足版圖旣倍井賦孔殷處以由庚取之合徹夫述職之道底貢為先九江爰序於厥苞五霸是徵於縮酒雖甸服之近江漢之中或遇阻艱亦絕輸賦惟公益堅尊獎慎守規程松柏後凋風雨如晦地征旁午天庫充盈共仰勤劬咸知匡戴常以學校之設是為教化之原乃令誘掖童蒙興行敬讓幼已佩於師訓長皆寘於國庠俊造相望廉秀特盛閩川以南地雖設險人尚爭雄或因饑饉洊臻或以刻剝為苦萑苻易聚巢穴難探公感之以恩綏之以德且曰吏實為虐爾復何辜示以寬仁俾之柔服遂使數十年之氛祲遽致廓淸一
千里之封疆旅觀昭泰張綱以單車入壘虞詡用綘縷擒姦以古況今彼猶懷愧爰自天寶艱難之後經費實繁聚歛之臣名額滋廣卽山鳩利任土庀財峻設隄防頗聞賙贍洎纏烽燧仍患崎嶇三司之職務空存四海之輪蹄鮮至公按其程課令以權衡盡叶舊規尤彰宏業而又奉大雄之教崇上善之因象法重興導師如■虹梁雕栱重新忉利之宮鈿軸牙籤更演毘尼之藏而又盛興寶塔多捨淨財日麗飛甍雲攢彩檻頑豔迥向遠邇歸依用俾羣緣皆同妙果佛齊諸國雖同臨照靡襲冠裳舟車罕通琛賮罔獻■者亦逾滄海來集鴻臚此乃公示以中孚致其內附雖云異俗亦慕華風宛土龍媒寧獨稱於往史條支雀卵諒可繼於前聞自燎熾西秦烟飛東觀魯壁之遺編莫捄周陵之墜簡寧存亟命訪尋精於繕寫遠貢劉歆之閣不假陳農之求次第籤題森羅卷軸夫四鄰共守葢當偃草之期七德方修必假禦衝之備葢以恢張制度固護基扃程功而莫匪子來作事而適當農隙立崇墉之百雉表巨屏於一方巖邑湯池曾何足數折筋縈帶固不可憑未若暫勞致茲永逸兵戈洊起帑庾多虛凡列土疆悉重征稅商旅以之而壅滯工賈以之而殫貧公則盡去繁苛縱其交
易關譏鄽市匪絕往來衡麓舟鮫皆除守禦故得填郊溢郭擊轂摩肩竟敦廉讓之風驟覩樂康之俗閩越之境江海通津帆檣蕩漾以隨波篙檝崩騰而激水途經巨浸山號黃崎怪石驚濤覆舟害物公乃具馨香黍稷薦祀神祇有感必通其應如響祭罷一夕震雷暴雨若有冥助達旦則移其艱險別注平流雖畫鷁爭馳而長鯨弭浪遠近聞而異之優詔獎飾乃以公之德化所及賜名其水為甘棠港神曰顯靈侯與夫召神人以鞭石驅力士以鑿山不同年而語矣於戲辨真金於大冶認勁草於疾風不有良臣誰康澤國尋就加平章事檢校右僕射如故腰懸相印手握兵符益壯軍聲彌新殊渥又改光祿大夫檢校司空特進檢校司徒然而物議輿詞功厚賞薄以為爵祿未稱疇庸於是異姓分封仍加井邑轉檢校太保瑯琊郡王食邑四千戶食實封一百戶公之仲兄審邽自守泉郡一紀於茲黠馬皆調疲人盡泰公性惟雍睦氣稟中和韻契塤箎政侔魯衛可謂高明輝映超絕一時者也公以天下兵馬元帥太尉中書令梁王勳格穹昊德服華■奉大國之歡盟為列藩之表率今節度都押衙程贇及軍州將吏百姓耆老等久懷化育願紀功庸列狀上聞請議刊勒元帥梁王以
公如河誓著匪石情堅累貢表章顯陳保證朝廷冀宏誘勸特示褒持將建龜趺合徵鴻藻兢謬居淸列曾乏雄文頃歲常詠皇華往宣宸旨已於視聽親飫徽猷今之執簡濡毫得以研精覃思備陳懿績實無媿詞乃作斯銘曰日月麗天舟楫濟川內外克乂股肱惟賢淮水長淸緱嶺方寧慶隨祚遠材為時生伯氏雄特泉人仰德求瘼斯勤頒條有則冠軍被疾付以師律政教翕張士庶寧謐懿被閩越師實英傑地列周封心馳魏闕聖澤汪洋元戎啟行有典有則為龍為光高懸秦鏡理道自靜比屋懷仁連營稟令航海梯山貢奉循環務其輸委毋憚險艱周征之術公田什一約以有程守而勿失輕徭薄賦謳歌載路高掩龔黃遐追召杜鄉校皆逝童蒙來求雅道靡靡儒風優優惟虺吹毒久依山谷罔恣陸梁竟忻柔服法寶梵宇勝因所主崇搆斯精福慶攸聚佛齊諸國綏之以德架浪自東驅山拱北墜簡遺編繕寫精研麟臺矗爾武觀森然畚鍤其勤雉堞連雲永制爾敵用壯我軍關譏不稅水陸無滯遐邇懷來商旅相繼黃崎之勞神改驚濤役靈祇力保千萬艘劉驥荀龍塤箎雍雍維邦維翰以侯以公元帥梁王武步龍驤挺彼七德削平四方公能事大推心斯在風雨無渝歲
寒不改殊勛茂績盡瘁宣力國之丹靑邦之柱石位冠台鼎任隆兵柄重以徽寵分■異姓優詔銘功萬古英風貞珉是勒垂之無窮是時王以俸泉為直進三司之運如故兵興以來天下以三司之泉皆名直進獨王以俸泉為直進闕廷大稱其美天祐三年秋七月乙丑鑄金銅佛像一高丈有六尺丁亥鑄菩薩像二高丈有三尺冬十二月丙申迎像於開元寺壽山塔院黃滔丈六金身碑曰釋氏之稱釋迦牟尼佛千百億化身而古今之世以諸佛菩薩其或鑄成塑成刻成其或壁繪幅繪乎乎疑于字像不可勝紀況多應現感通之自其非之乎我公粵天祐三年丙寅秋七月乙丑鑄金銅像一丈有六尺之高後二十有三日丁亥繼之鑄菩薩二丈有三尺高銅為內肌金為外膚取法西天鑄成東越巍巍落落毫光法相初我公登壇之三年己未秋一夕雨歇天淸風微月明瑤兔無烟銅龍有聲俄夢天之西際㸌以照物綵雲罅裂大佛中座嶽嶽以覯止熙熙而啟言曰斷予一臂衛之之疑子字一方旣覺而思現乎形昭像也斷一臂誓
誠也衛一方保衆也始嘉其異姑默其事後創其意乃命自賓席之逮將校將校之逮步乘步乘之逮衆庶其有植信根之深者映惠燭之明者許一以金投吾俸中將櫝于肆俟以銅易而後鳩工鴻鑪卜境擇日鑄斯佛于九仙山定光多寶塔之右古仙徐登上昇之地其日圓空境然江山四爽槖爚之上騰為烟雲盤旋氤氳五色成文又有羣鳥或若鴻鵠或如鸎鵲交翔而間鳴自寅而及午斯佛也一寫而成翌日我公禮閱之乃與夢中一類其形儀長短大小無少差其一臂工以之別鑄而會我公神之而露其夢於是迎入府之別亭磨瑩雕飾克盡其妙朝夕瞻拜時不之怠冬十有二月丙申會僧千禾以幡以幢以鐘以磬引歸于開元寺壽山之塔院獨殿以居之翼二菩薩于左右三十二相足八十種好具螺纍纍以成髻珠隱隱以炫額檀信及門而膝地童耋遍城而掌膠夫如是豈非千百億化身之一乎不然者焉得入乎夢而如乎神成乎形而如乎夢夢不之告工以之缺者哉其應現感通復為之殊矣大矣哉且先天地生之謂道後天地設之謂象道也者以無為為志之也授心印於虛空象也者以有為為志之也叠惠力於報應論者或以之為風馬曾不謂象猶道之轂也
無象道不行矣始者摩騰竺法蘭二梵僧不慎其像東其道且西耳惜乎不與三皇五帝同世而出設與三皇五帝同世而出必能從容朴素遲回仁義詐偽未之亟蠧也奈何天將後之豈徒然哉豈不以仁義之生也曰堯與舜仁義之亡也曰癸與受至於列國之際強秦之立癸受之悖亹亹其躅天謂仲尼之祖述堯舜憲章文武終不能獨制之故東釋迦牟尼於中土大陳出生入死之理天堂地法之事以警戒之雖人世之風波萬態逆翻而幽府之鐵縲一無苟免上智聞之若鏡之磨中智聞之若泉之澄下智聞之若火之燒謂之為有則河沙芥子之說虛誕難測謂之為無則應現感通之事尋常立驗故能銷嗜慾更禍福一貴賤則為裨教化之一源湛然不動感而遂通者也而以金厥地蓮厥宮張法橋以度人無刑網以束俗世之敬之可也怠之可也黷之可也繇是有委之國君委之大臣之旨旣而委之則人非常人道非常道我公曠代之生也有神僧識仗鉞之雄也應江沙期合仙人讖築城之盛也契菩薩說夫神通為佛魂交曰夢神非夢而罕通夢非神而不感我公之慶鍾也其如是矣其明年正月十有八日乙未設二十萬人齋號無遮以落之是日也綵雲纈天甘露粒
松香花之氣撲地經梵之聲入空座客有右省常侍隴西李公洵翰林承旨制誥兵部侍郞昌黎韓公偓中書舍人瑯琊王公滌右補闕博陵崔徵君道融大司農瑯琊王公標吏部郞中譙國夏侯公淑司勳員外郞王公拯刑部員外郞宏農楊公承休宏文館直學士宏農楊公贊圖宏文館直學士瑯琊王公倜集賢殿校理吳郡歸公傳懿皆以文學之奧比偃商侍從之聲齊褒向甲乙昇第巖廊韞望東浮荊襄南游吳楚謂安莫安於閩越誠莫誠於我公依劉表起襄漢其地也交轍及館值斯佛之成斯會之設俱得放心猿于菩提樹上歇意馬于淸涼山中我公乃顧幕下者某俾刻貞石以碑之某以甲科忝第盛府蒙招刊勒之職不敢牢讓謹推于厥旨經云作佛像之功德斗量海以有盡塵碎刼以無窮至若靑黛之畫辟支一金之補毘婆戲為之而以草木思見之而刻㫋檀其猶蛻現其生羽金其報而況今乃儼至誠從靈感銅乎萬萬金乎千千虔皷鑄于神仙之山卜貞吉于火土之數其積功累德豈可以邊以涯而言之哉或曰梁武帝之隆釋氏古今靡倫奚報應之昧乎對曰梁武帝隆釋氏之數不隆釋氏之旨所以然也夫帝王之道理世也釋氏之教化人也理世之與化人
葢殊路而同歸彼宵旰于萬有故一夫不獲若已隕諸隍中此濟度於觸類故欲凡一有情悉皆成佛梁武帝則不然以民之財之力剎將三百祈功覬德則歸諸己啼億兆而不乳削頂額以言覺所以私所以然也今我公為邦則忠孝於君親牧人則父母於生民造塔四其一曰壽山以昭皇帝辛酉歲西巡發誓願以祝熊羆乞車駕之復宮闕其二曰報恩多寶定光追薦於先世其三其四大中神光為軍旅也為人民也繕經五藏其二進於上其三附於壽山定光大王意同乎塔月三其齋或千僧或千佛疏乎誠首則君親次則軍旅人民而已後焉況斯佛已之而不已故其地出明珠海出珊瑚幾於蓮花妙品之繁車渠馬瑙幡幢瓔珞周乎多寶之湧也夫其元貺之如彼靈感之若此則斷一臂衛一方斯昭昭矣豈與彼而論哉某是輒奮筆而無媿也其詞曰託入佳夢鑄成鴻鑪毫光法相銅肌金膚恍惚現形昭彰合符不有為也其如是乎唐一其宇越百其區伊閩之設於地之殊西城甌初東塹鰲隅匪德莫處惟仁靡逾懿其槖籥飛作醍醐焦山草木不得不蘇若海波瀾不得不枯仙花罔謝惠日寧徂永茲一方盤石其都是時西天國聲明三藏來賓
築還珠門
子／筆記／大唐新語／輯佚／則天后(P.204)
輯佚
則天后
則天造明堂，于頂上鑄鐵為鸑鷟，高二丈，以金飾之，軒軒若飛。數年，大風吹動，猶存其址。更鑄銅為大火珠，飾以黃金，煌煌耀日，今見存焉。又造天樞于定鼎門，並番客胡商聚錢百萬億所成。其高九十尺，下以鐵山為，鑄銅為二麒麟，以鎮四方。上有銅盤，徑三丈。蛟龍人立，兩足捧大火珠，望之如日初出。鐫文于柱曰：「大周萬國述德天樞。」後開元中推倒，銅入上方。太平廣記卷二三六、唐人說薈第三冊
子／醫家／醫宗必讀／卷之二／色診(P.29-1)..[明崇禎十年(1637)刻本]
通天篇少師曰太陰之人貪而不仁下齊湛湛好內而惡出心抑而不發不務於時動而從之　少陰之人小貪而賊心見人有亡常若有得好傷好害見人有荣乃反愠怒心嫉而無恩　太陽之人居處於於好言大事無能而虛說志發於四野舉措不顧是非爲是如常自用事雖敗而無悔　少陽之人諟諦好自貴有小小官則高自宜好爲外交而不內附　陰陽和平之
人居處安靜無爲懼懼無爲欣欣婉然從物或與不爭與時變化尊則謙謙譚而不治是謂至治以上别五等之人太陰之人多陰而無陽其陰血濁其衞氣濇陰陽不和緩筋而厚皮不之疾寫不能移之　少陰之人多陰少陽小胃而大腸六腑不調陽明脉小太陽脉大必審調之其血易脫其氣易敗也　太陽之人多陽而少陰必謹調之母脫其陰而寫其陽陽重脫者陽狂陰陽皆脫者暴死不知人也　少陽之人多陽少陰經小而絡大血在中而氣外實陰而虛陽獨寫其絡脉則强氣脫而疾中氣不足病不起也　陰陽和平之人其陰陽之氣和血脉調謹診其陰陽視其邪正安容儀審有餘不足盛則寫之虛則補之不盛不虛以經取之已上治五態之人太陰之人其狀黮黮然黑色念然下意臨臨然長大膕然未僂　少陰之人其狀淸然竊然固以陰
賊立而躁險行而似伏　太陽之人其狀軒軒儲儲反身折膕　少陽之人其狀立則好仰行好搖兩臂兩肘則常抬背者陰陽和平之人其狀委委然隨隨然顒顒然愉愉然暶暶然豆豆然衆人皆曰君子已丄别五態之人
集／小說／隋史遺文／卷之一／第三回　齊州城豪傑奮身　楂樹崗唐公遇盜(P.93)
這刺史姓劉名芳聲，見了秦瓊：
軒軒雲霞氣色，凜凜霜雪威棱。熊腰虎背勢嶙嶒。燕頷虎頭雄俊。　　　聲動三春雷霆，髯飄五柳風生。雙眸朗朗炯疏星。一似白描關聖。
劉刺史道：「你是秦瓊麼？你這職事，也要論功序補。如今樊虎情願讓你，想你也是個了得的人，我就將你兩個都補了都頭。你須是用心幹辦。」兩個謝了出來，樊虎道：「哥，齊州地面賊盜都是響馬，全要在腳力可以追趕。這須要得匹好馬才好。」秦瓊道：「咱明日和你賈潤甫家看。」
集／總集／全唐詩補編／續拾／卷六十　先宋詩下／無名氏／聯綿對詩(P.1773)
聯綿對詩
看山山已峻，望水水仍清。聽蟬蟬響急，思鄉鄉別情。
嫩荷荷似頰，淺河河似帶，初月月似眉。
煙離離萬代，雨絕絕千年。
望日日已晚，懷人人不歸。
霏霏歛夕霧，赫赫吐晨曦。軒軒多秀氣，奕奕有光儀。
視日日將晚，望雲雲漸積。
集／總集／文選／卷第十一　賦己之一／宮殿／何平叔景福殿賦(P.522)
若乃階除連延，蕭曼雲征。蕭曼，蕭條曼延，言高遠也。西京賦曰：途閣雲曼。魯靈光殿賦曰：飛陛揭
孽，緣雲上征。櫺檻邳張，鉤錯矩成。西京賦曰：伏櫺檻而頫聽。薛綜曰：櫺檻，臺上欄也。邳或為丕。孔安國尚書傳曰：丕，大也。鉤以正曲，矩以正方也。莊子曰：曲者不以鉤，方者不以矩。錯猶治也。楯類騰蛇，槢音習似瓊英。榮楯彫鏤，形類騰蛇。眾槢文采，又似瓊英。越絕書曰：越王句踐欲伐吳，大夫文種於是作榮楯，嬰以白璧，鏤以黃金，狀類龍蛇，以獻吳王。一曰，應劭漢書注曰：楯，欄橫也。司馬彪莊子注曰：槢，械楔也。瓊英，玉英也。此既施之於櫺檻，然凡楔皆謂之槢，辭立切。楔，先結切。如螭之蟠，如虯之停。廣雅曰：無角曰螭龍，有角曰虯龍。蟠，已見上文。玄軒交登，光藻昭明。司馬彪上林賦注曰：軒楯，下板也，上加漆，故曰玄軒。楯，階除之欄，故曰交登。鄭玄周禮注曰：登，升也。騶虞承獻，素質仁形。言為騶虞以乘軒板，狀軒軒然。毛萇詩傳曰：騶虞，白虎黑文。毛詩序曰：仁如騶虞，則王道成矣。劉熙孟子注曰：獻，猶軒，軒在物上之稱也。廣雅曰：質，地也。彰天瑞之休顯，照遠戎之來庭。司馬相如封禪書騶虞頌曰：厥塗靡從，天瑞之徵。王襃四子講德論曰：南郡獲白虎，是以北狄賓也。陰堂承北，方軒九戶。在北，故曰陰堂也。方軒，併窗也。西京賦曰：九戶開闢。右个清宴，西東其宇。杜預左氏傳注曰：个，東西廂也。清宴，殿名。韋誕景福殿賦曰：離殿別館，粲如列星，安昌延休，清宴永寧。連以永寧，安昌臨圃。洛陽宮殿簿曰：許昌宮永寧殿七間，安昌殿十間。臨圃，殿名。遂及百子，後宮攸處。韋誕景福殿賦曰：美百子之特居，嘉休祥之令名。鄭玄毛詩箋曰：大姒十子，眾妾則宜百子。其殿之名，蓋取於此。處之斯何，窈窕淑女。毛詩曰：窈窕淑女，君子好仇。思齊徽音，聿求多祜。毛詩曰：思齊大任，文王之母。又曰：大姒嗣徽音，則百斯男。又曰：靡有不克注「靡有不克」　案：「克」當作「孝」。各本皆譌。，自求伊祜。其祜伊何，宜爾子孫宜爾子孫　袁本作「孫子」，云善作「子孫」。茶陵本云五臣作「孫子」。案：各本所見皆非也。注云「宜爾子孫已見上文」者，謂毛詩已引在魯靈光殿賦也。詩之「子孫」與賦之「孫子」，語倒而意不異，無嫌取證，不知者遂依注以改正文，乃失其韻矣。。宜爾子孫，已
見上文。克明克哲，克聰克敏。蔡邕橋玄碑曰：克明克哲，實叡實聰。毛詩曰：農夫克敏。永錫難老，兆民賴止。錫之以難老，令其壽考。毛詩曰：既飲旨酒，永錫難老。尚書曰：一人有慶，兆民賴之。於南則有承光前殿，賦政之宮。洛陽宮殿簿曰：許昌宮承光殿七間。納賢用能，詢道求中。西京賦曰：表賢簡能。毛萇詩傳曰：親戚之謀為詢也。疆理宇宙，甄陶國風。左氏傳，齊賓媚人謂晉人曰：先王疆理天下。楊子法言曰：甄陶天下，其在和乎。李聃曰注「李聃曰」　案：「聃」當作「軌」，謂李軌，注：法言也。各本皆誤。：埏埴為器曰甄陶，王者亦甄陶其民也。埏，失然切。雲行雨施，品物咸融。周易曰：雲行雨施，品物流形。融，猶通也。其西則有左墄右平，講肄之場。七略曰：蹵鞠者，傳言黃帝所作。王者宮中，必左墄而右平。墄，猶國也。言有國當治之也。蹵鞠亦有治國之象，左墄而右平。侯權景福殿賦曰注「侯權景福殿賦曰」　案：「侯」上當有「夏」字，「權」上當有「稚」字。各本皆脫。安陸昭王碑注引作「夏侯稚」，當互訂。稚權名惠，見魏志夏侯淵傳注。：乃造彼鞠室。講肄，謂習武也。賈逵國語注曰：肄，習也。二六對陳，殿翼相當。二六蓋鞠室之數，而室有一人也。李尤鞠室銘曰：圓鞠方牆，放象陰陽，法月衝對，二六相當。卞蘭許昌宮賦曰：設御坐於鞠域，觀奇材之曜暉。二六對而講功，體便捷其若飛。僻脫承便，蓋象戎兵。言相僻脫似承敵人之便，以象戎兵習戰之術也。七略曰：蹋鞠，兵勢也。漢書音義曰：捽胡，若今相僻臥輪之類。僻，匹赤切。察解言歸，譬諸政刑。將以行令，豈唯娛情。言察之既解，而各言歸，斯實譬之政刑，非為戲樂而已。七略曰：蹋鞠，其法律多微意，皆因嬉戲以講練士，至今軍士羽林無事，使得蹋鞠。歸田賦曰：聊以娛情。鎮以崇臺，寔曰永始。永始，臺名，倉廩所居也。韋仲將景福殿賦曰：時襄羊以劉覽注「時襄羊以劉覽」　陳云「劉」當作「瀏」，「瀏覽」與西征賦「瀏睨」同義。其說是也。各本皆譌。，步華輦於永始，知稼穡之艱難，壯農夫之克敏。複閣重闈，猖狂是俟。莊子曰：猖狂，妄行也。京庾之儲，無物不有。毛詩曰：曾孫之庾，如坻如京。鄭玄曰：庾，露積穀也。西京賦曰：于何不有。不虞之戒。於是
焉取。言有不虞之戒，取京庾以給之。周易曰：君子以除戎器，戒不虞。
叢書／唐宋叢書／雲仙雜記／卷六／瞬碧侯(P.6-1)..[明鍾人傑輯刊本]
瞬碧侯
琴荘有溶溶軒軒前皆池地也度池得回筇磴上自在𡶶藺先生日徃𡶶上採蕨蕨生九股以醸醋異常守臣取進之封𡶶曰瞬碧侯出琴荘美事
叢書／武英殿聚珍版叢書／張燕公集／卷一／詩／奉和同皇太子過慈恩寺應制二首(P.6-2)..[清乾隆敕刻武英殿聚珍本]
朗朗神居峻軒軒瑞像威聖君成願果太子拂天衣至樂三靈會深仁四皓歸還聞渦水曲更繞白雲飛
