史／編年／朝鮮王朝實錄／燕山君日記／九年（1503）　卷四十八至五十一／卷五十　六月至九月／七月／20日(P.14-1)
○甲申/王幸太平館，行天使上馬宴。
○傳曰：“今日宴時，洪湜所立近處諸將，有以手敲鐵甲，其聲錚錚，甚無禮，其問以啓。”兵曹書閔子芳、盧効愼、金岵、姜龜孫、韓斯文、李秉正、鄭有智、洪自阿、柳睇，入啓，傳曰：“問之。”
史／編年／朝鮮王朝實錄／宣祖實錄／二十七年（1594）　卷四十七至五十八／卷五十四　八月／16日(P.18-1)
○辛酉/禮曹啓曰：“世子冊封奏請使，以單使別遣，反似苟簡。今者奏請使尹根壽，以重臣結銜，將爲發程，兼冊封奏請，事體宜當。”上從之。
○黃海道觀察使李廷立辭朝，上引見于便殿。
○接伴使金瓚啓曰：“督府留住二年，而兩南飢民，投入營中，或爲房子，或嫁天兵。申飭軍中，勿許率去
之意，預先告稟于督府，出去之日，如沙峴等處及大同江、鴨綠江過涉時，差官點禁，毋使過去。”上命備邊司，速爲施行。金瓚又啓曰：“今日督府，急召通事柳依擯等，密言曰：‘孫侍郞，七月廿八日，過關，適逢顧軍門，問倭情，則答曰：「不急。」何不遣重臣，以賊勢方熾，告急於孫爺耶？且尹陪臣宜急發送，懇懇哀告云云。’敢啓。”傳曰：“言于備邊司，斯速議處。”備邊司回啓曰：“今此奏請之行，係國安危，不可不急速發送。奏文及呈文，速爲斤正，星夜馳進爲當。督府營中投入男女刷出事，已爲啓下。男子當抄屬砲、殺手，女人則多般賑濟，必期全活。且於臨津，則定察訪一人，使之點禁；大同、淸川、鴨綠等處，差使員點視，俾無如前潛隱過江之弊。此意下書于京畿、平安監司何如？”答曰：“依啓。”
○備邊司啓曰：“‘連得來書，申之以約誓，質之以鬼神，雅意所在，實出血誠，令人感嘆。嘗聞天道助順，人謀與能。師之老壯，在於曲直，一時强梁，不足恃也。夫然故，智者因機而達權，勇者見義而必爲。明於利害之分，審於去就之際，身立殊功，名流後世，而福祚延於子孫，豈不美哉？我國與日本，二百年交好無間，不意兇悖之人，逆天犯順，遠起兵端，干戈糜爛，使兩國無辜生靈，塗炭至此，非徒人心所共憤疾，於天地鬼神，有
所不容。足下於此，能深思遠慮，洞曉逆順所在，飜然改圖，去危就安，垂功名於竹帛。非有烈士心腸，安能如此？男子一言，可斷金石。彼此相照，不待言喩。惟願足下，早決大計，毋或遲疑，以誤事機。事成之日，酬勞報功之典，朝廷當極隆厚，州郡之任，惟足下才器所及。白日在上，必不食言。且以足下懋功偉績，保奏於天朝，聖皇帝必有國士之遇，以展平生之志。豈止與鐵中錚錚者，比肩而已乎？事在不疑，毋煩縷悉，自餘機宜，不能盡布。立竢回報云云’，以此意回答諸正之意，下諭于慶尙監司，而官敎亦下送何如？”上從之。
○備邊司啓曰：“降倭諸正處置事，洪履祥已承傳敎矣。但嘉善官敎，不可輕許，姑以堂上官敎，安御寶以送，其答書，則令慶尙監司裁送，而密使東萊等處出入賊中可信者，潛入賊營，察其誠否，然後許之爲當。五十人出來，則處置極難，姑令語之曰：‘爾輩投順之誠，我將已知之。朝廷，亦以高爵、厚祿，相待矣。但一時出來，則不無漏洩之疑，入我境，亦恐人民驚惑。須定日期，漸次出送，而汝則從後出來。’如此密議，若賊將從其所言，或五六人、或十餘人，前後來降，則卽分處諸陣或內邑，誘以好語，豐其飮食，使無怨叛之心，而急速馳啓，以竢朝廷處置。第各官蕩敗，供億爲難。今秋
穀旣成，別爲措備大米百餘石，以爲撫綏之用。受降之際，會合諸陣軍兵，倍加戒嚴，勿致疎虞之意，馳諭于都元帥及慶尙監司，何如？”上從之。
○海平府院君尹根壽啓曰：“昨日總兵又言：‘平秀吉之女壻，領精兵，秀吉專靠其壻。又有秀吉之姪，狠惡過其女壻。秀吉求親於中朝者，卽爲其姪’云。‘頃日小西飛，送其從倭二名于行長，而又有夜不收一人，以總督之命，率其倭，仍持贈給物件而來。今倭賊盡數渡海？未知行長回答之言云何？’總兵曰：‘前日行長屢送其從倭于我營，問小西飛至今不還，定被殺死。我言：「天朝豈殺一倭，以失信於爾等？且譚都司在爾營，以當小西飛，天朝雖欲殺小西飛，獨不爲譚都司地乎？」行長猶未信。今見小西飛之(人)〔入〕，聞甚歡喜。’云矣。又問‘行長，若歡喜，則何不從總督之命，捲衆渡海去乎？’總兵曰：‘天朝不是終不許封貢也。賊若盡過渡，更無一倭在爾國者，則天朝固當准其封貢，而貢道從寧波府矣。’曰：‘然則行長，何以聞命，不卽去乎？’曰：‘行長回去與否，須竢關白之令。關白時未有令，行長不得渡海’云。且因言倭賊意在求親、割地之語，而甚言賊無退歸之意。昨日啓辭時，緣昏黑忙急，忘未及啓。今始追記，敢啓。”答曰：“知道。”
○備邊司啓曰：“劉總兵，極爲缺然。一去之後，天
朝之意，未必不置我國於相忘，臣成龍反覆論辨，而摠兵所對，竟無決語，但言李提督大失機會。’臣語之曰：‘老爺一去，而倭賊必再肆。是機會提督失之，而罪責則老爺，當之奈何？’摠兵低顔微語曰：‘皇上不視朝，下情無以上達’云而已。此其去意已決，雖千言萬語，無可爲者。然百官呈文，請留何如？”答曰：“依啓。孫侍郞處，亦極陳爲當。”
史／編年／朝鮮王朝實錄／宣祖實錄／二十九年（1596）　卷七十一至八十三／卷七十六　六月／17日(P.25-2)
○癸丑/朝，王世子問安。
○司憲府啓曰：“變亂之後，武將驕亢之習，日以益甚，其流之弊，至於輕蔑朝廷，穢瀆天聽，誠可痛心。臣等伏見北兵使李鎰，武將中錚錚者也。然自變初棄甲之後，無尺寸功勞，以贖其罪，至於金興國一事，再三狀啓，極其罪狀，皆出於相軋之私嫌，爲人淺薄，蓋可見矣。以金興國罪狀，再次狀啓，許多說話，皆出於憤恚。獄事未竟，徑先自明，已極可駭，而推覈干證，乃是朝廷命令，監司之推捉究問，在所不已，而鎰以軍官
囚繫他官，敢發私怒，或曰：‘養獄極難，自營備送。’或曰：‘體貌掃地，將僨北事。’或曰：‘除監司推閱，拿致王獄。’其驕蹇猥褻，指揮朝廷之罪大矣。此而不治，後日之弊，有不可勝言。請命罷職。尙衣主簿鄭禮男，本以微賤之人，加有悖戾之行，不可齒在衣冠之列。請命罷職。濟原察訪韓瀛，到任之後，專事肥己，巧作名目，侵漁驛卒，所管各驛，盡爲流散。請命罷職。”答曰：“李鎰不可以此罷職，鄭禮男論功除職，竝不允。韓瀛依啓。”
○接伴使黃愼狀啓：
平調信招李彦瑞謂曰：“關白分付內，令行長等，速陪楊天使入來云云，今不得不去。當陪楊老爺過海，朝鮮通信使，須速下來。”彦瑞問曰：“竹島諸陣，亦當同過海否？老爺之意，須待一倭不留，方過海云然矣。”調信曰：“兩使同過海，則各陣當盡撤而去，李老爺無端逃去，故只陪楊天使入歸。若先撤各陣，則似爲懦弱，須待楊老爺與關白相會後，卽令盡撤。關白累促，楊老爺雖欲不去，不可得也。通信使若來遲，則或行長陪楊天使去，我則留待通信使下來，陪過海則好矣。”臣卽使金吉孫，譯官。以此意稟於正使曰：“調信所言，極爲叵測。”正使默然良久曰：“我則不知”云。吉孫私問於衙門下人，則管家常盡忠曰：“昨老爺答行長曰：‘我則各營撤燒後，方可過海。’云云。”
啓下備邊司。
史／編年／朝鮮王朝實錄／宣祖實錄／二十九年（1596）　卷七十一至八十三／卷八十一　十月／5日(P.2-1)
○戊辰/午正，引見都體察使李元翼。入侍承旨李德悅、注書趙濈、檢閱張晩‧柳慶宗。上曰：“卿在外累月，勞苦必多。”元翼曰：“無狀忝冒，蔑有功勞，不勝惶懼。”上曰：“賊情民心及軍務如何？”元翼曰：“賊情不可測也。但渠有天譴，不無
自敗之徵，而我國於數年之間，稍有措置，則自可以有爲。若欲與之相戰，衆寡不同，決不可當也。至於軍務之事，則將帥無領衆之材，邊上有老師之嘆。雖激勸申勑，而軍心漸散，事多疎虞，極爲悶慮。其他各營，各有操鍊隊伍之規，慶州、星州、安東等四州是也。”上曰：“四州皆有將帥乎？”元翼曰：“別無將帥，而守令爲之云矣。大槪慶尙一道，許蠲徭役，故黎民蒙惠，衣食有餘。賊若更動，則雖未免奔潰之患，而勞來安集，亦不難也。臣欲巡視海邊，審其形止，而適有召命，故未果而來耳。”上曰：“全羅道見乎？”元翼曰：“初見矣。”上曰：“前日不爲巡行乎？”元翼曰：“前爲禮曹官，暫見官府而來耳。全羅雖勝於慶尙道焚蕩，若有聲息，尤爲繹騷，雖有操鍊隊伍之兵，而少有樂戰之心矣。忠淸道左右營，則稍有軍士模樣，召之則輒來矣。國家於兩湖，雖減除貢物，亂離死亡者，僅存七分之二三，頓無生成之望，而守宰又非人，憑公營私，知而爲之者有之，不知而爲之者亦有之。”上曰：“南方將士皆賢乎？勉其職事乎？”元翼曰：“不可知皆是力戰之士，而別
無臨事可爲之將矣。”上曰：“沿海之地何如？”元翼曰：“最爲遑遑也。問何以如是遑遑，則云：‘水軍盡死，而賊勢可虞也。”上曰：“水軍多死云者，飢死云乎？”元翼曰：“前年以後，無飢餓者，而其前凶荒時，多死矣。海邊能櫓，死亡殆盡，故今則以八結，據定能櫓之役矣。”上曰：“不知運柁者，亦爲定送乎？”元翼曰：“然矣。”上曰：“沿海村落，皆空乎？”元翼曰：“然矣。常時，或有不爲徭役者，而今則兩班之人，亦皆不免。慶尙道不可說，若全羅道，賊不焚蕩之地，或有富者，不爲小民之事，而今則皆不免矣。然兩班不爲流徙，而小民皆逃亡者，何也？兩班則頗有與國同休戚之心故如是，臣意以爲貴也。”上曰：“釜山、安骨、加德等之賊，尙留在乎？何時撤去乎？”元翼曰：“彼賊自初誑我，其去留不可期必。黃愼去後，有題本送來臣處，故上送矣，厥後復有來乎？”上曰：“渠賊謝恩之事，何如也？無乃有難事乎？”元翼曰：“不可知也。其時軍官來言，亦於我國，有回謝之禮云云矣。”上曰：“渠上去時，不作弊乎？”元翼曰：“雖無他弊，不無夫馬之弊。軍官私通內，亦言此事矣。”上曰：“我
國軍官入往之時，亦爲雙牽馬乎？”元翼曰：“然矣。”上曰：“渠之回謝時，亦望其此事乎？”元翼曰：“回謝之時，不無以此事，望我國也，厥終兇狡之意，不可測也。對馬島主不知秀吉之所爲，見我國使臣入去，最爲悲感，以爲太平時，復可得見云云矣。”上曰：“對馬之倭，實賴我國而生矣。”元翼曰：“地震之事，信矣。對馬島之倭，上年祝天而言曰：‘關白苦人已甚，必有天殃。’我國軍官出來時，島主言之云矣。”上曰：“此言似爲浮誕。”元翼曰：“不無其事。”上曰：“孫軍門以欲守朝鮮之意，已爲題本奉聖旨，而軍糧若不足，則金、覆、海、蓋之粟，欲爲輸來於平壤云云。”元翼曰：“如欲運糧，則從何路出來乎？水路則由登、萊可以出來，鄭夢周赴京之路也。”上曰：“其路不遠乎？”元翼曰：“鄭夢周云：‘風順則三十日可到。’其路可謂邇也。”上曰：“統制使李舜臣，勉力爲事乎？”元翼曰：“其人不爲迷劣，勉力爲事，閑山島多積軍糧云矣。”上曰：“當初勤捕倭賊，厥後聞之，不無怠慢之意云。爲人如何乎？”元翼曰：“小臣所見，諸將中最爲錚錚者也。戰場間始勤終怠之事，臣所不知
也。”上曰：“有節制之才乎？”〔元翼曰：〕“小臣之意以爲，慶尙道諸將中，舜臣爲最也。且今番啓下之事，無變通。雖然限一二年之間，刻苦之徭，令戶曹蠲減，少寬民力，然後其事庶可爲也。大槪小民，儲蓄至少，而幸有一番侵徵之事，則輒至於亡家敗産，不得以爲生，極爲寒心。近者以防備之事，種種侵責，故或至流徙，或至死亡，其爲怨咨，可勝言哉？賊雖可虞，民嵒之畏，有甚於賊也。我國府庫，在於兩湖，蘇復之策，在所當先。爲戶曹者，或變通其節目，或量入以爲出，寬除貢賦，蘇起殘廢，然後亂後孑遺生靈，庶蒙一分之惠矣。”上曰：“議于有司，有可爲之事則爲之矣。”元翼曰：“自上傳敎戶曹，可矣。”李德悅曰：“大臣知民間疾苦而言之，小臣亦見其如此，而國體無以成樣，故不得已責出民間，不能如元翼所言也。”元翼曰：“臣過淳昌而來，聞平時田結四五百結，今則二百結云，而起耕處則僅有三分之二。以御藥一事言之，百姓以爲生一人之故，而死百姓矣云云。民怨可知。”德悅曰：“田稅事，自上留念至矣，而但有陳起漏報之弊矣。”上曰：“敬差官下
送乎？或云虛事者，何也？”元翼曰：“下送京官，覆審年分，則稅入必多矣。議于慶尙監司則云：‘頃遣都事，摘發漏報者，一一徵治，然後稅入多矣。’若敬差官下送，處處點檢，安能盡爲擲奸乎？(袛)〔祗〕貽各官騷擾之弊，而無實事矣。”上曰：“壬辰年還上。何以爲之？”元翼曰：“小臣以爲，壬辰年還上，不可不捧。若以無名之事，徵捧於民間，則尤不可也。臣往南方見之，少無可捧之路。雖或免死於干戈劍戟之中，率皆赤立無依，何可捧之？”上曰：“中國無還上乎？”元翼曰：“然矣。”上曰：“我國還上規式，或可無之乎？”元翼曰：“還上，乃流來舊規也。民或無遠慮，若盡食無餘，則他無救荒之路，故有還上之法耳。”德悅曰：“中原亦有常平倉之規。若遇凶年，無還上，則難以救荒也。”上曰：“中原何以救荒乎？”元翼曰：“中原亦必有留上之穀，以爲救荒之備也。”上曰：“慶尙道農事，如前年乎？”元翼曰：“無異前年，而率皆流離人起耕，故無官家所入矣。”上曰：“雖流民，稅則可捧。”元翼曰：“流離人深入山中者，或全羅人也。已失本業，散入山谷，守令雖欲刷還，而姑爲撫存，故雖上司
衙門之令，有所不行。以此全羅道守令，以流民之役，徵本邑所在之民，故民怨尤甚也。臣與戶曹相議事，非臣所擅便也。大槪寬民之事，何以爲之乎？”上曰：“山城何處，已爲畢役乎？”元翼曰：“山城之處多，而時未畢功矣。物力板蕩，未能就役。”上曰：“然則棄置乎？”元翼曰：“時方令都事董役矣。前者狀啓回下，未可知矣，年年未收田稅，請皆蠲減，則國之經費，亦可慮也。至於癸巳、甲午田稅，欲爲減除。海運判官雖累度行移，極力催督，民無所儲，萬無可收之路。如彼兩年之稅，特命除之。”上曰：“當初體察使所爲，予欲施行，而有司防啓，其事未便。”元翼曰：“該曹事勢，亦不得已也。”上曰：“守令勉力爲乎？”元翼曰：“勤職者有之，至於該事公事，不知首未者有之。忠淸道守令賢否，未可知，全羅道巳爲狀啓，康復誠、李福男，其人也。”上曰：“李福男可爲將乎？”元翼曰：“智人也。”上曰：“有智則可爲將矣。”元翼曰：“過用刑罰，頗有自用之病矣。羅州亦有設營，有軍三百餘名，與兵使結爲援兵，其事未竣而臣上來矣。守令久任，則凡事可治，若數易，則事
不可爲矣。姑留之，勿差兵使爲當。”上曰：“卿言宜矣。”罷黜。
史／編年／朝鮮王朝實錄／宣祖實錄／二十九年（1596）　卷七十一至八十三／卷八十三　十二月／25日(P.29-1)
○丁亥/上御別殿，引見諸大臣及備邊司有司堂上。上曰：“黃愼來言，賊勢近復何如？”領敦寧府事李山海曰：“以書啓觀之，賊之侵我之計，非朝卽夕，臣病深，未及省察狀啓。但要時羅向我國偏重，以其言見之，似爲自敗。”上曰：“他政丞意何歟？”領議政柳成龍曰：“黃愼書啓之外，渠亦無他聞見，賊之再肆，愼亦不知。但强弱之形，彼此懸殊，復來屯據，雖或有之，至於卷土重來，亦未可知。臣之所常慮者，蠶食兩南，稍至湖甸，使我物役，漸至枯涸，然後長驅而入也。”山海曰：“賊之緩急，在我誠難預料，整勑器械，恒如賊至可也。”判中樞府事尹斗壽曰：“倭賊
雖相通信，猶難責信。況未爲通信者乎？更無疑矣，我國須爲自强，不可一向沮縮也。”左議政金應南曰：“小臣尙未逢黃愼而語矣。大抵賊勢，亦與當初有異，朝夕立至，雖或未必，他日更肆，少無疑矣。備禦之策，不可頃刻敢忽。自上有傳敎，先是上下敎曰：“予欲令世子往全州、公州之間督戰，而世子有疾，予欲於水原、公州之間，往來督責云云。”臣等不勝感激。必須自上進步一寸之地，則賊必退步百里之地。賊雖鴟張，亦當自滅。設或車駕，暫越漢江，則聲威自倍，萬姓相慶矣。”知中樞府事鄭琢曰：“上敎一下，撥亂重恢之秋，孰不振起而作興？此中興之大機，進退一步之頃，存亡判焉。”上以葉遊擊揭帖，示之左右曰：“今看此帖，語不分明。”成龍曰：“別無維持和議之意，但其措語，正救焚拯溺之言也。攻治沈使，至以硜硜和議，斥之，終以尾生之智，挾蘇、張之術爲言。”上曰：“中原亦如我國多議論。前此戎首上本，以和議爲非，以此一條件見之，可知矣。”成龍曰：“當今之務，莫若先調兵力而已。頃者權慄狀啓，未能詳知，初以三萬兵，遮截賊路爲言，後以有爲爲言，誠如昨日聖敎。”
上曰：“初次狀啓有云，三萬兵分軍云，而有爲云之狀啓，昨昨來之。又其一狀云：‘釜山殘賊，可以殄威。慄之馳啓，已三度矣。《孫子兵法》曰：‘兵務拙速’，第念洩漏爲害耳。凡機事，亦使鬼神不知，昨日傳敎殘賊之語，政院下人無不傳播云，此語知已洩矣。”成龍曰：“李愬夜入蔡城，士卒不知所向。”上曰：“是也。”成龍曰：“軍機似兒戲。”上曰：“堂上及宰臣，無不知者乎？比之古人，謀臣、策士如良、平，只許參謀而已。今之謀事，與胥吏無不與知，可嘆。”上曰：“前日都元帥以巨濟盜賊，可以削平云，予心笑之，至書壁間，以黃愼所言見之，倭賊只有數百，而會天大風，軍糧二萬六千石，軍器、戰舫，亦無不燒夷，此天與之。但釜山可拔，若倭賊恥其喪師，再起大寇，是俗言所謂觸宿虎之尾，慮有噬臍。然豈以是爲嫌？人與之天與之而不取乎？”同副承旨許筬進將發言，上曰：“第徐言。予先言彼賊之綢繆。彼之所以挽留沈使，恐我兵乘時擊之，因沈使，得爲投鼠忌器之嫌也。”應南曰：“唐將之被害，有不可較。”上曰：“此言妄也。”斗壽曰：“後雖有罪，不可不爲。”上顧謂
成龍曰：“如能削平肅淸，何可較也？然雖釜山蕩除，不可爲也。”慶林君金命元曰：“雖大捷，結尾難矣。”許筬復進曰：“古者將帥，計出人意之外，乃有其績。今此擧事，未有聚兵運米，而遽爲前進，勢甚不易。須擇要衝之地，沮遏歸路，不使長驅直擣而已。”上曰：“承旨所難者，亦是矣。今此擧事，非無端發兵之此。我國以防禦，旣有先聲，雖急發兵，敵必不駭。頃日，自上親往督兵，亦此意也。今之發兵，一機也；天意如此，二機也。但所怕者，洩漏軍事也，拘留唐將也。可以在前議定，雖或可爲，都元帥、都體察使不可不知。令善騎馬文臣，急急奔議。”戶曹判書金睟曰：“當遣金藎國。”藎國弱冠登科，智藝俱給。上曰：“慮有疾病中滯，可復遣備邊司郞廳，一時同行，諭之可也。時乎時乎，天與之也。”應南曰：“此計一出，恢復有期。”海平府院君尹根壽末至，居命元之右。上謂根壽曰：“卿亦有言乎？”根壽曰：“方欲啓辭，今聞引見，惶恐敢來。以我國之兵，討莫强之賊，其勢難也。宜請天兵，以爲聲援。且北道軍士，須遣他道出身，替戍而拔來，以守南方則幸矣。”其後北兵三千，出來京中，以邊報，還
送本道。上曰：“姑舍是。”上敎成龍曰：“凡干軍務，自可追後議處，今宜與諸大臣，出招見黃愼相議，藎國之外，又遣一郞官，使之偕往，以備疾病，及諸將之在京者，可能輕戰者出送，火藥、火器等物，亦可下送。將此等條說，講論施行。”睟曰：“舟師，亦可送人諭之耶？”上曰：“速爲有旨可也。”領議政柳成龍等，皆罷對，出去于備邊司，獨山海、根壽、許筬、史官三人，在前侍。山海曰：“今日急務，勿使淸正再航。若已下陸，當擇敢死者，左右設伏，候其歸路，及其淸正所過，不意襲擊，可以濟事矣。”筬曰：“決大事莫若卜筮。以周公之聖、盤庚之智，皆以穆卜言之。今此用兵，亦爲穆卜何如？”上曰：“予亦有此意思。山海曰：“卜而決疑，而但人無知者。”
史臣曰：“卜筮者，決大事，定大疑，皆用者也。故《帝典》曰：‘龜筮協從。’周公曰：‘爲王穆卜。’《大詰〔大誥〕》曰：‘朕卜幷吉。’自古聖人，亦有爲者，卜筮之用，豈其外事？但事有可爲。卜若不吉，則其將棄其可爲之時，而從其不吉之卜乎？唐臣曰：‘卜而決疑，不卜，何疑者？’此其謂也。況所卜，未必盡驗者乎？是時和議橫生，大義日縮，
而權慄以白面之人，激昻忠勇之義，乘賊不備，以視天討，而 或諉以無兵食，或諉以有忌器之嫌，或以不易搖之，或以難遙度沮之，滿廷論議，還爲聚訟，而筬以皎皎錚錚者，而遽以穆卜，眩亂大計，激成狼顧，猶豫於一大有爲之秋，豈非不聞大道之要乎？惜哉！”
上曰：“近聞義州人有占者，其辭曰：‘南山松栢，恒茂不落。’其後思之，李如松、如栢兩大將，出來討賊之應也。其前豈知松栢，果爲李如松、如栢之徵哉？”記事官李惟弘曰：“今此之擧，國之大事，而自上方有乏食之憂，臣私心痛惻焉。臣初躡仕版，豈識時務？直以曾居草間，目見耳聞言之，則田稅者，萬方正供，聖狂無不由之。姑以黃海一道論之，安岳，一小縣也，甲午之稅入三百斛，其他二十三官稅入之數，合四百石。是一安岳，獨當二十三官，而只不及一百石，安有如是之理乎？至於忠淸道，以淸州事言之，癸巳經變之初，淸州民起土者，多至六十結，而乙未(年)〔三〕年來，無一結之加，有二千結之減。亦安有如是之理乎？守土之
臣，不體聖上分憂寄遣之意，只以取悅民心爲先，不以軍旅絶糗爲慮，置其田簿，委之下吏，下吏夤緣，作爲奸詐，守令行文書籍，而上于方伯，方伯署而上于戶曹，戶曹捧而藏于庫而已，皆不知前年某結某石，而今年何以某結某石。所加多則論賞，所減多則用罰，則吏不得行其術，守令不得忘其職矣。國家不此之圖，反以賣官、鬻獄不得已之政，誅求閭里，愚民殊不知聖上如傷惻怛之政，只自德守令之薄稅，怨聖上之旁求糧餉，深可痛也。”上惻然嘆之曰：“言于戶曹。”
○司諫院啓曰：“人臣受命出疆，當死生以之，期於竣事而已，往來勞苦，有不足言。都正黃愼，奉使異域，聞兇賊恐脅之言，無一言以折之，有若怵迫危懼者然，免罪云幸。反加重資，非但驚駭聽聞，取侮蠻邦，抑且受授俱虛。請嘉善加，亟請改正。”答曰：“不可改。”
史／編年／朝鮮王朝實錄／光海君日記／太白山本／二年（1610）　卷二十四至三十六／卷二十六　三月／9日(P.37)
庚戌三月初九日乙酉
○平安道節度使柳珩馳啓曰：“滿浦僉使金應瑞馳報：‘老酋長子弘所土里，以眼疾率二百騎，來浴滿浦四日程汝延地溫水，而老酋出令，使梨坡、照牙坪、立巖、西海地新卜家基，急速移居，老迷弱則仍居舊基，盡食舊穀後移居事云，而令差胡催督，亦老酋亦以指揮家基事，到汝延，其長子弘所土里，仍留溫井’云。(大槪水上下諸部落，撤移深處，則已無可疑。)”
○備邊司回啓曰：“諸胡進告之言，大槪相同。老賊情形，日益熾張，顯有可虞之勢，前頭之事，非復曩日之比。防備諸事，另加申飭，連續偵探事，行移何如？”從之。
史臣曰：“此虜之鴟張桀驁，(橫行於北方，)睥睨於我國者，有年數矣，而朝廷漠然無所猷爲，(因循度日，苟冀無事。)一有邊報，方纔回啓，而不過以‘日新、待邊’等數語申飭本道而已。賊臣
旣誅，餘習未變，在公則唯以扶植黨類、排擯異已爲事業，在私則孜孜致力於田園、第宅、衣服、飮食之間，而坐視國事，不啻秦瘠，脫有緩急，皆有委去之意。(堂堂聖朝，而巖廊之上，無一箇竭誠奉公憂國如家之臣，)自古安有如此之國也？(可勝痛哉。)”
○司憲府密啓，私廟追崇事。(啓辭同前。)答曰：“予意已諭。”女樂公事，勿爲擧行事，答曰：“已諭，不允。”
○司諫院(啓曰：)密啓私廟追崇事。(啓辭同前。)其末曰：“昔我宣宗大王深惟宗社之重，追尊私親，不敢爲越禮之擧，其尊親也至矣。今日之所當法者，莫如我先王。伏願聖明思《春秋》《綱目》之意，法先王已行之規，特令禮官，更爲議定，俾無後悔，國家幸甚。”答曰：“所論太高矣。三代以上之制，何獨用於私廟追尊之擧乎？大院君事，與今日所議，大相不同，宜體予意，勿爲煩擾。”
○以尹昉爲京畿監司，(尹銑爲宗簿寺正，)李好信爲執義，尹讓爲輔德。讓與金大來俱爲永慶時名士。讓嘗劾大來爲浮誕無行檢，未幾大來復據
淸班，時論兩存之，讓亦不相異。及大來爲永慶避嫌，於許浚事，讓乃與之立異。以故大來至於死，而讓之淸望依舊。初永慶之黨，號爲小北，而小北中，又有淸北、濁北。蓋厥中之稍錚錚，自謂有廉隅者，人稱淸北，如讓之類，其餘謂之濁北，如大來之類也。方永慶當國時，形跡不甚相異，及其敗也，倡論其罪，其爲計密矣。今之出執朝權者，大槪所謂淸北也，其中或有以濁而之淸者，人之好議論者，俱指爲永慶餘人云。
○(申時，)四方昏蒙，若下塵。
史／編年／朝鮮王朝實錄／光海君日記／太白山本／十四年（1622）　卷一百七十三至一百八十四／卷一百八十　八月／10日(P.81)
壬戌八月初十日癸酉
○刑房承旨朴弘道啓曰：“今日乃上尊號議定之日也。非但大臣以下，皆進參於議號。議號之日，罪人推鞫，極爲未安。故今日則推鞫不爲取稟矣。”傳曰：“議號已爲退定，今日庭鞫。”
○幼學韓誡曾以銓曹亂政上疏，大爲時輩所攻，至是又上疏。其略曰：臣之衷曲，天日照臨，愛君憂國之外，豈有一毫他意乎？臣伏見兩司，指臣以爲張懿範之徒，臣未知其故也。臣只陳銓官之亂政而已，有何告變之事乎？鄭遵西門鎖鑰，而懿範誣告，事覺反坐之律，昭在法典。(矣。)殿下申明舊章，卽施正刑，此實近古所無之盛德也。反坐之律，不論高下，上年指嶺南多士(而)爲謀逆者誰乎？指關東儒生爲(而)作亂者誰乎？古人以多士之盛衰，(而)占其國之興亡，則七八百多士之被誣，孰與一鄭遵乎？臣觀今日之臺諫，太半上年誣告之臺諫也。以此言之，則今日臺諫，正
是懿範之徒也。反坐之律，烏得免焉？執義鄭道，以挺元之門客，猶能知挺元亂政之狀，可謂鐵中錚錚，而其(以)賊筠日上兇疏之事，比之於臣，則不亦戾乎？賊筠指揮河仁俊、閔𦸂、金尙夏、黃廷弼等，聯名爲疏，無日不呈。及筠正刑之後，(仁俊)[仁浚]、廷弼亦受正刑，尙夏斃於杖下，而獨逭邦刑，迄保首領，冒居臺官，卽道之一隊人也。道之此說，自道其黨(者)也。爾瞻旣令兩司，橫擊臣身，不遺餘力，而又自上箚，極其凶慘。其曰古今天下，安有邪正不分，是非失實，而能得保其身者乎？分邪正、辨是非乃人君之事，而非臣子所敢當，則固非自指渠之身也，非指殿下之身而何？渠自以爲正且是，而隱然有劫脅殿下之意，不忍見不忍讀也。臣初以兩臺長，爲非負國之徒，今乃(怯)於凶徒，或以臣爲疏軍，或以臣爲凶慘，其奴顔婢膝，猶恐不及之狀，不亦陋乎？臺諫不能違爾瞻之令，政院留滯臣疏，不敢入
啓，而久待兩司避嫌之後，則是政院不敢違爾瞻之令矣。論一參議之縱恣，猶不敢違爾瞻之令，有大於此者，誰能言之？臣伏見祖宗朝故事，一官不職，則臺諫輒論之，一人犯禁，則臺諫輒彈之。今日挺元雖曰爾瞻之家臣，然而其職則吏曹參議也。勿問閑良，勿問門閥，無階無級，超資越序者，太半鄕井無賴之人，則不職孰甚焉？從前渠之三寸四寸之濫授者，不知其數，而姑擧其甚者而言之，則以其同生妹之子盧世瑾，曾無一級履歷者，首擬安陰縣監，至於受點。安順，定配罪人也，而擬之於獻陵參奉。李克訓，居下於褒貶者也，而擬之於鍾城判官，則犯禁孰甚焉？至於變亂祖宗舊章，而欲售胸臆之計，則無君父蔑朝廷之罪極矣。此正臺諫碎首廷爭之秋也。今乃不肯爲殿下盡其職，而反受爾瞻之指揮，欲罪陳疏之儒生，不亦甚乎？夫如是也而乃敢靦然，指爾瞻爲閑散一
老臣，以欺殿下。殿下以日月之明，豈不知渠之肺肝乎？頃者兪大建見朝政之濁亂，暫發言端，則同席之人，群起而咻之，輒以攻銓翻局之言，劫䝱之。臺諫者是殿下之臺諫也。是者是、非者非(之)而已，固非爾瞻之私器也。翻局之說，何爲出於渠輩之口乎？宋徽宗北狩而有翻局之句，則此以臺諫，爲爾瞻獨擅之私器耶？臣抑又聞之，爾瞻敢於箚中，有共和二字云。(云，然則)朝廷者，是殿下之朝廷也，賢者進之，不肖者退之而已，共和之語，何爲出於爾瞻之口乎？周厲王奔彘而有共和之號，則此以朝廷，爲爾瞻主宰之私物耶？言念至此，不覺痛哭。且臣娶妻于忠原地，與挺元所居，僅一息程，挺元一生行事，無不知之。挺元乃槐山賤漢之子也。家世甿隷，猝得富貴，銓選之柄，委之此人，無惑乎朝政之濁亂，至於此極也。伏願聖明，先治兩司黨於挺元，毁壞祖宗舊章，濁亂朝
政之罪，竝遞李爾瞻大提學，以絶無賴凶徒橫占科第之望，使不得益樹其黨，則一國之人，咸服殿下退邪進賢，咸與維新之盛化矣。蓋人性皆善，功名之士，雖不避枉尺之恥，而其中安知無君子之徒。如楊時應蔡京之薦者乎？彼入爾瞻之黨者，去其太甚，收而用之，何不可之有哉？同寅協恭，皆爲聖明盡忠，則朝廷自一朝廷也，必無向日從爾瞻之令者矣。伏願聖明，不以人廢言，則宗社幸甚。(朝廷幸甚。)臣來自草野，觸犯時諱，群邪蝟起，其鋒太毒，至於臣(之)所寓(之)主人，橫被重杖，幾至死域，無異於上年嶺南多士之被逐，孑孑孤影，無處寄托。今將退歸，復進一言。時，吏曹判書、參判皆有闕不除，參議李挺元獨政已久，賄賂公行，請託如雲。前銜之無恥者，親往政廳。守令塡注之際，牽挽挺元衣裾，以請書名，因通宮掖，以圖點下，人皆憤之。
○左副承旨朴弘道啓曰：“卽者韓誡者，又呈再疏，陷一
時縉紳，極其狼籍。今日本院，以位不齊還出給，則多發侮辱之言。臣竊念韓誡來接於於義洞近處，故臣泛然嘗見其爲人，無狀不識文字者也。今此之疏，臣明知其不出於其手，而必出於喜事者之所指嗾，故欲爲還出給者，蓋以此也。仍令下人，追蹤其去向，則又發怒言，至以壅蔽目之，係是未安，捧其疏而見之，則疏中徒知攻人，而至有比聖上於徽宗，擬厲王於聖明等語，讀未過半，心骨俱寒，不忍正視。疏則姑留院中，而使下人知其所在之家矣。(敢啓。)”答曰：“知道。入之。”
史／編年／朝鮮王朝實錄／光海君日記／鼎足山本／二年（1610）　卷二十四至三十六／卷二十六　三月／9日(P.10-2)
○乙酉/平安道節度使柳珩馳啓曰：“滿浦僉使金應瑞馳報奴酋長子弘所土里，以眼疾，率二百騎，來浴滿浦四日程汝延地溫水，而奴酋出令，使梨坡、照牙坪、立岩、西海地新卜家基，急速移居，老迷弱則仍居舊基，盡食舊穀後移居云，而令差胡催督，奴酋亦以指揮家基事，到汝延，其長子弘所土里，仍留溫井云。”
○備邊司回啓曰：“諸胡進告之言，大槪相同。老賊情形，日益熾張，顯有可虞之勢，前頭之事，非復曩日之比。防備諸事，另加申飭，連續偵探事，行移何如？”從之。
史臣曰：“此虜鴟張桀驁，睥睨於我國者，有年數矣，而朝廷漠然無所猷爲。一有邊報，方纔回啓，而不過以日新待邊等數語申飭本道而已。時權相雖除，玩愒日甚，在公則唯以扶植黨類排擯異已爲事業，在私則孜孜致力於田園第宅衣服飮食之間，而坐視國事，不啻秦瘠，脫有緩急，皆有委去之意。自古安有如此
之國也？”
○司憲府密啓私廟追崇事，答曰：“予意已諭。”女樂公事，勿爲擧行事，答曰：“已諭。不允。”
○司諫院密啓私廟追崇事，其末曰：“昔我宣宗大王深惟 宗社之重，追尊私親，不敢爲越禮之擧，其尊親也至矣。今日之所當法者，莫如我先王。伏願聖明，思《春秋綱目》之義，法先王已行之規，特令禮官，更爲議定，俾無後悔，國家幸甚。”答曰：“所論太高矣。三代以上之制，何獨用於私廟追尊之擧乎？大院君事，與今日所議，大相不同，宜體予意，勿爲煩擾。”
○以尹昉爲京畿監司，李好信爲執義，尹讓爲輔德。讓與金大來，俱爲永慶時名士。讓嘗劾大來爲浮誕無行檢，未幾大來復據淸班，時論兩存之，讓亦不相異。及大來爲永慶避嫌，於許浚事，讓乃與之立異。以故大來至於死，而讓之淸望依舊。初，永慶之黨，號爲小北，而小北中，又有淸北、濁北。蓋厥中之稍錚錚，自謂有廉隅者，人稱淸北，如讓之類，其餘謂之濁北，如大來之類也。方永慶當國時，形迹不甚相異，及其敗也，倡論其罪，其爲計密矣。是後仍執朝權者，大槪
所謂淸北也，其中或有以濁而之淸者，人之好議論者，俱指爲永慶餘人云。
○四方昏蒙，若下塵。
史／編年／朝鮮王朝實錄／光海君日記／鼎足山本／十四年（1622）　卷一百七十三至一百八十四／卷一百八十　八月／10日(P.5-2)
○癸酉/刑房承旨朴弘道啓曰：“今日乃上尊號議定之日也。非但大臣以下，皆進參於議號。議號之日，罪人推鞫，極爲未安。故今日則推鞫不爲取稟矣。”傳曰：“議號已爲退定，今日庭鞫。”
○幼學韓誡曾以銓曹亂政上疏，大爲時輩所攻，至是又上疏。其略曰：
臣之衷曲，天日照臨，愛君憂國之外，豈有一毫他意乎？臣伏見兩司，指臣以爲張懿範之徒，臣未知其故也。臣只陳銓官亂政而已，有何告變之事乎？鄭遵西門鎖鑰，而懿範誣告，事覺反坐之律，昭在法典。殿下申明舊章，卽施正刑，此實近古所無之盛德也。反坐之律，不論高下，上年指嶺南多士爲謀逆者誰乎？古人以多士之盛衰，占其國之興亡，則七八百多士之被誣，孰與一鄭遵乎？臣觀今日之臺諫，太半上年誣告之臺諫也。以此言之，則今日臺諫，正是懿範之徒也。反坐之律，烏得免焉。執義鄭道，以挺元之門客，猶能知挺元亂政之狀，可謂鐵中錚錚，而其以賊筠日上兇疏之事，比之於臣，則不亦戾乎？賊筠指揮河仁俊、閔𦸂、金尙夏、黃廷弼等，聯名爲疏，無日不呈。及
筠正刑之後，仁俊、廷弼亦受正刑，尙夏斃於杖下，而𦸂獨逭邦刑，迄保首領，冒居臺官，𦸂卽道之一隊人也。道之此說，自道其黨也。爾瞻旣令兩司，橫擊臣身，不遺餘力，而又自上箚，極其兇慘。其曰古今天下，安有邪正不分，是非失實，而能得保其身者乎？分邪正、辨是非，乃人君之事，而非臣身所敢當，則固非自指渠之身也，非指殿下之身而何。渠自以爲正且是，而隱然有劫脅殿下之心，不忍見、不忍讀也。臣初以兩臺長，非負國之徒，今乃怯於兇徒，或以臣爲疏軍，或以臣爲兇慘，其奴顔婢膝，猶恐不及之狀，不亦陋乎？臺諫不能違爾瞻之令，政院留滯臣疏，不敢入啓，而久待兩司避嫌之後，則是政院不敢違爾瞻之令矣。論一參議之縱恣，猶不敢違爾瞻之令，有大於此者，誰能言之。臣伏見祖宗朝故事，一官不職則臺諫輒論之，一人犯禁則臺諫輒彈之。今日挺元雖曰爾瞻之家臣，然而其職則吏曹參議也。勿問閑良，勿問門閥，無階無級，超資越序者，太半鄕井無賴之人，則不職孰甚焉？從前渠之三寸四寸之濫授者，不知其數，而姑擧其甚者而言之，則以其同生妹之子盧世瑾，曾無一級履歷者，首擬安陰縣監，至於受點。安順，
定配罪人也，而擬之於獻陵參奉。李克訓，居下於褒貶者也，而擬之於鍾城判官，則犯禁孰甚焉？至於變亂祖宗舊章，而欲售胸臆之計，則無君父蔑朝廷之罪極矣。此正臺諫碎首廷爭之秋也。今乃不肯爲殿下盡其職，而反受爾瞻之指揮，欲罪陳疏之儒生，不亦甚乎？夫如是也而乃敢靦然，指爾瞻爲閑散一老臣，以欺殿下。殿下以日月之明，豈不知渠之肺肝乎？頃者兪大建見朝政之濁亂，暫發言端，則同席之人，群起而咻之，輒以攻銓翻局之言，刦䝱之。臺諫者是殿下之臺諫也。是者是、非者非而已，固非爾瞻之私器也。翻局之說，何爲出於渠輩之口乎？宋徽宗北狩而有翻局之句，則此以臺諫，爲爾瞻獨擅之私器耶？臣抑又聞之，爾瞻敢於箚中，有共和二字云。朝廷者，是殿下之朝廷也，賢者進之，不肖者退之而已，共和之語，何爲出於爾瞻之口乎？周厲王奔彘而有共和之號，則此以朝廷，爲爾瞻主宰之私物耶？言念至此，不覺痛哭。且臣娶妻于忠原地，與挺元所居，僅一息程，挺元一生行事，無不知之。挺元乃槐山賤漢之子也。家世甿隷，猝得富貴，銓選之柄，委之此人，無惑乎朝政之濁亂，至於此極也？伏願聖明，先治兩司黨
於挺元，毁壞祖宗舊章，濁亂朝政之罪，竝遞李爾瞻大提學，以絶無賴兇徒橫占科第之望，使不得益樹其黨，則一國之人，咸服殿下退邪、進賢，咸與維新之盛化矣。蓋人性皆善，功名之士，雖不避枉尺之恥，而其中安知無君子之徒。如楊時應、蔡京之薦者乎？彼入爾瞻之黨者，去其太甚，收而用之，何不可之有哉？同寅協恭，皆爲聖明盡忠，則朝廷自一朝廷也，必無向日從爾瞻之令者矣。伏願聖明，不以人廢言，則宗社幸甚。臣來自草野，觸犯時諱，群邪蝟起，其鋒太毒，至於臣所寓主人，橫被重杖，幾至死域，無異於上年嶺南多士之被逐，孑孑孤影，無處寄托。今將退歸，復進一言。
時吏曹判書、參判皆不除，參議李挺元獨政已久，賄賂公行，請托如雲。前銜之無恥者，親往政廳。守令塡注之際，牽挽挺元衣裾，以請書名，因通宮掖，以圖點下，人皆憤之。
○左副承旨朴弘道啓曰：“卽者韓誡者，又呈再疏，陷一時搢紳，極其狼藉。今日本院，以位不齊還出給，則多發侮辱之言。臣竊念韓誡來接於於義洞近處，故臣泛然嘗見其爲人，無狀不識文字者也。今此之疏，臣明知其不出於其手，而必出於喜事者之所指嗾，故欲爲還出給者，蓋以此也。
仍令下人，追蹤其去向，則又發怒言，至以壅蔽目之，係是未安，捧其疏而見之，則疏中徒知攻人，而至有比聖上於徽宗，擬厲王於聖明等語，讀未過半，心骨俱寒，不忍正視。疏則姑留院中，而使下人知其所在之家矣。”答曰：“知道入之。”
史／編年／朝鮮王朝實錄／仁祖實錄／二十一年（1643）　卷四十四／四月／23日(P.15-1)
○丙戌/慶尙道晋州地震，樹木摧倒；陜川郡地震，巖崩，二人壓死，久涸之泉，濁水湧出，官門前路，地拆十餘丈。
○上引見大臣、備局堂上，上曰：“近日地震太甚，予極憂懼。”沈悅曰：“十三日京師地震，近見外方狀啓，各道同日皆震，而嶺南爲尤甚。臣未知某事之失，而天之警告至此也。請令該曹，行解怪祭。”上曰：“此是文具，祭之何益？自古地震之變，多屬於兵亂，內外之憂，誠不可不預慮也。予意以爲，當今急務，不外於得將。”悅曰：“前日所達申景禋，乃宿將也。置之
都下，足壯國勢。楊州牧使李浣，亦鐵中錚錚者也。亦宜召置于城中。”上曰：“古人有見賤於鄕里，而一朝崛起，能成大功者；或有時望素重，而不能成功者。不可徒取一時之望。”顧謂兵曹判書李時白曰：“自卿主兵，得人幾何？”時白曰：“以今日武弁言之，有金體乾者，臨事不避，無恇怯之態，可屬一面，以鍊軍卒。又有朴敬祉者，嶺南人也；金汝水者，湖南人也。其人亦不易得者也。”上曰：“弓馬，末也；智略，本也。刖足爲帥者，豈藉馳射之力乎？”悅曰：“胡元之末，變怪甚多。今日之事，不幸近之矣。”時白曰：“庚辰海砲之異，尤可駭也。”上曰：“海島地震而然歟？”時白曰：“海震之變也。聲如大砲，自濟州達于平安道云矣。”時白又曰：“江都之被陷也，留守張紳乘船不下。把摠具元一請得一枝兵，下陸擊賊，以決死生，紳不從。元一拔劍擊船，大哭投水而死，其志可嘉矣。”上曰：“忠義人也。合有褒嘉之典，令該曹稟處。”
史／編年／朝鮮王朝實錄／顯宗實錄／十四年（1673）　卷二十一／十二月／30日(P.53-2)
○乙丑/遣承旨于典獄署，放輕囚二十一人。
○掌令李彙晋、持平朴元度啓曰：“船材御史發送，雖是不可已之擧。目今三南，饑饉大甚，若到春間，賑政當急，而御史出入海島，動經旬朔，廚傳之弊，驕擾之患，不可不慮也。待秋未晩，請姑勿遣。”上不從。
○正言韓泰東，連啓金徽事。又啓曰：“正卿之列，朝家命德之器，決不可人人而輕授。今此李殷相，超擢之命，出於人望之外。殷相雖有文名，素無行檢，豈可使聖世甄拔之擧，畀之如此之人？請改正新授判尹。”上不從曰：“金徽事，殊甚可笑。掇拾餘波，欲受何賞耶？爾之此論，與徽一套，已甚之說，正自道也。
○領中樞宋時烈，自以負罪，不敢當遷陵賞格之命，上
疏辭不受。上答曰：“觀卿辭疏，書以負罪，予甚不安。嚮者之言，開陳予懷而已。卿何引咎若是耶？心用愧歎。今玆賞格，實循古規，卿何辭爲？”仍遣史官，傳諭。
○禮賓寺正都擧元上疏，進陣法冊子。蓋以皇明藍氏八陣‧變陣‧號令‧風后‧握奇陣、戚繼光雷轟陣、轅門老人八門九星等圖，及其所自撰圖解，及草創、車牌等制，合爲一冊子也。上賜批優答。
○咸鏡監司南九萬上疏，備陳北道關防變通事數千言。：
以三水、甲山，在重嶺大脊之外，道里絶遠，棧路險惡，吉州西北堡，有獵獤往來之路，可通於甲山，近可二百餘里，道路又頗平易。自三水沿鴨綠，西下七十里，有厚州古地。未知設於何年，廢於何時，而其地在江之南，自是吾地。郊野之廣闊，田土之肥沃，大異於三、甲之崎嶇瘠薄，地勢漸下，風氣頗溫，又勝於三、甲之苦寒，霜降最晩，五穀皆熟，誠是可居之地也。今若更置厚州，則在三、甲，相依爲援，在咸興，固其藩籬，外無暮夜竊發之憂，內有流徙願入之民。朝而下令，夕而可成，顧何憚而不爲哉？且閭延等廢四郡，亦皆廣野沃土。至今廢棄，實甚可惜。而朝廷若以一時盡復諸郡爲難，則姑先設郡於別害，堡名。置鎭於厚州，以竢民人漸聚，次第復設，亦或未晩。凡此三條，實係塞上大段處置，臣作爲圖本，以上。凡道內各邑，道里遠近，關防要害之處，靡不畢載，若上塵乙覽，
則凡其便否、利害，必皆瞭然於天鑑之下。伏乞聖明，留神省察。
上以其疏及圖本，示大臣及備局諸宰於榻前，右議政金壽興曰：“車踰嶺外，土地之肥饒，果然矣。而卽古胡人入居之地也。設郡之後，若復侵奪，則事甚難處。然彼之撤去，幾五六十年，今豈有還侵之理乎？上曰：“此本我土地，敵來則避，敵去則居，固也。彼旣以江爲限，雖長城之外，而豆滿江內，則彼亦知非其土也。然設郡，則姑可徐議，宜令茂山、梁永萬戶，時時巡視，每於春秋蔘節，托以禁採，常爲留屯於江邊，以探彼意，而數年之後，仍設鎭於其地，則不起彼人之疑，而設郡之事，亦可漸成矣。”壽興曰：“開路一款，似當準請矣。”上曰：“開路於險地，兵家之所大忌也。然形勢便宜，則何可以此而不開？彼皆騎兵無步卒，所開之路，宜略爲芟伐，僅通人馬，勿爲平治。要害處，設置一二鎭堡，以守之，以斜下諸鎭堡中不緊者，移設於此可矣，不必別設新堡也。”壽興曰：“厚州設立事，似難准請矣。”訓鍊大將柳赫然曰：“臣曾在關西，聞之，厚州土地膏沃，民多願徙。今許入去，可以朝令而夕至矣。”兵曹判書金萬基曰：“三南人物殷盛，所患者土地之狹也。至於西北，則不必廣拓，但其形勢便宜，土地肥饒，則亦豈可空棄乎？”壽興曰：“此係大段變通，不可輕議。”上然之。至是，備局以上敎覆啓回移焉。
○副校理尹搢上
疏，乞歸，仍陳所懷，其略曰：
色目之說，其來蓋久，不翅牛、李之末習。李珥所謂，東西二字，終必爲亡國之禍胎者，忠臣、志士之深憂永歎，非一日矣。今我殿下，必欲痛加禁制，夫斷根株，使懷私意而執偏論者，不得作。殿下此心，實平平蕩蕩之王道也。第臣愚死罪，竊恐所以爲禁斷之術者，或未得要也。何則？今之言路，杜絶甚矣。幸而有一二臣，奮不顧身，敢有所論，則 殿下不問言之是非，事之當否，輒以黨同伐異之律加之，削罷竄黜，前後相望。廷臣之稍出頭角者，盡爲明時之棄材，未知此何等擧措耶？噫！自有朋黨以來，士大夫無能出此科臼，則彼中行特立之士，何處得來，而與之共國事乎？倘或殿下，一念先王於去朋黨三字，欲使群臣，務存形跡，謹避朋黨之嫌而已，則將見人思自全，喑默成風，事有稍涉於朋黨，則雖是係國家存亡者，亦莫敢論之矣，此豈國家之福哉？朱子抵留正書曰：‘朋黨爲患，古今通病，誠人主之所當深惡也。然而不察其賢否、忠邪，而惟務去黨，則彼小人之巧於自謀者，必將有以自掩其迹，而君子之恃其公心直道，無所回互者，反爲所擠。’朱子此言，豈非今日之藥石乎？又極言，年饑民困之狀，歲抄糶糴之弊。
上優批答之，嗚呼！黨論之壞人心術久矣。申翼相、尹搢，可謂自中錚錚者也。其所進言，亦自謂以公滅私也。翼相力救申
命圭罔赦之罪，而無辭可解，則至以念及幽明悲號泣血等語，欲以感撓上心，其情態可惡。而搢，揣上之痛嫉時輩黨同伐異之意，乃進此疏。以奮不顧身，許其徒死黨之論，以喑默成風，憂聖朝言路之閉，而不知自陷於護黨罔上之誅。由其心術已壞，不得其正而然也。
史／編年／朝鮮王朝實錄／景宗實錄／三年（1723）　卷十一至十三／卷十一　正月至三月／二月／18日(P.14-1)
○戊辰/上引見相臣及備局諸宰。右議政崔錫恒請復科人李眞伋等，陞六品，其中李獻英，依例贈職，上竝從之。錫恒，以錄勳事引嫌，上命勿辭。禮曹參判李師尙，請自上下敎勘勳，上下詢錫恒。對曰：“今番鞫獄，初無元勳當錄之人。如陳疏之七臣，論啓十六人之臺官，條款自別，不當擧論。至於捕將，誠有顯著可紀之功，而臺啓削勳。當依盧永孫例，以單勳勘定矣。”領議政趙泰耉，亦以單勳勘定爲言。行司直沈檀曰：“虎龍初與逆謀，豈可以爲元勳？亦非所以重事體之道矣。”錫恒曰：“若以上變人不可同盟云爾，則反不如初不錄勳。雖不錄勳，此獄豈有虛踈之理乎？上命以單勳勘定。檀申請李潜褒贈，至曰：“先朝時，朴泰輔爲先后死節，至命贈職、旌閭。潜於聖上危疑之日，封章抗直，死而不悔，是所謂爲太子死者。表旌之典，與泰輔宜無異同。特爲贈職旌閭，少慰泉壤之冤。”泰耉曰：“潜則事係當宁，與泰輔事有異矣。”錫恒曰：“先事陳疏，志節可尙，褒贈則可，旌閭未知其當矣。”上命褒贈。判尹尹就商請北道關隘處，別爲長養樹木，令道臣帥臣，嚴飭禁伐。仍請竝飭諸道，上從之。掌令徐宗厦申前啓，又論：“平安兵使南泰徵，頃授南
閫，僨敗無餘，及陞軍門，彈章峻發，則叱罵之言，及於臺臣，除拜之下，物情駭憤。請罷職不敍。內贍奉事李重泰、穆陵參奉李徵龜，濫通仕籍，人皆唾罵。竝請汰去。”上竝不從，只允罪人洪舜澤收籍，趙榮福極邊遠竄，及還寢趙聖復、尹慤、柳星樞等酌處，金時發、洪彦度除刑赴配之命，李重泰、李徵龜等汰去事。
○吏曹判書李肇、參議李明彦，同赴政席，明彦以政注間意見參差，徑起，肇亦繼出，各引嫌陳疏。明彦疏以爲：
向者一二臺閣之臣，或疏或啓，語多乖激，搢紳之間，是非互爭，而至如金東弼之疏，其爲惹起不靖之端，又加一層。臣果以略加責罰，以鎭浮囂之意，有所酬酢於儕友間。其後兩臺次第斥補，而獨後於東弼者，以其敍命才下故耳。長僚亦以臣調停之擧，謂出於爲國之苦心，而不能無動於私好之浮議，諉以徐待後日，更加消詳，終始持難，不肯回聽。揆以廉義，決不可仍冒。
肇疏曰：
僚堂以金東弼補外事，發言於政席，臣以論罷旣敍，又復斥罰，終涉已甚，有所持難。反復開說，務歸和平，而僚堂强執己見，遽然徑起。斥補一事，有何大段緊急，而旣開之政，終至中輟？擧措之間，未免顚倒，臣實慨然也。
上竝賜例批。一鏡敎文，辭意凶悖，而時無一人言者。金東弼一疏，雖略綽提論，亦可謂鐵中錚錚。當初論罷，出於附鏡之黨，而復欲斥補者，縱恣無忌憚甚矣。
明彦實有包藏之心，自謂非爲一鏡地，而未免泥中之鬪獸，可勝痛哉！
史／編年／朝鮮王朝實錄／英祖實錄／二十年（1744）　卷五十九至六十／卷六十　八月至十二月／九月／2日(P.12-2)
○丙子/地震于公洪道靑山縣。
○上引見大臣、纂輯諸堂，敎曰：“稱兵犯闕之類，治之反易，一治之後，帖然無事，至於黨人，纔治復生，卿等每以烹
黨人爲戒，而予所以必欲嚴治者，卽孔子誅少正卯之意也。今則黨習有浮於戊申，以予爲不識義理，而攘臂大言於屋下者，必此輩也。藥不瞑眩，厥疾不瘳，斬草留根，必致滋蔓。卿等必欲緩治，而復釀成戊申者何也？臺臣之駁正其君，古亦有是否？此必有黨之窩窟矣。”左議政宋寅明曰：“或不無峻於黨習者，而亦在聖上懲勸之如何，有罪者嚴處，有才者擢用，明示好惡，以定一世之趨向，然後世道方可爲也。旣不得眞箇黨魁而嚴處之，則如趙泰彦、朴聖源輩，殺之何益？至於朴聖源尤不可議一殺字矣。”右議政趙顯命曰：“殿下旣立其柱，大訓是已，若有干犯大訓，則不可饒貸，而此則異於偏論分數也。”於是，執義權賢請對入侍，竝停朴聖源新啓，又曰：“苟使朴聖源，果有意見，則或可陳疏論之，而至於發啓，則事極無嚴，聖敎旣用次律，亟令島配，則南海善地，極涉輕歇，宜加栫棘。”批曰：“今者此請，可謂鐵中錚錚，庸中佼佼。雖涉巽軟，依啓。”賢復以巽軟之敎，引避請遞，上以其求對停啓，雖得臺體，苟且彌縫，不可寬恕，特許之。賢之求對也，蓋欲伸救聖源，大言衆中，而及其登筵，猝然變改，反請加棘，言語顚錯，擧止奇怪，人嗤笑。
○諸臣固請進宴，上不許，命諸臣少退。少頃命復入侍，敎曰：“今者此擧，其欲追踵故事，豈有毫分豫大之意？而大臣、諸臣
援例陳請，非特爲予，上關慈闈，其在道理，不可牢拒，故入稟慈殿，幸蒙允許。人子之道，養志爲先，小子曷敢不奉承？而意雖在於養親，事不可以張大。昨年三宴，同日而行，況有昔年舊例，今何忍各設？其令儀曹，以此擧行。”
○全羅監司鄭俊一，遭臺抨，引義不赴，至是大臣陳白，許遞。又以關東量田爲重，請飭新道臣辭陛之日，上意新監司尹得和，因此撕捱，特遞之。
○獻納鄭彦儒上疏，略曰：
昨日處分之際，入對三司諸臣，幷被罪罰，未知所坐爲何言，而聖朝平日所以待經幄臺臣者，有異他僚，則雖有不摡於聖心者，固當從容誨責，以示優假之意，何必徑加雷威，摧折之至此耶？殿下處分，每於激惱時太偏，事定之後，反復思量，則亦必悔其過中矣。一幷收還，不害爲大聖人包荒之量也。
疏入，上怒命削彦儒職，黜于門外，還其章。
○以李周鎭爲大司憲，沈星鎭爲大司諫，趙擎爲執義，李光湜爲司諫，尹光天、李奎徽爲掌令，閔光遇、朴致隆爲持平，宋時涵、李垍爲正言，趙明健爲校理。
史／編年／朝鮮王朝實錄／英祖實錄／三十二年（1756）　卷八十七至八十八／卷八十八　六月至十二月／閏九月／1日(P.13-1)
▣三十二年 閏九月
○朔丙申/王世子行常參。
○持平李徽中上書，略曰：
邸下每於筵對之稟，輒下違和之敎，及其開筵，酬酢甚簡，發難稀聞。首尾二載之間，一部《鄒書》，尙未了當，幾卷《綱目》，纔閱初頭，顧何望睿學之就將也哉？是猶屬第二件事耳。凡人無他疾𧏮，一身安康然後百事可
做。今此書筵之作輟，亦豈邸下之樂爲哉？良以氣未調和，志或不勝，欲强而難强也。臣嘗以節宣之方、保嗇之道，縷縷仰陳，則邸下未嘗不犂然虛受，至問心神保養之方，有以見我邸下克己之工、求益之誠，卓越古昔。而顧臣誠淺言微，終未覩實效之顯著，此必有欲制而不能制，欲擴而未能擴者也。今若一任其荏苒侵尋，終未果一朝惕然，備盡頣養之方，則其憂豈啻垂堂之危哉？
王世子嘉納。上命入之，令承旨讀奏，諭以寂寥之世，鐵中錚錚，施錫馬之典。
史／編年／朝鮮王朝實錄／英祖實錄／四十一年（1765）　卷一百五至一百六／卷一百六　七月至十二月／七月／17日(P.2-1)
○庚寅/上御資政殿，親試三館文臣製述，居首李克生‧李思祚等，施賜馬之典。
○諫院申前啓，不允。
○命槐院官金東稷，以芸閣施之，削靈光前郡守尹一復職。東稷之試講也，上問其四祖有顯官與否，東稷對以其六代祖，效節於壬辰倭亂，故主倅尹一復，刊出臣家守城錄矣，上厲聲曰：“此爲日後書院地也。一復必欲配其父志述於四賢祠乎？此等事，若不嚴處，是仰負陟降也。”仍命外方，非文集而私刊者嚴禁，又令道臣削守城錄板本，分館時參圈槐院博士趙武範，亦削其職。
○掌令徐秉德上疏，略曰：
“七情之中，惟怒最甚，古之君子，莫不以是爲戒，況於人君乎？殿下凡於事務接應之際，間有聲色之過中，政令施措之間，或欠氣像之和平，不但有妨於不踰矩之聖德而已。威怒太遽，絲綸失平，雖有樂聞之誠，未聞犯顔之言。願殿
下簡其辭令，致其中和，深體不大聲以色之義，量才久任，法祖宗之美制，克詰戎兵，追周王之遠猷焉。”批曰：“望八暮年，料表復政，而因予訑訑，蹇諤之言無聞。噫！舊風未悛，兩司日雖詣臺，不過勝傳度日，臺章沓至公車，不過請由撕捱，甚至於遂巡爲能事，謀免爲高致，昨除命而今旋遞，昨詣臺而今違牌，以此度日。此非諸臣之過，實予之過，心常自恧。今覽爾章逐條以陳，於予藥石。奚徒錢中錚錚？其中雖有不諒乎予心者，方切自勉，予當猛省于中。而至於不大聲以色，致中和三字，讀未半，不覺靦然。此聖人之極工也，予雖涼德，自期豈淺？而十次講《中庸》，書自我自未能實踐，此奚徒欺心哉？亦切愧恧焉。所引本朝故事，尤不覺悚然瞿然。以今日復一日之心氣益薾，可不惕然而自惺焉？所引立政事言涉切實，其雖荐饑之餘，其不命停？意蓋此也，而此亦應文，可勝歎哉？依請其當講確。爾其勿辭察職。”
○右議政金致仁，三上疏力辭，上手書賜批，遺承旨敦召，致仁始承命。
史／編年／朝鮮王朝實錄／英祖實錄／四十七年（1771）　卷一百十六至一百十七／卷一百十七　七月至十二月／七月／5日(P.1-1)
○癸卯/掌令金瑞應上疏略曰：
“前兵判李翼元自在初政，已多辭說，及過都政，伎倆畢露。三廳取才優等者，無一參望，八路武士，抱冤而歸。富譯之子爲僉使，官隷之類爲假將。南藩制閫，始隱債帥之名，西塞佐幕，終生司徒之臭，邊鎭腴窠，江上之貨夫，徑取外方久勤，都下之富民橫占。蹊逕多端，醜說狼藉，請李翼元特施刊版之典。東銓近日之政，傳說紛紜。腴邑非切姻則乃家客也，是豈銓家恢公之道？臣實慨然也。”
上以浮謗不可盡信，而寥寥之時，其猶錚錚，優批答之。
○上引見大臣備堂。上命讀金瑞應疏，歷問大臣，大臣以翼元必見欺爲對。上問腴邑，或以陽德縣監
白師殷仰對，上曰：“亞堂之政矣。”
史臣曰：近者朝臣，皆黨同伐異，金瑞應之疏，亦出此套，而李翼元冒據銓地，多有疵政，宜致人言。至於切姻家客之說，前席下詢，大臣含糊仰對，乃以白首登科，窮餓欲死之白師殷，爲家客而遞其職。切姻二字，終未開陳，切姻之爲腴邑者，揚揚赴任，是豈綜核之政哉。
○命泰川縣失火七十二家，以會付耗米，分等題給，亦令本縣本道，另加顧恤，俾得造家安接之地。領議政金致仁，因平安監司具允鈺狀聞而奏之也。
○諫院申前啓，不允。憲府申前啓，不允。
○以李潭爲吏曺參判、李蓍建爲執義、洪相簡爲副校理、尹僖東爲全羅兵使。
史／編年／朝鮮王朝實錄／英祖實錄／四十九年（1773）　卷一百二十至一百二十一／卷一百二十　正月至六月／四月／4日(P.16-2)
○壬辰/上御集慶堂，引見大臣備堂。
○持平李漢一奏曰：“今番翰圈，全沒稱停，物議喧藉，主事之人，不可無譴責也。”上曰：“旣有遺珠。臺閣寥寥之時，有此所懷，不覺開眼。主圈諸翰林，幷施不敍之典。”漢一又奏曰：“定州牧使李廷壽，庸瞶昏錯，全不事事，宜施斥罷之典。”上曰：“特遞其職。”漢一又奏曰：“近來各邑享祀禮幣，或以麻布與綿布代用苧布，嚴飭諸道，摘發論罪可也。”上從之。漢一又奏曰：“各道道臣，每當褒貶之時，善治而無勢者，置諸中下，不治而有勢者，必置上考，嚴飭道臣宜矣。”上從之。敎曰：“近者臺閣寥寥之時，李漢一其能四啓，可謂錚錚。”特賜鹿皮。
○命春秋館領監事與諸堂，一體牌招，都堂圈點，注書則曾經注書三員，依翰苑例，兼注書啓下牌招，今日內注圈。
史／編年／朝鮮王朝實錄／英祖實錄／五十年（1774）　卷一百二十二至一百二十三／卷一百二十三　七月至十二月／十月／29日(P.11-2)
○己酉/以李蓍廷爲大司諫。
○上御集慶堂，引見大臣備堂，命罷北行貿官帽事。平安監司蔡濟恭狀啓以爲：“勑需庫銀子四萬兩，雖爲出給，請速捧其代給。”狀啓中辭意以爲，勑需庫所重自別，廛人若有嚴畏紀綱之心，豈敢請此銀乎？承旨讀至此，上以手叩門扇，大加嘉賞。上曰：“何必盡讀？其止之。關西事今年爲之，而明年何以爲之耶？國家紀綱如是耶？”申晦曰：“其時臣等仰奏，亦迫不得已，關西伯狀啓是矣。”上曰：“必也正名。官帽二字，予嘗陋與民爭利矣。”仍詢諸備堂，僉曰：“名上下已上下不正。”上特命罷之，曰四萬兩銀，充於保民司乎？晦曰：“此銀乃譯官之物，當出給之。保民司五千兩，則臣等當區處矣。”趙曮曰：“保民司自當有區劃，而四萬兩，乃是包外矣，包外四萬兩，不可全給。本是國銀，給其半而留其半貿穀，以充保民司似好。”具允鈺、李思觀曰：“兵判包外之說，誠善矣。”上曰：“二萬兩許譯官，二萬兩充保民司事，實圓滿矣。”
史臣曰：官帽之設，始於洪鳳漢，如漢榷酒之制。上敎所謂予嘗陋矣。與民爭利者。大哉！王言，以廛人未備銀子，領左相與戶判，同奏出給勑需庫銀子者，可謂駭然，而濟恭方居要藩，何敢違廟堂之意哉？惟以速捧其代給爲結辭，中間遣語，有市人若有嚴畏紀綱之心，則豈敢有此請之句？亦可謂錚錚
矣。上大加嘉賞，卽命還寢，宮中灑然動色，領左相與戶判，皆不敢非之，俱奏以關西伯狀啓得體者，實堪一笑。若使濟恭據其所重，不可推移之意，直爲防啓，則眞可謂得體矣。信乎朝廷之無人也。
史／編年／朝鮮王朝實錄／正祖實錄／元年（1777）　卷三至四／卷四　七月至十二月／秋七月／28日(P.15-1)
○辛卯/盜入大內。上每罷朝，覽書至夜分以爲常，是夜御尊賢閣秉燭展書，傍有小黃門一人，承命往視扈衛士之直宿者，左右虛無人，忽聞脚踏聲，自寶章門東北緣廊上，隱隱而來，至御座中霤，擲瓦投礫，鏦鏦錚錚，不可模狀。上靜聽良久，察其有盜試之也，
親呼宦侍掖隷，擧火搜索於霤上，瓦礫沙土，縱橫瞀亂，如人蹴踏然，爲盜無疑也。遂命都承旨洪國榮入侍以告之。故國榮曰：“咫尺殿陛，百靈呵護，安有魍魎之屬乎？必是凶孽輩包藏禍心，潛謀作變也。古今天下，豈有如此變怪乎？渠非飛禽走獸，則決無超越宮墻之理，請卽遍搜闕中。”上可之。國榮時帶禁衛大將，事且急，命以信箭，領率延和門宿衛士，三營踐更軍守備垣內外，以武藝別監，把立閤門，而遍搜禁中，時夜黑草茂，四索終無有也。
史／編年／朝鮮王朝實錄／正祖實錄／三年（1779）　卷七至八／卷八　七月至十二月／冬十月／16日(P.37-1)
○丙寅/平安道觀察使李徽之辭陛，召見賜御詩。
○以徐有寧爲司憲府大司憲，徐有元爲司諫院大司諫。
○修撰李顯永上疏曰：
趾、述、纉諸賊，聞其名者心驚，過其墟者魄動，況其所眄之妓物乎？今聞守令衙客，有狎之生子者，請令道伯，査其所犯，嚴示罪罰。厥妓則海島嚴刑爲婢可也。近來世道一下，千奇百怪，疊生層出，而未有如李秉模之懷詐要君者。當奉朝賀洪國榮之去朝也，凡憂國忠君者，孰不驚惶抑塞，欲挽其行者，如向日儒臣之疏也？秉模，苟有是心，則何不扣閽力陳，而乃於宣麻之日，强作八違之狀，忽又陳疏於天官復除之時？其商量揣摩，幽暗閃忽，見者必欲嘔吐。及授承宣，揚揚卽出，纔過一肅，又忽違命，從宦多年，不知承宣之爲名宦云者，全不成說。飭敎屢下，一例开詐。所謂重出處之人，乃敢欺謾君父，侮弄朝廷，若是其無嚴乎？渠
之所謂勿擬華顯，渠旣無不歷遍，則淸朝華貫，自是當來之物，但占其名，以圖其利，天下寧有是哉？蓋此人自來周流北村，態色可惡，代理以後，自知窘急，翻身呈疏，請罪養賊。當其時，養賊便一圈豕，人人皆可殺，渠何能以此，而贖其前日之罪也？朝廷寬大，待以淸選，則渠當持心白直，處事明正。今乃要君慢上，放恣無忌。臣謂李秉模，削其銓堂、國子之任，仍施屛裔之典。
批曰：“首陳事，許令査問。李秉模事，昨夜所下傳敎，但是卽事而言者也。疏中臚列，無非盡出渠情狀。不料近日，媕婀世界，有此錚錚之論。深庸嘉乃，披復屢回，不覺爽豁也。然迄不處分者，非不知國綱之頹無餘地，實係正風習、去邪詖之一大關捩，故有所斟量、勘律而然也。爾之請勘，誠亦稱停。”仍竄秉模于雲山郡。
史／編年／朝鮮王朝實錄／正祖實錄／十年（1786）　卷二十一至二十二／卷二十二　七月至十二月／十月／11日(P.36-2)
○辛亥/以金宇鎭爲吏曹參議。
○召見大臣、備堂，仍行文臣殿講。上曰：“今日賓筵，必備臺臣者，欲究竟蔡濟恭事也。予於蔡濟恭，非不欲趁卽昭晣，而于今五六年，置之䵝昧之科者，或恐因此而受傷者多。究其本，則出於全保之意也。蓋懲討，所以尊君父，而討亂賊也。今日之所謂懲討者，不知王言之爲重，而只以塞責爲急務，非不知以文跡昭示，而向日筵敎，亦出於不得已也。豈爲急於救解，以無形跡之言，質言於廷臣哉？筵敎之後，至今兩月，尙未究竟。在昔方萬規事，豈非今日之所可鑑戒處乎？且有爲世道憂慨者。金宇鎭事，放恣極矣。蓋宇鎭之遭罹，世亦不知其何如，而此便如蔡濟恭見枳與從宦，皆是自下擅便，爲群臣者，其
何侮上之太甚也？昨夜開政，幾至撤漏，臺諫望筒，不知幾人。以此疲於酬應，尙今未得接目。吏判則乃是甘盤故舊，素知氣短迂滯，固不欲言，而金宇鎭，則本以近列之人，一自見枳之後，渠安敢若是跳踉乎？卿須看再昨政事。今日偏黨，胡至是也？王綱、臣分若此，則蔡濟恭事，顧何足說也？”左議政李福源曰：“莫非臣罪，不敢晏然於前席。退出俟勘矣。”領敦寧洪樂性奏亦如之。上曰：“卿則原任，不必若是。”命史官，諭左相入來，命都憲兪彦鎬進前曰：“素知大體，想必有悟於予言矣。”彦鎬曰：“《書》曰：‘予曰辟，爾惟勿辟；予曰宥，爾惟勿宥。’又曰：‘辟而止辟乃辟。’殿下今日之擧，恐違古人曰：‘宥、勿宥之意也。’”上曰：“卿言，可謂題外矣。”彦鎬曰：“在昔孝廟時，以金弘郁事，先正臣宋時烈，自鄕上來，首陳設禁之弊。向者蔡濟恭之授閫也，至使諸臣，勿入衛內。此實自上知其必有爭執，故有此過擧，是果臣等之愕然者。今日則當發啓矣。”上曰：“卿之致位至此，意有所在，故今筵先爲進前者，欲使不至狼狽矣。今聞卿言，可謂問東答西。罷職。”樂性曰：“都憲所奏，無可罪者。”上曰：“卿言雖出於無隱，獨不顧侮上之科乎？”樂性將出胥命，上止之。已而，福源復入。上曰：“卿之所引，無乃太過乎？”
○戶曹判書鄭一祥啓言：“關白新立後，三年內來請通信使，舊例然也。禮單人蔘二百斤，請令江界府，
趁丹、黃等把，準貿爲宜。”允之。凡採蔘，每年有三節。春曰苗把，早秋其實紅熟，故曰丹把。秋晩葉黃，故曰黃把。
○大司諫金宇鎭，與僚臺耳語。上責之曰：“附耳呫囁，殊損臺體。下義禁府推考。”
○掌令李庚運，以蔡濟恭事，將發啓。上曰：“俄敎旣聞，焉敢乃爾？爾之所奏，決不可賜批矣。非不知嚴處，可謂怒蠅發劍，姑爲容貸，而近以蔡濟恭事，廷臣之空然就死地。予實不知也。此則非但臺臣而已，大臣其須知之。”
○左議政李福源、領敦寧府事洪樂性，幷胥命金吾。敎曰：“卿聞諄複之敎，有改無勉，則王綱不期尊而自尊，朝象不期靖而自靖。將使擧朝寅協，一世雍熙，此政轉移之一大機會。卿與僚相，宜講對揚之方，而胥命納符，果何擧也？”
○以沈豐之爲吏曹參判，徐鼎修爲吏曹參議。
○校理沈樂洙上疏曰：
殿下於懲討一事，輒皆過費辭敎，勒制群下。由是人心忸習，朝綱頹弛，有如李顯默之自停，而更無繼論者，有如李殷模之被削，而未聞復陳者。雖以近日蔡濟恭事言之，擧一世懲討之論，殿下必欲力沮而强拂，四方驚歎，此豈細故也哉？伏願一付公議，無或摧折。
批曰：“驟看朝象，無怪乎爾言之云然。爾須問朝筵之敎於登筵諸臣也。”
○承政院啓：“前正郞金復仁，冒入闕中，投呈一疏，遣辭極爲駭悖，而不可退却，故捧入矣。其疏曰：
今此蔡濟恭之西閫外補，實出於聖上洞燭無罪、昭晣無餘。若使重臣
有疑似之跡，則聖上有何所私而容庇哉？日月之明，無所不照，忠逆之分，洞然無疑。夫何時議之必欲背馳哉？殿下以昭晰爲敎，而時議則曰：“未昭晣。”殿下以非逆爲敎，而時議則曰：“凶逆。”殿下之剖釋開示，無復餘蘊，而猶且違咈，期於角勝而後已。如許懲討之義，臣實未曉。無官則任其閒散，有官則始乃謂逆。殿下置之，則經歲經年，默無一言，殿下若提敎，則群起攻之，有若凶圖之今始鉤得，事變之迫在呼吸然。若有人問其罪狀，則面面相顧，含笑而言曰：“我則不知，而時議然矣。”時議二字，未知出自何處，而驅策一世，網羅一世，使不得自持其身心，或有至親之媒孽，而故爲袖手立視，或有切姻之避嫌，而全無一言卞白。都憲懲討之辭，有甚於卿宰疏之構罪；臺臣鞫問之請，反重於大臣箚之對質，豈其本心，眞知爲逆哉？特因威勢之所加，名利之所在，不有聖敎，一遵時議。時議之奪人氣魄，吁可畏矣。甚至於應行反貼，終不奉行。所謂騎判，是今日臣子，則拒上之令，方君之命者，眞箇逆耳。凶逆、惡逆之名，雖欲勒加於人，而不知自歸於凶逆、惡逆之科。一重臣之死生不足輕重，因此重臣之故，而世道乖離，紀綱凌夷。伏願特念刑政之失宜，痛斥時議之乖當，廓揮乾斷，收攬君綱焉。
批曰：“附陳云云，盡出時象，能說到眞境，奚足破聾？可喜開眼。不料硬
截之說，出於如爾踈逖之蹤。看來不覺如癢得搔，然於下款一句，大有不審。論人以勒驅，爾反驅勒人。惜乎，其不擇發此而寬假。前此爲重臣，辛勤伸雪之擧，秖歸於私好，不可以全篇之錚錚，有所顧藉。爾其知悉。”又敎曰：“前正郞金復仁疏中，語及時弊，才下優批，而近日以重臣蔡濟恭事，多費精神，屢勤辭敎，豈爲重臣一人地也？一則爲廷臣，二則爲廷臣，若使世道，自此寧靖，人人不罹於橫逆，不坐於䵝昧，是誠廷臣之福也。朝家亦豈不共享其利乎？復仁疏中，非逆謂逆誣也云者，固確論矣。特於兵判，不反貼事，乃反勒說。此不明示好惡，一重臣纔脫䵝昧，一重臣又遭橫逆，是不但爲世道睽離之漸，予之苦心至意，將無以垂示。前正郞金復仁削職。”
史／編年／朝鮮王朝實錄／正祖實錄／十二年（1788）　卷二十五至二十六／卷二十五　正月至六月／二月／24日(P.20-2)
○丁巳/飭朝臣章疏，毋敢用黨目字。敎曰：“日前玉堂申大尹疏批，初則只以省疏具悉頒布，更思之，論斷頗錚錚，有若浼之義，就原批，追添留意等數語。大抵趙時偉，自來陰慝癡濫，不識天高地厚。已自擬帥之前，予素所切惡，凡出入近密之列者，孰不知之？觀於多年在院，無一番順遞，尤驗不欲近之意，而特渠外張聲勢，隱若有所恃，是故，人不知裏面，多有不敢違拒其意者，而臭味所同，聲氣相藉，一轉再轉，將有胥溺之慮，近日筵敎絲綸，略及牖迷之方。一則爲世臣，二則爲世臣。亦豈忽於推波助瀾之戒也？玉堂疏中，其黨渠黨等說，甚礙眼。固知言者本意，在於嚴討而拯誤，亦足謂有補於公私，而驟看之，則黨之云云，若說舊時名目者然。筵奏、章箚之間，語涉名目二字，自有設禁之先朝受敎，在予繼述修明之道，此等處，不可以字同旨異，有所放過。此後章疏，無攻以黨目等說，輕易混說。”
○摠戎使徐有寧，以其兄有慶，新除造紙署提調，上疏請遞例兼本署提調。吏曹啓言：“各司例兼提調，與都提調提調，無相避，法不當遞。”上以有慶老病，特遞其職。
史／編年／朝鮮王朝實錄／正祖實錄／十九年（1795）　卷四十二至四十三／卷四十二　正月至六月／五月／28日(P.74-1)
○戊寅/以朴宗甲爲吏曹參議。
○備邊司啓言：“湖南繡衣別單，有更爲草記之命矣。其一，田政査陳或改量事，其二，戶籍軍簿事。量田雖是法典，而易致繹騷之歎，未有釐正之效。且本道大賑之餘，尤不可輕議，置之。至於査陳，嚴飭道臣，令各其邑守宰，査起免陳。至於戶籍與
軍丁，自有事目與法律，各令守宰，誠心査括，一一搜覓，以代虛戶，以充闕戶，而復有現發者，則以法從事。其三，各邑保事，其四，各邑稧房村事。事甚細瑣，有非朝家指揮者，付之本道，一切矯捄爲宜。其五，珍島等諸邑舊停新納事。舊停則令道臣條列狀聞，新納則秋成尙遠，先期論列，可謂太早計，此一款置之。其六，漁稅、雜物事，其七，船稅、風破者査減事，其八，先從珍島浦稅査減事。均廳事目，至爲嚴截，則各樣徵捧，極爲驚駭。令道臣凡係科外徵斂，毋論營邑鎭，一切革罷。昨年風災後，箭盆船隻之破傷，果是必至之勢。今年則切勿循例勘簿，必從實狀査免事，嚴飭道臣，而珍島郡西浦所納添價錢，爲先量減，其餘諸邑，如有可減者，劃卽矯革之意，幷爲分付。其九，靑大竹事。作貢有不可遽議，今姑置之。竹田申飭，旣有年前節目，封進時謬例情債之禁斷，在於道臣一號令間事，自廟堂知委，尤涉煩屑，幷置之。其十，典牲署、司僕寺位太作錢事。本事殊甚煩屑，分付該寺、該署，往復道臣，以爲平價祛弊之方。其十一，訓局所納軍布、保米、情債量減事，其十二，道內軍布情債査減事。前後申飭之下，至今因循，萬萬駭然，分付訓局矯革。各營軍布駄價事，全州、珍島道里懸絶，而駄價相同，必是謬例，分付道臣，劃卽査正。其十三，場市斗升烙印行用事，係是大更張之事，今姑置
之。其十四，驛弊事。纔有嚴飭，置之。察訪替任時定價，如許鄙瑣之弊，一例煩陳，殊涉未安，付之道臣矯革。其十五，全州糧餉屯事，其十六，全州上官面火結兩稅事，其十七，所安島、露島土稅事。糧餉屯，自是免稅之土，則此必屯監輩憑藉侵漁而然。分付道臣釐正，亦令該島屯稅、露島土稅，亦令道臣區別矯捄。官差、導掌隨率供饋等節，亦令酌定。其十八，南原看色紙事。更令嚴立科條，另加禁斷。其十九，珍島穀簿事，其二十，珍島郡他邑移來軍兵還送事。珍島穀簿，已成痼弊，置而不論，亟令道臣，詳査官逋吏逋，竝爲待秋成準數徵捧。逋欠之該吏，別加嚴勘，冒犯之該倅，亦爲拿問移來。軍兵還送事，依繡單施行事分付。其二十一，加士島靑葛錢、人情牟事，其二十二，艾島等八處屯稅事。此兩件事，閫帥雖云不察，道臣宜加禁斷，分付道臣，詳査革罷。其二十三，珍島牧塲事，其二十四，所安島設鎭事。令道臣詳察地勢事情之便否，或論移太僕，或枚報本司稟處。其二十五，戰船之依前三年改槊事。年前特軫松政之童濯，旣以八十朔爲定，則今難續續變改，姑置之。其二十六，所安島島民收斂雜費事。康、海兩邑之輪定都會官，接濟耽羅公行往來之人，自是事例，則島民之橫被收斂，萬萬駭然。此後申明都會之例，凡係公行供億之費，無論淹速，竝自本邑進排，勿侵島
民之意，定式施行。所論列雖甚纖悉，間多瑣細者，事體未安，請御史鄭晩錫推考。”敎曰：“此草記者，前草記之副本，而前之欲矯其弊者，此多反請置之。緣予不緊一言，阻南民蘄向之情，而李判府建白之嘉猷，去益相反。今若只下例批，謄關全篇，則雖使劉穆之爲道伯，其將眩於擧行，莫若都置之爲省煩而祛僞，此亦豈成說乎？今日革一宿弊，明日行一實政之方，卿等更加理會，期於對揚。今俗純是不誠，苟欲務實，先從民事始，不得不更煩辭敎。且聞此草記，諸堂來會本司而書納，非出於卿等之手云，故批語多欠敬禮，須勿以引箚胥命，煩予酬應也。不但廟堂故事爲然，月前筵敎又何如，則諸堂之替行大臣之事，極爲未安，當該赴衙之有司堂上，一竝推考。此後復循前習，卿等直以違制之律論勘，以復舊規。其中昨年停退還役之不可竝捧，事理之外，形勢卽然，已有牢定于中，則先期關問，未知爲可。去秋風損垂白者，亦云罕見，漁、鹽、船稅之特命査免，益出恤隱之苦心。他事姑舍，此事之未霑實惠，其可曰示信乎？先以此條，關問三南道臣，從後勤慢，別有考察之擧，而若有一毫不謹，當該差員，各其最遠沿邑定配，以此嚴飭。繡啓休說，煩絮不僨誤。近來中錚錚，該御史勿推。”
○關西設賑自正月始設，至是畢賑。江界、楚山、渭原等邑，滿浦、上土、高山里、神光、阿耳、牛峴、車嶺、平南、外叱怪、楸坡、伐登、從浦、山羊會、五老梁、
馬馬海、直叱洞、加乙軒洞等鎭，摠饑民十五萬三千四百六十二口，賑穀四千八百八十二石零。
○旌康津故參奉黃大中、靈巖愼述顯閭，御史鄭晩錫請褒奬特施。
史／編年／明實錄／太宗／卷六　奉天靖難事蹟　建文二年正月至五月／四月／20日(P.62)
○乙卯　上諭諸將曰李九江志大而無謀喜專而違眾郭英老邁退縮平安愎而自用胡覌驕縱不治吳傑懦而無断数子皆匹夫徒恃其眾耳眾豈可恃眾豈可恃:廣本抱本庫本眾上有然字，是也。眾而無紀律則易亂且擊前後或不知且擊前後或不知:廣本庫本前下有而字，是也。擊左而右不相應徒多何益今彼將率不專政令不壹紀律不肅分數不明拜者鄭村埧之敗如風行草偃其士卒非不多也大抵將為三軍司命將志衰則三軍之勇不奮其甲兵雖多粮餉雖富適足為吾之資耳爾等但秣馬礪兵聽吾指麾兵法曰識眾寡之用者勝吾策之審矣第患爾等過殺當謹以為戒即日度土馬河度土馬河:抱本庫本土作王，奉天靖難記作白。由上下文推測，似應作白溝河。營於蘇家橋是夜大雨平地水深二尺及　上臥榻迨旦兵端有火光如毬擊燁燁相上
下金鉄錚錚作聲弓絃皆鳴將士皆奮欲戰
史／編年／明實錄／神宗／卷三百二十一　萬曆二十六年四月／17日(P.5970)
○辛未兵科給事中兵科給事中:抱本科下有右字，是也。侯慶遠奏言屬者李如松搗巢中伏而死特命其弟李如梅繼之如梅必且灑泣登壇上酬隆眷下振家聲矣顧如梅信才勇必使之百事應手而後可責其自效今遼備有一足恃者乎士馬耗單械儲匱竭烟火幾絶壘壁半圯而虜方東西合應動號十萬控弦南下目無全遼欲戰則
無具欲守則無藉即如梅若之何哉臣與聞戎計憂心如酲竊惟鎮撫同有疆場之任勝則分功敗亦均罪往者虜大掠東偏亡失無筭今李如松又告隕矣東隅已失桑榆莫收何得令擁節如故宜罷張思忠以謝遼人簡才往代且東討事劇遼中諸將領稍錚錚者悉調去偏俾而下偏俾而下:抱本俾作裨，是也。承乏者多宜大加甄別而易置之毋使庸懦輩玩愒時日隳頹邊事遼馬大耗宜發寄養徤馬二三千匹以濟急用如慮虧故額改歲增派本色不難補足也欲完備必益兵益兵必益餉宜于年例外發銀十餘萬以充懸募芻糧之資事平而後議减李如松以死事徼異數行間感泣宜推廣之凡死倭死虜諸將士悉從優卹則人人戴恩而讐賊不思礪刃以剚其腹者未之有也遼民幾何死徙殆半所遺老稚尪羸舍耕牧以供〔輓〕運以供輓運:影印本輓字未印出。繕壘堡日不暇給安望攘臂而向
敵乎宜令撫道諸臣拊循收恤不吝損上以振之不過再發帑金十萬而遼民有起色即百役無怨咨矣章下兵部
○原任吏部尚書陸光祖卒光祖平湖人嘉靖丁未進士除濬縣令陞南禮部主事晉儀制郎痛革宗藩襲封請封請封:廣本抱本封作婚。諸濫費及裁抑近幸貴戚非分陳乞改吏部歷考功文選郎澄汰簡用皆當擢太常寺少卿會御史孫丕揚論其專擅削藉削藉:藉應作籍。起歷南京大理寺卿晉工部侍郎復被論去薦起南兵吏二部南兵吏二部:抱本南下有京字。侍郎晉南工刑尚書南工刑尚書:廣本作南京工部刑部尚書。尋改吏部尚書先是　上列其名于屏間下署清正二字其改吏部實出　上意以秉公執法不少假借為中涓所憾幾中蜚語遂力求去得乗傳歸歸五年卒予祭葬贈太子太保謚莊簡
○差行人劉一焜掌行萬安王褒喪禮
史／編年／明實錄／神宗／卷五百一　萬曆四十年十一月／1日(P.9477)
明神宗顯皇帝實錄卷之五百一
萬曆四十年十一月辛卯朔兵部以考選軍政請將右府僉書西寧侯宋光夏誠意伯劉藎臣都督僉事王問前府僉書寧晉伯劉天錫平江伯陳啟嗣後府僉書彭城伯張守忠管理紅盔永康侯徐應坤伏羌伯毛國器成國公勳衞朱純臣彭城伯勳衞張嘉猷管理乂刀武定侯勳衞郭應麒等職業克修才力可用應留府軍前衞掌印隆平侯張炳年老行貪應革任閑住南鎮撫司都指揮僉事田爾耕指揮同知駱思恭僉事楊宗吾應留都指揮使張懋忠縱恣不簡宜革去僉書管事以原官回所支俸以軍政拾遺請將錦衣衞左都督王之禎都督僉事李楨國革任閒住以自陳不職請將左軍都督府都督同知李如楨李如楨:廣本抱本楨作禎，誤。陳胤徵管衞事正千戶余茂發應留指揮僉事張叔琦性緩守
污革任閒住陝西都司崔棟革任回衞南京左軍都督府安鄉伯張世恩僉書都督僉事朱紹慶右軍都督府魏國公徐〔弘基〕徐弘基:影印本弘基二字未印出。中軍都督府懷遠侯常胤緒前軍都督府忻城伯趙世新〔僉書〕趙世新僉書:影印本僉書二字未印出。都督僉事宗彭年後軍都督府武靖伯趙祖廕南京錦衣衞掌印都指揮僉事楊元俱職業各修均當留用南京中府僉書定遠侯鄧紹熅沉酣麴蘖繾綣帷房革任閒住俱從之內之楨楨國之楨楨國:廣本抱本楨楨作禎禎。有旨念効勞多年准馳驛去
○山東廵按張五典以奉旨勘明功次奏言正月八日虎墩兔憨實以三萬餘騎從長靜堡南北界馳入分攻穆家等堡主客官兵俱與郎副將合營對敵斬首虜四十一級獲達馬三百五十四匹駝六十七隻夷器二千七百七十七件二十二日瀋陽等營兵馬從上榆林出境斬首虜二十六級獲達馬一十三匹敘薊遼總督王象乾遼東廵撫
楊鎬總兵麻貴及諸文武吏士功宜錄賞與陣亡宜卹者有差章下所司
○戶科給事中商周祚奏頃者臺省諸臣鬱積既深各思靖獻乃章滿公車天見　皇上施行一事也惟見輔臣杜門銓臣樞臣憲臣先後杜門各相率以求去是小臣未得行其言而大臣先不安其位紛紜之象同異之芽臣實憂之願　陛下平心以聽言言當者施行之言不當優容之諸大臣平氣以受言言中已者引罪以改圖言不中已者靜聽于公論而言責諸臣亦務衷和恊力養國家元氣勿致因開成塞以貽吾黨之過
○刑科給事中姜性疏陳人材剝落之繇亟蘄幡改廣收以資弘濟言自萬曆十五年以後　皇上漸以勌勤宰臣懲于擥柄宰臣懲于擥柄:廣本擥作專。一切用人行政付之外廷而一二賢智未免主持過激勢極而反宰柄愈堅陽避專擅之名陰操翕張之實稍有迕觸輒空
一署而盡一網盖舉甲戌壬辰以來數科所進之士其中皎皎錚錚者剝落又幾盡矣大約三十年內外人材既多淪喪間一起錄寥若晨星而復泥恒格困之有數年仍庶官者有常調仍中格者何惑乎每遇推補輒歎才難拾唾擲之殘糜抽挨排之臃腫被以青黃登之筵几豈不令侏儒狎人而英雄短氣竊見皇上至仁至聖歲允停刑于有罪之囚眾尚憫然不即誅戮何况舒忠納讜者何況舒忠納讜者:抱本舒作輸。忍視其禁錮不放槁死不問乎且也新試之諸臣已欣然嘉與嚮用何獨于碩德宿望者反令其身老丘園夢絶巖廊也臣願　皇上立燭十五年以來之舛誤幡然更弦務揀邇時推補章疏俱發票擬俾當事者多方簡掄破格柄任斯不亦泰征茹連之盛際矣哉
○御史楊鶴言頃者考選既下大僚漸補章疏漸通臣以為羣陰剝盡一陽來復正　聖心轉移
之日也諸臣不能安靜以養微陽諸臣固過大臣不能痛捐形迹似挽回今日之氣運大臣亦過臣至是始歎有君無臣也當南北交攻玄黃血戰時使臣等幸而受命未必不滅沒於黑風白浪之中與之俱盡　皇上遲回慎重留之今日正所以長養成就之也乃前日之塞或得通而今日之通反為塞夫諸臣目擊時事采聽風聞已非一日之積川壅而潰其傷必多固亦不無震撼擊撞然百孔千瘡之世界雖如瞶如聾就中扶正亦自不少乃大臣今日一人焉杜門明日又一人焉杜門　皇上見之若謂諸臣受命數日令老成人令老成人:廣本成下有之字。盡不安其位言官之禍人家國也如此堅從前厭薄之心塞後來嚮用之路則必繇此矣雖然臣所憂者又不在大臣而在諸臣之自相蹂踐臣等就事論事就人論人自其職掌向來東西南北之黨皆風馬牛不相及
之人願
○續已斷之葛藤樹目前之荊棘臣誠不忍黨人之禍卒與國相終始此臣所呌呼諸臣痛哭哀鳴於　君父之前者也乞諭二三大臣即日視事臣等章奏盡赴部院盡赴部院:抱本改赴作付，是也。從公勘議處分使國家省一日議論之煩即受一日清寧之福
史／編年／明實錄／熹宗／卷三十　天啟三年正月／28日(P.1548)
○己未督理軍務大學士孫承宗疏為中部大將馬世龍請尚方劍及實授府銜又請予南北二部大將王世欽尤世祿制勑関防俾之分轄兩路而節制于中部因言督撫司道與將領共事者當精汰其庸懦不可鄙夷其人而輕置之當力防
防其強梁不可過疑其人而重遏之其權專則其氣不挫其氣厚則其心不紛又言監軍之當去者四以朝議監之曰中制以朝使監之曰掣肘以邊之大吏攬其權而監之曰兼併以邊之平交狃其名而監之曰橫侵有一于此大功不成力請裁監軍御史　上覽奏嘉其甚合机宜悉從之
○承宗又言原任遼東監軍御史方震孺有才有氣執法錚錚廣寧之陷議者責其不能死然總未逢賊勢尚可以姑全不應苛論原任募兵御史游士任俠氣深心雅抱鳴轂之恥獨其信用非人遂主多金蕩盡今宜清查其錢粮責其所任之人無令盡沒其善使一時任事之臣徒博節省之名而事机坐失至于原任撫夷總兵李秉誠議處副總兵杜應魁論死參將賈祥才俱可用當從使過之條疏上　上優詔褒答下部速議行之
○賜總兵馬世龍尚方劍
○陞陜西左布政使沈演為順天府尹
史／編年／明實錄／熹宗／卷四十九（梁本）　天啟四年十二月／25日(P.2485)
乙巳命史記事李炳恭丁元薦賀烺沈應奎仍照計典革任毛士龍削籍王元翰李邦華閒住孫鼎相魏大中回籍聽勘
汪文言仍逮治文言善刻人陰事喋□可聽早出必夜分始歸昏夜叩諸貴之門言無不從方得志橫甚舉朝皆震以一見獎借為榮及逮獄苦拷不承然忠賢已預為著書列所惡姓名以上人猶稱之曰奇男子云兩朝從信錄是月復逮汪文言時御史梁夢環條陳計典復追論文言得旨前部院諸臣自取斥逐皆繇文言輩肆讒惑聽以致貞邪混淆即廷杖豈盡其辜還著錦衣衞差的當官旂扭解來京窮究以清禍本是役也為一時羅織之張本諸紳殺身之禍胎文言人品心術原不足比數特以小勤曲謹奔走公卿間即諸公絕不假借而文言不免外示揚侈
小人情狀千古一轍乃竟為紛紛口實者彈射之的是以君子貴謹於所忽也
巡撫應天右僉都御史周起元削籍以疏救同知楊善悖旨曲庇及前劾朱童蒙也啟禎兩朝剝復錄十一月應天巡撫周起元削奪以參属官朱童蒙也初童蒙以講學劾鄭元標等例轉為蘇松道在任多不法起元因其以養病得京堂具疏參奏時織監李實以楊姜事屢疏劾起元護庇属官給事中李魯生復攻之急而巡漕御史喻思恂又飛書長安言其可殺人甚危之有旨周起元護庇楊姜今又誣論朱童蒙排陷正人姑著為民仍追奪誥命
熹宗舊紀是月加朱燮元為兵部尚書　兩朝從信錄原任淮安司理朱鼎臣卒信州董繼昌曰朱司理公諱鼎臣字公鼐號調槐一號懷孺為鍾靈望族太參筠坡公其祖也公自幼英明傀偉不羣坡公器焉長鎎廩府庠雅擅時望與其里中兩溪萬公雲橋劉公後先相頡頑才志橫鶩否可一世博通經術百家子史及陰陽律歷諸書無不該覽下筆頃刻數千言立就不錚錚屑舉子業一時英俊爭傾事之稠立廣萃以得奉公盻唾為榮坐諸生二十餘載再叨備榜弗果萬曆之癸卯秋明經例應滿始舉孝廉上春官四度未第因就信之玉山諭蒞任不汰視
厥職洗剔學宮之弊理飭黌序之頹創立懷玉社日角諸生相與彈射其高下尤獎掖後進玉士風殷殷振起公氣節人之博士員大吏率闒葺視公固負宿□志噤不顯讐益掉厲廉隅以道德自重絕不干預公事當路者高公節秩未滿擢淮陰司理時赴丙辰公車舟中聞報怏然以不獲與試事為歉因已泊儀楊界遂單車之任屏除左右獨肅手裁性素嫉邪兼職挾風霜公曰是可行吾志也决斷一以明冤釐蠹為先察属憚之人弗敢干以私淮故豐沛遺風背公死黨水綰轂鹺運為四方舟車之所輻輳民雜言嚨游手者輒輩百成羣特齕私鹺官吏摻急動衡睨挺刃相抗而一二巨儈豪駔窟宂其間巇公法而走包苴尺符所指椽胥還相與左右市姦得驁恣如故故時有天罡之號公廉得其狀緝渠魁三四以聞兩臺大加獎且属後舉尚以在職日淺權多中制未盡成擒然士民已額手相慶而姦黨不無側目云時齊旱赤地千里流民竄淮者日無慮億萬計郡守以梓里故責居民存養戶額其數期以秋望生還否則津坐淮郡騷然思亂者十室而九公亟條陳設廠賑粥以官董其事仍檄各縣属分任遍給所活流移甚眾淮郡以安已而蝗起飛塵蔽天郡守下令捕蝗委公鳩其務公誠心襄理禱籲懇至尋亦死徒相半蝗不為災時賈人有質流民子女為利者郡守禁特厲犯輒膺辟株及疑似適有為按君所駁囚下淮理公訊其
無辜竟直之郡守恚焉公弗之省顧然微卻矣舊例府属每巡次掣儲塩值塩使者牒属公公素厭米塩事且遠洗利藪竟寘之高閣或有為公慮者曰緝天罡鋤暴也迹於任怨施官粥便民也嫌於居功反案牘似訐己之明難乎其為上謝塩務疑暴己之清難乎其為前公曰率吾素盡職耳他遑恤焉無何啣公者果嗾姦徒影摭公行思所以陰排之而蟪蛅之聲隱隱騰矣公聞飄飄然解組即日就道卒不更理其誣曰吾年望懸車微此舉固願乞骸骨樂田閭也烏知排我者不為福我耶既歸里中清約不殊寒素絕不齒及生業所餘俸橐盡出以供祖塋及合族廬井之費饔飱之外毫無長物蓋公嗜學潛修居恆綜理家務悉出其孺人范氏手周歲自除夕元旦一二日外無刻不拈哦為事大父所貽諸生時絀矣通籍自廣文無論李固冷曹也兼六閱月而罷晚復橫遭綠林之難宅第俱災公幾不身免聞之後竟不免於寠大都公生平骯髒不設城府操行惟敦大體不斤斤繩尺間蓋其天性然也莊重簡默對妻子無狎容尤矜然諾重氣誼敢任大事里族倚以為重然少款洽不習世周旋態所至多落落難合久或人能諒之不則亦往往增詬厲以故仕不狎於宦途而志終噤不大展者公之所得亦公之所失也公有子二人長太齡次二南太齡邑廩庠有子健徽倫健徵辛酉同領鄉薦二南邑庠早喪有子伋頤年蓋謝絕世務日課
諸孫手不釋卷至易簀猶以夙抱未揚嘱子孫以先業繼志無一語及家事云　啟禎兩朝剝復錄是月題授中書舍人魏良卿此逆豎授官之始　起升例轉朱童蒙郭允厚李春燁等官　起徐兆魁為吏部左侍郎陪兆魁者為薛貞□崔呈秀回道管事呈秀提問擬戍禮科李恆茂題京畿虧苦兩端事言御史崔呈秀受銀放盜為假知縣石三畏贓私狼籍為誣有旨呈秀事情顯係誣衊不必行勘著回道管事知縣石三畏暫擬部銜仍候考選其薦主今聽降御史陳九疇即准升京堂用　以李宗延為都御史時會推吏部尚書宗延為首王永光趙彥鍾羽正崔景榮李起元王在晉陳道亨奉旨景榮起吏部尚書宗延改都御史宗延初任御史以建言謫天下賢之晚節潦倒遂入璫幕　以喬應甲為副都御史王紹徽為僉都御史應甲一月上十三疏皆攻東林而詈淮撫李三才者紹徽亦陰鷙敢悖公論曾作東林點將錄以傾陷善類故其黨推為盟主時陪應甲者為薛鳳翔陪徽者為朱欽相　徐紹吉准遇缺推用以顧其仁薦之也　楊述中不必行勘即升京堂用述中以大方敗績言官交章論其妒功賣友聽勘有疏自陳遂得中旨述中先已加兵部尚書矣又何以京堂為　以周應秋為南京刑部侍郎陪應秋者徐紹吉也　許弘綱唐世濟何喬遠毛堪呂純如錢策張維樞曾道唯彭宗孟熊化汪慶百王業浩俱准次第推用
以陳熙昌薦之也　阮大鋮 陳胤叢陳爾翼張養素李應薦李嵩楊春茂高弘圖王大年張捷馬逢皋俱准即與推用以李魯生薦之也時升用多取中旨魯生疏稱執中建中旨不從中出而誰出哉以為逆璫解嘲自此而內批愈無忌矣後張錫命亦有疏專薦大鋮 時為魏忠賢主筆者數人世傳趙鳴陽而不知有毛昂霄也毛為汶上舉人而郭萬程曾受業其門當楊左之逮也郭私為營救于內忠賢意亦將釋而傳應星毛昂霄力沮之且有放虎自噬之語故諸君子卒不免而郭亦懼禍潛逃其一切諭旨自內出者多毛筆毛竟漏綱無論及者郭又言毛寓在外嘗見其攜本至外寓示人此何世界哉　原任重慶府推官王建泰汾陽知縣張九賢俱准升部属用魯生為朱童蒙劾周起元薦阮大鋮 因言建泰九賢以無罪被處也　皇上通紀是月大學士沈㴶卒贈少保　戶部尚書李汝華卒
史／編年／明實錄／熹宗／卷六十　天啟五年六月／6日(P.2797)
○壬午　上視朝
○兵科左給事中陸文獻疏言今日國家凋敝以天下之大奉遼之一隅臣愚所憂者不在東氛之橫惡而在人情之懈弛不在邊事之難圖而在廟算之未定聞奴酋之在老寨也無日不討其部落而訓之其在遼陽也無日不討其軍實而警之其一切用緩用急用擾用掠用間用諜用詐降用埋伏無日不伺吾隙乘吾瑕而襲之其棄河西而守遼移遼居而城東此示我息也誘我怠也議奴以為老而歇鬼而病者魑魅之談也議關以為今日堅明日固者堂雀之怡也焂聞賊則急倏不聞則緩更數
月又聞則又急數月不聞則又緩嬰兒之嬉也推官會議催餉亦會議今年會議明年亦會議築舍之謀也假張皇以示能任假鎮靜以掩其不能任盜鈴之術也借奴酋為推官之符尋題目為脫卸之計身圖之便也輸輓不以餉士而以肥家禦侮不以甲兵而以文墨倒行之法也夫奴何足畏吾所以待奴之情如此乃可畏耳毛文龍孤提一旅駐劄平島招撫流民結連屬國分屯插營倏來倏往以擾奴界滿浦諸戰屢奏斬獲動輒以百千計即韓白之智劉岳之勇當不過是去歲金州被削旅順夫陷數月以來絕無後著豈先後智愚勇怯為兩截人與其在朝廷不得不信其在士論不得不疑非疑文龍也疑執張盤之人即文龍平日所信用之人則為文龍者亦疏矣疑草莽有伏戎舟中有敵國何處無曾有功則為文龍者亦危矣勝負固兵
冢之嘗而不虞正哲人所戒合無遣智膽文臣一員閱視整頓仍飭以寧重毋輕寧密毋疏乃以作文龍之弛氣而杜東疆之瑕釁者也楊肇基于白蓮倡教之時據彼中報功一疏似亦鼓鼙中之錚錚者移鎮登州責專防海旅順之師獨不聞乎大將不能親提鉦鐃渡海殺賊何至差救諸將槩托海颶以結局也夫風濤誠難逆料幾月到今不當潛伏精兵于龜磯牡蠣諸島伺其來窺潛師夜渡一舉而殲之乎夫兵之勢分而其情欲合彼毛龍雖銳其能一旅制奴之死命哉乃云不許西兵擾亂以壞成局此其語意大可揣疑所宜亟勑登撫就中揆量督責肇基立通烽火以壯聲援乃以作肇基之弛氣杜登鎮之瑕釁者也神京天下根本所恃薊門八百里為護持之臂邇因遼氛迫切故建議添設道鎮令其畫地修守設防兩年以來試看薊門
險隘三屯重地京東州縣以及桃林喜峯古北馬蘭各要害曾有一處之堅壁巖柵否舊督撫己非見任之官新督撫又無到任之日儻虜酋忽焉蠢動誰與守禦所宜勒限授事層層列障以某將守城當某口以某兵援某城令賊進無所攻退無所掠乃以作督撫之弛氣而杜薊鎮之瑕釁者也三方越大海阻羣山或令至而機移或應來而局換秪賴榆關大帥扼機權而聯率然之勢以息狡虜之心乃大將馬世龍五載行間原無寸堅一旦登上將之壇虗具表儀全無紀律貪穢之形久著其何以籠蓋于三方諸將領之上與樞輔採輿言而更置之何難作諸將久弛之氣而一新壁壘之色乎亦不獨此也武官在炊下求安專藉剝削之利文士在隙中觀鬬爭談出塞之功嗟乎我豈一日忘奴酋哉但兵機貴密武事貴暇疆土不可不伏亦不易
驟伏將士不宜忘戰亦不宜浪戰緩則悞事急亦僨事則貪功用罔與玩寇失防究竟同歸于弛爾臣不欲國家遂弛軍法使文武推諉人可逃死又欲暫寬名法使文武同心人可效死則今日振起因循而弭釁疆塲之要務也　上嘉其深中肯綮下部覆行兵部如議覆請得旨樞輔肩茲重任自應振勵以起道將疏玩馬世龍既為大將統率三軍從此策勵圖厥有成豈愛封爵如有藐視人言全無儆惕三尺自在不爾貸也其督臣新推者馬上差人速催到任候代者不得藉口弛擔有悞封疆
○御史陳朝輔疏紏兵部侍郎張鳳翔謂鳳翔為門戶傳頭東林幫手再進選曹汲引黨與人言指摘狼狽而歸迨正人既去死灰復燃倏拜奉嘗遂躋開府吳亮嗣處矣亓詩教察矣試問此數年誰握大柄誰據要津使非聲氣相通何至速化報復一至
此乎最可恨者廵撫保定攘臂言功加銜世賞幾同騙局武邑平妖半屬黔首景州之役曹思誠飛書告變來斯行身歷行間自辰至酉賊已就擒鳳翔兵到之時已在蕩平之後有何運籌制勝濫廕金吾也至倚趙南星為石交恃袁化中為薦主見於章疏鑿鑿可據如破格用鄒維璉而必借鳳翔以為名徇私援謝應祥而必引鳳翔以為據比和私人濁亂朝政乞立賜禠斥并削所廕以為懷私冐功之戒得旨張鳳翔當羣兇氣焰時不能早自振拔甘從比附武邑之役半屬黔首賊擒兵到何得有功乃樞篆甫署輒推匪人姑著冠帶閑住并削廕子
○御史李燦然疏言邇年以來樞政之不厭人心者無如超擢添註兩端而將官之巧于卸脫者無如規避戴罪兩條夫超擢以待豪傑是也若果奇才異能亦何惜破格功名不以酬振古豪傑如其
智勇猶人建竪猶人而輒以不次啟鑽刺之路奔競易而效死難試觀年來超擢者若而人其能斬將搴旗以慰　聖天子拊髀之思者誰乎添註以斥不肖是也然外不據撫按之紏彈而內祗為營進者出缺聞各處將官恐一朝添註遂遭棄擲奔走長安絡繹照管者趾錯于道如是而欲其不冐糧剋兵豈可得哉計今後將官能否當勑令督撫果有真知灼見或料敵善謀或勇敢能鬬或工設伏之奇或精間諜之術或以軍火器藥擅長或以練習陣伍表異據事直書要見經幾戰陣立何功勞不必咨部明見奏章然後樞部量材而授之任效則督撫受知人之明不效則難辭妄舉之罰然後情面可破而撻伐可張也至于弁官之不肖者聽督撫論劾查果不法即行革職如贓私有據應照今日大計事例追贓不得徒令回衞至于材品平嘗不舉
不劾者督撫仍照在外文官一體填註考語聽該部黜陟庶用舍明而人心服矣若戴罪立功尤萬萬不可為訓夫用兵者重賞在前嚴刑在後責之赴湯蹈火計無返顧若使失事者盡可以戴罪開不死之路誰肯身膏原野為國家一死哉况挫衂之夫何異傷弓之鳥欲其樹立自贖能乎又將官慣能規避此風尤不可長如官秉忠者向領榆鎮孤山副使孫學詩全軍被虜盡驅沙漠而秉忠不能一矢相遺及其援遼畏奴如虎抱頭淹病賄當路代請致滋譏彈踉蹌而歸今何以僉書督府誇廉將軍之善飯耶臣又思古今御將之法若漢高帝之于絳灌拔一城而陷一陣然後增數級之官其立拜大將如淮陰侯者能幾人哉以曹彬之功也而宋祖猶以太原未平尚靳使相之予夫亦以彼將官者富貴在望則功名心急而致死之志銳寵位
已極則圖迴身家而敵愾之氣微如馬如龍勞績未著而坐擁高牙可徒處優養重不急圖滅奴以報主恩耶若太僕寺少卿金士衡力救李三才至長安傳笑仍可令其靦顏就列垂涎節龯耶乞立斥之得旨酌議具覆既而士衡以病請准回籍調理病痊起用
○浙江官兵擒滅海寇撫臣王洽奏捷言三月二十二日外洋有大顆夥刼賊偽用寬和年號元帥將軍等旗幟自稱紅夷第一哨連䑸入犯幸將士用命鼓勇爭先一戰而勝當將賊船燒燬一隻犁沉二隻斬級一十三顆擒獲二十八人紅夷諸賊赴水溺死奪獲偽幟偽印火器倭刀盔甲等項一百餘件餘賊遠遯海氛頓息下該部
史／編年／明實錄／熹宗／卷八十一　天啟七年二月／8日(P.3921)
○乙巳以　建極殿升梁賜輔臣黃立極等銀各五十兩
○　上念惠王新𦲷荊藩支庶
逼處事權不一特予　詔勑凡朝賀表箋封婚等項悉啟王類進
○大學士黃立極等題今早文書官郝隱儒等恭捧　聖諭到閣臣等仰服　宸慮淵深神謨周至不啻置海外於几席而悉心計之也竊念毛帥提一旅於烟波蜃嶠間而遼人趨之如歸關門倚之犄角當饑窘交迫之際多執訊獲醜之功斯亦錚錚獨著者然接濟不時既苦於兵供億頻繁又苦於餉問之該部已給其全問之該鎮尚缺其半　皇上渙發德音重以特遣其於鼓暢軍情清綜夙弊恊和將士震懾逆酋知必能辦此以副簡命乃臣猶有慮者海內有皮盡之憂司庾無點金之術則海外之軍貴精而餉貴實皮島以部臣為心覈實請給念持籌之困窮部臣以皮島為心及時運輸念荷戈之勞瘁此尤交相體恤以釋宵旰之懷者也謹擬　聖諭一道呈覽諭曰朕惟謀
國之誼中外比之同舟用兵之形犄角方於捕鹿蠢茲逆奴犯順十載恥歷三朝東顧之憂實勞宵旰毛帥獨奮孤忠支撐海外遠提師旅閱歷多時乃中朝實倚為輔車而去撫每視為秦越疾聲莫應供億不敷枕甲荷戈有枵腹呼庚之困陪臣屬國苦資糧厞履之供乃於百凡艱危之中尚有累次俘獲之績似此苦心朕且嘉且憫即今逆奴雖伏天誅而叛孽尚懷叵測朕志復　祖宗封疆遠念將士勤苦其所處皮島一帶地方實牽掣勦除要著去冬該鎮曾有請討內臣駐劄之奏朕慎思詳審久未施行今特命總督登津鎮守海外等處便宜行事太監一員御馬監太監胡良輔提督登津副鎮守海外等處太監一員御馬監太監苖成中軍太監二員御馬監太監金捷郭尚禮都著於皮島等處地方駐劄督催餉運查覈錢糧清汰老弱選練
精強一應戰守機宜軍務事體著與毛帥和衷恊力計議妥確而行不得輕易紛更亦不許膠執故套更要不時牽掣相機勦除期奏犁庭掃穴之勳朕何靳錫盟帶礪之典凡有戰獲捷功照前一一解報如遇偵探機密事情及島中戰守聲息緩急即便據實直寫星馳密奏以慰朕懷念島中合用軍需皆屬喫緊茲特發御前節省銀五萬各色紵絲通袖膝襴二百疋五色布四百疋以備營伍作正供用又查發得頭號發熕砲三位二號發熕砲六位鐵裏安邊神砲六十位鐵裏虎蹲神砲六十位頭號佛郎機二十位二號佛郎機二十位三眼鐵銃五百桿隨用提砲什物全盔五百頂齊腰甲五百副長靶苖刀二百把刀一千把弓一千張箭三萬枝單鉤槍一百桿大小鉛子三萬箇火藥五千觔就著胡良輔等都隨赴皮島等處地方軍前應用朕
既特命親近內臣與毛帥同居海外風波阻隔潮汛艱危掌握既專事權宜重所有合用敕諭關防等項該部上緊頒給施行務使東江一著不徒疑敵之虛聲而兩河三岔確資固圉之實效擬入得旨覽卿等奏海外之兵貴精海外之餉貴實必交相體恤慰朕宵旰之懷具見卿等為國殫忠朕心嘉悅擬來諭藁剴切詳明已批發了
○寧夏廵撫史永安疏言本鎮額設平虜中衛清江三廠互市每年額銀四萬七千二百兩自萬曆三十年起天啟六年九月終止除拖欠外實收并舊管存剩銀七十九萬九千四百八十八兩零已經奏銷過一十一萬六千四百七十六兩零已支市賞未經奏銷銀四十二萬九千五百九十八兩零實在貯庫銀二十五萬三千四百一十三兩零自三十一年起至天啟六年九月終止因布衣缺額節年借過銀五萬
七千九百四十三兩零因軍餉節年借過銀一十七萬二千七百七十三兩零自四十六年起至天啟六年九月終止屢次援遼官兵買馬安家行糧共借過銀一萬九千四百一十四兩零以上三項共借過市本銀二十五萬一百三十一兩零見今貯庫三千二百八十一兩零目今京民兩運及冬衣布花屢催不至不得不再借而市本已罄矣見今河東合收氣一枝妣吉山等酋河西銀定炒花甲等酋擁眾鄰邊紛紛求市無從給發查京運積欠至十七萬一千兩又四川改解抵京運銀八萬八千兩民運軍餉布花自萬曆四十五年以後積欠至四十三萬三百五十兩零此拖欠之數孰非借支市本之數乎乞敕該部從長酌議某項應徑開銷某項作何議補乃臣更有請者一曰議截銷打兒沙等未市久未開銷使其終不入市將竟不銷乎一
曰禁借支借支既禁市本未有不充盈者此實寧鎮弱強貧富之一大轉關也得旨市本銀兩係款貢急需這本說年來借支款項數目甚晰其應各部應償的催各部解發應民運應償的嚴帶徵考成某項宜徑開銷某項作何設處務求抵補妥貼至議截銷禁借支具有條畫該部即詳議具覆
○薊遼總督閻鳴泰疏言臣聞警東援行次北平接廵撫袁崇煥手書云奴子之遣兵為護送夷使過河原自無他臣乃提兵回鎮然中途攬轡揣摩尋思累夕殊有未敢即安者方今納黠虜也口雖乞款心尚難量將謂其畏我耶胡為國號年稱依然如昨將謂其自蹙耶胡為東馳西逐惟意所之此一乞也其近似者一其不可必者三蓋奴自狂逞得志所向無前而寧遠之役僅以身免諸孽不逮奴遠甚何敢與我仇且知我兵馬日整城郭日堅人心日
戢彼么䯢小醜自忖幾何安得不思聽我戎索以冀苟延釜底也似也第曰款必復其舊封如龍虎將軍而後可夫夜郎自大已久肯一日退就將帥之列乎又必令歸我侵地如撫順鴉鶻舊疆而後可今老奴瘞骨瀋陽其肯一旦拔櫬而返乎又必遵我成例如請撫市賞舊額而後可夫奴自陷遼以來子女玉帛何所不饒乃耽於嘑蹴之錙銖欲以果其腹而屬厭乎奴之親族富貴已極誰作饑鳥依人我之叛將罪大難原誰願甘心就死節據回鄉傳言三路出兵之說一攻寧遠一截中右一闖關門彼無是心安得有是謀彼無是語安得有是聞彼縱不用之今日安知不用之異日又安知其不以一使綴我而南掠東江北侵西虜為遠交近攻之計乎說者曰我所恃者不有東江之牽制耶遠水長鞭緩急難濟况屬國之肝腸非昔毛帥之伎倆
亦窮遼眾之仳離已甚江上之聲勢漸微此可恃否又不曰有西虜之併力耶乃粆花可劫昂奴可殺虎酋據憨之重擁八大營之雄直吞聲坐視袖手旁觀而指戟怒眥祗還以嚇我此又可恃否今撫臣反其書而稽其使深得駕馭之妙術儻孽終負固另作區處即令去國去號一一降心歸地歸人種種如約則向者何以順而突逆此後何以保其不逆而甞順乎夙知撫臣透悉敵情玄機出人意表必非狃目前之少安忘日後之大計第虞中外人心一聞乞款或信之太真視之易與故為此不必然之慮總欲為撫臣佐萬全非敢有二見也得旨覽奏揣摹敵情洞然指掌具見籌邊遠慮然朕不非寧撫之談款者意其奴以款來則亦以款應之講讋在款中用意或尚在款外耳廠臣帷幄之言亦是如此前後屢旨已明寧撫必當自曉向後卿等
但於籌策中往還商確務保萬全無致疏漏
○戶部覆　信王辭免贍田　上命屯田御史將景府遺下寶坻等縣原額及撥補各養贍子粒銀兩俱令該縣照數改作備邊銀兩其武清縣塌河𣵦等處原業行三府承奉司查見徵額數發縣入冊有豪強侵隱的嚴行查究務盡數起徵濟邊自天啟七年為始仍先將清查緣繇奏報
○戶部尚書郭允厚言京軍給散折色酌量歲時豊凶倉庾盈詘不必拘定月分孟春月糧改放本色漕折銀五萬兩給發薊密各鎮舊兵月餉俟外解舊餉銀到照數補還漕折報可
○太監劉文耀題進摉括銀兩得旨這運司操餉馬價及摉括銀五十八萬兩具見內外諸臣勞心急公俟銀到日著內庫照數查收其鎮江等三府備倭餘銀三十餘萬該地方官如何稽遲不完顯是違玩還著許其孝及各該撫按嚴行
催解再有遲緩的參來處治
○喜峯諸口修築既完道臣耿如杞胡士容張春總兵孫祖壽及參將朱采馬士麟馬士麟:梁本麟作林。等各陞一級賞銀有差
○夜二更月犯井宿東翁北第三星相離五十分餘月在下
史／編年／明實錄／附錄／明熹宗七年都察院實錄／卷三　天啟二年正月至六月／正月／26日(P.265)
二十六日
湖廣道監察御史林一柱疏稱陛下聰明聖知而達天德苐恐耳目未周觀不超乎域外擴充未到照亦止于垣中即以至近之地為陛下陳之陛下食鼎而列矣而郊関之外流離載道有茹草刮樹跪乞道旁半粒不能沾其腹者矣陛下重裀而處矣而輦轂之下棲風積雪有赤形祼体僵臥路側達旦而已畢其命者陛下泮奐以遊矣而南畝之間負耒荷鍤道路之推車挽牛有終歲不得一休息者陛下優遊以休矣而囹圄之中呼天不見箠楚之下入地無門有頃
刻便隣鬼魅者矣即如錦衣打問之旨往者時一間出陛下以為尋常事耳而不知錦衣之刑先打而後問不論有罪無罪情重情輕一奉嚴旨榜掠備至縱復來申理得直而此日幾無生理故非事情之極真切極重大者不可輕付詔獄凡此皆陛下之所宜知而或有不知者左右近習之人蔽之也陛下如欲全其生生之机有流通而無間隔也則在乎親賢納諫而已矣又云故謫臣理刑李献可癸未進士由理官抗疏錚錚有直聲削籍里居夫以朝陽之鳳迄今忠埋荒草臣窃悲之盖覃恩原無異同而存歿便分先
後乃知天下事凡隔于耳目之外者沉淪幽抑不得望見天日亦多矣而苟非臣言之陛下何由知之伏祈敕下該部亟議贈卹此亦覆載中所不容獨漏之生成而春光內所不容獨後之恩膏也奉旨朕雖居深宮小民難苦時刻在念其有貧窮流離的每加賑濟推舉各官盡皆允用言官條陳皆下部議覆即有触忤的亦曲加優容何嘗不親賢納諫錦衣衛打問各係各衙門參處林一柱不諳事体掇拾套辞且李献可既以國本被謫應否追卹該部當遵屢旨具覆何得以同鄉凟陳姑不究
史／編年／明實錄／附錄／明熹宗七年都察院實錄／卷四　天啟二年七月至十二月／九月／10日(P.421)
初十日
廵按直隸御史梁之棟條議邊務內稱臣以東抵山海彼中情形業為條奏逆折走石門燕建三路中歷太喜松馬西抵密雲四路直接二行連口延袤二千
餘里土人設險勢亦蜿蜒及親歷各隘口中坦外直當虜馬之衝者十常八九此薊門之形勢也按兵馬則密雲遵化多徤兒器械備具其伎倆亦習密雲車營團練已成行伍以督撫建節地也通州雖草剙而兵頗強氣色亦新營官多技癢次則各營路家丁器甲馬匹尚整頓然亦不甚多伍兵則重烏龍種恒相伯仲矣最下則莫若山海喜峯此沿途之兵馬也彫弓敝甲缺斨繡炮此即臺隍関隘擺列亦最零星有亦不甚慣習此沿途之器械也將領手提錚錚自好伏劍請纓勵兵秣馬者亦多然大半因循已久積習
未破一種難振之氣色難破之格套猶然沿習此沿邊之將領也粉餙太平則有餘綜覈名寔則不足凡此積玩之弊始于下積弛之弊成于上則覈寔則不乃目前救遼救著一覈軍寔以清芻餉以收人心一精選練以資戰守一申功令以增敵愾一脩險隘以固吾圉一嚴偵探以明耳目一覈撫賞以脩內備一選戰將以啚進勦奉旨該部酌議具奏
史／編年／明實錄／附錄／明熹宗七年都察院實錄／卷六　天啟三年八月至十二月／十二月／25日(P.715)
二十五日
福建道御史李應昇疏為邪臣供吐已明公論是公難掩再疏紏駁以聽聖裁內稱范淂志以應察之人仇主察之官而主謀之何熊祥一疏自供彈文乃及其閃爍藏頭之王永光但有微剌不聞顯紏至永光一疏称病計其時日應已見臣之疏而佯為不知徐啚佈筭昨始再疏申辨亦可以見臣之非牽引深求矣獨是認聾瞶而不及邪誣且卸巧營而繆附公論既已躲身無地遂爾張牙噬人如云御史王允成南中饒有物議先欲察處其論議不一継開年例則北
不行若淂志之所謂掣肘者真掣肘也此種密謀惟永光與何熊祥知之得志不過一冷局曹郎不関斥陟大柄假非中宵入幕何以窺其肺肝而代之發憤哉查永光揭中之事即係淂志疏中之詞此外不聞一語異同且永光之所執而是也泰山撼之不動其可聽行止于人其所執而非也已方有囁嚅不欲上聞之心何以欲人慷慨代行殺人之事臣前疏所云欲援北道考察事例盖其殺機久動幸銓憲二臣之不從其言耳永光不感其相成而又嗛嗛也臣豈不知御史不肖聽臺長處分但必御史真不肖而後可
處亦必臺長賢而後可處御史之不肖若元成與李希孔建白錚錚南北號称賢者得志疏出一時公論共為不平此豈可聲音笑冐淂之豈永光之所謂不肖者正見其建白之錚錚也耶今允成去矣希孔欝欝死矣永光之恨尚未快于心歟且永光自視何如人哉朱敬脩以閣臣朱賡之子從礼部郎中而調吏部是何等薰灼永光以敬循之同門乞憐依附鑽入吏曹竟謀越撫與之首尾者数年是何等巧營長垣令孔榮宗関不行扼之使去士民攀轅臥輒者兩月舊按臣以大力者不容姑謝士民之日是何等居卿
威力而□揚揚然曰參處御史是其聀掌也是當年都御史陳炌參御史趙應元以媚江陵之故智也奉聖旨王永光已准告病不必深求該部知道
史／編年／明實錄／附錄／明熹宗七年都察院實錄／卷七　天啟四年正月至四月／正月／19日(P.743)
十九日
左都御史孫瑋疏陳五事內云舊例本科御史一員
專理十三道本章載在憲約後更而歸河南道矣夫河南道聀掌繁鉅寧有餘暇以及此乎合仍公舉曉暢政体者一員為本科專理章奏准作中差滿日以南北學差優用之以答賢勞至各差往回原有欽定限期違限參處此定例也屡經陳院申飭而屑越如故雖其中情事容有不同而搃之于急公之意無當所称畏此簡書者安在也除臣再行劄催外合候命下之日行該道以後照吏戶兩部題准例將限外日期考滿不准通理俸粮截日住支以少存臺綱于什一此當嚴飭必行者一五城廵視在祖宗時法嚴事
簡打喧鬧而已故更逓無常今何時也情偽萬端橫逆百出如假印假官神奸神棍大盜大把甚至潛通線索透輸國情如金鼎巨莊士元傅應春韓宗功輩何者不賴廵視之禁緝摘發乎故先年請給印信改作中差專責成而清輦轂法至善也尋更季差重人情非重地方耳合仍作中差除照劄開事理遵行外如司坊貪黷豪橫雄行及房號侵糜城書積蠹不時參送正法一年滿日即得舉剌該城兵馬官以示激揚冊結報更如此庶官有故固志下無倖心而地方可恃以寧謐若托故規避者明例具在此當力飭必行
二数年來兵連禍結民困極矣時政孰急於保民先臣都御史孫丕揚保民五事并廵方縂約所載咨民隱剔衙蠹嚴舉刻禁科罰預蓄儲諸事著寔脩舉而至於濫交際括贖鍰所関憲体尤為不細其中皎皎錚錚壁立千仞者臣固不敢盡謂無人而寔不敢謂人盡皆盖然也誠于陋規痛自釐剔以端身範如此則風清弊絕百聀凜然于保民乎何有此當嚴飭必行者三非奉聖旨會荐不得濫舉市恩此舊制也亦明旨也近日冡卿趙南星再剖良心一疏復娓娓申言之矣盖往緣朝政否塞而三五敗群者借事招權
乘机射利或滌其瘡疥或假以羽毛或抗之雲霄或墜之重淵薰蕕無分雅俗任奏而人莫敢忤視今非昔比矣而後來者不深察既往之秕行而且踵為從前之芳規可乎盖臺省清議自出之地而乾坤之所以不毀者恃清議耳或一失當小之涇渭混淆大之宇宙暝晦其関世道人心良非尠細可漫然為之亦漫然聽之已乎此當嚴飭力禁者四弭盜防奸莫良于保甲即在遠鄉下邑亦當嚴行矧都會萬方錯居奸宄輻輳真偽難辯踪跡無常在此時則保甲胡可一日緩耶近日御史許其孝疏稱責成五城俾一坊
各立簿一扇將本坊居民姓氏挨次登記作何生理安歇何人十家編為一牌輪流直日互相覺察又必廵視躬為督理而司坊官沿門挨查减騶從防騙索不驚愚不擾眾如搃甲詐財罪坐該坊該坊不慎罪在印官印官有議則御史之白簡在風力係焉盖時事多難各官正當戮力同心以報國恩固不淂以瑣細厭薄而漫不經意也此當嚴飭力行者五奉聖旨這所奏深于憲体有禆著嚴飭必行以振弛玩有故違的指名參處該部院知道
史／編年／明實錄／附錄／明熹宗七年都察院實錄／卷十二　天啟六年閏六月至十二月／閏六月／26日(P.1418)
山西道御史高弘啚疏為知人不易卜相為難內云皇上御極六年于茲牧卜之典凡四㪯矣昔者所進今日不知其亡頃輔臣馮銓在國踉蹌之狀尤為意料所不及而有識者咨嗟相告謂其拜相以來報怨之心長則報國之心短吐握之
風微則賄賂之門開間適之事多則又造物之所必忌宜其不旋踵而殞越至此此舉朝之公言矣職無所知識獨知前事不忘後世之師用敢考在輔之公評望新參以偉業并告今日當事諸臣鄭重其典勿徒一年一牧卜即今銓眷衰而棄去富貴已極不知朝廷所淂牧卜之用者竟安在也故旨称素行而公謹云者其休休断断踽踽斤斤之謂也旨称才猷而練達云者其密綜典則弘済艱難之謂也聖諭兩言相品與相才該之矣廵撫喬應甲者在昔門戶幻默玄黃酣戰應甲頗持正論雄負清流不亦鐵中之錚
錚子即有嫌其粗鄙剛戾職以為亦自本色可取而要錢齷齪之事則可保其必無何一生砥勵敗于撫秦若于錢有骨髓之癖而貪生大著言者津津殊有據矣奉聖旨牧卜共矢虛公務在淂人已有旨了喬應甲生平自負乃撫秦貪跡大著言清行濁憲体掃地何以風示百官據言參論如出一口即行陝西廵按從寔勘明具奏以憑處分不得狥情隱匿
史／編年／明實錄／附錄／史語所藏鈔本崇禎長編／卷三十一　崇禎三年二月／30日(P.1801)
庚辰遣原任副總兵茅元儀整龍武營水師且調東江兵為牽制計初梁廷棟議調皮島兵於寧錦分關外兵於薊州樞輔孫承宗上疏爭之曰今天下方急堂奧稍緩藩籬此河東二萬八千之眾所為議調也然此兵調之自可適用而猝調之未可以應急葢其人能自援險阻托異域以為中原必其有一叚精明強毅之氣足以絕人而未有器
甲未經操練一旦出風濤之中置之衝邊而責其實用即能將未易言也且海上風汛歲以六月息而此六月中風汛未必皆可行船又島中田少不能取給於耕民必依兵以立無兵則餉不至而商米不來故調兵必併調民而兵民俱有家口據東江汰定精壯兵丁二萬八千半係單丁半有家室總合老幼不下二倍計當八萬有餘其間尚有從未為兵以商農自贍而僑居各島者亦不下九萬合之實十餘萬今覈龍武登津舡隻不足二百島中官舡一百五十二隻盡括各島兵民私舡約有百餘隻計舡不過四百有餘大遼舡可載百餘人沙舡可載七八十人小者五
六十人唬舡止載二三十人總計四百餘舟載不過萬餘人而止及今速往長山迤西猶可兩廻石城迤東僅可一迴耳轉盻驚秋所載不過三四萬而止必待一二年方可完撤顧欲以此兵填松錦填關寧填天津薊門而即得其用有是理耶
况以遼兵守松錦諸處於計又有必不可者何以言之兵貴土著又忌全鎮土著故兵不欲間雜而營當有間雜有間雜則各營自為固猝有一營之變不至土崩而不可制遼大將李成梁上首功一萬五千而遼將盡出其門即功成而身為天下疑晚居京師人尤疑之故今二萬八千之眾不宜更填松錦更補關門以益遼人之重
而成難返之勢也今河東之兵既不能一歲即可調來其來亦當酌緩急分發如涿如通如昌平如天津各三四千隨其已到之數量為收練葢三四千同居便可無離索之苦而止三四千又不專在薊遼亦可無尾大之虞至薊門一路非以智勇之將率節制之師不足應急即東兵之在薊多止可四五千不宜以二萬八千盡用於薊也若其民之島居而不願徙者無論已其徙而願隨兵赴調者聽其自擇所從不願隨兵赴調者則置之寧前松錦之間初來稍與食用至後乃使自相周給以此數萬人脫屣異邦委心荒島又歷風濤之險來歸中原而使瑣尾流離無所棲
泊如天之仁必有所不忍也臣今以敵患未息令茅元儀整龍武水營仍遣官調河東官兵共為牽制之謀如目下事平便可以元儀同游擊周文郁為調發計矣帝遂從之
援守三屯總兵官楊肇基偵知　大清兵一千餘騎前攻鉄廠欲據之以絕豊潤粮道又有米麵四十餘馱為遵城所奪隨令中軍參將劉澤清等率兵往援仍命參謀都司辛兆陽從中調度肇基於轅門誓眾遣之未至鉄廠一十五里與　大清兵遇自辰至午鏖戰不休肇基聞之急令都司陳奇功等四十人各帶親丁共以百騎接應　大清兵趨遵化大路方抵滑山都司史自立等復以步兵五百
截擊轉戰至遵化遵城出精兵數百禦之陳奇功等兵更從東至　大清兵夾擊獲勝始入城
順天府府尹劉宗周疏述良鄉教官安上達死節之正請優贈翰長宮坊等官以為世勸因極言講學為救世之本畧曰宇宙之所以維持而不毀者恃有人心以為之本而人心之淑慝則學術之明晦為之也三代以上有堯舜禹湯文武為之君天下無人而不學無事而非學學之名可以不立及夫世衰道微臣弒君子弒父仲尼始單提直指以學為萬世鵠至子思孟子而說愈詳凡以存幾希之脉為君父閑天倫也自後推流揚波則漠有賈董隋有王通
唐有韓愈宋有周程張朱上下數千年不過寥寥數子逓衍其脉而終不得大行其道於天下或遭讒被錮以死然世道卒賴以不墜亂臣賊子時或制其欲而不得肆功亦偉焉明興太祖高皇帝以天縱之聖遠接二帝三王之治統獨表章紫陽氏使人奉韋弦家傳布菽二百餘年人文蔚起其學焉而最著者則有薛胡陳王西君子馴至萬曆之季有高攀龍即宋儒楊時遺址講紫陽之學而世遂以東林名其時若馮從吾鄒元標鼎分講席與攀龍並峙晚年一出卒遘逆璫之禍以死幸我皇上登極首表遺忠思綸駢煥攀龍已日月爭光而近時賢者猶指一二異已者
推入攀龍之黨以為世詬雖以方大任之賢而不免焉臣竊痛之
臣考攀龍當日門牆高峻自一二同志外鮮有臭味之通即他人之為講學者或聚徒千百人肩摩轂擊遍天下而攀龍獨一意孤行躬修力踐發明君父之大倫以衛世道其時小人深不便其所為遂從而疾之必殺之而後快今其骨已朽矣更誰為黨者即有之亦且嚙指相戒改頭換面以保目前之富貴以故起廢遍天下而氣象不過如斯試問今天下亦有開首善之堂朝於問業夕於省成如馮從吾者乎亦有處統均之席提省一世良心扶植善類如趙南星者乎亦有紀綱是司借上方劍討君側之
奸如楊漣者乎亦有錚錚封駁諤諤昌言以澄清世道自任如魏大中周宗建者乎則人才至今日而盡矣非徒無理學并其假理學而盡非徒無事功并其假事功而盡非徒無忠義氣節并其假忠義氣節而盡令今天下猶有假焉者亦何至國論日卑士氣日下任敵騎之縱橫無能建一奇出一策以紓君父憂而城下受盟之使日相望於道路乎故曰求士於三代之下惟恐不好名夫天下未嘗無人才也特患人主不能燎然於邪正是非之辨以為去取耳韓爌之再入中書也曹于汴之長憲也雖未能大有所為以副皇上之望要其立身本末猶自可原一去已矣何至
爭為羅織此外若張鳳翔之綜覈李邦華之振刷朱世守之端方胡世賞之清謹亦皆起廢中有用之才猥以時危見短或次第罷去或以詿誤繫廷尉識者方謂老成人不可不惜旦夕望皇上開使過之門而立異同之見者無不鼓掌稱快朝取一人焉坐之曰黨暮去一人焉坐之曰黨猶以為未足特設為四面之羅以綱之人主又安得有用賢之路乎
嗟乎兵禍之亟也正臣子臥薪嘗膽同舟共濟之日而小人之不得志於官爵者輒乘機逞報復之端即大任有戒心焉謂非一罵道學不足以自脫於東林免異日之禍而不知其立論之舛所關於世道人心非渺小者
彼方慮其假也而惡之又轉慮其真也而假之居今之世而欲避假之名勢必出乎至誠為惡而後已是率天下之人禍仁義也昔宋有偽學偽黨之禁南渡終於不振如朱熹者異時人主雖有生不同時之嘆而真魏之徒仍遭擯落今天下之勢何以異是攀龍之學業已蒙皇上表章請勿再以其地里名號設阱於天下使後之為攀龍者不至窺左足而不敢前則世道幸甚
史／編年／明實錄／附錄／史語所藏鈔本崇禎長編／卷六十四　崇禎五年十月／20日(P.3736)
甲申陞楊棟朝為光祿寺少卿
調陝西右布政使蕭丁泰為山西左布政使
兵部疏覆兵科給事中李夢辰中原流寇突逞一疏及戶部左侍郎周士朴等流賊蔓入中土一疏謂中州平衍之地素無寇警人不知兵一旦有急驅市人而戰誠不相敵臣部先請調真保戰樣四千名令保撫督井大二道擇將統領直趨河北境上戮力堵截而豫省鄉紳存乎見少復有邊兵之請使邊兵可調臣部敢謂腹心當緩但念秋防未竣各邊布置粗定一動更慮疏虞誠不敢再議撤調惟昌平左良玉之兵二千五百原議回昌防守而良玉亦將中之錚錚者此時兵將正在歸途宜令督治臣侯恂調赴
懷衞與真保兵互為犄角則合本省兵数已踰萬勢頗不弱而地方文武各官亦當悉計綢繆無淂盡恃客兵也若各道分信移駐誠為要務惟并大二道已奉旨提兵南勦正禦賊於藩籬之外可不煩更置其兗西道之移駐曹縣冀南道之移駐澤州蘭陽儀封汜水滎澤考城孟津等處之為河口要衝各道分防更急此則聽各撫酌量分派嚴加責成耳
其州縣原設民壯隨其多寡或以十計或以百計印官親自選擇教習技藝合數十州縣之眾便可成一勁旅至於各衞所額軍京邊班軍之外必有存留每百挑選三四十名并選戶下餘丁填補務令清軍同知親自挑選
即於本衛所擇謀勇指揮千百戶統之緩則各守城池急則發以征勦合数十衛所之眾又可成一勁旅何煩紛紛招募乃可足兵乎各衛屯田每為勢豪吞并屯粮每為衛弁乾沒并宜責成清軍同知徹底清查民種軍屯照民田起科官侵者照監守自盜治罪則清出之粮自足贍軍無煩更為措餉矣此凡有軍屯衞所之處盡當如法選練清釐又不但中州一省宜然也帝謂衞軍鄉兵足資捍禦撫按全不祗遵有警輒請調發殊可痛恨其左良玉兵著侯恂即為遣行各道各分信責成及鄰撫協殲俱有成命如諉卸泄悞即行參治餘依議著實申飭
史／編年／明實錄／附錄／明太宗寶訓／卷一／神武／建文二年四月20日(P.54)
神武
○建文時漢籍按：《實錄》記為建文二年四月乙卯（20日）事。李景隆郭英平安胡觀吳傑並以兵來攻
上諭諸將曰李九江志大而無謀喜專而違眾英老邁退縮安愎而自用觀驕縱不治傑懦而無斷數子皆匹夫徒恃其眾耳然眾豈可恃眾而無紀律則易亂且擊前而後或不知擊左而右不相應徒多何益今彼將帥不專政令不一紀律不肅分數不明往者鄭村霸之敗如
風行草偃其士卒非不多也大抵將為三軍司命將志衰則三軍之勇不奮其兵甲雖多粮餉雖富適足為吾之資爾等但秣馬厲兵聽吾指麾兵法曰識眾寡之用者勝吾策之審者矣苐患爾等過殺當謹以為戒即日渡河而營是夜大雨平地水深二尺及
上臥榻迨旦兵端有火光如毬擊燁燁相上下金鐵錚錚作聲弓弦皆鳴將士皆奮欲戰我軍既渡河景隆等軍橫亘數十里
上列陣以當之開合數四敵疑不敢進
上諭諸將曰敵雖眾不過日中必破之眾踴躍爭奮後軍房寬先與敵交戰不利
上率精銳赴之所向皆靡斬敵驍將瞿能父子及其精卒萬餘先是戒張玉朱能等曰必先摧敵鋒繼以馬步齊進乃令丘福等以萬餘騎衝其中堅不動
上以精騎數十突入敵軍左掖殺傷甚眾敵勢披靡莫敢嬰鋒乃麾張玉朱能丘福等馬步齊進人自為戰勇氣百倍
上遙見我陣後塵起曰此敵人乘我後也乃以七騎馳赴之遇敵二萬與戰連擊殺數十人稍卻數十步而止須臾復馳入敵戰擊殺數十人進退如是百餘合殺傷甚眾左右曰敵眾我寡難與持久宜就我軍併力擊之
上曰敵精銳盡在此故吾獨當之使諸將得以致力於彼
若往就我軍彼亦合力刑勢相懸數倍我眾殆難破矣於是復進戰不已敵飛矢如注
上所乘馬凡三易三被創所射矢三服皆盡乃提劍左右奮擊劍鋒缺折不堪擊乃稍卻敵來逼而限以二堤
上復馳馬越堤逆之佯以鞭招後敵疑有伏不敢踰堤而上遂相持
上曰吾不進敵不速破乃易劍以勁騎驍出敵後突入馳擊敵勢少動遂敗棄戈而走須臾敵大陣亦敗奔北之聲如雷遂追擊至其營會旋風折其大將旗幟敵眾大亂我軍乘風縱火燔其營煙焰天郭英等潰而西李景隆等潰而南盡得其斧龯及委乘輜重器械斬首數萬
級溺死十餘萬追至雄縣月様橋殺溺蹂躪死者復數萬橫屍百餘里降者十餘萬悉放遣之李景隆單騎走德州
上率師至通州張玉朱能請曰今密邇敵境而勤師遠征况遼東早寒恐士卒難勝惟
陛下熟計之
上乃屏左右密語之曰今敵將吳傑平安守定州盛庸守德州徐凱陶鎔欲城滄州為犄角之勢德州城𤩹堅敵眾所聚定州亦城完有備滄州土城隤圯已久今天氣向寒城豈易就我乘其備出不意急趨攻之敵有必敗之勢今聲言東征者示無南伐之意以怠之耳失今不
取彼城完守備固難於力凡事貴密故未令眾知者慮泄王與能叩頭稱善
我軍過直沽
上語諸將曰徐凱等所設備惟青縣長蘆而已塼垛兒竈兒坡數程無水皆不備趋此而徑至滄州城下是夜二更啟行盡夜三百里敵兩發哨騎皆不相遇明旦至塩倉遇敵哨騎數百盡擒之食時至滄州敵猶未覺督軍士築城我軍至城下始倉皇分守城堞眾皆股栗不及擐甲我軍四面急攻之
上麾壯士由城之東北角登逾時拔其城而先已遣人斷敵歸路遂斬首萬餘級獲馬九千餘匹生擒都督徐凱
程暹都指揮俞琪趙滸胡原李英張傑并指揮以下百餘人餘眾悉降咸給諜遣歸
史／傳記／國朝獻徵錄／卷之三十二／南京戶部二／員外郎／王堯封(P.49-1)
南京戶部陜西清吏司郎中華岡王公堯封墓志銘
焦竑
華岡王公解組金陵以萬曆癸丑六月一日卒距生嘉靖癸卯十月二十六日得年七十有一甲寅某月某日子廷鉉將葬公東山張王廟新阡而委余志銘余屬在姻好曷忍辭按狀公諱堯封字爾祝華岡其別號也上世自江州徙潤入國朝諱鎮者出糓佐賑至數萬石　詔遣行人旌其家曰義門鎮生贈承直郎兵部主事澹菴公瀚瀚生太學南坡公槩槩生贈承德郎戶部主事敬所公維熊是為公考而妣則封
太安人葛氏也子三公居長生於金壇後奉承德公命徙金陵遂為江寧人早歲為諸生擅雋聲為文語必驚人不極其意之所到不止為督學耿恭簡公所獎拔癸酉秋試為本房第一癸未試南宮第三初授戶部主事管黃土倉督臨清稅監江西兌奉差者三管倉則剔蠧釐奸會計必當督稅則通商惠旅征榷不苛監兌則寬賦議折災傷無害所條奏足儲之實四恤漕之實四救荒之實五得旨著為令軍民便之已晉署員外郎郎中事時方議開納例公以開納弊竇惟銓曹効勞官吏居多欲大為汰革與主議者意
左俸未及實授遂出守南昌抵郡壹以惠民飭吏為已任更於士風加意都試生儒一切高下自公手請托不行闔郡服其公明未幾癸巳京察入公名左遷中識者知其繇多為不平公自如也□有貳許州之推太安人朂之往公趦趄不欲行尋太安人壽終公哀毀甚然以得視飯含為慰服闋補貳陳州復宓犧之陵於侵蝕修郡邑之乘於漫漶其知所重類此己亥擢守滄州治滄一如治南昌顧其時礦稅繁興中使旁午而公處置得宜地方安堵又編審丁戶減舊額幾半歲大祲奉　欽發賑濟躬勤料理人沾實惠
長興丞白某部運過滄挾功司郎勢而橫攬賄為郡猾居間公暴之章奏白伏辜去辛丑外察因以它事下石復入公名左遷中有別駕兗州之謫矣癸卯省試監臨重公聘分試公與同事約多寡不拘房額一以卷佳者為主榜發皆知名士時以得人歸之乙巳擢南刑部主事繙閱爰書不憚平反即勳貴亡所假借戊申轉南戶部郎中會曹多虛員兼攝諸司事文案填委應之如流水督倉理鹽種種稱善獨強項勁骨屢挫不回遇事輒發三吳□兵使者有賢聲入臺□中公大不服對眾而折拌者之謬其人弗堪與公
並計於朝當事者為先後出兩人補外以解而公得黔之思南公歎曰身自吾有之安能以垂暮之年行萬里塗耶疏請以原官致仕　上報可乃公則益自喜謂謝去簿書可沉酣典籍償夙願也披覽討究寢食不廢好接引後進四方問業者隨其才器導之人人滿志先世刻鄉先生劉文清公集木久就蠹務鳩梓還其舊觀暇約余及王安義湯瑞州陳廷評顧何二叅知陳於潛許典客六七輩為詩酒社眺聽山川吟嘯日月以為樂歸則解經刺秇訓誨家塾不小倦嘗自謂牀頭有酒架上有書出而訪友入而課孫吾
所得優於仕矣天性孝友仲弟某以明經起家力為推挽至縣令族子中才者薦之寃者雪之貧者食之葬之靡不篤摯嘗曰吾家世淳茂勿習於澆世清貧勿涴於利世誦讀勿惰於嬉如此則可稱清白吏子孫雖古顏柳家訓曷遜焉所著有學惠齋等稿若干卷藏於家余慨𡱈戶牖者多無遠志而公抱經世之思挺然物表習脂韋者多與波出沒而公高視闊步寧吐無茹平生喜善疾惡無曲狥無羶附遇當扶掖伸說者不待造請不論疎逖必侃侃持公道即傍人憎嫉之揶揄之略不為顧往往用此取躓而百鍊之
剛羞為繞指卒以成其高嗟乎阨不廢直老不廢學身退不廢言天下事稱公錚錚佼佼不虛耳
史／傳記／國朝獻徵錄／卷之三十六／南京禮部一／尚書／尹臺(P.60-1)
宗伯尹洞山先生臺傳
胡直
洞山先生尹氏諱臺字崇基吉永新人也其取號以居左有石山空洞故咸稱洞山先生云母劉太淑人夢神人餽美珠白粲始有姙大父夢神登中堂而生五歲受小學誦至立身行道揚名于後世語作而指曰至言也聞者異之甫齓侍父少宰公某司訓吳縣業已慕故相王文恪尚書劉鐵柯二公心自負束髮又隨往潛嘉靖元年公卒于潛哭幾不生居喪如禮以孝聞戊子舉鄉書明年入南雍名震白門乙未登第　肅皇帝御覽子大夫列十二卷者命與一甲並
梓行世改庶吉士讀中秘書故相顧文康張文忠二公屢簡先生文與內江趙公更相雄稱二雋云費文憲公再秉國高先生名欲致見竟不可武定侯郭勛怙寵驕恣先生屢弗下之勛忿欲中以它事文康為力解諷令造謝亦竟不可丁酉授編脩乙亥奉命往諭楚諸侯王未入境先檄長史司罷一切饋餉及覩先生儀節迄不敢言饋事使竣登衡嶽窺金簡上祝融慨然思禹功而詠歌之追尋朱張軼步割俸建二賢祠辛丑充會試同考試官癸卯請乞終養三年劉太淑人即世又哭幾不生既襄事猶粥食羅大宰鄒
大司成兩文莊宮贊羅文恭數勸勿滅性始肉戊申除舊官乙酉同修大明會典庚戌復充會試同考試官策問及重臣權臣　上覽亟取臣鑒錄賢姦傳省覽為之感動繇是稔先生名一時上下有延頸相天下之望而不相能者進讒輔臣嚴嵩曰權臣蓋指公也嵩陽答以好言而中心怨次骨矣國子缺司業序得遷會趙公新起復槖裝罄先生既分俸助又諗於嵩曰趙窶甚司業有衙舍馬皂願先趙嵩笑曰是當成君之美未幾趙坐封事謫先生以春坊中允管國子司業督六館生首在端習所獎拔多為名士辛亥
以舊官兼翰林修撰回坊專理誥勑先生曰是所謂代天言也故其言務古雅不為偶麗咸寧侯仇鸞新柄兵請互市陰實憚虜欲以款之鸞知先生言泄執政所入朝裂眦而視弗顧也明年承命主南京鄉試策陳祖宗馭將制兵甚備先生謂同事郭公鎜曰有如上怒逮君柰何郭曰即有是固所願也先生壯之進巵酒會鸞先伏逆誅錄入　上覽摘策中數事密問嵩嵩方欲求婚好因善為對乃令廕臣世蕃介劉某置酒蹴席致求婚語先生竟確辭之以是怨日深癸丑冬陞右春坊右諭德兼翰林院侍講管坊事明
年陞南祭酒嵩舉巵酒曰何以別不榖先生從容請曰楊繼盛狂言自取死第願相公勿貽　主上有殺諫臣名嵩避席謝先生退為司業王公材述其事因屬之王曰頃有王生世貞者亦云王果謁嵩以請嵩諾而曰昨尹司成嘗及此而私心猶豫未肯決謀諸鄢懋卿鄢持不可楊竟論死乃海內稍知王捄楊竟莫知出先生也甲寅過家見邑士五科弗舉會文廟火乃相邑西廢署徙之捐百金贊厥成自是登名天府者橋起是年艤舟玄潭期鄒文莊羅文恭二公及郡搢紳士無遠近咸集盡攄所學諸士喜曰得先生
斯學其益昌乎蒞任首革典簿廳宿蠧太學諸生欣欣向往遽改北道三茅時鄉士胡生直為句容學諭挈而登焉浹日慨然語曰吾嘗以新學墮言說鮮躬行邇歸頗有觸於鄒羅二公且見諸士中操節廑廑不尠則又喜曰學在吾郡因重相勗過京口又期武進歸安兩唐公再訂學抵京獨與宗伯歐陽文莊公講磨無虛日己卯　上諭嵩遴忠謹文臣二人供奉內直意在先生嵩乃以少宰茅公某及先生名進改少詹事兼侍讀學士掌院事召見　上於簾內指曰前行者狀元後者學士也二月特傳御劄令侍郎尹
某代拜祭孔子廕臣以金花鑲帶一輿一賀曰　上念公深故特晉侍郎秩吏禮二部惟孰擇先生曰上不以某無狀得與陪末議當出廷推若傳奉非敢承命嵩謂沾名揭覆仍以少詹事銜行祭初　莊皇在東宮時康妃服未畢生元子　上弗懌乃諭嵩曰禮官得無言乎嵩陽為畫無所之而訊諸朝士朝士皆莫敢對先生一人獨曰曷不舉孝慈錄序中不禁民間服內生子語乎嵩用其言以對上釋及　莊皇即位首問先生左右莫言或諷先生自陳白先生唒曰吾為國大體慮也豈計此哉丙辰　上命同閣臣餘
姚李公主會試事錄後序有士平居自養始進自擇之語時　上方修玄每疑羣臣心誹以為不經乃諭嵩曰尹臺言自養自擇豈以朕為此不經之務乎又諸臣撰青詞多習為玄教語而先生止言玄德或逮青宮字皆拂　上意而嵩得以行間會禮部右侍郎缺同寮有欲擠先生以進者用趙文華謀賂廕臣搆蜚語誣先生忽旨從中出指謫先生曰某受朕簡任問安于曹光著罷直供本職曹光者乃上所怒侍御史名也詹事府缺先生應推補又有鄢懋卿戚者賄得之鄢故傳嵩慰語先生戲之曰君為都御史乃為
相門傳語客耶亡何陞南吏部右侍郎明年丁巳京察與太宰王公黜陟惟允大司馬譚公少宗伯殷公方面朱君薛君為郎時以與嵩有卻部欲罷之有附嵩者部欲庇之先生皆持不可善類獲賴以全會次當祝　萬壽節既至　上降溫旨賜銀綺復念舊直之勞出內帑緋羆衣一襲銀十五兩賜焉嵩迎上意故欲留北乃竟復南乙未三年滿詣闕進階通議大夫贈父祖如其官詔舉邊才先生首以王公邦瑞曹公邦輔胡公松應薦後皆起為名臣癸亥陞南禮部尚書故事教坊司供應公曹長及臺省諸司先生以
非典裁之是時新政府與先生及趙公皆疇昔同志相翼已而以事與二公異議黠者搆蜚語間之丙寅秋先生將以南尚書三年赴考御史王某乘風遂誣奏沮其行奉旨為民然有識者知為讒中相與愕曰清朝乃有是耶而言者亦竟以是取詬　今上元年詔起原任不允所辭介行與親族決曰吾感　主上知遇出即還耳未朞再疏乞骸骨遂歸先是嘗割腴田三百畝入社備賑復歸乃別建鳳西書院又割田四百畝給來學蓋先生早極崇信紫陽韙泰和羅文莊公獨至中年因有寤於大學知本之旨浸與鄒羅
二公語合晚年益以明學術為首務讀書至老不倦為文槩主六經而體裁一準西京蓋自廷對已然詩歌儕建安天寶間無辨四方謁文者充戶所著詩文及永新志凡若干卷暇則偕田畯野老談笑或乘笋輿棹小艇夷猶江畔覩者不知故上卿也己卯秋感疾既革無惰容晨興櫛髮瞑目而薨年七十有四　胡直曰吉郡昔繁甲第盛勛節乃若儒學則興自正嘉間蓋踔偉無前矣于時有予邑羅歐兩文莊安成鄒文莊吉水羅文恭永豐聶貞襄永新則有大宗伯洞山先生相與上下羽翼洙泗人謂吉郡後伊洛而
盛豈不信哉直最晚出恒繆以文字謁先生數倒履焉及丙辰乃出門下方文塲啟彌封時先生目睢睢佇覩有直名則為忻躍揖謝房考者曰得士得士蓋先生為國憐才推轂海內士為世名卿者不鮮若尹秉衡劉顯武士中錚錚者耳先生亟為引重不遺餘力曰世所需也先生豈私樹人哉伯子參軍某又與直子締媾因屬狀先生行事不敏狀之又懼文蕪不足傳乃著其大者為傳視狀不能十之二三猶掇之耳
史／傳記／國朝獻徵錄／卷之四十一／兵部四／侍郎二／許孚遠(P.30-1)
兵部左侍郎贈南京工部尚書許公孚遠神道碑
孫鑛
兵部左侍郎許敬菴公者德清人也諱孚遠字孟中少負不羣志中鄉舉即從歸安唐一菴先生講聖賢之學登嘉靖四十一年進士十月授南虞衡主事督龍江關瓜儀河道皆有廉明聲商舟過瓜儀舊令宜載瓶入都胥人每倍困之公人令計舟大小為額商人悅焉運舟入閘例輸米舟五石名曰纜價公欲革之不可則止收一石得米四千石以千石築堰千石賑貧餘二千石建倉貯之備不虞遠近頌者藉藉四
十四年調南者功在南都三年盛講學明年調北稽勳葢冢宰胡莊肅意也胡公任南參贊時以汰營兵事知公非徒以講學也而文選郎中胡公汝桂方錚錚自附講學每引公款語先是選君高貴不輕與新進交一談胡公乃爾然皆講學家常語道己所得而已而諸寮詫其事以為必議流品各遣人竊聽無所得則爭問公答以實不信於是滿署側目而一二同年銜之尤深會莊肅卒蒲州楊襄毅來襄毅雅不喜講學又與胡選君不合而一時講學諸公亦少橫臺諫多為之羽翼閭巷諠傳謂將欲盡易置諸大臣襄
毅心憤之故事銓部調司多以入署月日為次前俸不論而公則已滿一考適考功主事缺胡公以俸欲超公襄毅不允止調驗封垣墻間因有訛傳銜者益剌骨矣然前俸有深淺亦不可槩不論至近歲竟行隆慶改元大計吏京官黜者科甲共四十一人而浙人幾半公有後言楊公聞之不喜因移病歸後三年新鄭高文襄起掌吏部以與華亭有隙痛抑講學者起公考功主事即推廣東僉事時廣有倭警而大盜李茂許俊美復張燄海上助為聲勢公發十策大約以水陸夾攻為要領即身率二軍薄賊壘一軍軍石
城村一軍軍烏㠗兩魁大懼公遣使諭之即乞降且願縳倭自效適遊擊希功將掩降者覆之茂俊美復逃去一方皆驚公見事急即身航海抵賊舟示以肝隔曰必活汝賊眾掩泣羅拜遂獻所擒倭黨七十餘人身隨公來公又建善後十二議迄安堵報上　詔賜金旋移閩臬會新鄭罷復閠察公謫兩淮運司判官是歲隆慶六年也是時一榜所黜皆高黨公乃高所麾又銓部例止黜一人已有東明穆矣何復及公則以掌考功者乃夷陵即前同年友銜公深者也公□意將遂終隱往見一菴先生請焉先生曰我二十
九建言歸今七十四矣此四十六年中未嘗一日□起也惟枉己則不可耳今汝雖暫挫然前途自平坦但踏實地行何害異日追悔晚矣公遂之官萬曆二年擢南太僕丞明年遷南文選郎中又明年請告歸遂丁內艱服闋補車駕郎中是時江陵當軸前考功乃其門人方佐都察院益用事揚人如掖摧人如擲天下從風而靡公由然自如亦不存舊吏部意嘗謁江陵問及馬政公慨然條議大約謂富戶養種馬重負累苦其肥乃日步作之然不堪戰徒毛色佳耳不若收其直可買三戰馬又京營騎隊踰萬匹厚給芻
豆止取僦息飽足猾問之若何衝陷如燕人語舟且豪貴占恡者多是皆可裁夫銖銖民血何為守膠柱失炙轂因陳便宜四策初江陵亦漫爾致詰不謂公響應無窮如此深心契焉一時談者盛傳之吏部歲時有公會凡舊新任者咸在一日偶會公不在王夷陵出公手簡與眾觀之大都王欲自歆其德謂忌者欲處公以府若託申閣學居間或可免而公拒之甚力且仍作昆弟語眾咸愕相視無何建昌之　命下矣公明於經世之大體沈細有斷余素敬慕公至此始識面公亦弟畜余每相過談世故公所權衡必究
極纖微而持之以蕩平正直凡邊情漕務財利及□細事皆酌論一一皆有措置法不徒指弊蠧也其論人不過刻謂濟世須才若止律以品誰不能者即獨矜品品即下何若才者猶實有益於世遼大將李薊大將戚當事者重倚之人或病其專公曰將材寔難今但二人換鎮即心折矣是時方又令守任其處公知府非徒摧抑寔冀久羈之然寔不出相君意人皆謂江陵擅威福諸如此類眾皆默遜彼當之彼則不辭斯則其善取權者也公守府廉謹無庸談尤以敦教化為務大約如黃潁川韓馮翊規模不廢講學新
城舉人鄧元錫篤行著書公甚重之親造其廬謁焉十一年入覲抵京因攜鄧叟所著函史示余余曰可濟世否公曰未敢輕許然是務寔踐人也是歲余掌選以公俸甫及二年未敢破例會鄒給事元標特疏薦公明年遂遷陝西提學副使以身範訓士考校肅然甚敬舉人王之仕又前江西舉人鄧元錫劉元卿皆積學不仕公移書當路薦之後三君得徵以公為之地也三年擢應天府丞先是高淳有窪田直當塗水下流得隄乃可耕而隄址在當塗大姓靳之兩界民至閧相殺歷數十年訟莫決適章君嘉禎知當塗
縣素與公契因共平心讞解之訟息而隄成公又□請發帑金萬五千令可隄者咸隄之饒獲者數千家會都御史李公材以滇事被逮公與李同年以講學相知因刻揭投諸司申救然亦止冀免其死耳而南道某遂劾公　詔降二級降外歸數月獲送考封公終後三年起廣東僉事轉廣西副使尋擢右通政晉右僉都御史巡撫福建時倭擾朝鮮浪傳乞封本兵議許之眾論不然方紛紜未定然其端原自閩發之公至福建密募死士往彼國偵焉簡營兵請帑金六十萬貯以備猝警無事不用裁行都司及各府巡司
清海地課諸雜稅不關司農者悉并入稅局由是餉漸充而民所供顧減已而偵者來悉得彼詭謀并諸島酋相讐狀疏聞於朝謂發兵擊之為上策禦之中策不可輕與封本兵至膠執見之亦悚然至親見司禮道其實謂即切責某數語罷封貢最善後奸人惑之乃復搖動卒之倭患得息者用公中策也公又念嘉靖中倭亂本由嚴海禁者激成之今禁故在也而不甚嚴闌出入者往往皆是且人懷一篆符至急時乃出之或公然為盜今欲嚴之難莫若開其禁皆官給帖以往令為官商私出者罪無赦庶幾法得行而
海患弭　詔允之閩人便焉饑民嘯亂刧會城□□避匿公開門待之陰受方略捕治數十人遂定及獄上有司株連甚多悉宥之止罪渠魁三人而已呂宋者海南小國也素與我通商人掠其貨反指為賊公曰是我商不直彼何罪上疏赦其國罪商人海外感德焉有府同知甚貪公廉得劾之以疏會按院其人按院鄉里也遂大忤因條議閩中事假他語侵公公不為意朝議兩是之然公禍萌於此矣講學者多黨公不黨守建昌時有講學而負高名者公雅重之及以事囑則謝不與交又南昌一講學魁亦以請救拒
絕李都憲布衣交且同年向以救之見中及戍閩中仍以開府禮見衞官公弗善也諸葛武侯曰吾心如秤公近之矣在閩二年擢南大理卿尋晉南兵右侍郎是時倭未平公既佐留樞仍募閩人往探又贊尚書料理諸兵事當事者以公熟倭情改北兵左然公在南都以閒曹又盛講學與禮部楊公起元俱以部堂為領袖持論不同傍觀者頗起口語又昔按閩者適宦南都二十三年外計已謀以冐濫中公至是復借講學造端遂不可解公抵清源聞之以病乞　詔不允比白簡上復　特賜留然公意在必歸矣五請
得　允歸家不殖生產亦不如二疏行樂日孜孜□以講學為務嘗以所著論語述寄余葢公于陽明極服膺然所講者非良知𣲖也生平質直不藻飾乏委曲事至立斷身所行如所講常以身驗學遇人無厚薄咸吐誠磊落可喜葢自謂學所得如此然彼口語亦坐此矣公以三十二年七月卒　詔予祭葬贈南工部尚書錄一子子大受今業國學無二男也墓在烏程官澤山銘曰
賈誼不公卿國史曰未為不遇主且前席策施名樹如其遇吁嗟乎許公信數之奇雖歷卿貳贈正卿夫
何以為陳力南工移南銓以北非絕類也而眾忌已歸雖名予告寔與時違兩相修卻病夫乃一麾麾未朞年內察復及之彼相既銜銜相者乃求疵下石於穽惟恐起有時左官九載駕部隨伍楚相最難合適有合竟為眾沮少參且靳僅出守府督學關西晉貳京尹縱轡康莊前跡盡泯一書鳴義後起旁吻翮方舉忽鎩志士有憤輾轉數階始晉中丞振武敦仁善政有經胡因小隙頓構青蠅雖陟棘寺旋佐司馬彼心未忘讒說仍播殫力兢兢竟退在野君子滿　朝孰袒為左榮遇幾何如許坎坷夫以公之學與才使
登樞要以贊　明時霖雨八紘豈不偉哉即不然而其言行其志伸異己無猜正氣猶扶猶慰吾儕今所遇如茲孰主其裁然而公守益堅其講學不衰抱道以終不朽者來俯仰古今何合何乖
史／傳記／國朝獻徵錄／卷之四十七／刑部四／員外郎／王懋(P.58-1)
刑部山西清□司員外郎守原王公懋墓誌銘
澹園集
公與余交最善且久其卒長安邸也余馮而哭之為經紀其喪嗣子邦彥迓以南還將即茲萬年之宅非余志之而誰也公姓王諱懋德孺其字鄉人稱守原先生世家蕪湖考濟配某氏以嘉靖丁酉四月五日而生公少惺惚不羣十五補諸生甲子舉於鄉寔與余同籍錚錚以能文舄奕輩行矣少失怙事母有至性處伯仲退讓有恩禮仲乏嗣歿之日哀毀特甚與伯氏子分異產聽其自取而逋負身任之曰彼幼無
相累也已復減己業之半給之曰彼眾無相失也鳩茲濱大江賈人雜遝俗靡甚公請當道創精舍以為會所遷學宮以作士氣自是駸駸知向學云公精制舉業謂一第承蜩耳顧數上數報罷萬曆癸未謁銓典銓者試第一得湖州郡丞甫至武康民變起監司以屬公公單騎入下令曰母懼第自言所苦吾為若釋之賊皆羅拜即日散遣去烏鎮一豪猾勾引鹽盜恣睢里閈間莫敢問聞公名自縳請死獎其能悔縱之歸卒為良民過滛祠見僧蹤跡詭甚意動亟使索之得婦女衣物即杖其僧毀其祠公之芟夷非類而
袵席其長老甚具會大計郡人以居間不獲中公□遷陳州民無不涕泣送者陳俗纖嗇而武徤公至先獎進文學示向往歲侵斗粟千錢為發廩作糜大疫為設醫藥所全活甚眾巨盜張剌陰事持吏短長所不快立中以禍公廉得實即白當道遣人縛豪豪拒不出薦紳為豪關說日以百輩來公乃為好言聞若犯令甚夥若細人耳何至是第出吾為力白之豪喜詣公遽捽置獄中竟庾死徒黨屏跡吏民以安庚寅遷彰德府同知是時　天子封介弟為潞王道出彰德彰德守牧圉之弗捍一切倚公公毅然肩其事先
期謁　王左右陳說利害從者盡說服至之日郵傳供億省以數萬計公舒緩詳雅不動聲與色而一切治辦大氐此類　王之國適衞太守以罪去官縱橫郡中為民害當道無可柰何則以篆檄公眾聞公來驚曰是前彰德王公者邪即不逞勿令公知比至已帖息矣居恒官方人瘼興革利害往往精探其繇上官有所咨問或不待咨問而公白發其端靡不曲當顯重用事者皆引公自助其名聲噪一時以此無何內艱訃至哭絕奔還竭力襄事經三年仕宦之意遂絕蕪令葉君浙人也悉公治湖狀為具橐勸駕不得
已強起復除衞輝丞衞公故所拊循地百姓聞公□至喜甚而值歲大饑人相食　上大發帑藏遣鍾公化民為救荒使者使者至則盡以屬公公是時起白骨而肉之心力耗敝諸所調劑宛至中事窾所過輒署數語志梗概歸報使者使者大說命工繪為圖而以所署語系其尾轉聞於朝　上嘉使者功而公亦益蔚著晉補刑部員外郎無何奉　簡書慮囚北平公奮曰囚當死數也　天子且不忍死之以屬我我何以稱塞百一得牘晝夜自披閱務求生端為之平反活人無慮四百有奇故事諸曹所上牘不比法廷
尉平得駁放公所上無駁放每一奏至爭傳寫以為程謂二百年來所無者歷寒暑始得還少司寇呂朱兩公大才公爭欲得之守其郡而公業已病矣余是時有校士之役比出圍一再握手而公卒時丁酉九月二十五日也余與潘君去華躬為含歛俟其子至授之未幾而余且以罪廢嗟乎德孺與余年相亞地相望立朝先後相若比公即世而余亦罷歸里居藉令公於今在也必有以開余者而不可得矣大抵公性英敏而貌則雍容動止自矩大節屹然不可動而即之若春融與之語皆了了而氣不溢其純懿開明
吾黨鮮儷或謂公所為淵雅自天植又謂公陶汰於師友而反之性情之間粹如也庶幾能名公者哉公卒踰三年為歲庚子某月某日邦彥將葬公與配胡宜人某山之原屬余為之銘宜人賢婦也德不愧公公壽六十有一宜人壽四十有二子一即邦彥蕪湖縣學諸生娶李貢士女女一歸端中丞孫諸生汝洛孫一胤祥聘後太學女孫女一許聘姚大行子一豸銘曰謂公儒兮而吏則良謂公恂恂兮而諝則臧蓋進也有禆於國而退焉無愧於鄉偕厥妃兮于茲永藏過者式兮余銘也煌煌
史／傳記／國朝獻徵錄／卷之六十五／道御史／楊爵(P.129-1)
監察御史贈光祿寺少卿斛山楊先生爵傳
吳時來
斛山楊先生諱爵字伯修陜之富平人家故貧母誕先生於婣家婣隣以火起羣赴之則懸弧室也長美姿容身滿七尺年二十始發篋讀書無燈嘗以薪代夙夜攻苦有時之隴上耕即挾書而讀意欣欣也兄靖少參邑掾與前段令相惡為直指使所捕先生徒步百里外申厥冤遂并被逮獄中上書辭意激烈後尹見之曰奇士也胡累至是耶立出之給油薪費督之學年二十八聞朝邑韓先生講性理學躬輦米往
拜其門韓先生睇其詞氣行行壯也欲卻之父蓮峰老人謂曰意若非凡人數日叩其學詫曰幾失之既省語言踐履錚錚多古人節嘆曰畏友也督學使唐公校藝首拔之嘉靖戊子秋應試長安就食館中客有遺金者先生守之客至持館人急先生詰其實還之金客謝弗取請至其家舍焉以書經舉第三名己丑登第授行人司行人奉使之肅府儀府吉府贄贈俱讓不受　世宗肅皇帝議禮多制作薦紳譴斥者眾先生上疏臣奉使湖廣地方目睹百姓多菜色挈筐操刀割莩肉鬻啖道傍假今周公禮文盡行抑向
補於老羸饑饉之艱上之司舍待罪得旨下民部發賑全活以萬計壬辰秋授山東道監察御史見枋臣弄威福草奏將劾之為鄉人親眤以有垂白母在于是浩然請告歸居母喪一遵家禮廬墓三年冬月竹筍生兔馴繞人咸以為純孝所感云服闋堅以不起行部使者交章薦之庚子秋詔起其家幡然戒行曰曩以母故不得舒吾志此一時也何為區區策駑𩢀為復補河南道監察御史辛丑春二月初四日上封事娓娓數千言大約天下大事內而腹心外而百骸皆受病足以失人心而致危亂者五一則輔政者諛
郭翊國虣為巨蠧二則凍餒民閔不憂恤而為方士修雷壇三則大小臣工弗覩朝儀宜慰其望四則名器濫及道流出入禁內五則挫折諫臣辭具載疏中上震怒命錦衣使逮北鎮撫司推究考掠備至先生一無詘被創㭱鎖中尻肉綻若懸珠手割之血淋漓下氣息奄奄眯惑不自省守者以為死矣被覆之半夜汗如雨復甦東廠日更伺言動以上有蘇校尉宣來心惻楚狀拾重瓦間合處尋被笞禠辦事役矣時有張子者同室職納槖饘得緩死部郎周天佐侍御浦鈜以申救箠死獄中守益嚴踰年工部郎劉魁再
踰年吏科給事中周怡咸以抗疏下獄驩焉降心相與切劘脩詣繹四子諸經百家研精于易著周易辨錄及中庸解若干卷詩文賡歌如是者五年乙巳秋八月十四日　上虔修萬靈明庭之儀祝釐得仙箕釋此三人者遂與周劉由潞水逾臨清別而歸　上雖放此三人者其時熊太宰以諫仙箕忤旨終未釋然後詔逮之抵家甫十日也十月二十四日下詔獄與三人俱繫復三年丁未冬十一月五日先生籌易與周劉飲謂曰今須盡此杯明日出矣是夕　大高玄殿火四發不可嚮邇火圍中恍聞呼三人名氏者
次日釋歸為民先生兩繫詔獄寒暑八易其初苦楚若不耐久之而鼎鑊湯火飴如食飲抵家以教授生徒為事解凍而耕暴背而耨與農人同甘苦雖乏儋石之儲而蕭然無憂葢圜扉中研心學問磨鑨精光開拓胷次眞有渺人寰空宇宙者而世上儻來富貴曾足以芥蒂其目睫乎己酉冬十月九日猝大鳥集居處先生不樂曰漢楊伯起之烏至矣兆在我乎十四日午時而歿年五十有七隆慶元年　穆宗莊皇帝肇極復其官追贈光祿赤少卿廕其孫恒官左監丞
史／傳記／國朝獻徵錄／卷之六十七／南京通政司／參議／朱廷益(P.68-1)
論曰賢士大夫無不飾簠簋而或不信於人或小推而大攫或陽吐而陰茹朱公之貧眞貧也批鱗君子筮仕而侃侃末路而墨墨豈其殊操後乃金注矣朱君靜而止之麤而翹之白首如一遇事風生綽有條理聽者悚動不隕穫於貧賤不充詘於富貴天假之年矯矯錚錚古之遺直乎
史／傳記／國朝獻徵錄／卷之七十七／尚寶司／少卿／潘士藻(P.46-1)
尚寶司少卿潘君士藻墓志銘
澹園集
自吾師天臺先生倡道東南海內士雲附景從其最知名者有蕪陰之王德孺芝城之祝無功與新安之二潘潘之字朝言者既以絕世之姿不究其用于時以死而與吾輩遊獨去華氏為最久當是時自天臺教外旁出一枝則有溫陵李宏甫去華竝師而嚴事之吁其盛已去華諱士藻學者稱為雪松先生世居婺源之桃溪家為仕族嘉靖中少司馬珍若旦少司空希曾大司空鑑大司馬潢鼎盛一門即崔氏之重笏累戟不足多也君父澐以君貴贈如其官母胡封
太宜人君舉萬曆癸未進士少以孝友顯鄉里已以直諫顯朝廷乃仆而起起而為符卿官禁近稱顯融矣而卒邅廻不調以歾以彼其志曾不究百一而又太宜人年餘八十子職未終宜君之不瞑以死也嗚呼痛哉君為人磊砢有大節與人言必盡傾望而知其君子也而尤自負人倫之鑒所至必交其長者每得一人推輓之使盡其用而後已其人或顛躓瀕於危人皆引避或陰擠之君必反覆疏雪以身保其無他以故君坐屨常滿朝廷之上莫不爭知去華者憶君始舉進士一日過余曰余于同籍得二人問之則
遼左蕭君汝芳臨沮魯君點也後二人為郡縣錚錚有聲皆以彊項受奇禍君又力為牽復今二人皆知名于朝為賢士夫者君力也其司理溫州也衞公承芳為守與他丞倅皆賢士君與之喁于唱和若塤箎然而郡事大治別駕王貧且死君賑其孤又移書學使使祀之鄉賢祠其與人交有終始皆此類君以戊子徵授御史巡視北城有二閹闌出官門戲良家女婦于掫者執之輒羣鬨而奪之去君謂若好出對簿脫汝矣不聽君移文司禮司禮以聞　上恚曰東廠職何事而事自外廷發邪命杖二閹斃其一自是諸
中貴洶洶思必報而大璫職東廠者亦以故銜君矣屬以火災陳言大璫微摘君疏中不可使聞於左右近習語以激怒　上謂君歸過賣直　上怒甚幾欲杖之廷竟落三階調邊地于是得廣東布政司照磨以去初君之被徵也晤余南都余謂君必為諫官為諫官要在培植人才許與氣類無事翹翹一鳴以塞責也君首肯余言既至都授御史君方錯綜時事冀以次第上時鄒君爾瞻里居獨心異其不言既而聞君蒙譴乃嘆曰眞吾友也噫余方以輕擲戒君而爾瞻以速去服君何邪雖然當是時中貴之熖未甚熾
也使君說得行內廷累息安得驕揚搏掩以豪奪吾民至此哉乃言之未用而苐收其名明乎非君意矣辛卯始改南刑部照磨爾瞻亦自銓部調至旦夕相與講學問政意甚驩也壬辰晉南吏部主事七月改尚寶丞君既以謫猝起為中朝所屬目又性侃直覩時事輒扼腕不平權有力者始思中君故君言尚寶久不徙獨關西李敏肅公深知君謀于冢宰孫公調之吏部而君辭甚堅決第舉南中名流自代若前考功郎蔣君時馨今尚寶卿劉君日升尚寶丞葉君茂才皆矯矯推重一時其它多未易悉數方君之辭吏
部也李公曰固知公不欲然士論所為屬公者以此君正色曰公直以不欲吏部郎知我乎李公以此益賢重君癸巳晉司少卿尋孫李踵去知君者益少丁酉秋德孺卒京邸君與余治其喪而頃之余亦以讒罷時權有力者以余故齕君益急君益為余不平亡何其人卒敗去而君意且倦游矣庚子夏以冊封奉太宜人𢕪居留都與余及無功聚首時覺君宇間有病色然議論英英猶映蔽數十人不意其遂不起也至十月二十有九日竟以疾逝嗚呼痛哉余坐疏戇見廢于時獨意君沈厚可屬大事乃哭德孺曾幾何
而無功與余又復撫君尸治君喪如德孺其可惜也已今歲宏甫以誣被逮死燕邸余既不能奮飛而相知者率陰拱而不肯援使君而在亦豈至此極也嗚呼痛哉人世浮雲須㬰變滅唯知命者不憂與立德者不朽余與君其又何憾初兩先生之學人或疑其異指君獨取會心者劑而用之以自名一家昇歙間多盛傳之者雅嗜讀書聞賢人君子之言行與時事之大者動有紀述嘗見其數鉅冊于几間君輒自掩避不欲遽傳也今行世者有闇然堂雜集詩文集周易述若干卷亦足見君之大都矣生嘉靖丁酉八月
二十五日距其卒得年六十有四配汪氏封宜人子四師魯為鯤泰衡兆鰲為鯤泰衡諸生女三壻為胡有敬張承敘董大臨孫一嘉生師魯等以某年某月某日葬君某山之原而丐余為銘銘曰聖言浸遠罕究陳世儒乘之雜偽眞硜硜者流局前聞空有互鬪紛以綸疇勇如君廓其源并苞絕異昭羣昏驅除異論如䖟𧊈日月皎皎開浮雲有書載之垂無垠世如不信眂茲文
史／傳記／國朝獻徵錄／卷之九十二／河南一／副使／顧𤩰(P.95-1)
河南憲副顧橫涇先生𤩰小傳
陳舜仁
先生清介端毅人也仲兄東橋文章事業一時名流之冠先生韶年崛起一往便詣時稱江東雙玉云先生姓顧氏諱𤩰字英玉先世蘇之吳縣人有名海者還人遺金名重搢紳間即曾大父也幼有異質聰敏絕人髫時就熟師學愛其頴秀舉破意試之應口而成出人意表塾師驚撫之曰非常兒也比長益刻勵日誦數千言為文宏肆藻麗年十八補弟子員每督學者校士輒首先生莆田黃公帛書天下奇才表先生門其賞識如此正德甲戌舉進士授南京工部主
事旋改兵部雖居桑梓而直行巳志請託問饋一切謝絕值　武宗南巡部事叢委先生悉心經畫諸所措注皆懸合機宜督修官艦數百艘費皆出於民先生為差貧富擇廉幹者主其事一時皆辦而眾不知役大司馬白巖喬公深倚重之時　上游幸無常所欲擇通敏有識者侍左右備倉卒顧問眾推先生一日　上注目久之曰女管船官邪先生頓首　上謂侍臣曰此甚爽俐可著充護衛官遂護蹕還時東橋公與掌銓者有舊欲一見先生終不往父雙榆亦諭之不宜太峻先生跪受教曰窮通命也禮無私謁與
其以從命為孝孰若以不辱親為孝也庚辰陞南京武選郎奉旨查冗員魏國公子徐某亦在例中某頗修名譽為之請者甚眾喬公亦欲庇之先生執不從所親或規之先生徐曰廼　天子詔顧不重邪自是當路者不悅明年謫知許州許故冠帶邑多豪猾先生治頗尚惠文而時時有所縱舍許人畏而懷之胥吏惴惴部民某不事生作屢與族人搆酷訟先生按致其罪於法當贖金問之曰女何從得金民泣曰丐於親故耳先生徐譬之曰女既搆女族又累及女親於心何如民叩首服罪先生察其言有悔過意曰我
今赦女女當改行仍以俸金三兩資之其人遂化為善良邑中人聞之咸讙呼曰公眞吾父母也訟牒為希人復有言先生于喬公者公曰顧英玉佳士以少年錚錚稍抑之耳言者慚而退在許二年察廉陞溫州府同知再陞山東按察僉事奉勑整飭沂州等處兵備沂故多盜先生行保甲法一方遂寧嘉靖丁亥陞河南按察副使奉勑整飭信陽州等處兵備治類許而風裁益峻汝南有巨猾交結勢要而陰把郡縣吏請囑無敢違者先生廉知其狀捕寘于法與部使者論事有不可輒封還移文同官咸駭愕先生曰朝
廷直按察為外臺枉法媚人吾不為也信陽舊有田若干頃租皆歸私槖前後兵備者以為常先生□□為官自有常祿此何名也盡貯之公廨適前兵備為按察使陰慊先生遂媒藁其短于部使者竟罷歸先生性剛直高自負許寡諧子世與人交不立城府所不合意即拂然起去見人骫骳取容者掩面不欲觀以是沮撓于是自歷宦以來不以妻子入官舍俸祿外秋毫無所取歸時甫四十囊資罄然無擔石之儲先生亦不屑意坐臥一小䅹顏曰寒松日讀書其中客有過從煮茗一進而罷或心期所素愜為具杯酒
盤中惟鹽鼓人相視愕然而先生晏如也嘗曰貪賄請囑與豪奪武斷雖略有差等皆非知恥畏義者所忍為以故退居二十餘年里中罕識其面雖仲兄東橋公招之亦不往餽之田亦不受渭厓霍宗伯毀淫祠欲以寺田餉先生謂涇野呂司成曰顧君狷介難與語君弟微言之司成致其意先生弗答孟有涯為中丞有富民犯罪願納金中丞欲為先生棹楔費先生曰顧以我壞公法邪居久之益窘受徒賣文以自給人多欲為先生置產者先生以書辭之曰桂玉之累日迫而溝壑之志常存桑榆之景漸侵而羞惡之
心未喪其剛介之操老而彌篤如此先生家素□于財比入仕遂困阨親喪售所分祖產給殯葬弟珂早亡盡以遺產付弟喪而獨收養其孤女比笄擇人壻之所交皆一時名勝與東橋文學相頡頑而先生詩尤精悍有寒松齋稿若干卷藏于家
史／傳記／國朝獻徵錄／卷之九十八／四川／副使／張昺(P.68-1)
四川按察司副使張公昺墓志銘
張邦奇
公諱昺字仲明別號楝莊主人又曰寓菴姓張氏曾太考諱延良贈江西道監察御史大考諱楷官至都察院右僉都御史愽學善詩文嘗奉命經略東南卒鑱巨寇功著國史考諱應麟亦以詩鳴從軍三陜有功授寧波衛後所鎮撫母虞氏封孺人公世居慈溪建都憲公始卜居鄞城平橋之南公生有奇質貌古而性剛自為郡學弟子員巳侃侃然能自樹立成化戊子舉于鄉壬辰登進士第授知鉛山縣勵心勤力
事求利民所立規條簡便有法越數十年不能易有巫能役鬼物咒咀殺人立有徵應一時咸畏事恐後公擒至庭榜笞百數卒無所傷夕而大風楊沙石蔽天遶屋錚錚若鈴索聲眾益駭懼以為果神人也籍籍請釋巫公弗顧卒致之死縣城南有溝西洋廟頗現靈恠旁郡男婦相率祈禱充斥道路公惡之毀棄神像墟厥殿宇置便民倉焉而并撤淫祠數十以葺公廨移文道路告諭以禮秩滿擢南京監察御史紏劾不避權要譽傾一時威寧伯王鉞挾其武力偕保國公朱永太監汪直兵部尚書陳誼將挑釁北邊公
曰是為國家害不小抗章劾之詞連內閤司禮由□內外大臣皆銜之未發也會守備南京太監薛琮聞公名求見不許且劾琮鬻放軍伍琮乃誣奏公擅作威福遂左遷南京通政司經歷久之以魏國公薦轉四川按察司僉事查理鹽去蜀中鹽利最饒先是理鹽者率以賄敗公搜剔敝蠧一新以法有都指揮使陳某富而無子惟壻一人嘗樓一處子匿于家事覺墜之河以絕踪死者之父訴於廵按御史且請必屬公治之御史曰是理鹽法不得與獄訟其人曰陳都司家黃金至十餘鉅萬非張憲僉孰能不為利啗洗
小人冤邪乃移公按問一訊得情而御史卒通厚賄撓公數四不得則別委官推之竟移坐其壻之僕云公既磊砢不能與世合再疏乞致仕不允而遷公副使守備建昌黎州等處時同事馬太監信用術士周慧以其善黃白術將進之朝公聞而驚曰是唐之柳泌也即擒慧置獄而劾馬之妄事乃獲寢公猶錮慧極邊以杜後釁居歲餘度終不能容於時乃和陶潛歸去來辭引疾歸老於四明之楝莊時年甫六十環堵蕭然出入不能備騎從家人糠籺或不贍而超然容與日事經史自娛嘗歲大侵大臣賑饑浙東聞公
窶甚遺五十金堅拒弗受利害禍福不待解遣而自不能膠其中雖於俗不屑苟同而對眾坦坦不為畛防胷懷如氷玉不可點染其表姪憲副余君本每侍公才嘗不勗以道義病既殆猶張目謂曰努力哉乃今人才自勵者少若能扶持一日是培國家元氣于一日也葢立身為國之心至死不亂嗚呼□不英偉卓絕大丈夫哉公生正統癸亥九月卒正德庚辰九月年七十有八
史／傳記／國朝獻徵錄／卷之一百十八／釋道／釋永寧(P.36-1)
佛心了悟本覺妙明眞淨大禪師永寧碑銘
宋濂
臨濟正宗九傳至於東山演公全機大用譬猶日月行天鏬隙畢照其弟子上承法印開拓覺源固不可以一二數就其傳狐尤著者言之其一為圓悟勤其一為天目齊其一為開福寧圓悟而下又岐而為三曰虎丘隆曰此庵元曰大慧杲其道多行於南天目六傳至海雲簡開福六傳至金牛眞其道多行於北佛性無南北而佛法亦然其融通混合覃被無際震盪鏗鍧靡間幽顯論者未易多此而少彼也金牛世
適實大湖無用寬其又鐵中之錚錚者歟無用之子則吾一源師其人也師諱永寧一源字也自號虛幻子俗性朱氏淮東通州人世為宦族父某母隴西卒氏師既生舅氏吉安郡守某愛其黠慧命為嗣年六歲入鄉校經籍即能暗記且了其大意然非性之所樂也聞人舉佛陀號遽注耳聳聽九歲懇求離俗父母弗之許輒連日不火食乃使依族婣模上人於利和廣慧寺利和州之望剎宋有淮海肇禪師說法度人聲間當世前一夕寺眾同夢迎禪師次日而師至識者異之謂禪師乘願輪而再世焉十二歲游揚之
雍熙寺會主僧來峯秦編禪林類聚成師覽之笑曰此古人糟粕耳點檢何為河南王童童奇其幼而器之屬僧錄司給□雉度為沙門尋受具足戒自時厥後蓬累出游浙河西兄諸大老下語無所契中峯海方枘法□之萬壽留之經年巳而入穹窿山謁克翁紹克翁□□志不凡俾掌藏室時年巳十九矣一旦□□□□□覲禮至毗陵約明極永相於焦子山精□□定稍涉睡昏則戴沙運甓懸版坐空如是者五□□極曰藏主見解且至宜往參人遂至淮西太湖□□中可□無用無用門庭嚴峻師方入戶厲聲叱
□□師自禮於門外合爪而立之乃許入見問曰□□人師曰通州曰淮海近日盈虛若何曰沃日淊□不有涓滴曰不著慒道曰請和尚道無用便喝師退就禪家敬夜不寐一旦聞無用舉雲門一念不起語守未絕而有首息趨入堂無用便打然知師頓悟令造偈□□□□旨成曰趙州狗子無佛性萬象森□□乞命無□□兒盛死蛇多添少減無餘利無用塔然一笑復舉□道偈問師曰掣電飛來全身不顧疑議之間聖凡無路速道速道師曰火道星飛有何□議敵而當機不是不是無用振威一喝師曰喝作
麼無用曰東瓜山前吞匾檐捉住清風剝了皮師不覺通身汗下亟五體投地曰今日方知和尚用處無用曰閉著口自是侍左右者三年且以斷厓義所贊巳像親署一花書投師曰汝緣在浙逄龍即住遇池便居師遂還浙時虛谷陵元叟端瀨翁慶幻住本天如則各據名山𨔛展化機師皆往扣擊道相脗合而幻住尤譽師弗置元祐庚申延師住廣德縛茆於大洞中洞左有實相寺馬祖弟子澄云道塲師為起廢重新之同時有無一全遯迹於石溪石溪與大洞相望人謂廣德二甘露門至治癸亥宜興之龍池請師
建立禪居師以名符懸記欣然赴之作室以間計者凡數千命之曰禹門興化庵先是山顛有龍池其深巨測龍出每大水民甚苦之師召龍受三歸依戒龍不復出師居之久復厭其未幽邃也擇絕巘作室以居至壁立如削處斷木為棧鉤鐶連鎖棲板於空中不日告成師足不越戶限者二年學徒聞風遐邇坌集師亦不能悉拒也帝師大寶法王稔師之道行降師號曰弘教普濟禪師泰定乙丑州西之九里有地曰青山山明水秀前僧副周某延師之至為創寺一區因以九里名之師曰善則善矣僅二紀必當變遷
時人葢不之信也至順庚午出世住李山禪寺辨香酬恩卒歸之於無用俄有詔集桑門千七百人閱毗盧大藏經一七日師陞座敷繹正法天降甘露甫三年退歸龍池時元叟主雙徑月江印主雲峯皆招居第一座辭不赴元統甲戌淛西江東道廣教總管府具疏請主常之天寧萬壽州守戍將敦勸尤力師漠然若無聞或激曰大法火冷灰寒師乃欲自暇自逸耶師為蹶然而起寺嘗災方議經營前住持幽岩靜夢殿楹仆地師以隻手搘之暨師至果為新釋迦寶殿塐佛菩薩天神諸像雄冠諸剎踰八年有言師於
順帝者錫號曰本覺妙明眞淨禪師至正壬午江南行宣政院命師主大華藏寺師舉龍門膺代之明年復命補天童景德禪寺師堅以疾辭又退歸龍池宜興銅官山舊有北嶽菩薩院燬於會昌士潘敬之重構焉師以九里寺助建法堂丈室之屬以年稽之正二紀矣人益嗟愕謂師能前知戊子有旨趣入覲說法於龍光殿上悅賜金襴法衣兼以玉環加師號曰佛心了悟大禪師帝師亦有絳袍毳帽之賜居無何奉旨函香至五臺山曼殊大士為現祥光五道明年陛辭南還道過維揚鎮南王波羅普化率妃嬪等延
師入宮稟受大戒賜以白金盂及僧伽黎衣遣司馬護還龍池庚子師為慕道者所逼出領善卷寺寺巳弊師施塗□□□之功且甓其寶街明年募善士萬人為萬善同歸有二晝夜及瘞兵後枯骨至無萬數壬寅又退歸□□癸卯廣德大旱師狗鄉民之求結壇誦呪焚□未□大雨如瀉歲乃登眾愈知師有道不容其強還住麻□山慈慧禪庵未幾成大叢林國朝洪武戊申又退歸龍池己酉夏六月師示微疾屬弟子宗□裁紙製內外衣且曰吾將逝矣或以藥劑進麾去之十五日自興化庵移龕至絕巘所居十七
日昧爽師起沐浴服紙衣索筆書偈云七十八年守□明明一塲敗闕泥牛海底翻身六月炎炎飛雪書畢側臥而化停龕七日容貌如生先一月龍池水涸及師順寂噴湧異常時君子知為異徵黑白戀慕各衣衰麻繞龕悲啼如喪考妣至有然頂灼臂以為供養者執紼之人盈萬茶毗有五色光現齒牙舌輪及所持數珠皆不壞設利無算烟到中林亦纍纍然生人競折枝取之至於灰土亦掬取淘沃獲者亦眾於是門人志舜志思等各分餘骨與不壞者以某年月日就龍池太平齊山紫雲山麻蕻山五所建塔藏焉
世壽七十有八僧臘六十有五師氣貌雄偉身長七尺有餘音吐鴻亮其接物也不以貴賤異心所至無不頃向若中書右水相朵兒只若江浙行省左丞相別不花若趙文敏公孟頫若馮內翰子振尤所賓禮者也四民來獻薌衣履者肩摩袂接既無虛日師既受即以施人曾無毫髮係吝其自處則布袍糲食沛然若有餘凡發為文偈了不經意引紙行墨而空義自彰有四會語行於世其嗣法弟子則季山之仁奉報本之紹洪芙蓉之志恭顯德之紹善也其所度弟子巳出世者則祥符之紹密之寧之仁性竹山之
祖瑛南禪之祖勤也未出世者則祖珉祖繼祖宗會紹仁祖瑜祖林等也師之道德所霑丐者可謂侈矣師示寂後之七年仁性親撰行業記一通同祖珉謁余於禁林以塔上之銘為囑嗚呼古之學者孳孳為巳及覺門巳證惧失其傳無以續佛慧命不得巳而出世為人後世乃藉是以為榮觀豪攘巧取無所不用其極果何為者耶有者師者得法之後固拳拳以度人為急及主大剎屢退□龍池雖天童寶廁五山亦徭首弗顧其高風□□□祥麟威鳳可望而不可即何其賢耶人疑為淮海之後身信不誣巳
子／宗教／正統道藏／洞真部／記傳類／茅山志／卷之二十八　火四／金薤編　一／齊梁詩／江南秋懷寄華陽山人(P.第09冊　305-2)..[上海涵芬樓影印本]
江南秋懷寄華陽山人
櫛髮涼天曙含豪故國情歸心一夜極病體九秋輕忽起襜褕詠因悲絡緯鳴逢山即堪隱何路可圖榮揲策空占命持竿豈釣名忘憂如有待縱懶似無營小逕纔分草斜扉劣辨荊冷荷承露菂疏菊臥煙莖譜為聽琴閱圖因看海憕鷺毛浮島白魚尾撇波赬庭橘低攀嗅園葵旋折烹飢烏窺食案鬥鼠落書
棚種豆悲楊惲投憶衛旍東鄰誰處士南郭自先生分野星多蹇連山卦少亨衣裾徒博大文籍漫縱橫蘭葉騷人佩蓴絲內史羮鶡冠雖適越羊酪未饒傖倚嘯微抽恨論玄好折酲棲遲勞鼓篋豪俠愛金籯鍊藥傳丹鼎嘗茶試石沼連枯葦暗窗對脫梧明未達譏張翰非才嫉禰衡遠懷𩱿易黯幽憤骨堪驚礪缺知矛利磨瑕見璧瑛道源疏的瀝儒術售精誠敢歎良時擲猶勝亂世攖相秦猶幾死王漢尚當黥飲啄期應定窮通勢莫
爭髠鉗為皁隸譚笑得公卿浴日安知量追風不計程塵埃張耳分肝膽季心傾諭蜀專操檄通甌獨請纓匹夫能曲踊萬騎可橫行許國輕妻子防邊重戰耕俄分上尊酒驟厭五侯鯖靜默供三語從容算一枰弘深司馬法雄傑二師兵朔雪埋烽燧寒笳裂旆旌乘時收句注即日掃攙搶武昔威殊俗文今被八紘琮璜陳始畢韶夏教初成芽櫱群妖滅松筠百度貞郎官青瑣拜使者繡衣迎帝道將雲闢澆波漸砥平學徒羞說霸佳士恥為
跉負杖歌南畝操觚賦北征才當曹斗怯書比惠車盈謝氏憐兒女郗家貴舅甥唯荒稚圭宅莫贈景山鎗賢彥風流遠江湖思緒縈謳啞搖舴艋出沒漾鵁鶄晚樹參差碧奇峰迤邐晴水喧揌紫芡村響香秔荷笠漁翁古穿籬守犬獰公衫白苧卷田餉綠筲擎地與膏腴錯人多富壽并相歡時帖泰獨坐歲崢嶸唧嘖蛩吟壁連軒鶴舞楹戍風飄疊鼓鄰月動哀箏未得文章力何由俸祿清和鉛還搰搰持斧自丁丁驚懼疑雕朽功勤過屑
瓊凝神披夕秀盡力取朝英蠹簡開塵篋寒燈立曉檠靜翻詞客系閒難史官評天地寧舒慘山川自變更秪能分跖惠誰解等殤彭項豈重瞳聖夔猶一足𨆪阮高酣麯糵莊達謝犧牲齚齒無勞話寬心豈可盛但從罏冶煆莫受蔚羅嬰硯撥萍根洗舟衝蓼穗撐短床編翠竹低几憑紅檉霜信催楊柳煙容裊杜蘅桁排巢燕燕屏畫醉猩猩紐檜堆嵐影飛泉撼玉琤𦪽尋遠近握槊鬥輸贏檻壓離披瓠簷垂礧磊橙忘情及宗炳抱疾過劉
楨野饋誇菰飯江商賣蔗餳送神枹瓦鼓留客上瓷觥舉檝揮青劍鳴榔送遠鉦鳥行沉莽蒼魚隊破泓澄手戟非吾事腰鎌且發硎諒難求摽摽聊欲取錚錚幾歎蟲甘蓼還思鹿美萍愁長難自剪歌斷有誰賡未去師黃石空能說白珩性湍纔激浪言莠罷抽萌地僻琴樽獨溪寒杖屨清物齊消臆對戈倒共心盟絲曳靈妃瑟金涵太子笙幽棲膠竹塢仙慮繹蓬瀛想象珠襦鳳追飛翠蕊鶯霧簾深杳悄雲磬冷敲鏗籙字多階品華陽足弟
兄焚香凝一室盡日思層成匿影崦嵫色呀空渤澥聲吾當營巨黍東去射長鯨
子／宗教／正統道藏／洞神部／靈圖類／圖經衍義本草／卷之四　資四／玉石部中品　二／石花(P.第29冊　163-1)..[上海涵芬樓影印本]
【石花】味甘溫無毒酒漬服主腰脚風冷與殷孽同一名乳花
唐本注云三月九月採之乳水滴水上散
如霜雪者出乳穴堂中唐本先附
衍義曰石花白色圓如覆大馬杓上有百十枝每枝各槎牙分歧如鹿角上有細文起以指撩之錚錚然有聲此石花也多生海中石上世亦難得家中有一本後又於大相國宮中見一本其體甚脆不禁觸擊本條所注皆非
子／宗教／正統道藏／太玄部／周易參同契發揮／卷之八　止八／下篇第一(P.第34冊　439-1)..[上海涵芬樓影印本]
累積長久化形而仙
大矣哉丹道之法天也難矣哉丹功之不息也何以言之陰符經云觀天之道執天之行盡矣夫天之所以長且久者以其晝夜之運也人能觀天之道反而求之吾身亦如天道晝夜之運則長生久視之道實在於此捨此更無他道也蓋晝夜之運即天之道也人以藐然六尺之軀乃能法天之道而與天道同其運則其為道也豈不
大矣哉易曰天行健君子以自彊不息夫子作象之意欲使知道君子象天行之健也天之所以常行而不已者以其健爾健則能行之無已君子欲其行之不息當法乾健以自彊其志斯可矣蓋不息者人之所難也天道之運晝夜而不息人而象天道晝夜之運而不息豈不難矣哉然而天下之大事必作於其細天下之難事必作於其易合抱之木生於毫末九層之臺起於累土千里之行始於足下是故聖人圖
難於其易為大於其細亦在夫積久之功耳黃庭經云仙人道士非有神積精累氣乃成真故自片餉結胎之後百日而功靈十月而胎圓一年而小成三年而大成以至九年功滿人事皆盡然後可以遺世獨立羽化而登仙蓋未有不自積累長久而得之者若曰不必積久功夫而可以平地登仙則猶一鍬而欲掘九仞之井一步而欲登億丈之城豈有是理哉通玄真經云寸步不休跛鼈千里累土不止丘山從成
臨河欲魚不如歸而織網故夫人之學道不患不成惟患不勤不患不勤惟患無久遠之心蓋久遠之心最為難也吳宗玄玄綱論云知道者千而志道者一志道者千而專精者一專精者千而勤久者一是以學者眾而成者寡也若知者能立志立志者能絕俗絕俗者能專精專精者能勤久未有學而不得者也世降俗末去聖逾遠學者每以躁競之心涉希靜之塗意速而事遲望近而應遠皆莫能相終夫既立志
不堅信道不篤朝為而夕改始勤而中輟悅於須臾厭於持久乃欲與天地齊年不亦愚乎內觀經云知道易信道難信道易行道難行道易得道難得道易守道難若使不難則滿市皆神仙矣安足為異耶呂純陽詩云三畝丹田無種種種時須假赤龍耕曾將此種教人種不解營治道不生茲豈道之遠人哉人自遠道爾人徒見悟真篇云赫赤金丹一日成古仙實語信堪聽若言九載三年者盡是推延欵日程遂
執此以訕笑累積長久之說殊不究紫陽此詩蓋引用韓逍遙之語以曉夫世之不知有一日見效之妙而徒事三年九載之勤者爾非曰一日便可登仙更不用累積長久之功也嘗試論之上清集云教我行持片餉間骨毛寒心花結成一粒紅蕖言即此是金丹又云開禧元年中秋夜焚香跪地口相傳朅爾行持三兩日天地日月軟如綿又云縱使功夫汞見鉛不知火候也徒然大都全藉周天火十月聖胎方始
圓雖結丹頭終耗失要知火候始凝堅如此則金丹之小效固可以片餉見之而金丹之大功蓋不止於一日矣抑嘗以古人之說攷之如王易玄云九轉一年功壽可同天地又云火運經千日爐開見八瓊又如韓逍遙云十月滿足麗乎二儀又云三年法天行道永世無為金質王韓二公皆唐之得道真仙也肯妄言哉又如呂純陽云千日功夫不暫閑河車般載上崑山又云才得天符下玉都三千日裏積功夫又
如劉海蟾云爐閉八關終九五藥通七返是三年又云九轉功成千日候已知名姓列仙都夫洞賓之與海蟾乃列仙中之錚錚者肯妄言哉不特此也又如陳朝元云含養胞胎須十月焚燒丹藥在三年又云九年還返無差錯鍊取純陽作至真又如王良器云大將天法烹千日恁時除假只留真又云靈芝種滿三丹田千日功夫延萬年又如薛紫賢云四象包含歸戊己精勤十月產嬰孩又云昇騰須假至三年擕
養慇懃愛戀又如劉虛谷云顏容可定因三住胎息成功合一周又云大力欲就三千日妙用無虧十二時又如陳默默云炁候簇成須百日功夫鍊就是三年又如李長源云勿謂丹成消一日到頭須下數年功又如陳翠虛云片餉功夫修便現老成須是過三年又云千朝火候知時節必定芽成汞自乾諸公之說豈皆謬為此論以誑惑後人者丘長春磻溪集云假使福輕魔障重挨排功到必周全吾黨其勉諸
子／宗教／正統道藏／太平部／雲山集／序　兄一之一(P.第42冊　731-1)..[上海涵芬樓影印本]
道行乎教非文不宣蓋將以詔眾而傳遠也自黃帝老子垂世立教已有陰符道德二經出焉其後文亢列莊立言滋多逮及唐宋著譔彌廣皆所以發天人祕密示學者之津梁
宋末金初有所謂全真家者以心傳心不立文字然重陽祖師以降急於化人皆有教言以惠後學近世栖雲大老化導緣深語錄一編高出前軰一傳而得吾知常子心地坦明問學該贍六十四卦八十一章咸有解釋而又作南華解義沖虛斷章言簡而意足義深而理明其可謂黃冠中之錚錚鉸鉸者爾間於應物之際游戲翰墨其賦詩歌論碑記雜文娓娓可觀號雲山集長安裴憲子法已敘之於前其友李君提舉復求余說綴於後余
與知常有平昔之好甞為作易解後序今何辭焉歲旃蒙赤奮若慎獨老人東明王鶚百一序
子／宗教／正統道藏／太平部／洞玄金玉集／卷之五　氣五／五言長篇／借古韻勸眾道友(P.第43冊　252-1)..[上海涵芬樓影印本]
借古韻勸眾道友
我雖未達者常好靜與清榮華非染著不羡擁旗旌信筆寫詩頌意氣常錚錚湛湛成恍惚澄澄生杳冥死灰比我心槁木類我形五
行傳五藏黑白赤黃青烹鍊真鑪竈寳結晃神京懷玉人難曉藐視公與卿大道不難學只恐無虔誠勤行不可棄抱守不可輕解通玄又玄眾妙入門庭不惟龍虎伏自有鬼神驚同志日相訪柴扉永不扃靈芝常飽腹豈比羶與腥我因何所得能固氣神精期歸蓬島路鸞鶴來相迎玉女奏仙樂殊無鄭衛聲靈臺為靜國雲收性月明超然成羽化豈與萬物并奉勸學道人不可外經營百年如一夢休戀利與名心香常爇起何必念仙經但
存平等行清淨自然成願人同我志何患不長生
子／宗教／正統道藏／太平部／重陽全真集／卷之二　枝二／七言絕句／述懷(P.第43冊　432-1)..[上海涵芬樓影印本]
馬猿捉住是修行物物皆亡總不生肯向畫樓擊更鼓天明那用打錚錚
子／宗教／正統道藏／太平部／重陽全真集／卷之八　枝八／詞　六／五更令(P.第43冊　482-1)..[上海涵芬樓影印本]
五更令
一更初鼓聲傻槌槌要敲著心猿意馬細細
而擊動錚錚使俱齊擒下　萬象森羅空裏挂潑焰焰神輝惺惺灑灑明光射入寳瓶宮早兒嬌女姹
子／宗教／正統道藏／續道藏／弘道錄／卷之二十一　羅六／義　十一／夫婦之義　一(P.第58冊　674-1)..[上海涵芬樓影印本]
知子之來之雜佩以贈之知子之順之雜佩以問之知子之好雜佩以報之
錄曰夫投我以桃報之以李者報施之常也投我以木瓜報之以瓊瑤者篤厚之至也故曰匪報也永以為好也然則知子之來而雜佩以問者其於報施又何如哉鄭以淫蕩忘返若靜女溱洧諸篇所樂者城之隅洧之外耳所贈者彤之管芍之藥耳固不可責其親賢友善而門內之職併已亡之矣此雖錚錚之金靡靡之雅而緇衣
之感亦安可誣哉
子／筆記／萬曆野獲編／卷八／內閣二／新鄭富平身後(P.224)
【新鄭富平身後】新鄭高少師、富平孫太宰。初俱以重名大用。後皆以太剛去位。未幾俱歿於里第。俱無嗣。孫為臺臣時。與徐華亭莫逆。疏詆新鄭最醜。二公道不相謀。相去亦三十餘年。及其在事。擁戴之者俱眾。然皆負素絲之名。即甚憎者。無能以墨議之。近年高繼子務觀、務實等爭產。各交章訟言遺貲百萬。分授不均。奉旨彼中撫按會勘。頃富平身後。群從爭繼。亦互訐于秦中。諸當事謂太宰積鏹若干。寶貨若干。彼此搆訟不結。時西安推官程策。為之讞決處分。於爰書中備列其數。孫初下世。桃李正繁。恨程不為稍諱。遂以白簡謫程去。兩公立朝錚錚。即微有可議。何至溺情阿堵。使有三尺之孤。必不決裂至此。古人以無後為酷罰。信哉。
子／筆記／萬曆野獲編／卷十三／禮部一／董伯念(P.342)
【董伯念】董伯念為給事長子。先給事登第。壬辰以疏論國本。斥為編氓。時宗伯貲產過厚。怨滿一鄉。伯念思稍散之。以結人心。宗伯不謂然。而伯念奮然行之。舉故券以示小民。或止半價。或許回贖。各有條緒。湖俗故囂悍。至此不以為恩。反共訐董氏。直謂諸產。俱屬白佔。欲盡徒手得之。咻咻者日千百人。伯念不能無中悔。而御史彭魯軒應參來按浙。彭為令負清勁名。在西臺亦錚錚者。巡方入苕。諸仇董者。爭先投牒。填塞途巷。并及故祭酒范屏麓應期。彭受兩家詞。俱以屬郡邑。追逮紛紜。兩家紀綱用事者。盡入狴犴。祭酒不能堪。至雉經死。范事得小解。而伯念日夜為乃祖所恨詈。乃謀之吳江一斥生周姓者。嗾祭酒夫人上疏鳴冤。范於今上初元。曾備員講官。上見疏大怒。給事孫鵬初羽侯等。復合疏糾彭之橫。御史逮去。并撫臺王洪陽汝訓亦罷歸。董氏事漸以消弭。而伯念與宗伯。以憂勞成疾。相繼下世矣。伯念有才名。其志業不凡。不幸為富貴所累。以致短折。惜哉。○王中丞先為光祿少卿。以糾浙人吏科都給事中陳隅陽與郊。不勝。調南去。至是有浙撫之命。陳已從太常罷官居里矣。意王之修怨而懼。托所知於王以釣之。王毅然正色曰。往日在朝。議論相左。此國事也。今受命此方。則彼申部民之禮。予修式廬之敬。若以往事介懷。非人矣。陳遂往謁。賓主歡然。終王任無有以陳氏投一詞者。人謂王為
長者云。
子／筆記／萬曆野獲編／卷十五／科場二／閣臣典試(P.381)
萬曆野獲編卷十五
秀水沈德符景倩著
桐鄉錢　枋爾載輯
科　場
【閣臣典試】隆萬以來。南宮主試。例用輔臣。而以詞林大僚副之。已有成規矣。惟今上之壬辰。列內閣者四公。首輔王太倉。四輔張新建。俱未至。次輔王山陰以爭册立杜門。僅趙蘭谿一人在閣。遂並用詞林兩學士主之。至辛丑科。則內閣二人。首輔趙蘭谿。久在病杜門。僅沈四明一人在閣。至丁未科。內閣亦止朱山陰一人。遂並用詞臣如壬辰。又至庚戌科。則內閣三人。首輔王太倉不至。次輔李晉江以避言杜門。僅次輔葉福清一人在閣。于時主試亦用兩詞臣。是四科雖變體。亦揆之理勢宜然。況先朝俱有故事乎。及次科癸丑。內閣止福清獨相。則典試應如前四科例矣。而中旨忽下。命葉揆入闈。而起故祭酒方德清於家。以為之副。是時虛綸扉以待者幾三旬。一切送票本章皆自外而入。條擬旨意皆自內而出。法膳上尊。賜無虛日。真千古所無之曠典。臺垣寂無一人敢言其非體者。乃至舊臺臣素號錚錚。臨期上疏勸駕矣。次科丙辰。吳崇仁以次輔領春闈。而假元之事起。狼狽去國。為天下笑。真所謂盛滿之後。必有衰颯也。
子／筆記／萬曆野獲編／卷十七／兵部／日本(P.436)
【日本】日本貢道。本從浙福二省。自朝鮮之役。我往彼來。俱從朝鮮之釜山徑渡。海面既無多。亦無湍險。至封貢事起。則直自山海關入京。日本幾成陸路通衢矣。所幸彼國安富。遠過中國。初無意內犯。向來許多張皇。真是杞人之憂。而朝鮮、日本。向為與國。且世通婚姻。特關白一人黷武。近已寧帖。寂不聞交兵事矣。丁職方元甫應泰。習知其事。且目睹其奉倭正朔。遂欲乘大兵全力一舉滅之。如唐故事。且自為封五等地。不知主上仁聖。非唐文皇好大喜功者比。一時將帥。亦無有與李勣、薛仁貴伯仲者。此舉
亦豈易言。且兵以義起。名為卹患救災。所以異於宣和伐遼之舉。一旦利其土地。即力能郡縣之。而使聲罪致討之。日本反得有辭於我。何以風示四夷也。丁疏醜詆東征諸文武。自邢崑田玠以下。無一得免。邢即出師時。舉丁贊畫者。丁為此謀。與勘事科臣徐涵碧觀瀾者協意。既而朝鮮君臣惴恐。揚言將甘心焉。丁遂宵遁。徐亦不復閱事還京。兩人俱以聽勘歸。又六年為乙巳大計。徐以不及謫。丁竟坐墨斥。丁有才氣能任事。亦楚人之錚錚者。東事奏功。十年之局已結。飲至告成。即主上亦幸息肩。以享太平。丁必欲盡沒戰功。嚴核伍籍。至為剃眉查覈之法。軍心已大離。朝鮮復加飾其罪狀。丁遂無解於朝論矣。丁之初疏。豈無數端實中師中情弊者。攻擊四起。漸增飛語。應之十餘疏而不止。益支離失實。謂之妒功生事則可。其恨之者。至云黨倭奴以壞戰局。又云。丁欲自據高嚴作夜郎王。冤矣。○日本自古凶狡。非諸國比。以元世祖威力。十萬之眾。僅三人得還。復屢招之不至。本朝入貢甚虔。雖以胡惟庸事暫絕。後仍通貢。每天朝主上新立。頒用日字。勘合可考。其嘉靖間入寇閩浙者。乃島中賊倭。如中國洋船。其國主不及知也。大抵來貢。不過利中國貿易。初非肅慎越裳可擬。故或踰期不至。中國亦不詰責之。正合來不拒去不招之義。石司馬乃欲以封貢縻之。保其為忠臣孝子。愚矣。李宗城以臨淮勳衞。銜命渡海。欲借此以復先世曹國公故封。石司馬亦面許之。甫至朝鮮。即令沈惟敬執櫜鞬庭趨。旋為沈部下計怵。盡棄節印。單騎遯入關。貽笑遠人。賴上恩慈不誅。又三年而丁、徐之事繼之。狼狽脫走。跡同亡虜。豈止委君命於草茅。其辱國甚矣。石之負乘不待言。其初蘭溪在首揆。亦不得辭責。
子／筆記／萬曆野獲編／卷二十五／評論／評書(P.633)
【評書】頃浙中一士人。刻皇明書苑十大家。首祝京兆。而終董太史。乃以杭人湯煥、許光祚。居董之前。此士亦錚錚有書家名。自負良不淺。予規之曰。此二人不但難與董雁行。并不可列大家。盍更訂之。其人艴然怒。似謂予本無所知。安得輕置雌黃。予亦乾笑聽之而已。又一浙紳謂予曰。頃與學使者周斗垣延光晤於西湖。忽問曰。近日書家。如黃貞甫、董玄宰二公俱巨手不必言。但不知誰當左次。其言怪甚。因不置對。予曰。曷不明語之。浙紳曰。此等囈語。只可付罔聞。若欲與辨詰。惟有痛批其頰可耳。貞甫以時藝名世。本不工書。而酷好濡染。精綾名繭。布滿都下。即園亭中扁對亦多出其手。故周有此問。世間冤枉事極不少。但董無端屢遭折辱。亦高明鬼瞰之一驗也。
子／筆記／湧幢小品／卷之九／焦嚴終始(P.185)
【焦嚴終始】王怙雲中丞集有祀焦少師鄉賢文。焦。泌陽人。劉六入泌陽。焦遁去。跪其衣冠斬之。曰。吾為百姓洩此憤。過鈞州。以馬少師家在城。去之。二人之賢不肖。草賊尚自分明。焦之入祀。必居鄉果有善狀。人不能忘耳。分宜之惡。譚者以為古今罕儷。乃江右人尚有餘思。袁人尤甚。余過袁。問而親得之。可見輿論鄉評。亦自有不同處。二公不作少師。其令終何疑。
分宜大宗伯。以前極有聲。不但詩文之佳。其品格亦自錚錚。鈐山隱居九年。誰人做得南大司成分饌。士子至今稱之。
分宜讀鈐書山之下。凡九年。遂以名堂。堂與學宮相鄰。面山歷歷。秀而且整。王文恪公作銘。
有作求惟德。世蕃以昌之句。遂以名其子。字德求。此佳銘也。不善用。以亡。
分宜之高祖號本庵。中永樂辛卯舉人。官四川右布政。卒官。吾鄉顧箬溪尚書撫滇中。嚴之同年也。得小錄以寄嚴。嚴寶藏之。後嚴敗。其冊復流入於顧。顧不省。落埃中。余偶過其家。得見。惜非好古董也。
子／筆記／湧幢小品／卷之十／己丑館選(P.215)
我怨人。人未有不知者。若彼不怨。則彼厚我薄矣。我算人。人未有不知者。若彼不算。則彼逸我勞矣。曰怨。心便不快。曰算。心便不閒。將一點靈臺。擾擾役役。反出人下。噫。拙不已甚乎。
君子道其常。此論理耳。若論時勢。當道其變。如忠孝。常也。變而為簒殺。清寧。常也。變而為毀裂。皆當想到。不及焉則淺。過焉則葸。恰好則妙人。
或曰。聖人能盡鬼神之情狀。看今來人情。又有出于鬼魅之上。即聖人。如何識得。余曰。易之鬼神。造化之體段也。今之鬼魅。乃造化中一點乖氣也。甚淺。甚拙。本色人看之。如爝火。如死菌。不足道。何況聖人。
收佛之實以文儒。倒儒之體以佐佛。此皆高明人作用。
一友云。某書。某書。都是說謊。余曰。天地間。奇奇怪怪事。何所不有。隨人說謊。未足寫其萬一。姑聽之。不必論有無也。
未有愛人而不自愛者。此人心也。未有害人而不自害者。此天理也。
柳玭謂文學德行為根株。正直剛毅為柯葉。有根無葉。或可俟時。有葉無根。雨露所不能活也。其言是矣。然無根而有葉。此色厲內荏之小人。其得稱正直剛毅乎。至謂孝慈友弟。忠信篤
行。乃食之醯醬。不可一日無。則真根本矣。
今人行善事都要望報。甚至有千善報千。萬善報萬之說。顓為村婆野老而設。讀書人要曉得。只去做自家事。行善乃本等。非以責報。救蟻還帶。此兩人直是陡見。突發此心。如孟子所云。赤子入井之云。兩人若起報心。神明不報之矣。有心為善。不足為善。古人已言之矣。
余自甲申至己丑。五年。因穵耳生底。遂聾。置不復治。時方聯第。對尊長同儕。唯唯而已。人皆笑之。其秋忽大開如故。不治之效如此。
人到氣力竭盡時。即賁育。只得放下。未盡放下者為豪傑。未起而消鎔者為聖賢。
自來士大夫中有居鄉貪暴而居官反錚錚自勵者。蓋立名進取之心勝。所欲有甚於此故也。亦有居官貪暴而居鄉又循循相安者。蓋保家遠禍之心勝。所惡有甚於此故也。二種人甚多。然不猶愈於出處作惡。為世間一大蠹者乎。
小人失勢。而其力猶能鼓黨動眾。攻害君子。使君子不敢開口。此亡國之小人。而失勢者。天也。國之不即亡。亦天也。君子得時。而其力不能拔茅連茹。懾伏小人。使小人反得生心。此誤國之君子。而得勢者。幸也。國之終於誤。非不幸也。
凡事。君子能放下。小人則否。大小人亦能放下。小小人則否。
子／筆記／湧幢小品／卷之十八／浙文(P.408)
【浙文】浙之文章莫替於宋。都被四川、江西、奪去。至國朝。金、處、諸公開先。王新建大振。此外如鄭澹泉、茅鹿門、王敬所、唐一菴、張甬川、許雲邨、徐子與、蔡白石、吳泉亭、田汝成、徐文長。或以理學。或以詩文。皆號成家。而近日。余漢城、孫月峯、亦錚錚獨上。又如馮具區文集。儘簡質可讀。屠緯真天才駿發。法度不足。入目斐微。久嚼少味。至如于忠肅、胡端敏之奏議。雖不
以文名。而大手筆、大議論。足蓋天下矣。澹泉之史筆。何減孟堅。鹿門之敘事。庶幾龍門。余嘗執此說。為人所笑。要之。後世必有能評之者。
子／筆記／湧幢小品／卷之十九／精爽(P.456)
【精爽】梁觀。字大用。分巡潮州。廉介剛果。決獄如神。會天時久旱。觀齋沐禱神。雨下如注。沒于官。潮人哀思之。塑像于韓山書院祀之。觀雖沒。其精爽不迷。有祈輒應。同庠謝孚為御史時。領兵平百家畬于潮。夜宿行臺。每夕。戶鐍無風自擊。孚坦然不之疑。一日晨興。守門隸卒不來請鑰。孚怪問之。守者曰。昨夜明公衣內衣。往來中道。提鑰。將門盡開。若有沉思者。時月色濛
濛。某等于窗隙見之。第無命。不敢出耳。孚知其為觀之神也。恐隸卒驚。紿之曰。是我。是我。一時失記矣。至夕。鐍鑿如故。孚乃默曰。某奉命來靖一方。以大用平日之志。當加陰相。使公私皆美。何作此態以相恐。又默戲之曰。大用博我奠耳。聲遂息。明日。具牲醴。即書院以祭。其後凡有捷。前夕。必夢與之歡笑如生。
馬騤。解州人。與其兄主燕醫張圯館。圯卒而無子。為買地以葬。仍以居授其媪。後為松江同知。背疽幾危。一夕夢圯夾視疾。明日尋愈。人以為圯之冥祐。圯、初為行人。使蜀。館稱多怪。人莫敢居。徑入。因夜坐觀書。忽壁上如人持梃而擊者三。觀書如故。不為動。居父憂。廬中磬。不扣自鳴。燈下見馘影如斗。亦處之如常。祟弗能干。自松歸。渡江。會大風陡作。舟師震懼。無人色。從容仰天祝曰。吾平生或欺君虐民。舟當沉。否則風亦當息。此須自信得過。方敢如此。俄而風恬浪妥。須臾數百里矣。
陸道判。嘉禾人。洪武初。薄遊姑蘇。得一廢宅。先是居者多祟。遂以微價售於陸。始居之。張燈夜坐堂中。有二女笑語於前。陸知為怪。叱問之。二女曰。妾乃大青、小青也。言訖躍出。陸急飛劍擊之。若中其臂。沒。早視劍處。庭下有大小冬青二樹。因斧之。其聲錚錚。啟下一石版。版數甖。滿貯黃白。陸遂用饒富。後贅沈氏。生萬三。為江南富族之甲。已皆籍沒於官。萬三名秀。
李瀚。沁水人。為樂亭知縣。邑門外有古木數十章作祟。吏茲土者多病死。人為危之。公一日毀臺斬木。得朽骨若干。令野瘞焉。竟亦無他。後為南京戶部尚書。
熊翀。光州人。少年業南園。同事十餘人。忽睹絕色女立松樹上。眾皆錯愕。翀略不為動。女尋滅。遂以刀刮樹皮。書曰。作怪風雷滅。成形斧鋸分。明日夜半。雷劈之。後官南戶部尚書卒。武宗時已得恩典。世廟立。夢稱臣南京戶部尚書熊翀見。明日咨大臣。稱其丰表峻越。賈閣老南塢以先朝名大臣對。再賜祭。不但懾鬼魅。且聲靈通帝座矣。
孫繼先。盂縣人。以御史憂居。嘗乘馬之里社。逢路人。指公前有緋衣婦人卻行去。曰。孫御史來。吾不敢過盂縣界。公馳馬即之。入於牛羣。迄不見。明年。民病瘴。自山以西。死者數十萬。獨盂不被疫。人以此甚奇之。
高唐州驛舍。夜有鬼物自空中過。車馬人畜之聲一一可辨。亦曰海市。
子／醫家／群芳譜／元部／天譜／卷之二　天譜二／月／麗藻散語(P.24-2)..[明末刻本]
○麗藻散語月盈則食　日月運行一寒一暑【易】　月經於箕則多風月經於畢則多雨【書】　月出皎兮　月離離歷也于畢俾滂沱矣【詩】　星之昭昭不如月之暖暖【晏子春秋】　　日月之行有冬有夏月之從星以風以雨【周書】　月者陰之宗也是以月虛而魚腦減月死而螺螺一作蠃蠬瞧螺蠃俱音羅蠬音惺音焦【淮南子】　月之精生水是以月盛而潮大【抱朴子】　桂華滿兮明月輝【李白】　秋露如珠秋月如規明月白露光陰往來【江淹】　月出皦兮君子之光鵾雞舞于蘭渚蟋蟀鳴于西堂君有禮樂我有衣裳猗嗟明月當心而出隱員巖而似鉤蔽修堞而分
鏡旣少進以增輝遂臨庭而高映炎日匪明皓璧非净躔度運行陰陽以正文林辨囿小臣不佞【公孫乘】賦隱侯秀世轢轢音歷古躪躪音吝今標韻朗暢才美鬱沈埋光削跡退栖中林截孤雲而抱影指冥鴻以喻心窺遊魚于靑沚舒鳳嘯于碧岑時而行遊泠然御風揚颿江上蠟屐山中或采璚芝或拾古松東探林屋之洞南躡大王之峯發響摩蒼烟送歌凌飛淙歸來掩關獨立巀巀音截𡺼𡺼音乃築高閣之蒼蒼開芳榭而延明月不戶不牖豁焉蕭廣峰巒四面而繚崇墉又取丹霞以為屏障長江日夜以走其下天漢轆轤而挂其上虛空不壞巨石無恙仰逼帝座頫臨盤渦渦音窩夾以杉栝罥以藤蘿近而眺之眇樹綠兮若薺遠而矚之堆列岫兮靑螺當三五之良夜吾想夫君之婆娑陰峰日落高秋登臺涼風灑衣神飈飈音標蕩廻海
水乍湧望舒忽來芙蓉露披平江鏡開初隱岫而半珪漸溶溶而出篋綠烟盡滅綘雲微接疎星斜點水光相曄萎蕤芳蘭之隄徘徊紫苔之閣驪龍獻此大珠神女呈其寳靨澹淸輝之媚人客匡坐而搖箑箑音霎又如靑陽布令萬物增耀荑荑音題冒長坂莎彌大道春湛湛而可憐月娟娟而始照入楊柳而蕭疎經芍藥而窈窕濯春羅之𣯶𣯶𣯶蘇舍切羌把酒而孤嘯又如平沙莽屯空雲凍咽江光低歛人跡杳絕林開鳥驚萬里如揭明月在天下暎殘雪維彼幽人登覽超越披鶴氅撾龍笙吸灝氣收凄淸羡姮娥之耐冷絕黃鵠于瑤京若乃履綦來莓苔破佳賓零亂朗月宵墮解衣䃲薄歌吹答和彈碁則松風薦爽鳴琴則山溜入座又若花逕雨歇雲房鐘斷車馬不喧郊居蕭散蘭膏欲落桂香初滿遶赤欄而獨行度白苧
而聲緩其藏書則楞嚴壇經陰符黃庭總二酉之祕藏發五嶽之英靈飛揚則四海相蕩沉寂則六合為冥其臨文則上蒐九天下窮九淵思奔罔象豪掞雲烟試登高而望遠羅震旦而成篇吁嗟噫嘻高臺旣傾曲池亦平楚舞電滅吳歌露零悵柔絲之與菀蔓野鳥下而飛蟲鳴念繁華其何益豈若茲臺之表幽貞抱朴見素乘理來往千秋一𣊬大地一掌苟睹其然何物不𡚶樂哉茲丘悠悠天壤朝暾非不嘉夕月尤足賞于是為之歌歌曰川原澄兮雲氣鮮瑤臺朗兮兔魄圓掇紅蘭于長谷寫朱絃于山泉復歌曰昨日登臺兮衆草柔今日登臺兮風颼颼良夜一何短明月一何遒登臺旣有酒君不樂兮空憂【屠隆明月榭賦】　初生微月若無若有出城中兮纔廣於眉入堂上兮不盈于手若乃金壺稍
滴銀漢將流暗鵲驚夜寒蛩送秋天淸暈滅露白光浮臨皓壁而添粉映珠簾而半鉤纖光潤海重明表壑的的蜚上娟娟未落銜破鏡而非斜抱彎弓而勢却蓂稀葉少桂短花新無篋笥之團扇有虛空之半輪悵徘徊以將失情鬱結而莫伸命後車之文雅恭進牘於詞人【鄭遙初月】　陳王初喪應劉端憂多暇綠苔生閣芳塵凝榭悄焉疚懷弗怡中夜乃淸蘭路肅桂苑騰吹寒山弭葢秋坂臨濬壑而怨遙登崇岫而傷遠于時斜漢左界北陸南躔白露零空素月流天沉吟齊章殷勤陳篇抽毫進牘以命仲宣仲宣跪而稱曰臣東鄙幽介長自丘樊昧道懵學孤奉明恩臣聞沈潛旣又高明旣經日以陽德月以陰靈擅扶桑於東沼嗣若英於西溟引玉兔於帝臺集素娥於後庭朒朓警闕朏魄示沖順辰
通燭從星澤風增華台室揚彩軒宮委照而吳業昌淪精而漢道融若夫氣霽地表雲歛天未洞庭始波木葉微脫菊散芳於山椒鴈流哀於江瀨升淸質之悠悠降澄暉之藹藹列宿掩縟長河韜映柔祗雪凝圓靈水鏡連觀霜縞周除氷净君王乃厭晨歡樂宵宴收妙舞弛淸懸去爥房卽月殿芳酒登鳴琴薦若乃凉夜自凄風篁成韻親懿莫從羈孤遞進聆臯禽之夕聞聽朔管之秋引絲桐練響音容選和徘徊房露惆悵陽河聲林虛籟淪池滅波情紆軫其何託愬皓月而長歌歌曰美人邁兮音塵濶隔千里兮共明月臨風嘆兮將焉歇川路長兮不可越歌響未終餘景就畢滿堂變容廻遑如失又再歌曰月旣沒兮露欲晞歲方晏兮無與歸佳期可以還微霜霑人衣陳王曰善乃命執事獻壽薦璧敬
佩玉音服之無斁【謝希逸】歌君不見雲中月暫盈還復缺君不見林下風聲遠意難窮親故平生或聚散歡娛未盡樽酒空嘆息靑靑陵上柏歲寒能有幾人同【賀蘭進明】　靑天有月來幾時我今停杯一問之人攀明月不可得月行却與人相隨皎如飛鏡臨丹闕綠煙滅盡淸煇發但見宵從海上來寧知曉向雲間沒白兔搗藥秋復春姮娥孤棲與誰隣今人不見古時月今月曾經照古人古人今人若流水共看明月皆如此唯願當歌對酒時月光長照金樽裏【李白】　去年與郞別楊花飛白雪今年候郞歸楊柳綠依依聞郞買船下湘渚日日門前望行旅行人過盡乳鴉啼徘徊日暮空延佇攬衣回洞房對鏡下新妝那知淸漏短但愛明月光月光照席凉於水帳裏燈光散紅蘂好事從來不浪傳明
日升堂報姑喜【胡儼】胡公字若思號順菴南昌人太子賓客　拜新月拜月出堂前暗魄初籠桂虛弓未引弦　拜新月拜月粧樓上鸞鏡未安臺蛾眉已相向　拜新月拜月不勝情庭前風露淸月臨人自老人望月長生東家阿母亦拜月一拜一悲聲斷絕昔年拜月逞容輝如今拜月䨇淚垂回看衆女拜新月却憶紅閨年少時【吉中孚妻張夫人】　纖雲四卷天無河淸風吹空月舒波沙平水息聲影絕一盃相屬君當歌君歌聲酸辭且苦不能聽終淚如雨洞庭連天九疑高蛟龍出沒猩鼯號十生九死到君所幽居默默如藏逃下牀畏蛇食畏藥海氣濕蒸重腫臊昨者州前槌大鼓嗣皇繼聖登夔臯赦書一日行萬里罪從大辟皆除死遷者追回流者還滌瑕蕩垢清朝班州家申名使家抑坎坷秪得移荊蠻判司卑官不堪說未免捶楚塵
埃間時輩遷流多上道天路山險難追攀君歌且休聽我歌我歌今與君殊科一年明月今宵多人生山命非山他有酒不飲奈月何【韓愈】詩五言落月如金盆　月生初學扇　月明散淸影【杜甫】　明月耀淸輝【阮籍】　金波麗鳷鵲玉繩低建章【謝朓】　明月出海底一朝開光耀　月落西上陽餘輝半城樓　綺樓靑雲端眉目映皎月【李白】　經心石鏡月到而雪山風　星隨平野濶月湧大江流　雲掩初弦月香傳小樹花　翳翳月沉霧輝輝星近樓【杜甫】　相逢成夜宿隴月向人圓　稀星點銀礫落月墮金鐶【白樂天】　人占星下聚月向雨餘多　猿啼秋壑靜月落曉巖空【馮琢菴】馮公名琦靑州人官禮部尚書　鏤月為歌扇裁雲作舞衣【李義山】　洞房今夜月如練復如霜為照離人恨亭亭到曉光【王維】　月墮滄
浪西門開樹無影此時㱕夢闌立在梧桐井【曹鄴】　開簾見新月卽便下堦拜細語人不聞北風吹裙帶【李端】　家國知何在風沙滿目愁惟餘天上月還似漢宮秋【馬景約】　藁砧今何在山上復有山何當大刀頭破鏡飛上天　淸夜遊西園飛葢相追隨明月澄淸影列宿正叅差【曹子建】　夜中不能寐起坐彈鳴琴薄暮見明月淸風吹我衿【阮籍】　大江濶千里孤舟無四隣唯餘故樓月遠近必隨人【朱超】忌滿光恒缺重昏影暫流旣能明似鏡何用曲如鉤【駱賓王】　微月生東海幽陽始化升圓光正東滿陰魄已朝盈【陳子昂】　玉堦生白露坐久侵羅襪却下水晶簾玲瓏望秋月【李白】　新月如佳人出海初弄色娟娟到潮上瀲瀲搖空碧【東坡】　月明坐空山不覺石苔冷猿嘯搖藤蘿亂我松桂影【傅
女舟】　紫室經年別黃龍濯路容故山今夜宿明月在樓中【李益】　夜靜碪初動凉風雨乍收一鉤新月上應照故園樓【項蘭貞】　長安一片月萬戶擣衣聲秋風吹不盡總是玉關情何日平胡虜良人罷遠征【李白】　舟中夜離家開舲望月華山明疑有雪岸白不關沙天漢看珠蚌星橋視桂花岸飛重暈闕蓂落獨輪斜【庾信】　寥寥天地內夜魄爽何輕頻見此輪滿卽應華髮生不圓爭得破纔正又須傾人事還如此因知倚伏情【曹松】　皓魄東山吐烟霾四野無故人千里共銀漢一輪孤寒影驚烏散淸光湛玉壺長安今夜永砧杵滿城隅　光細弦欲上影斜輪未安微升古塞外已隱莫莫音□雲端河漢不改色關山空自寒庭前有白露暗滿菊花團　萬里瞿塘峽春來六上弦時時開暗室故故滿靑天爽
氣風襟靜空堂淚臉懸南飛有烏鵲夜久落江邊　明月長生好浮雲薄漸遮悠悠照邊塞悄悄憶東華淸動杯中物高隨海上查不眠瞻白兔百過落烏鴉　四更出吐月殘夜水明樓塵匣元開鏡風簾自上鉤兔應疑寉髮蟾亦戀貂裘斟酌嫦娥寡天寒奈九秋　併照巫山出新窺楚水淸羈棲愁裏見二十四回明必驗升沉體如知進退情不違銀漢落亦伴玉繩橫　江月光於水高樓思殺人天邊長作客老去一霑巾玉露團淸影銀河沒半輪誰家挑錦字燭滅翠眉顰　舊挹金波爽皆傳玉露秋關山隨地濶河漢近人流谷口樵㱕唱孤城笛起愁巴童渾不寐半夜有行舟　秋月仍圓夜江村獨老身捲簾還照客倚杖更隨人光射潛虬動明翻宿鳥頻茅齋依橘柚淸切露華新　夜深露氣淸江
月滿江城浮客轉危坐歸舟應獨行関山同一照鳥鵲自多驚欲得淮王術風吹暈已生　孤月當樓滿寒江動夜扉委波金不定照席綺逾依未缺空山靜亭懸列宿稀故園松桂發萬里共淸輝　天上秋期近人間月影淸入河蟾不沒搗藥兔長生只益丹心苦能添白髮明干戈知滿地休照國西營　滿目飛明鏡歸心折大刀轉蓬行地遠攀桂仰天高水露凝霜雪林棲見羽毛此時瞻白兔直欲數秋毫　稍下巫山峽猶銜白帝城氣沉全浦暗輪側半樓明刁斗皆催曉蟾蜍且自傾張弓倚殘魄不獨漢家營【俱杜甫】　華月當秋滿朝軒假興同净林新霽入規院小凉通碎影行筵裏搖花落酒中淸宵凝爽意併此助文雄【玉灣】　净夜天如水閒階月似霜金莖懸露掌銀闕想霓裳擣練催砧急啣盃
引漏長關河音信阻莫遣照流黃【申瑤泉】申公名時行蘇州人狀元少師首相　炎靈全盛地明月半秋時今古人同望盈虧節暗移彩凝䨇月迥輪度八川遲共惜鳴珂去金波送酒巵【楊憑】　高唐新月明虛殿夕風淸素影紗牕霽浮凉羽扇輕稍隨微露滴漸逐曉參橫遙憶雲中詠蕭條空復情【鄭錫】　　旅夢何時盡征途望每賒晚秋淮上水新月楚人家猿嘯空山近鴻飛極浦斜明朝南岸去言折桂枝花【劉方平】　待月月未出望江江自流倐忽城西郭靑天懸玉鉤素華雖可攬淸景不同遊耿耿金波裏空瞻鳷鵲樓【太白】　天使下西樓光含萬里秋臺前疑挂鏡簾外似懸鉤張尹將眉學班姬取扇儔佳期應借問為報在刀頭【康庭芝】　秋旅情何限禪房月自圓靜聞松子落寒並柝聲傳有雁皆南翅無人問北船天涯慈母意此夕念
兒單【王燁】　月華臨靜夜夜靜成氛埃方暉竟戶入圓影隙中來高樓切思婦西園遊上才網軒映珠綴應門照綠苔洞房殊未曉淸光信悠哉【沈約】　恨寄朱絃上含情意不任早知雲雨會未起蕙蘭心月色苔階靜歌聲竹院深門前紅葉地不掃待知音【魚玄機女冠】　片月轉洪濛扶疎萬古同根非生下土葉不墜秋風每向圓時足還隨缺處空影高群木外香滿一輪中未種丹霄日應虛白兔宮何時隨羽化細問得元功【李建封】　花間一壺酒獨酌無相親舉杯邀明月對影成三人月旣不解飲影徒隨我身暫伴月將影行樂須及春我歌月徘徊我舞影凌亂醒時同交歡醉後各分散永結無情遊相期邈雲漢　月色不可掃客愁不可道玉露生秋衣流螢飛百草日月終銷毀天地同枯槁蟪蛄啼
靑松安見此樹老金丹寧誤俗昧者難精討爾非千歲翁多恨去世早飲酒入玉壺藏身以為寳【俱李白】　小時不識月呼作白玉盤又疑瑤臺鏡飛在白雲端仙人垂兩足桂樹作團團白兔擣藥成問言誰與餐蟾蜍蝕圓影大明夜已殘羿昔落九烏天人淸且安陰精此淪惑去去不足觀憂來其何如悽愴摧心肝　高樓入靑天下有白玉堂明月看欲墮當牕懸淸光遙夜一美人羅衣沾秋霜含情弄柔瑟彈作陌上桑絃聲何激烈風捲遶飛梁行人皆躑躅棲烏去廻翔但寫妾意苦莫辭此曲傷願逢同心者飛作紫鴛鴦　天陰積氣淸水德本虛靜雲收風波止始見天水性澄光與粹容上下相涵映乃於其兩間皎皎掛寒鏡餘暉所照耀萬物皆鮮瑩矧夫人之虛豈不醒視聽而我於此時翛然發孤
詠紛昏忻洗滌俯仰恣涵泳人心曠而閑月色高愈迥惟恐淸夜闌時時瞻斗柄【歐陽永叔】七言中天月色好誰看　開盡南牕借月看【山谷】　多情只有春庭月猶為離人照落花【張泌】　白沙翠竹江村暮相送柴門月色新　思家步月淸宵立憶弟看雲白晝眠【俱杜子美】　北斗橫天夜欲闌愁人望月思無端【徐安貞】　水簟銀牀夢不成碧天如水夜雲輕雁聲遠過瀟湘去十二樓中月自明【溫庭筠】　草遮回磴絕鳴鸞雲樹深深碧殿寒明月自來還自去更無人倚玉欄干【崔魯】　玉淸宮下水悠悠一種相思兩地愁月色不知人事改夜深還照粉牆頭　三十六宮秋夜深昭陽歌斷信沉沉惟應獨伴陳皇后照見長門望幸心　監宮引出暫開門隨例趨朝不是恩銀鑰却收金鎖合月明花
落又黃昏【俱杜枚】　露濕瑤花春殿香月明歌吹在昭陽似將海水添更漏共滴長門一夜長【李益】　暮雲收盡溢淸寒銀漢無聲轉玉盤此生此夜不長好明月明年何處看【蘇東坡】　幾年無事傍江湖醉倒黃公舊酒壚覺後不知新月上滿身花影倩人扶【陸龜蒙】　宮殿沉沉月色新昭陽更漏不堪聞珊瑚枕上千行淚不是思君是恨君【劉皁】　且向焦桐寄別情未彈先作斷腸聲欲敎翻作孤鸞調又恐君王月下聽【黃佐】　鳷鵲樓頭鼓二更梅花帳裏夢初醒起來獨坐庭前月更有何人識此情【喬承華】　碧天凉月湛悠悠獨上高樓望女牛昨夜西風何處起宮中無樹不知秋【林世辟】　相送還憐踏雁沙相思何處望天涯無情最是溪頭月獨照寒梅一樹花【陸鄉子】　娟娟霜月冷侵牀更漏沉沉
抵死長正是凄凉眠不得又聞歌吹在昭陽【丘瓊山】丘公名濬廣東人官大學士　卸髻嬌娥夜臥遲梨花風靜鳥栖枝難將心事和人說說與靑天明月知【伯虎】唐公名寅蘇州人解元　幾多心事杔鵾絃彈向君王不見憐一片芙蓉花上月照人淸淚落燈前【孫文叔】　霽月疎窓分外明狂風無奈海潮聲誰能忍冷孤峯宿坐看沉波光太靑【王鳳洲】王公名世貞太倉人官尚書　兩兩宮娥向月前暗將心事卜金錢監宮錯報羊車至各自倉忙墮翠鈿【湯義仍】湯公名顯祖臨川人禮部主事　十二天街月正饒翩翩裘馬狎春宵遲明絃管歌聲沸不道風流减六朝【于念東】　金鋪玉露月流輝寳坐瑤堂映紫衣聖主觀書居太善三更龍輦未言㱕【黃五嶽】黃公名省曾字勉之吳縣人舉人　共憶蟾宮第一歌宴酣其奈月明何禁門深鎖無人到却許銜花野鹿過【朱純】　碧窓斜月藹淸愁聽寒蛩淚濕衣夢裏分明見關塞不知何路向金微【張
仲素】　拜月幽堂月未圓願乘月色到君前洞房冷落如秋水夢斷關山獨自憐【馬嘉松】　砧杵聲停聞管絃薰爐香燼夜如年芙蓉池上梧桐月照見鴛央獨自眠【劉玉】　裙布釵荊尚未全敢思珠翠作春妍辟纑夜夜賒明月羞殺隣姬燈下眠　陰雲薄暮尚空虛此夕淸光已破除只恐異時開霽後玉輪依舊養蟾蜍【羅隱】　幾點梅花發小盆氷肌玉骨伴黃昏隔牕久坐憐淸影閒畫金釵記月痕【孫蕙】　桃源人去絳幃寒強折花枝帶笑看月上梅稍空有影風吹柳絮不成團【趙彩姬】　橋上千花點碧空美人遙隔水雲東一聲寳馬嘶明月驚起沙汀幾點鴻　芙蓉作帳錦重重比翼和鳴玉漏中共道瑤池春似海月明飛下一䨇鴻【俱張紅橋】　美人絕似董嬌嬈家住南山第一橋不肯隨人過湖去
月明夜夜自吹簫【曹妙淸女郞】　寒雲薄霧五湖秋風動蘆花蕩客愁遙望舊山何處是靑天孤月思悠悠【潘女郞】　銀燭淸樽久延佇出門入門天欲曙月落星稀竟不來烟柳朦朧鵲飛去【姚月華女郞】　少皡磨成白玉盤六丁擎出太虛寬清光燦燦垂千古留向人間此夜看【田畫】　早晚更看吳苑月西齋長憶月當牕不知明夜誰家見應照離人隔楚江【李頻】　柳稍新月照孤城花氣薰人入夜淸遙想深閨春寂寞有人對月漫含情【郭鯤溟】郭公名臨臣長洲人官　娟娟霜月夜寒侵宿莽澄湖入望深自笑山中雲臥客一牀林影類棲禽【王雅宜】王公名寵字履吉吳縣人貢士　月出天邊水在湖微波倒浸玉浮圖掀簾欲共嫦娥語肯敎霓裳一曲無【女郞羅愛】　初聞征鴈已無蟬百尺樓臺水接天靑女素娥俱耐冷月中霜裏鬬嬋娟【李商隱】　手把
瓊簫作鳳鳴滿天風露月華明如何王子緱山上却有秦樓弄玉聲【馮琢菴】　風捲浮雲散九區海天澄徹月輪孤三秋爽氣凌空碧一點寒光照太虛狂客醉酣歌白苧素娥起舞擊蒼梧何須更覓神仙術我已藏身白玉壺【曹鼐】曹公名鼐寧晋人狀元大學士　碧空如洗界淸光為控疎簾照晚妝花柳有情渾弄影魚龍何事欲深藏玉繩露濕斜陰濫銀漢星稀曲轉廊怪的棲烏驚不定一灣早已落橫塘【朱蘭嵎】朱公名之蕃應天人狀元侍郎　始看東上又西浮圓缺何曾得自由照物不能長似鏡當天多是曲如鉤定無列宿敢爭耀好伴晴河相映流直使奔波急於箭祇應白盡世人頭【杜光庭】　轉缺霜輪上轉遲好風偏忍送佳期簾斜樹隔情無限燭暗香消坐不辭最愛笙調聞北里漸看星淡失南箕何人為較淸凉力欲減初圓及午時【陸龜蒙】　聽月樓
高接太淸倚樓人聽最分明碾空喑啞氷輪轉搗藥叮咚玉杵鳴機織廣寒聲歷歷斧侵丹桂韻錚錚忽然一陣天風下吹落嫦娥笑語聲【錢鶴灘錢公名福華亭人會元題聽月樓】　晴雲散彩月輪圓桂闕飛丹落綺筵曲度霓裳收萬籟河翻銀影界遙天平原十日雄談裏天柱孤峯醉眼前何似故人常對面飛仙笑挾自年年【張祥鳶】張公號虛菴金壇人　雨晴秋色滿長安月貫黃雲百寳團見說秋光天下共不圖今夜客中看天垂紫禁星河淡江繞金城風露寒吹斷碧簫丹桂發玉人何處倚闌干【文衡山】文公名徵明蘇州人翰林待詔　徙倚高軒望月輪幽居不受綺羅塵總無濁酒酬佳節未厭清談對故人何處銀花偏照夜滿庭玉樹別成春看君便作高陽里元凱何時起鳳麟【馮琢菴詞靑烟幕處碧海飛金鏡永夜閑堦桂影露凉時零落多少寒蛩神京遠唯有藍
橋近【晁補之】　裊娜腰肢渾似柳碧花茗碗勞纖手淸晝小橫陳陽臺夢未真　一聲鶗鴂暮兩槳催人去新月曲如眉黃昏悵望時【楊升菴楊公名慎成都人狀元菩薩蠻】　泊雁小汀洲冷淡湘裙水漫秋裙上吐花無處覓重遊隔柳惟存月半鉤　准擬架層樓望得伊家見始休還怕彩雲天凍起悠悠化作相思一片愁【韓文璞南鄉子】　繡面芙蓉一笑開斜飛寳鴨襯香腮眼波纔動被人猜　一面風情深有韻半牋嬌恨寄幽懷月移花影約重來【李易安山花子】
子／醫家／群芳譜／元部／歲譜／歲譜三　秋／麗藻散語(P.3-1)..[明末刻本]
○麗藻散語江漢以濯之秋陽以暴之【孟子】　秋日凄凄百卉具腓【詩】　火見而秋風戒寒【國語】　秋為白藏【爾雅】　秋曰素秋【纂要】　兌正秋萬物之所說也【兌卦】　壯上悲秋感陰氣也【韓詩】　西方金行之氣【西羗傳】　一葉落天下知秋【淮南子】　秋歌西籟【禮樂志】　時秋積雨霽凉氣入郊墟【韓文公】　少昊少昊金天氏蓐收少昊之子名該金官也司農蓐收按轡【文選】　悲哉秋之為氣也蕭瑟兮草木搖落而變衰憭慄兮若在遠行登山臨水兮送將歸泬㵳兮天高而氣清寂寥兮潦收而水清秋風兮蕭蕭舒芳兮振條　日月忽其不掩兮春與秋其代序　皇天平分四時兮切獨悲此凜秋白露旣下降百草兮潦離被此梧楸　嫋嫋兮秋風洞庭波兮木葉下　秋旣先威以白露兮冬又申之以嚴霜【俱楚詞】　雲旣淨而天高潦
將收而水平【虞世南】　秋夜淸白兮播商氣以收溫【湛万生】書零雨送秋輕寒迎節江楓曉落林葉初黃登舟玉河殊足勞止解維金關定在何日八區內侍厭直御吏之廬九棘外府且息官曹之移應分竹南川剖符千里但黑水初旋未申十千之飲桂官旣啟復乖䨇闕之宴文雅縱橫卽事分阻淸夜西園眇然未克想征艫而結嘆望桂席而霑衿若使弘農書疏脫還鄴下河南口占儻歸鄉里必達靑泥之封且觀朱明之詩白雲在天蒼波無極瞻雲岐路眷慨良深愛護波潮敬朂光彩【梁文簡帝與蕭臨川書】　昔越張修盟用弘美績邊延善政實著民謠吾冲弱寡能未明理道猥以庸薄作守京河將恐五袴無謠兩岐難志思立恩惠用布風猷【前人】　垂示三首風雲吐於行間珠玉生于字裡跨
躡曹左會超潘陸䨇鬂向光風流已絕九梁插花歩搖為古高樓懷怨結眉表色長門下泣破粉成痕復有影裡細腰令與真類鏡中好面還將畫等此皆性情卓絕親致英奇故知吹簫入秦方識來鳳之巧鳴瑟向趙始覩駐雲之曲手持口誦喜賀交并也【前人】辭八月空堂前臨隙荒抽關散扇晨烏未光左右物態森踈強梁天隨子爽駴恂慄恍軍容之我當濠然而溝壘然而墻纛然而桂隊然而篁杉木攢矛蕉標建常槁艾矢束矯蔓絃張鼃合助吹鳥分啟行若革進而金止固違陰而就陽無何雲顏師風旨伯蒼茫慘澹隳危槭劃烟蒙上焚雨陣下棘如濠者注如壘者闢如纛者亞如隊者析如矛者折如常者拆如矢者什如弦者磔如吹者瘖如行者惕石有髮兮盡壘木有耳兮咸馘雲風雨烟乘
勝之勢驕杉篁蕉蔓敗北之氣摵天隨子曰吁秋無神則已如其有神吾為爾羞之南北畿圻盗興五朞方州大都虎節龍旗瓦解氷碎瓜分豆離斧扺耋老千穿乳兒昨宇今燼朝人暮尸萬犢一啗千倉一炊擾踐邊朔殲傷蜑夷制府守帥披攘城池弓弮不刑甲綴不離兇渠歌笑裂地無疑天有四序秋為司刑少昊負扆親朝百靈蓐收相臣太白將星可霾可電可風可霆可壍溺顛陷可夭札迷冥曾忘鏖剪自意澄寧苟蜡禮之云責觸天怒而誰丁奈何欺荒庭凌壞砌掇崇𦶜批宿蕙揭編茅而逞力斷緯蕭而作勢不過約弱欹垂𢦤殘廢替可謂棄其本而趍其末捨其大而從其細也辭猶未已色若愧耻于是墮者止偃者起【陸龜蒙】賦白帝承乾乾坤悄然潘岳乃驚素髮感流年抽綵筆疊花牋驅
走群言寫壹鬰之懷矣抽羅萬象賦蕭條之景焉于時凄凄漠漠零露蒙作杳杳冥冥勁風吹成或靑山兮薄暮或綠野兮新晴昨日金輿天子自西郊而迎入此時火旆祝融指南極以遄征於是踆烏减赫顧兔添明地上落紅蕖之態烟中吟玉笛之聲泰華峰高染蓮華而翠活湘川樹老換楓葉以霞生愈碧吳山偏淸漢水松柏風高兮歲寒出梧桐蟬急兮烟翠死衡陽落日和旅雁以飛來劔閣中宵逐哀猿而嘯起遂使隋堤靑恨吳嶺綠愁廬阜之蟾開石面錢塘之雪入濤頭空三楚之暮天樓中歷歷滿六朝之故地草際悠悠魚美東鱸獸獰西虎送鸞扇之藏篋迎蛛絲之織戶海上而輕籠皓月皎潔成氷隴頭而惹着陰雲蒼茫欲雨斯則寒暑推移衰榮可知金生火死菊換蘭萎豈惟自遐及邇窮
高極卑上澄鵲漢以淸淺東瑩鼇洲而渺彌數聲之玄鶴驚時九臯搖落一夜之新霜撲處百卉離披是時坐客聞之侔色揣稱咸言此日之摛藻更苦曩篇之秋興【黃滔秋賦】　越王之孫有賢公子宅於不土之里而詠無言之詩以告東坡君士曰吾心皎然如秋陽之明吾氣肅然如秋陽之淸吾好善而欲成之如秋陽之堅百榖吾惡惡而欲刑之如秋陽之隕群木夫是以樂而賦之子以為何如居士笑曰公子何自知秋陽哉生于華屋之下而長游於朝廷之上出擁大盖入侍帷幄暑至于溫寒至于凉而已矣何自知秋陽哉若予者乃真知之方夏潦之流也雲蒸雨泄雷電發越江湖為一后土冐沒舟行城郭魚龍入室菌衣生於用器蛙蚓行於几席夜違濕而五遷晝燎衣而三易是猶未足病也耕
於三吳有田一廛禾已實而生耳稻方秀而泥蟠溝塍塍音成交通墻壁頺穿而垢落墍之塗目泣濕薪之烟釜甑其空四隣悄然鸛鶴鳴于戶庭婦宵興而永嘆計無食其幾何矧有衣於窮年忽釜星之雜出又燈花之䨇懸淸風西來鼓鍾其鏜奴婢喜而告予此雨止之祥也早作而占之則長庚澹其不芒矣浴於暘谷升於扶桑曾未轉盻而倒景飛於屋梁矣方是時也如醉而醒如瘖而鳴如痿而行如還故鄉初見父兄公子亦有此樂乎公子曰善哉吾雖不身履而可以意知也居士曰日行於天南北異宜赫然而炎非其虐穆然而溫非其慈且今之炎者昔之溫者也云何以夏為盾而以冬為衰乎吾儕小人輕慍易喜彼冬夏之畏愛乃群狙之三四自今知之可以無惑居不鄣戶出不御箬暑不言病以無
忘秋陽之德公子拊掌一笑而起【蘇子瞻】　晉十有四年余春秋三十有二始見二毛以太尉掾兼虎賁中郎寓直於散騎之省高閣連雲陽景罕曜珥蟬冕而襲紈綺之士此焉游處僕野人也偃息不過茅屋茂林之下談話不過農夫田父之客攝官承乏猥廁朝列夙興晏寢匪遑底寧譬猶池魚籠鳥而有江湖山藪之思於是染翰操紙慨然而賦于時秋也以秋興命篇辭曰四運忽其代序兮萬物紛以廻薄覽花蒔之時育兮察盛衰之所託感冬索以春敷兮嗟夏茂而秋落雖末事之榮悴兮伊人情之美惡善乎宋玉之言曰悲哉秋之為氣也蕭瑟兮草木搖落而變衰憀慄兮若在遠行登山臨水送將歸夫送歸懷慕徒之戀兮遠行有羇旅之憤臨川感流以歎逝兮登山懷遠而悼近彼四慼之疚心
兮遭一塗而難忍嗟秋日之可哀兮諒無愁而不盡野有歸鷰隰有翔隼游氛朝興槁葉夕隕於是乃屏輕箑釋纖絺藉莞蒻御袷衣庭樹摵以灑落兮勁風戻而吹帷蟬嘒嘒以寒吟兮雁飄飄而南飛天晃朗而彌高兮日悠揚而浸微何微陽之短晷兮覺凉夜之方永月朦朧以含光兮露凄清以凝冷熠燿燦於階闥兮蟋蟀鳴乎軒屏聽離鴻之晨吟兮望流火之餘景宵耿介而不寐兮獨展轉於華省悟歲時之遒盡兮慨俛首而自省斑鬂彪以承弁兮素髮颯以垂領仰群儁之逸軌兮攀雲漢以游騁登春臺之熙熙兮珥金貂之烱烱苟趣舍之殊途兮庸詎識其躁靜聞至人之休風兮齊天地於一指彼知安而忘危兮固出生而入死行投趾於容跡兮殆不踐而獲底闕側足以及泉兮雖猴猨而不履
龜祀骨於宗祧兮思反身於綠水且歛袵以歸來兮忽投紱以高厲耕東𦤎之沃壤兮輸黍稷之餘稅泉涌湍於石間兮菊揚芳乎崖澨澡秋水之涓涓兮玩游鯈之潎潎逍遙乎山川之阿放曠乎人間之世優哉游哉聊以卒歲【潘岳】　碧天如水兮窅窅悠悠百蟲迎暮兮萬葉吟秋欲辭秋而蕭䬃潛命侶以啁啾送將歸兮臨水非吾土兮登樓晚枝多露蟬之思夕草起寒螿之愁至若松竹含韻梧楸早脫驚綺疏之晚吹墜碧砌之凉月念塞外之征行顧閨中之騷屑夜蛩鳴兮機杼促朔雁呌兮音書絕遠杵續兮何泠泠虛室靜兮空切切如吟如嘯非竹非絲合自然之宮徵動終槭之別離廢井苔合荒園露滋草蒼蒼兮人寂寂樹槭槭兮蟲伊伊則安石風流巨源多可平六符而佐主施九品而自我猶
復感陰蟲之鳴軒嘆凉葉之初墮異宋玉之悲傷覺潘郞之么麼嗟乎驥伏櫪而已老鷹在鞲而有情聆朔風而心動盻天籟而神驚力將痑兮足受紲猶奮迅于秋聲【劉禹錫】　歐陽子方夜讀書聞有聲自西南來者悚然而聽之曰異哉初淅瀝以蕭颯忽奔騰而砰湃如波濤夜驚風雨驟至其觸於物也鏦鏦錚錚金鐵皆鳴又如赴敵之兵銜枚疾走不聞號令但聞人馬之行聲予謂童子此何聲也汝出視之童子曰星月皎潔明河在天四無人聲聲在樹間余曰噫嘻悲哉此秋聲也胡為乎來哉盖夫秋之為狀也其色慘淡烟霏雲歛其容清明天高日晶其氣慄冽砭人肌骨其意蕭條山川寂寥故其為聲也凄凄切切呼號憤發豐草綠縟而爭茂佳木葱蘢而可悅草拂之而色變木遭之而葉脫其所
以摧敗零落者乃其一氣之餘烈夫秋刑官也於時為陰又兵象也於行用金是謂天地之義氣常以肅殺而為心天之於物春生秋實故其在樂也商聲主西方之音夷則為七月之律商傷也物旣老而悲傷夷戮也物過盛而當殺嗟夫草木無情有時飄零人為動物惟物之靈百憂感其心萬事勞其形有動乎中必搖其精而况思其力之所不及憂其智之所不能宜其渥然丹者為槁木黝然黑者為星星柰何以非金石之質欲與草木而爭榮念誰為之𢦤賊亦何恨乎秋聲童子莫對垂頭而睡但聞四壁蟲聲唧唧如助予之嘆息【歐文忠】　積芳兮選木幽蘭兮翠竹上蕪蕪兮陰景下田田兮被谷左蕙畹兮彌望右芝圃兮寓目山霞起而削成水積明以經復於是蔽風闥之藹藹聳雲舘之迢迢周歩
檐以升降對玉堂之泬寥追夏德之方暮望淸秋之始飈藉晏私而游衍時晤語而逍遙爾乃日棲榆柳霞照夕陽孤蟬已散去鳥成行惠風湛兮帷殿肅淸陰起兮池舘凉陳象設兮以玉瓚披蘭藉兮咀桂漿仰徽塵兮美無度奉英軌兮式如璋藉高文兮淸談預含毫兮握芳則觀海兮為富乃游聖兮知方【謝眺】　登九疑兮望淸川見三湘兮潺湲水流寒以歸海雲橫秋而蔽天余以鳥道計於故鄉兮不知去荊吳之幾千於時西陽半規映島欲沒澄湖練明遙海上月念佳期之浩蕩渺懷燕而望越荷花落兮江色秋風嫋嫋兮夜悠悠臨窮溟以有羡思釣鰲於滄洲無修竿以一舉撫洪波而增憂歸去來兮人間不可以托㱔吾將採藥於蓬丘【李白】歌行秋風清秋月明落葉聚還散寒鴉棲復驚
相思相見知何日此時此夜難為情【李太白】　金井梧桐露光白流螢幾點輝寒夕綺窓兒女愁脉脉素手空垂闘䨇碧蛺蝶栩栩石榴裙倦理流黃向夜分織就鴛衾為誰許問之無言淚如雨【于念東】詩五言哲匠感蕭晨【殷仲文】　開秋肇凉氣【文選】　秋風生桂枝【杜甫】　淸商應秋至溽暑隨節闌【文選】　菊散金風起荷踈玉露清【唐太宗】　金蘭氣尚低火老候愈濁【韓文公】　殘暑已俶裝好風方來歸【黃山谷】　水落魚龍夜山空鳥鼠秋　風雲開古鏡淮海慰氷紈【黃山谷】　水聲萬戶竹寒色五陵松【李頎】　江上亦秋色火雲終不移巫山猶錦樹南國且黃鸝　宋玉天南客秋來愁自深淸霜數行雁明月萬家砧【王庭相】　綠水明秋月南湖採白蘋荷花嬌欲語愁殺蕩舟人【李白】　百年
已過半秋至轉饑寒為問彭州牧何時救急難【杜甫】　急雨收殘暑西風吹暮蟬烟浮水空濶露洗月華圓【張芸叟】　日照前窓竹露濕後園薇夜蛩扶砌響輕蛾遶燭飛【陽休之】　祝融解炎轡蓐收起凉駕高風催節變凝露督物化長林悲素秋茂草思朱夏鳴雁薄雲嶺蟋蟀吟深榭寒蟬向夕號驚飈激中夜感物增人懷悽然無欣暇【江逌】　秋蘭徒晚綠流風漸不親飈我垂罳幕驚此梁上塵沈陰安可久豐景將遂淪何由忽靈化暫見別離人【鮑照】　旻天清且高秋氣發初凉白露下微津明月流素光凝烟汎城闕凄風入軒房朱華先零落綠草就芸黃纖羅還笥篋輕紈改衣裳【宋王鑠】　林塘夜發舟蟲響荻颼颼萬影皆因月千林名為秋歲華空復晚鄉思不堪愁西北浮雲外伊川何處流【劉方平】
草綠長門掩苔青永巷幽寵移新愛奪淚落故情留啼鳥驚殘夢飛花攪獨愁自憐春色罷團扇復迎秋【杜審言】　江城如畫裡山晚望晴空雨水夾明鏡䨇橋落彩虹人烟寒橘柚秋色老梧桐誰念北樓上臨風懷謝公【李白】　清風望不及迢逓起層陰遠水兼天淨孤城隱霧深葉稀風更落山迴日初沉獨鶴歸何晚昏鴉已滿林　竹凉侵臥內野月滿庭隅重霧成涓滴稀星乍有無飛螢自照水宿鳥競相呼萬事干戈裡空悲清夜徂【俱杜子美】　律變新秋至蕭條自此初花酣蓮報謝葉在柳呈踈淡日非雲映清風似雨餘卷帷凉暗度迎扇暑先除草靜多翻燕波澄下露魚今朝散騎省作賦興何如【司空曙】　凍冷三秋夜安閑一老翁臥遲燈滅後睡美雨聲中灰宿溫瓶火香添暖被籠曉晴寒水起
霜葉滿堦紅【白樂天】　試向踈林望方知節候殊亂聲千葉下寒影一巢孤不蔽秋天雁驚飛夜月鳥霜風與春日幾度遣榮枯【姚倫】　秋霽禁城晚六街烟雨殘墻頭山色徤林外鳥聲歡曉日樓臺麗淸風劔佩寒玉人襟袖薄斜凭翠闌干【韋莊】　玉樹起凉烟凝情一葉前別離傷曉鏡搖落思秋絃漢壘關山月胡笳塞北人不知腸斷夢空遶幾山川【柳中庸】　秋月并州路黃榆落故關孤城吹角罷數騎射鵰還帳幕遙連水午羊自下山行人正垂淚烽火出雲間【李宜遠】　久雨南宮夜仙郎寓直時漏長丹鳳闕秋老白雲司螢影侵堦亂鴻聲出苑遲蕭條人吏散小謝有新詩【李嘉祐】　凉風颯以至久瘵未全蠲有吏催年課無人貸社錢秋葉驚商候稻花香早田蘭舟泛西渚影靜泬寥天【王□】　始驚
三伏盡又遇立秋時露彩朝還冷雲峰晚更奇隴香禾半熟原迥草微衰幸好清光裡安仁謾起悲【僧齊巳】　天淨河漢高夜閑砧杵發清秋忽如此離恨應難歇風亂池上萍露光竹間月與君共游處勿作他鄉別【李嶷】　快閣臨飛鳥遙天入斷峰白雲山面面紅葉樹重重空翠當杯落晴光刺眼穠願言隨楚客木未採芙蓉【張祥鳶】　田野安吾拙襟期頗自由已滋蘭九畹未種橘千頭日月閑窮巷乾坤老素秋向來飛動意寂寞對吳鉤【王世懋】王公字敬美太倉人太常少卿　蓐收肅金氣西陸弦海月秋蟬號堦軒感物憂不歇良辰竟何許大運有淪忽天寒悲風生夜久衆星沒惻惻不忍言哀歌逮明發【李白】　秋色冷蒹葭長林遶岸斜看山頻召客近水欲携家移席依楊柳沿溪問稻花未窮丘壑趣策杖入烟霞【馮琢菴】　修竹
蔭清流荷花滿院秋已知三徑好况與二難游隔樹看調馬臨池欲狎鷗年來頻賜告一壑主恩優　空谷秋聲急飛流下石巖慿虛飄玉屑滿壑挂氷簾雲竇長風吼苔花細雨霑盤窩深不測疑有臥龍潛　秋色遽如許客心鬰未安微微日影薄肅肅天宇寬高風下木葉零露被崇蘭四氣自幹運誰為衰盛端木華曾幾何素萼忽已殘楚楚松柏姿凌風以自完願言附高節與君同歲寒　秋色正無際登樓興渺然虛空通野氣小徑入山烟鳥影松蘿外人家桑柘邊端居懷土世獨誦白雲篇【俱馮琢菴】　凉風度秋壑吹我鄉思飛連山去無際流水何時歸月極浮雲色心斷明月輝芳草歇柔艷白露催寒衣夢長雲漢落覺罷天星稀含悲想舊國泣下誰能揮　餐霞臥舊壑散髮謝遠游山蟬號枯桑
始復知天秋朔雁別海裔越燕辭江樓颯颯風捲沙茫茫霧縈洲黃雲結暮色白水楊寒流惻愴心自悲潺湲淚難收蘅蘭方蕭瑟長嘆令人愁　何處聞秋聲翛翛北窓竹廻薄萬古心攬之不盈掬靜坐觀衆妙浩然媚幽獨白雲南山來就我簷下宿嬾從唐生決差訪季主十四十九年非一往不可復野情轉蕭散世道有翻覆陶令歸去來田家酒應熟　北風吹海雁南渡落寒聲感此瀟湘客悽其流浪情每懷結滄洲霞想游赤城始探蓬壺事旋覺天地輕澹然吟高秋閑臥曕太清蘿月掩空幕松霜結前楹滅見息群動獵微窮至精桃花有源水可以保吾生【俱李白】　平生無志意少小嬰憂患如何辛苦心矧復值秋晏皎皎天月明奕奕河宿爛蕭瑟含風蟬嘹唳度雲雁寒商動清閨孤燈暖幽慢耿
介繁慮積轉展長宵半夷險難預謀倚伏昧長筭未知古人心且從性所玩賓至可命觴朋來當染翰頺魄不再圓傾儀無兩旦金石終銷毀丹靑暫雕煥各勉玄髮觀無貽白首嘆【謝惠連】七言琪樹西風枕簟秋　漢家宮闕動高秋　清秋幕府井梧寒　尚書氣與秋天杳　魚龍寂寞秋江冷　丹鳳城南秋夜長　玉京人去秋蕭索畫簷鵲起梧桐前【白衣女子】　君意一如秋節序不教芳草得長春【孟淑卿】　長安雨洗新秋出極目古鏡開塵函【韓退之】　纖塵不動天如水一色無痕月共霜【舒亶】　夫戍蕭關妾在吳西風吹妾妾憂夫一行書信千行淚寒到君邊衣到無【王駕】　銀燭秋光冷畫屏輕羅小扇撲流螢天堦夜色凉如水臥看牽牛織女星【杜牧】　洞庭湖西秋月輝瀟湘江北早鴻飛
醉客滿船歌白苧不知霜露入秋衣【李太白】　芙蓉不及美人粧水殿風來珠翠香却恨含情掩秋扇空懸明月待君王【王昌齡】　寒蛩唧唧草間鳴呌出深閨無限情三十六宮秋一色不知何處月偏明　松間小檻接波平月淡烟沉暑氣清半夜水禽棲不定綠荷風動露珠傾【吳融】　丁丁漏水夜何長漫漫輕雲露月光秋逼寒蛩通夕響寒衣未寄莫飛霜【王維】　秋來東閣凉如水客去山公醉似泥困臥北窓呼不醒風吹松竹雨凄凄【蘇子由】　翡翠樓中落日明芙蓉帳裡嫩寒生人間一種淸秋色偏到深宮別様清【薛惠】　風捲珠簾月上鉤篋中紈扇不宜秋炎凉只在君王手莫擬承恩到白頭【蔣山卿】　夜雨空堦靜自鳴夢回枕上大分明蕭蕭幾片芭蕉葉故起秋風滿鳳城【蘇祐】　梧桐月寒秋
似水凄凄四壁蛩聲起玉堦悵望君不來烟脂淚濕鴛鴦綺【沈石田】沈公名刑字啟南蘇州人高士　落葉蕭蕭飄舞榭秋風瑟瑟起歌臺侍兒錯報羊車到拭淚空將金鎖開【王雅宜】王公名寵字履吉蘇州人高士　一𣲖笙歌出苑墻隔簾猶自暗聞香秋來殿殿添宮漏只在昭陽不夜長【王敬美】　秋草凄凄冷玉除昭陽殘月落空虛任教中道捐紈扇不向君王乞共車【馮琢菴】　井梧落葉白蘋秋雁過江城人倚樓極目五陵何處是晚風吹月上簾鉤【賀道星】賀公名燦然■■人吏部郎中　金樽玉椀醉壚頭月色湖光相映流落落孤帆挂離思半林秋色擁征裘【范夫人徐淑】　堦下蛩吟又暮秋倚欄獨立恨悠悠幾多心事三年淚忍向更深枕上流【王素娥】　惆悵秦城更獨歸薊門雲樹遠依依秋來莫射南飛雁縱遣靑春更北飛【李益】　柳短沙長溪水流雨微烟暝立溪頭寒鴉閃閃前山
遠社曲黃昏獨自愁【唐彥謙】　葦風荷露逼人寒午夢天高眼界寬落落與誰同此意纖纖初月上雲端【僧貫休】　杯酒離亭憶舊游歸心別恨不堪秋懸知十二天街月影落三江伴客舟　雲下天空大火流河橋水色黯生愁布帆縹緲延陵道桂樹千山為子秋【俱馮琢菴】　草滿玉堦延夜月霜凄綉戶掩秋蟲一生不識君王面那得龍輿入夢中【屠赤水】　草綠蘋香縠水紋秋山寂寂冷斜曛庭前䨇桂窓留影時宿寒鴉與斷雲　秋老江瀕漾夕空蕭蕭楓葉桂踈紅那知三泖清秋思偏寄蘆花一寺中　太湖月出秋冥冥辦得漁裝上釣舲兩岸芙蓉一聲笛侍兒新賜號樵靑【俱陳眉公】　瘦玉含風秋復秋曲眉䨇結水波愁白雲明月知歸路去客倒行何盡頭【俞君宣】俞公名■綸長洲人西安知縣　高棟層軒已自凉秋風此日
灑衣裳翛然欲下陰山雪不去非無漢署香絕壁過雲開錦繡踈松隔水奏笙篁看君宜著王喬履真賜還疑出上方　七月六日苦炎蒸對食暫餐還不能每愁中夜自足蝎况乃秋後轉多蠅束帶發狂欲大呌簿書何急來相仍南望青松架短壑安得赤脚踏層氷　秋盡東行且未廻茅齋今在少城隈籬邊老却陶潛菊江上徒逢袁紹杯雪嶺獨看西目落劔門猶阻北人來不辭萬里長為客懷抱何時得獨開【俱杜子美】　上馬蕭蕭襟袖凉路穿禾黍遶宮墻半山殘月露華冷兩岸野風蓮萼香烟水驛樓紅隱隱渚邊雲樹暗蒼蒼行人自是心如火兔走鳥飛不覺長【韋莊】　月色驅秋下穹昊梁間燕語辭巢蚤古苔凝紫貼瑤階露槿啼紅墮江草越客羈魂挂長道西風欲揭南山倒粉娥恨骨不勝衣
暎門楚碧蟬聲老【才調集】　葉滿苔堦杵滿城此中無限恨難平踈簷看織蠨蛸網暗隙愁聽蟋蟀聲醉臥欲拋羈客思夢歸偏動故鄉情覺來獨歩長廊下半夜西風吹月明【盧弼】　雲物凄凉拂曙流漢家宮闕動高秋殘星幾點雁橫塞長笛一聲人倚樓紫艷半開籬菊靜紅衣落盡渚蓮愁鱸魚正美不歸去空戴南𠜍學楚囚【趙嘏】　綺窓紅燭淡秋光鳳帳流蘇減夕香機杼隔花開翠戶轆轤臨水凍銀牀秋風紫塞書千里夜月清砧淚數行望斷金鞍秋又抄芙蓉零落玉池霜【揭軌】　　楊子江頭曉濯纓迢遙疋馬向南征川途不斷千山雨樓閣方開十日晴王粲浩歌為客久相如渴病入秋清天涯信有衡陽札漏下風高無雁聲【馮海浮】馮公名惟敏靑州人　江城秋色淨堪憐翠柳鳴蟬鎖斷烟南國新凉歌白苧西湖夜
雨落紅蓮美人寂寞空愁暮華髮凋零不待年莫去倚欄添悵望夕陽多在小樓前　新寒高閣夜何其野笛荒砧不斷思澤國變衰蔬菜老長安迢遞帛書遲江空露下芙蓉葉月出風吹桂樹枝何必潘郞能自省年來靑鬂已絲絲【俱文衡山】　楓霜蘆雪淨江烟錦石游鱗清可憐賈客帆檣雲裏見仙人樓閣鏡中懸九秋雁影橫清漢一曲梅花落遠天無限滄洲漁父意夜深高影獨鳴舷【張太岳】張公名居正江陵人首相　蘿屋無隣長閉門芙蓉秋水自成村退耕喜及筋骸徤小築欣看松菊存農圃生涯共伏臘江湖身世任乾坤更堪心跡䨇清處風竹蕭踈月一痕　露冷風高落木天客程初繫潞河船懷人夢遠芙蓉水奉使空歌杕杜篇秋色暗隨蓬鬂老月華應共故鄉圓親幃今夜遙千里綵袖清尊憶去年【俱張祥鳶】
秋盡千山木葉稀草堂蕭索對鈄暉黃花帶露籬邊濕白鳥依人宇下飛車馬已辭路客芰荷猶剪舊時衣求羊不見來相訪獨醉清樽賦采薇【方九功】　多病經時只閉關淸秋欲盡始登山巖前桂樹堪同隱峰頂蓮花未可攀泉石有靈孤剎在烟霞無恙一身閒叅禪試訪支公社古木雲深鶴未還【申瑤泉】　九點芙蓉墮淼茫平川如掌攬秋光人從隱後稱湖長水在封中表谷王日落魚龍驕夜壑霜清鐘磬度寒塘浮生㡳閱風波險欲問蒹葭此一方【董思白】　獨憐秋色倍清幽花月娟娟夜氣浮滿院風飄香欲散一天雲淨影交流光搖皓魄庭如水寒染霜葩玉作毬把酒啜英誇二美賞心還以繼前修　秋風鼓枻亂流中極目微茫大地空興狎烟波隨去鷁望回天漢度來鴻龍宮峻擬標靈鷲
鰲島虛疑駕彩虹欲約滄洲尋瀚漫不知清嘯可誰同　清秋風物候初分會洽同人思不群色映庭柯城吐月聲傳歌館座停雲迢遙銀漢來鴻杳淅瀝金飈落葉紛向夕追歡淹客駕為餘清論挹蘭芬【俱陸平泉】　雨餘秋色滿金臺九日聊因選勝來紫陌馬行苔徑滑仙源犬吠蓽門開登高幾負茱茰約對客頻傾竹葉杯旣醉廻瞻天闕近九重佳氣鬰三台【郭鯤溟】　碧天如洗淨氛埃萬里秋光明鏡開湖勢欲浮金柱去濤聲忽擁玉環來微茫雁影雲間沒縹緲漁歌海上廻我欲慿虛吹鐵笛列真舉手一徘徊　夜來秋色到梧桐片葉分飛禁苑中鴻雁一聲長塞北鱸魚七月大江東青樓少婦調砧杵白馬胡兒問角弓大火西流寒欲近授衣誰復念豳風　一片秋聲入埜塘西風蕭瑟響寒螿馬
嘶大漠川沙白鷹下平源草木黃踈菊籬邊如待酒芰荷池上可為裳懷人萬里情無限隔岸蒹葭夜未霜　悲秋無奈獨高歌歌罷其如秋色何金屋佳人啼素扇玉門老將枕琱戈玄蟬咽露驚飛葉烏鵲披星欲渡河聞說洞庭湖水濶朝添新綠漾微波【俱陳眉公】　梵域高懸谷口峰似看仙掌渺芙蓉天清鸛鶴迎風下水冷蒹葭泫露濃舟散浪花晴作雨鉢翻雲氣夜藏龍中流待月忘歸路已報香岑起暮鐘【陸平泉】　壯士常悲秋序催我憐秋景更徘徊清風淨掃炎凉態明月重教天地開禾黍滿塲堆玉粒橘柚弄色掛金罍况當紫蟹初肥日敢憚濁醪甖作杯【王藎臣】詞深院靜小庭空斷續寒砧斷續風無柰夜長人不寐數聲和月到簾櫳【李後主搗棟子】　心耿耿淚䨇䨇皓月清風冷透窓人
去秋來宮漏永夜深無語對銀缸【秦少游搗練子】　蛩聲泣露驚秋枕羅幃夜濕鴛鴦錦獨臥玉肌凉殘更與恨長　陰風翻翠雨澁燈花暗畢竟不成眠鴉啼金井寒【秦少游菩薩蠻】　煙草凄凄小樓西雲壓雁聲低兩行踈柳一絲殘照數點鴉棲　春山碧樹秋重綠人在武陵溪無情明月有情歸夢同到幽閨【劉基眼兒媚】
子／醫家／群芳譜／利部／竹譜／竹／麗藻散語等(P.12-1)..[明末刻本]
○麗藻散語揚州厥貢篠簜　荊州厥貢惟箘簵篠箭也簜大竹也箘簵竹名皆可為矢楛【書】　如竹苞矣　其簌維何維筍及蒲【詩】　渭川千畝竹其人與千戶侯等【史記】　山谷賦苦笋云苦而有味如忠諫之可活國多而不害如舉士而能得賢可謂得擘笋三昧記秋八月　劉氏徙竹凡百餘
本列于室之東西軒泉之南北隅克全其根不傷其性載舊土而植新地烟翠靄靄寒聲蕭然適有問者曰樹椅桐可以伐琴瑟植樝梨可以代甘實苟愛其堅貞豈無松桂也何不雜列其間荅曰君子比德于竹焉原夫勁本堅節不受雪霜剛也綠葉淒淒翠筠浮浮柔也虛心而直無所隱蔽忠也不孤根以挺聳必相依以林秀義也雖春陽氣王終不與衆木闘榮謙也四時一貫榮衰不殊常也垂蕡實以遲鳳樂賢也歲擢笋以成榦進德也及乎將用則裂為簡牘于是寫詩書彖象之詞留示百代微則聖啟之道墜地而不聞矣後人又何所宗歟至若鏃而箭之插羽而飛可以征不庭可以除民害此文武之兼用也又劃而破之為篾席敷之于宗廟可以展孝敬截而之為箎為簫為笙為篁吹之成虞
韶可以和人神此禮樂之並行也夫此數德可以配君子故岩夫列之于庭不植他木欲令獨擅其美且無以雜之乎竊懼來者之未諭故書曰劉氏植竹記尚德也【劉岩夫】　司先生顏其讀書之舍曰萬玉山房而屬世貞為之記夫萬玉者萬竹也竹何以稱玉也曰君子比德于玉已而比玉于竹今夫玉中實竹中虛竹磊何而多節玉渾淪而已胡以比也然玉溫潤而澤縝密以栗竹之質同也玉有禮地之珪曰琅玕之靑碧竹之色同也叩之淸越以長竹之音同也音之在樂有八而各居其一又同也玉稱君子竹亦稱君子又同也胡弗比也始司先生之問舍于江陵也謀所樹客或進曰公不聞之腐史江陵千樹橘乎哉苞可噉也市之入與千戶侯等先生笑曰不爾吾且樹竹客曰渭濱之千畝入與
江陵等歟先生曰非是之謂也吾生平慕君子之佩玉而居貧不可致則有竹在令斥傍舍之隙悉移竹而加培溉焉旣成臨風而聽之琮琮琤琤與天籟合攸然若韶濩之入耳過雨而撫之靑蔥峭蒨與天並色濯濯若璆琳之寓目暑而就之驕陽翔舞而不敢下枕流而翫之蔚藍之光下上相接吾安知夫竹乎玉乎吾適吾宇而神吾境暢吾五官濯吾心腑而已且去吾舍數百武則悍王之宮也其橫行若埽矣又去之則大相之府也其熱可炙手矣又去之故郢都西通巫巴東有雲夢之饒其市囂若蜩螗矣然竟不能越吾所謂萬玉者而闌入吾之山房交于吾之視聽而蕩吾志吾豈以渭濱千畝為戶侯計哉不然吾何不因地之宜而樹之橘也司先生居民部以見推擇天官數遷選部郞至容臺卿
于是不得長有茲舍而命工貌其凡恒挾以自隨諸通人名士皆為詩歌詠之而今宗伯徐公子言序之司先生意猶未已以書屬世貞俾為記世貞治弇中有竹萬个然不能守舍而去之金陵安能為先生記雖然使余能如司先生貌之而又咏歌之序之其亦可以無係于舍已或曰子之言甚得司先生意其比竹于玉甚辯不然楚之玉也不且以為周之璞也耶【王鳳洲】　黃岡之地多竹大者如椽竹工破之刳去其節用代陶瓦比屋皆然以其價廉而工省也予城西北隅雉堞圮毀蓁莽荒檅因作小樓二間與月波樓通遠吞山光平挹江瀨幽閑遼敻不可具狀夏宜急雨有瀑布聲冬宜密雪有碎玉聲宜鼓琴琴調虛暢宜咏詩詩韵淸絕宜圍棋子聲丁丁然宜投壺矢聲錚錚然皆竹樓之所助也公
退之暇披寉氅戴華陽巾手執周易一卷焚香默坐銷遣世慮江山之外第見風帆沙鳥烟雲竹樹而已待其酒力醒茶烟歇送夕陽迎素月亦謫居之勝槩也彼齊雲落星高則高矣井幹麗譙華則華矣止于貯妓女藏歌舞非騷人之事吾所不取吾聞竹工云竹之為瓦僅十稔若重覆之得二十稔噫吾以至道乙未歲自翰林出滁上丙申移廣陵丁酉又入西掖戊戌歲除日有齊安之命己亥閏三月到郡四年之間奔走不暇未知明年又在何處豈懼竹樓之易朽乎幸後之人與我同志嗣而葺之庶斯樓之不朽也咸平二年八月十五日記【王元之黃州竹樓記】賦學圃中種竹數竿不二年蓊然成林日婆娑其間若相忘者今將秩滿欲與圃别不能忘情為作賦以表其德詞曰興趙藏符伐吳成象
鸞鳳聲容龍蛇動盪知惟孔子智比辟支一本林立安有二岐直而不窒圓而不倚節操如是可謂君子【桑民懌】　秋孟之夕覺非道人寓宿于主人之軒見植竹焉外方中堅峭然觚稜扣之如石有聲硜硜予怪其不類衆竹戲若有評曰后皇植物各𢌿以形洪纖肥瘠莫殫其名毫忽無僣若冶剖型爾竹之產為類實繁寄哀瀟湘託興淇園嶧陽之才聲叶鳴鳳箘簵之堅荊揚効貢黃岡如椽用代陶瓦篲條叢生束之盈把由衙雞脛般腸射同蘇麻篔簹笆箄鍾龍體柔為𥲊節促為豐刃毒為篻依木為弓毳毛為狗扶老為笻名雖萬變莫不示圓于外而抱虛于中故能文理縝密節槩疏通迎刃而解落籜以從桃笙籧笛織翠生風纜維砥柱力綰艨干旄孑孑旌旗蔽空彤管煒煒橫出詞鋒簫韶九奏
至和攸同他如器使惟適所逢皆所以弼成人用翼贊天工爾之為質外方內塞肌不柔順性復挺特櫽括莫施何堪組織豈非才不適用而名浮其實乎言旣而去逡廵就睡夢一玄叟頎然而長雙眉入髩氅衣無裳頭角峭厲棖立木僵歷階而進出聲琅琅凡今之人喜圓惡方頃聞誚譏顧不敢當予非舍圓而不居盖亦天賦之有常矧夫方圓不侔自昔為訒豨膏棘軸不能獨運鑿枘異投終底于吝黯直見疏弘詐乃近正論天人江都遠擯詼諧詭奇金馬日進固知鬻圓以自私不若執方以自信也且物生而才罕卽安處雕龍斵削自致困苦樗櫟擁腫斧斤莫尋桐杉赭野枳棘成林天嗇我才實非我仇以才莫全我獲實優方將勵吾之方堅吾之塞保天之全資地之力長吾兒孫同居壽域邀凉月
于江上疏泠風于淇澳知我愛我過從成癖敲門竟造不辨主客札瘥奚生逍遙甚適彼以才而用世視予孰得而孰失予驚而寤萬籟俱寂明月入戶涼在巾舄惟見此君挺然于庭粉壁鑄形一塵不驚脩柯滴露鏘然成聲予爽然如失惕然而惺乃歌曰圓以智行兮方以義守智或有窮兮義則可久以虛而通兮以實而塞通或潰决兮惟塞乃格才應時用兮拙為世損用則精弊兮損則全神竹兮竹兮予將謂汝為方兮而不識汝之大圓傳先生姓竹名榦字子直號淸虛居士始祖名籦黃帝時避蚩尤亂隱居嶰谷帝平涿鹿治定將作咸池之樂訪律呂材于群臣伶倫以籦對帝命使持節鉞召之籦甘山谷不肯應詔使者肩曳以行詣闕猶僵仆不起帝慰諭再四乃就斷制敷宣徵角含嚼羽宮樂
大成絪縕和群生樂文鳥巢閣瑞獸遊郊帝奇其功欲封之籦聞而嘆曰寵利居成功非臣之福况以口舌得官乎乃上疏乞骸骨㱕嶰谷帝不允留樂府封同姓居嶰谷者以萬計籦卒帝思悼不已蔭其子為湘江侯至有虞舜陟方崩蒼梧野二妃慟哭候扶持嬛疚身染血淚痕不可洗人嘉其忠號斑氏二妃卒湘人廟于江滸曰湘君侯不自安徙淇澳子孫玉立根盤而固支繁而衍世以淸潔自勵耿耿之操直與氷雪爭衡有猗猗子者文學斐然虛懷待物衛武公托為布衣交武公晚年進德皆其切磋事載國風孫枝散處四方皆以籦裔得賜氏不可一一數其尤著者曰山陰氏渭川氏毛氏苦氏淡氏䈽氏爆氏箭氏篠氏至晉有林氏渭川所居延蔓千畝人稱萬戶侯山陰孤介寡同獨王猷延之三
徑呼以君而不名毛有名楚者好申韓刑名之學嫉惡如仇名𥿄者受學蔡倫雅好筆墨官秘書著作郞篠之顯者曰竿曰杖竿好漁隱釣磯杖能扶人之顛危國老多賴之後遇鍊師授刃圭化為龍箭曰矢者有武才能致遠盖其造詣有的也爆事神荼能以火作霹靂聲驅山魈頗自重今除夕多以楮生代䈽淡苦三子者好軒岐術善療瘋痰渴熱遇病者輒解衣為劑吐液為湯急於救人如此林生于兩晉間淸而不隘和而不流士大夫傾慕之山阮康伶輩競為風流蕩廢禮法日就林觴詠風月林不能拒然屹立溪壑未嘗少亂識者知為節介君子也林數傳而為筠孤高絕俗好空寂之學於潛上人搆軒禮之東坡詩云無竹令人俗指筠也竹氏之宗代多聞人如此筠又數傳而生節節生榦是為先
生疎暢洒落神采若飛羽儀如鸞鳳欣然而形蒼然而色下實上虛中通外直有君子操拂雲冲霄玉立風塵之表翩翩飄飄真神仙侶也所居或深山窮谷雲溪月徑或困守籬落或飄泊舍宇要之隨寓而安時則臨風而舞掃月而眠意適如也趣向甚正獨好儒者之學率其徒徃從方子方子與之處其徒數十人皆衣綠飧風吸露以為食環繞門墻布列階下風雪不退雖夜未嘗就寢烟雨中時或垂頭而睡風觸之輒省擊節微吟聲入枕畔鏘然可愛本根雖固惜枝葉或被纏繞每以蔫實語與之榦能虛心聽受輒作點頭狀與徂徠木公孤山梅先生友善一日從容問榦曰梅生木公與子孰優曰含英咀華流芳百世吾不如梅生挺然獨秀壁立萬仞吾不如木公至于有主則虛秉直不回吾于二子
亦有微長若乃寧耐歲寒不以盛衰改此吾三人之所同也願屈至軒下合公為四幸堪歲寒方子曰梅生有寒酸氣木公自立太峻不免假秦封以驕士孰若吾子勁節凌寒而文采外見淸氣襲人今且與子為歲寒交也日立玉堦寸地隨議二子之任使耳榦不豫退乃上書力疏二子材可用推引弗置方子頷之明日命使徃孤山梅生辭曰聞江城有玉笛者欲褫吾魄俟少過夏五當徃就東閣徃徂徠木公辭曰以吾從大夫之後不可徒行也方子惡其迂不復召遂專與榦為忘形交【方淸】　此君之先出自震澤有號蒼筤子者與蒼頡同時頡觀鳥跡制字蒼筤子有記載之功帝皆賜姓命以字為蒼氏蒼筤子生篠禹修方貢以其材也上之其後有國封孤竹君生籊籊逸去釣于衛詩人咏淇澳以美
之天下想見其風采籊生篠篠生庭筠母慈氏庭筠在綳緥中已有奇骨濯濯如傅粉然及長淸癯玉立七賢六逸皆從之遊王子猷最喜之嘗曰不可一日無此君世以目之不名也此君性強項未嘗折節下人得黃老深根固蔕之術蟠隱林麓間與徂徠十八公新甫柏直臭味之同素相友善帝嘗特起三人俱至上林愛其風操遷直御史府拜十八公為大夫獨此君不受爵帝館於行宮留以自近嘗訪養性之道此君曰虛心直己至道自凝帝欽其言又嘗撫其腹曰此中何有曰空洞無物當容數十百人耳帝為之笑有說之曰君有長材典樂府則簫韶九成直史館則汗靑有日入武庫則羽鏃宣威薦宗廟則簠簋甚餙盖迎刃而解盛篾以加者也時方多難何不捐軀出力掃氛祲箠四夷以成不朽
之名而反韞其楨榦甘與草木俱腐邪此君曰鳳鳥不至吾已矣夫與其排雲呌閶闔披腹呈琅玕孰若樂行憂違確乎不可拔也遂營嶰谷將老焉此君常齋居每歲惟五月十三日霑醉醉則外其形骸或為人徙至他所不知也故當時為之語曰此君經年常淸齋一日不齋醉如泥有時倒載過習池芒然乘墜俱不知晚歲益枯槁言無枝葉以蘭焚漆割為戒竟保其天年云帝思之命墨工圖其形像以張座隅仍賜號曰靖節處士諸子皆嶄嶄露頭角曰萌最爽美陸沉于世為識者賞味爭挽致之俎豆于諸公之間猶子曰篔苦節肉食者憚之其他支𣲖繁衍靑紫曄然居湘中者斑斑以文采稱居渭川者千畝致富時比之封君居武夷者榦弱而毛髯人以為蛻骨仙云【劉子翬】　管若虛字直節號中
虛子其先衛人也先世有事軒轅者製律呂協月筩以明君德以通八風天下大服遂為宗廟官專門傳子孫經事歷代功成之君若堯大章舜大韶禹大夏湯大濩文武淸廟之樂皆管氏所調也故王者有事太廟必先召之否則衆音殘缺神人弗和衛有居淇上者其人美丰姿多德度蚤與武公同學切磋琢磨以成有斐之德衛人思之其先又有同太公釣隱渭川者族至千餘家當時稱其與千戶侯等漢有產鄠杜間者名陸鄠杜有竹林號陸■海客蔣氏舍下者名三徑皆渭川人風流瀟洒人鮮及之至晉有曰林者以放曠鳴江左常從稽康輩七賢游林第號此君王子猷深重之高風淸節至今在人耳目此君歷數世至溪居徂徠山薄勢利尚豪邁日設酒肴召李白輩六逸士飲白後入翰林薦之朝名顯于唐後有名
龍者官金陵多才榦遷署鎮江因家丹陽宋尹袁燦公餘造宅下與厥子石嘯詠竟日其龍孫曰玉版師少謝塵俗虛心禪理東坡同劉器之叅焉因贈以詩其胄歷宋迄元以迨
國朝南自閩廣北極幽陵族屬蕃衍若虛性質堅剛姿容美盛自始生已有高節心無私曲旣長吟咏風晨月夕有所激卽淸吟琳瑯聞者嘆曰洋洋乎盈耳哉此管氏子聲詩也誠所謂鏗金戛玉陽春寡和者矣且器宇弘敞襟度瀟洒世之避煩熱者多徃依之蜀人葉恒盛大庾人白知春素重其節求與之交每接遇二人私語曰有若無實若虛犯而不校管氏子有之吾與若有愧焉若虛聞之益虛已遜碩膚恒盛嘗曰吾慨天下物直而才者多夭折枉而不才者恒保貞固是以椅桐梓漆未嘗成大拱樗櫟桑榖更歲月而恒存天耶
人耶若虛曰不然物之生以天而遇以時顧所養若何耳得其養則無物不長失其養不伐于斧斤害于牛羊者幾希又烏望其才且壽哉今子謂不才而壽才而夭豈其然哉竊□評之狀魁梧挺挺大節天下稱才稱壽者莫如恒盛神姿淸徹素有丰采則知春獨擅其才惜玉質易衰風韻不耐耳如若虛者翠氛可掬淸味婉如用舍隨緣修短安命所謂夭壽不貳者吾于二子亦有微長二子服其確論【洪璐】　夫人竹氏名笯小字玲瓏自號抱節君其先為孤竹君之子曰元曰智武王伐紂諫不聽遂不食周粟餓于首陽山且死召其族吿曰吾不食百世後當有不食飲者為吾女氏以救世之濁熱越若干世為宋元祐果生夫人夫人生而瘠如成干將作羅織巧彗其中空洞無他腸又善滑稽圓轉雖
與人狎其情邈然如木偶氏誚夫人者無螽斯分而善之者則無內荒長舌之禍也嘗見聘趙氏子克家奴畜之豫章黃太史庭堅聞其人作詩謔之以為憩臂休膝辱夫人而况又奴之乎夫人亦犯而不挍夫人自以家世素淸節終耻屈身于人鈆華絲枲弗御雖荊釵棘簪之微一皆棄斥由王后嬪妃下至公卿百執事無不器重之召亦無不徃然所在抱節終身未嘗少污其潔先是得長生久𧵋之術于羿娥氏用能辟榖導引以應鼻祖氏之言其踪跡詭祕當炎而出方秋卽遁去囊括其身自比璽甕人或謂尸解竟不知其終【楊鉄】崖辭悵二妃之淚竹圓紅滴滴兮臨乎煙沚疎枝與修幹兮吟哀風之不已搖勁節而錦舒兮垂高陰而自美招翔鸞與翠鳳兮緝晴霞之數里繁柯重乎舜祠兮瘦影
叠乎湘水諒高節之自任兮匪庭篠之云比鄙衆蔭之延接兮耻凡羽之栖止入淸溪之浪聲兮無笙簧之相擬葉翻次波兮騷屑之風露滴煙蒙兮濯纓之子悵靈均之節兮依然想貞姿兮千年若此【劉蛻騷】歌江心蟠石生桃竹蒼波噴浸尺度足斬根削皮如紫玉江妃水仙惜不得梓潼使君開一束滿堂賓客皆嘆息憐我老病贈兩莖出入爪甲鏗有聲老夫復欲東南征乘濟鼓枻白帝城路幽必為鬼神奪仗劎或與蛟龍爭重為吿曰杖兮杖兮爾之生也甚正直慎勿見水踴躍學變化為龍使我不得爾之扶持滅跡于君山湖上之靑峰噫風塵澒洞兮豺虎咬人忽失雙杖兮吾將曷從【杜甫】　江西毛笋未出尖雪中土膏養新甜先生别得煮□法丁寧勿用醯與塩岩下淸泉須旋汲熬出霜根生
蜜汁寒牙嚼出氷霜聲餘瀝仍和月光吸菘羔楮雞浪得名不如來叅玉版僧醉裏何須酒解酲此羹一碗爽然醒大都煮菜皆如此淡處當知有真味先生此法未要傳為公作經藏名山【楊廷秀】　植物之中竹難寫古今雖画無似者蕭郞下筆獨逼真丹靑已來唯一人人画竹身肥擁腫蕭画勁瘦節節竦人画竹稍死羸垂蕭画枝活葉葉動不根而生從意生不笋而成由筆成野塘水邊欹岸側森森兩叢十五莖嬋娟不失筠粉態蕭索盡得風煙情舉頭忽見不似画低耳靜聽疑有聲西叢士莖勁而健曾向天竺寺前石上見東叢八莖疎且寒憶曾湘妃廟裏雨中看幽姿遠思少人别與君相顧空長嘆蕭郞蕭郞老可惜手戰眼昏頭雪色自言便是絕筆時從今此竹尤難得【白居易】　野夫策杖村南
復村北處處東君恡消息瞥然縞素一枝橫又見琳瑯數竿碧一枝春之先數竿冬之後俯仰天地間與爾成三友衡門掩臥不一旬淇園大瘦無精神樵靑已侵翠鳳尾颶母吹散玉龍鱗賴得吳鎮及王冕前與二友傳其真虛堂展看僅盈尺二友居然侍吾側問之不言對以臆眉宇肅肅吐佳色吾不能學范詹事西遣關中使却寄江南春消芳悴粉何足論吾不能學家騎曹不可一日無所至植此君封籬護籜何紛紜二友寓吾簏儼若洛下東西兩頭屋一頭剪得瀟湘雲一頭小貯羅浮玉鎮也九咽吐吸天漿腴冕亦磊砢節目非凡夫扶輿淸氣合此圖快矣乎快矣乎此圖此友吾不孤【王鳳洲】　何人寫此靑琅玕滿堂爽颯生秋寒居然坐我三徑下數莖不動風珊珊柏溪先生隱於酒戲拈禿筆大
如帚一幅淋漓竹亦醉醉竹合與先生友矗三株狀殊絕迥若蒼虬立烟雪别有一枝秀且長靑鸞整翮從風翔葛陂化龍去已久至今屏障生輝光我觀此圖懷耿耿墨花亂落團圞影素節偏宜君子堂虛中獨立尚書省尚書華省鳳池隅新長孫枝引鳳雛夔龍禮樂方大備伶倫之管公所須此君何可一日無【馮琢菴】詩五言種竹交加翠　霜埋翠竹根　竹送淸溪月　通竹溜涓涓　竹皮寒舊翠　竹深留客處　竹高鳴翡翠　秋風楚竹吟　美花多映竹　秋竹隱疎花　三盃竹葉春　自須開竹逕　野寺江天豁山扉花竹幽　常靜憐雲竹忘㱕步月臺　花濃春寺靜竹細野池幽　古墻猶竹色虛閣自松聲　竹亝燒藥竈花嶼讀書床　翠乾危棧竹紅膩小湖蓮　相近竹差
參相過人不知　王劉美竹潤裴李春蘭榮　名園依綠水野竹上靑霄　自茲籓籬曠更覺松竹幽　老思笻竹杖冬愛錦衾眠　野水平橋路春沙映竹村　平生憩息地必種數竿竹　叢篁底地碧高柳半天靑　密竹復冬笋淸池可方舟　舍傍連高竹疎籬帶晚花　雪裡江舩渡風前徑竹斜　綠垂風折竹紅綻雨肥梅　自聞茅屋趣只愛竹床眠【俱杜甫】　竹徑通幽處禪房花木深　名香連竹徑淸梵出花臺　客路緣楓岸家人掃竹林【韓翊】　遙想蘭亭下淸風滿竹林【崔峒】　竹香滿幽寂粉節塗生翠【李賀】　裂竹見直紋破竹見貞心【孟郊】　稚子脫錦綳駢頭香玉滑　竹吹留歌扇蓮香入舞衣【儲光羲】　江湖誰得似小艇竹林西　水竹宜歌鳥烟霞媚酒人【俱馮琢菴】　摘花不插髮
采柏動盈掬天寒翠袖藩日暮依脩竹【杜甫】　獨坐幽篁裡彈琴復長嘯深林人不知明月來相照【王維】　來過竹裏館日與道相親出入惟山鳥幽深無世人　明流紆且直綠篠密復深一徑通山路行歌望舊岑【俱裴迪】　滿地種琅玕脩枝蔭茅屋微風如有會一一鳴寒玉　本是瀟湘人最愛瀟湘竹何處丘中琴歷歷瀟湘曲【俱馮琢菴】　淸溪繞一灣種竹只數个朝來風籜疎落水靑萍破【于若瀛】　竹林吾所惜新笋好看守萬籜抱龍兒攢迸溢林藪籜龍正稱寃莫教入汝口【盧仝】　掩顰來玉塞顧影戀金門翠竹勞光彩銀屏役夢魂羅衣香未歇猶是漢宮春【楊慎】　外方而內虛得道已無上不作魚郞竿還劚仙人杖【陳眉公】　野竹攢石生蒼煙映江島翠色落波深虛聲帶寒草龍吟曾未聽鳳
竹吹應好不覺蒲柳凋貞心常自保【李白】　綠竹半含籜新梢纔出墻色侵書帙晚陰過酒樽涼雨洗涓涓淨風吹細細香但令無剪伐會見拂雲長　峽內淹留客溪邊四五家古苔生迮地秋竹隱疎花塞俗人無井山田飯有沙西江使舩至時復問京華　靑冥亦自守軟弱強扶持味苦夏虫避叢卑春鳥疑軟岸曾不重剪伐欲無辤幸近幽人屋霜根結在茲　晚起家何事無營地轉幽竹光團野色山影漾江流廢學從兒嬾長貧任婦愁百年渾得醉一月不梳頭【俱杜甫】　欲借淇園勝凌霜挺萬竿月來金影碎風動玉聲寒障暑陰堪息停雲秀可飡相過惟二仲盡日倚琅玕【申瑤泉】　惟我金蘭友宜過水竹居春深寒食後人醉海棠初對𡱈花陰靜慿闌樹影疎時時能命駕敢謂此吾廬【馮琢菴】
綠笋半含籜新梢纔作林色連梧井近根入槿籬深雅有凌寒操能虛應世心拂雲不須待常對小庭陰【于念東】　有竹見庭好當盃意轉親淸聲風間出文影日斜陳檻近迎根直天空寫葉真知君杜寒暑長伴瘦吟身　歲暮看吾輩蕭疎賴此君橫枝馴怪石直節藐寒雲松傲低為伴梅淸艷不群有時當積雪秉燭倚宵分【俱戈莊樂】戈豈庵名汕常熟□徵士　幽居思伴侶唯有此君宜蕭䬃旣同我淸空亦可師吟時聲應和步處影追隨不作人間態炎涼意便移【王德操】德操名人鑑長洲人隱士　庭竹翠交加虛窗罩碧紗盤裁金線草臺長玉簪花雨過留殘日雲㱕帶晚霞未能消暑悶閑步聽池蛙【陳氏】　茲軒最洒落瀝瀝種琅玕正晝薄雲稀蕭蕭風雨寒翠陰涼晏坐疎韵成淸歡錦籜裁夏扇玉筍供春盤晴蝸潛葉底瞑雀投林端幽興遇物愜
高懷隨處安且免一日無何須千畝寬【司馬君實】　此州乃竹鄉春笋滿山谷山夫折盈把抱來早市鬻物以多為賤雙錢易一束置之吹甑中與飯同時熟紫籜折故錦素肌擘新玉每日遂加飡經時不思肉久為京洛客此味常不足且食勿踟蹰南風吹作竹【白居易】　笋添南陌竹日日成淸閟縹節已儲霜黃苞猶揜翠出闌抽五六當戶羅三四高標陵秋嚴貞色奪春媚稀生巧補林併出疑爭地縱橫乍依木爛熳忽無次風枝未飄吹露粉先含淚何人可携玩淸景空瞪視【韓愈】　花妍兒女姿零落一何速竹比君子德猗猗寒更綠京師多名園車馬分馳逐春風紅紫時見此蒼翠玉淩亂迸靑苔蕭疎拂華屋森森日影閑濯濯生意足幸此接淸賞寧辭薦芳醁黃昏人去鎖深廊枝上月明春鳥宿【歐
陽永叔】　我有江陰竹能令朱夏寒陰通積水內高人浮雲端甚疑鬼物慿不顧剪伐殘東偏苦面勢戶牖永可安愛惜已六載茲晨去千竿蕭蕭見白目洶洶開奔湍度堂匪華麗養拙異考槃草茅雖薙葺衰病方少寬洗然順所適此足代加飡寂無斤斧響庶遂憩息歡【杜甫】　昔公憐我直比之秋竹竿秋來苦相憶種竹庭前看失地顏色改傷根枝葉殘淸風猶淅淅高節空團團鳴蟬聒暮景跳蛙築幽欄塵土復晝夜稍雲良獨難丹丘信云遠安得臨仙壇㳂瘴冬草綠何人驚歲寒可憐亭亭幹一一靑琅玕孤鳳竟不至坐傷時節闌【元稹】　北饌厭羊酪南庖豐笋菜自北初落南幾為兒所賣習知價廉平百態事烹宰鹽稀枯腊瘦蜜漬真味壞就根煨茁美豈念炮烙債咀吞千畝餘胸次不蠆芥二妙
谷能詩才名動江介論詩多佳句膾炙甘我嘬思君恩養竹萬籟聽秋噫從此繕籓籬下令禁漁來【黃山谷】七言風含翠篠涓涓靜　竹寒沙碧浣花谿　惡竹應須斬萬竿　春日鶯啼修竹裡　靑靑竹筍迎舩出白白江魚入饌來　榿林碍日近風葉籠竹和烟滴露梢　白沙翠竹江村暮相向柴門月色新　竹裡行厨洗玉盤花邊立馬簇金鞍　不見湘妃鼓瑟時至今斑竹臨江活　子規夜啼山竹裂王母晝下白雲翻　雙峯寂寂對春臺萬竹靑靑送客盃　已傳童子騎靑竹總擬橋頭待使君　拾遺曾奏數行書嬾性從來水竹居【俱杜子美】　已從子美得桃竹不向安期覓棗瓜【東坡】　惟有蕭蕭庭下竹當年曾對舞衣斑　百尺樓邊人語靜千竿竹外月華升【俱馮琢菴】　華軒靄靄
他年到錦竹亭亭出縣高江上舍前無此物幸分蒼翠拂波濤　堂西長笋别開門塹北行椒却背村梅熟許同朱老喫松高擬對阮生論【杜甫】　一枝斑竹渡湘沅萬里行人感别魂知是娥皇廟前物遠隨風雨送啼痕【元稹】　負郭依山一徑深萬竿如束翠沉沉從來愛物多成癖辛苦移家為竹林【李涉】　一雷驚起籜龍兒戢戢滿山人未知急喚蒼頭斸煙雨明朝吹作碧參差　溪上殘春黃鳥稀辛夷花盡杏花飛始憐幽竹山窗下不改淸陰待我㱕【錢定】　斫取靑光寫楚詞膩香春粉黑離離無情有恨無人見露壓烟籠千萬枝【李長吉】　新篁小閣午風飄何處朱唇印洞簫鴛鴦慣從花下立一雙添出許多嬌　蕭蕭幾榦碧琅玕高節偏宜歲暮看點染秋房淨如洗瀟湘江上不知寒【丁明登】　窗
前脩竹兩三竿蒼翠尤宜雨後看玉輦不來門自掩水禽啼過玉闌干【聶大年】　短墻修竹繞空庭画檻朱欄夜不扃極目烟霞秋色裡亂山重叠半含靑【陸卿子】　竹萌含露供朝飡餘籜猶堪劉氏冠不道道人心死盡雨來猶作化龍看【王鳳洲】　幾點苔痕上翠筠千秋常見淚痕新從他帝子誇江渚不是蒼梧望裡人【前人】　翠筠點點滴珊瑚帝子春魂若可呼夜半洞庭風雨過不將淸淚滴蒼梧【陳眉公】　不用山僧供帳迎世間無此竹風淸獨拳一手支頤臥偷眼看雲生未生【葛敏修】　斸取江干老竹根携㱕家去長兒孫他年勁節干霄起韶得丹山彩鳳騫【王藎臣】　無數春笋滿林生柴門密掩斷人行會須上番看成竹客至從嗔不出迎【趙白】　藜藿盤中忽眼明駢頭脫襁白玉嬰極知耿介種
性别苦節乃與生俱生我見魏證殊媚嫵約束兒童勿多取人才自古要養成放使于霄戰風雨　宜烟宜雨又宜風拂水藏春復間松移得蕭騷從遠寺洗來疎淨見前峯侵堦蘚拆春穿迸繞逕莎微夏蔭濃無賴杏花多意緒數枝芽翠好相容【鄭谷】　龍鱗滿床波浪溼血光點點湘娥泣一片晴霞凍不飛深沉盡訝鮫人立百朵桃花蜀纈明珊瑚枕滑葛衣輕閑窗獨臥曉不起冷浸覊魂錦江裡　濃綠疎莖遶湘水春風抽出鮫龍尾色抱霜花粉黛光枝撑蜀錦紅霞起交戛敲欹無俗聲滿林風曳刀槍橫瘢痕苦雨洗不落猶帶湘娥淚血腥【俱才調集】　南軒移植自西壇瘦玉亭亭十數竿得法未應輸老柏植根兼得近幽蘭雖無濃艷包春色自許貞心老歲寒百卉千花盡零落請君來向此中看【趙
□】　分得亭亭綠玉枝雨餘生意滿階除凌霄已展疎疎葉護粉聊營短短籬肯信移來真是醉不愁俗在未能醫人間此夜頻前席涼月虛窗更自宜【文徵明】　浮雲忽自散琳琅解籜依然抱雪霜應是鳳苞揚素彩非關蝶翅膩瓊芳鉛華半染湘妃淚玉筍微含漢署香不見侍中頻拭面曉來新雨沐蒼筤【申瑤泉】　萬竿晴拂渭川烟解籜瓊枝自皛然湘水裙搖珠珮冷葛陂雲護玉龍眠看來翻恨何郞妬栽處應將漢署連六月林間猶帶雪可留淸韵待群賢【鄧雲霄】　新抽翠篠碧于妝皜質輝輝抱節長操榦未須逢越女解苞疑是試何郞痕銷乍染三湘淚素積猶疑五月霜僕射盤中勞記事未裁斑管已含光【于若瀛】　綠蔭休誇蔣詡居輸君筆底有璚琚節經凍雪凌風勁色擬鮮霞向日舒截管
定諧丹穴鳥採竿應致錦江魚豈緣帝子曾相倚淚洒枝頭血未除【林若撫】若撫名雲鳳長洲人文學　吾宗雅語世所聞何可一日無此君汝今卜居但種竹凡草不敢驕相群籜龍个个迸春雨尾鳳枝枝干碧雲晨呼阿段汲溪潤洗出瀟湘雙淚文慎莫學辟疆驅大令又莫學張鷹迯右軍扁舟但過醫俗士把臂相將醉夕曛【王鳳洲】　竹里名依華子岡何年移傍此君堂鮮筠裛露丹珠細勁節凌霄綠玉長數畝繁陰飄陸海萬竿疎雨過瀟湘樽邀梁孝園中月袖拂元卿徑裡霜羗笛未裁龍競奏秦簫欲截鳳先翔㛹娟隔幔琴徽冷蔥蒨臨池水脉香居士風流還洛下故人消息半山陽異時看去同誰好獨有王猷興更長【吳川樓】吳公名國倫字明卿興國人官叅政　招得涼風散墨花脩脩竹篠傍闌芽孤芳怕有當門忌疎節愁將野萼遮破硯鉏教數蕋拆管
城栽取幾竿斜三湘綠雪疑相似九畹朱莖總不差羅袖雙携香馥郁素紈一展翠交加葳蕤紅藥空春雨錯落靑山自晚霞珍重画圖幽絕意女郞若個似君家【馬德澄】
子／醫家／群芳譜／貞部／花譜／花譜一／海棠／典故(P.3-2)..[明末刻本]
○典故宋淳熙間秦中有䨇株海棠其高數丈翛然在衆花之上與江淮所產絕不類荊南官舍亦有兩株畧如之姿艷柔婉豐富之極　昌州海棠獨香其木合抱每樹或二十餘葉號海棠香國太守于郡前建香霏閣每至花時延客賦賞　蜀嘉定州海棠有香獨異他處【閱耕餘錄】　敘州長寧縣有海棠洞昔郡人王氏環植海棠春時花開郡守宴寮友于其下【山堂四考】　嘉定府治西山多海棠為郡寮宴賞之地【花史】　明皇登沉香亭召太真時宿酒未醒命高力士及侍兒扶掖而至醉顏殘粧釵橫鬢亂不能再拜明皇笑曰海棠春睡未足耶【太真外傳】　真宗御製後苑雜花十題以海棠為首近臣唱和
石崇見海棠嘆曰汝若能香當以金屋貯汝　杜子美避地蜀中未嘗有一詩說着海棠以其生母名海棠也【王禹偁詩話】　蜀潘炕有嬖妾解愁姓趙氏其母夣吞海棠花蕊而生頗有國色善為新聲　韓持國雖剛果特立風節凜然而情致風流絕出時輩許昌杜君章廳後小亭僅丈餘有海棠兩株持國每花開輒載酒日飲其下竟謝而去歲以為常至今故吏尚能言之　昔羅江東隱手植海棠于錢塘王禹偁題云江東遺跡在錢塘手植庭花滿院香若使當年居顯位海棠今日是甘棠觀此海棠亦有香者不特昌州也　徐儉樂道隱于藥肆家植海棠結巢其上引客登木而飲　黃州定惠院東小山上有海棠一株特繁茂每歲盛開必携客置酒已五醉其下矣今年復與參寥師二三子訪焉則
園已易主主雖市井人然以予故稍加培治山上多老枳木性瘦靱筋脉呈露如老人項頸花白而圓如大珠纍纍香色皆不凡此木不為人所喜稍稍伐去以予故亦得不伐旣飲往憇于尚氏之第尚氏亦市井人也而居處修潔如吳越間人竹林花圃皆可喜醉臥小板閣上稍醒聞坐客崔成老彈雷氏琴作悲風曉月錚錚然意非人間也晚乃步出城東鬻大木盆意者謂可以注淸泉瀹瓜李遂夤緣小溝入何氏韓氏竹園時何氏方作堂竹間旣闢地矣遂置酒竹陰下有劉唐年主簿者餽油煎餌其名甚酥味極美客尚欲飲而予忽興盡乃徑歸道過何氏小圃乞其藂橘移種雪堂之西坐客徐君得之將適閩中以後會未可期請予記之為異日拊掌時參寥獨不飲以棗湯代之【東坡】　少游在黃州
飲于海橋老書生家海棠叢開少游醉臥宿于此明日題其柱曰喚起一聲人悄衾暖夣寒窓曉瘴雨過海棠開春色又添多少社甕釀成微笑半破癯瓢共舀覺徤倒急投床醉鄉廣大人間小東坡甚愛之　范石湖每歲移家泛湖賞海棠　楚淵材云吾平生無所恨所恨者五事耳一恨鰣魚多骨二恨金橘多酸三恨蓴菜性冷四恨海棠無香五恨曾子固不能詩【冷齋夜話】　仁宗朝張冕學士賦蜀中海棠詩沈立取以栽海棠記中云山木瓜開千顆顆水林檎發一攢攢注云大約木瓜林檎花初開皆與海棠相類若冕言江西人正謂棠梨花耳惟紫綿色者謂之海棠似木瓜林檎六花者非真海棠也晏元獻云已定復搖春水色似紅如白海棠花亦與張冕同意【復齋漫錄】　海棠品類甚多曰垂𢇁
曰西府曰棠梨曰木瓜曰貼梗就中西府最佳而西府之名紫綿者尤佳以其色重而瓣多也此花特盛于南都余所見徐氏西園樹皆參天花時至不見葉西園木瓜尤異定是土產所宜耳垂𢇁以櫻桃木接開久甚可厭苐最先花與玉蘭同時植之傍掩映不可廢也貼梗草本郡城中種之極高大當訪求種法以備一種紫綿宋小說苕溪漁隱叢話備載之【王敬美】
子／雜家／古今說海／說纂／孫內翰北里誌　唐‧孫棨／海論三曲中事(P.1-1)..[明嘉靖陸楫輯清道光酉山堂重刊陸氏儼山書院本]
孫内翰北里誌　　說纂十五雜纂三
海論三曲中事
平康里入北門東回三曲即諸妓所居之聚也妓中有錚錚者多在南曲中曲其循牆一曲屑妓所居頗為二曲輕斥之其南曲中者門前通十字街初登館閣者多於此竊游焉二曲中居者皆堂宇寛静各有三數廳事前後植花卉或有恠石盆池
左右對設小堂垂簾茵榻帷幌之類稱是諸妓皆私有所指占廳事皆彩版以記諸帝后忌日妓之母多假母也俗呼為爆炭不知其因應以難姑息之故也亦妓之衰退者為之諸女自幼丐有或傭其下里貧家常有不調之徒潛為漁獵亦有良家子為其家聘之以轉求厚賂誤陷其中則無以自脫初教之歌令而責之其賦甚急微渉退怠則鞭朴備至
皆冐假母姓呼以女弟女兄為之行第率不在三旬之内諸母亦無夫其未甚衰者悉為諸邸將軰主之或私蓄侍寢者亦不以夫禮待多有游惰者於三曲中而為諸倡所豢飬必號為廟客不知何謂比見東洛諸妓體裁與諸州飲妓固不侔矣然其羞匕筯之態勤叅請之儀或未能去也北里之妓則公卿與舉子其自在一也朝士金章者始有叅禮大京兆但能
制其舁夫或可駐其去耳諸妓以出里艱難每南街保唐寺有講席多以月之八日相牽率聽焉皆納其假母一緡然後能出於里其於他處必因人而游或約人與同行則為下婢而納資於假母故保唐寺每三八日士子極多葢有期於諸妓也有一嫗號汴州人也盛有財貨亦育數妓多蓄衣服噐用僦賃於三曲中亦有樂工聚居
其側或呼召之立至每飲率以三鍰繼燭即倍之
子／雜家／古今說海／說纂／孫內翰北里誌　唐‧孫棨／北里志輯補／說郛卷十二摘錄原書六條(P.1-1)..[明嘉靖陸楫輯清道光酉山堂重刊陸氏儼山書院本]
北里志輯補
說郛卷十二摘錄原書六條
平康里入北門東囘三曲卽諸妓所居之聚也妓中有錚錚者多在南曲中曲其循墻一曲者卑屑妓所居也頗為二曲之所輕其南曲中曲門前通十字街初登館閣者多于此竊遊焉二曲中居者皆堂宇深邃各有三數廳事前後植花卉或有怪石池塘左右對設小室垂簾茵榻幃幌之類稱是
子／雜家／古今說海／說纂／孫內翰北里誌　唐‧孫棨／北里志輯補／說郛卷六廣知摘自類說三條(P.4-1)..[明嘉靖陸楫輯清道光酉山堂重刊陸氏儼山書院本]
說郛卷六廣知摘自類說三條
平康里三曲妓中錚錚者多在南曲循牆一曲卑屑妓所居二曲中各有三數廳事擅花卉怪石盆池妓多假母俗呼爆炭應以難息之故故妓衰
退者為之諸女自幼丐育亦有良家子悞墮其中無以自脫諸母亦無夫未甚衰者悉為諸邸將主之多有游惰者為諸娼豢養號為廟客保唐寺有講席多以月之八日諸妓相率聽焉皆納假母一緡然後能出或措大約同游則下婢納資於假母故保唐寺三八日士子極多有一嫗號汴州婆育數妓每召飲率以三鐶繼燭則倍之天水仙哥字降眞能歌與鄭擧擧為席糾寬猛得所鄭擧擧巧談諧常有名賢醵飲乾符中狀元孫偓頗惑之與同年數人多在其舍與內妓之頭角者為都知擧擧降眞是也曲中一席四鐶見燭則倍新郞君更倍故曰復分錢一日同年宴擧擧有疾不來令同年李師師為酒糾狀元吟曰南行忽見李師師手舞如風令不疑任爾風流兼蘊藉天生不似鄭都知
子／雜家／夷門廣牘／綠綺新聲　明‧徐時琪／卷二／梅花三弄　宮調(P.52-2)..[明萬曆周履靖輯刊]
第九叚
敲　金　擊玉　擊　玉　敲金　金聲
一六田一六田七
玉振吉丁丁飛徹向空明　玎玎玎
三二上
環佩斯玲瓏鐵騎刀鎗鳴虎嘯及龍吟調
三二上
轉淸野鶴唳松隂折竹聲林簌巧啼鶯江
三三
梅挿膽瓶獨坐幽窓凈月白風淸凉露泠
六
泠七條絃上鳯凰鳴調轉輕　飛入烟霞
田三
天氣寧調轉洪　野濶秋高夜撞鍾麒麟
田三
鸞鳯　　鎗鎗聲　　　　琳瑯調叶
七上七八三下九立
淸　錚錚鏗鏗又鏗鏗　又　錚錚
立下九
若簧兮如笙
爪早爪爪早
子／雜家／夷門廣牘／梅塢貽瓊　明‧汪顯節校編／卷一／歌行／吳門王百糓穉登徴君　梅顛仙人歌贈周逸之(P.9-1)..[明萬曆周履靖輯刊]
吳門王百糓穉登徴君
梅顛仙人歌贈周逸之
君不見宋廣平梅花之賦何錚錚肝腸不是兒女態吐作氷車鐡馬聲又不見林君復種梅千西湖曲天子徒勞問姓名數點寒香伴幽獨君今亦愛南枝春誅茅却與梅為鄰嵇康善養生說採芝拾菌稱逸民檇李之鄉名白苧草
堂正在梅深月出渾疑雪覆枝風但覺香生船頭羗笛三両聲隔花臨水嗚嗚鳴鄉人盡識梅仙至争掃落花堦下迎一斗涼州醉不醒滿身淋漓臥花影家在羅浮夢裡還翠禽啼破霜天冷我家新買西山澗青山對門雲對面枝枝踈影蘸寒潭姑射凝粧鏡中見此澗支郎曾飲馬飛瀑潺潺流屋下眀嵗期君載鶴相依共結梅花社
集／小說／新鐫全像通俗演義隋煬帝艷史／卷四／第二十回　　留侯廟假道　　中牟夫遇神(P.1008)
牛弘與令狐達二人看了一回，見有些顯赫，不敢怠慢，隨命左右將祭禮排下，點起香燭。牛弘拜了四拜，然後將白璧一雙獻於聖座之前，自家卻將煬帝要開河的旨意，細細宣了一遍。令狐達也將奉旨開河之事再三拜禱。二人拜禱畢，遂同出殿外，到紙爐邊來焚帛、奠酒。帛焚未完，只見正殿內捲起一陣風來，刮得窗欞門扇，都錚錚有聲。香爐中的烟氣，一霎兒噴吐如霧，風霧中就像有無數鬼神往來之狀。正是：
風聲連屋響，　　香霧滿庭飛。
莫道幽明隔，　　神靈自有威。
集／小說／新鐫全像通俗演義隋煬帝艷史／卷五／第二十一回　　狄去邪入深穴　　皇甫君擊大鼠(P.1019)
狄去邪見了老者，慌忙上前施禮道：「下官迷失道路，特造寶莊，敢求老翁指教。」那老者看見狄去邪身上穿甲，腰間掛劍，慌忙答禮道：「將軍貴人，為何徒步到此荒村？」狄去邪不敢隱瞞，遂將入穴遇皇甫君，及棒打大鼠的事情，細細說了一遍。老者聽了，又驚又喜，笑嘻嘻說道：「原來當
今皇帝是個老鼠變的，大奇大奇，怪道這般荒淫無度，全沒些人君氣象！」狄去邪說道：「某自入穴，心下傍徨，不知此間是何地方？到雍丘還有多遠？」老者道：「將軍不必心焦，此間乃嵩陽少室山中，沿大路往東去，只三里便到寧陵縣中，不消又往雍丘去了。將軍入穴這半日，想不曾用飯，若不棄嫌野人的粗糲盤餐，稍進一，再慢慢回去，未為遲也。」狄去邪走了半日，腹中實是饑餓，又見說道寧陵只三里，心下早已放寬，因說道：「雖承翁丈厚意，只是打攪不便。」老者道：「鄉下家常飯，只好充饑，何攪之有？」遂將狄去邪邀入草堂，隨叫一個老蒼頭去收拾飲饌。因對狄去邪說道：「據將軍今日所見之事，看將起來，當今皇帝料沒多時光，就是麻叔謀，只怕其禍也不甚遠。我看將軍一貌堂堂，滿懷義氣，如何隨波逐流，與這一班虐民的權姦為伍！」狄去邪聽了，羞得滿臉通紅，因遜謝道：「承翁丈良言指教，某非不知開河乃虐民之事，只恨官卑職小，不敢不奉令而行。」老者笑道：「做官便要奉令而行，不做官，他須令將軍不得。」狄去邪聞言解意，連連點頭道：「翁丈金玉之言，某雖不才，當奉為蓍龜矣。」老者道：「狂言唐突，望將軍勿罪。」須臾，老蒼頭排上飯來，不過是塘裏的魚，自養的鷄，與家園的蔬菜之類。狄去邪腹中正饑，放開手，飽餐了一頓，然後起身稱謝，辭別而出。老者親拖了一條拄杖，直送到大路口上，因說道：「日色尚早，不要著忙，轉過前邊那個山嘴，便望得見縣中了。」狄去邪再三稱謝而別，纔走得十數步，再回頭看時，那裏有個老者？那裏有甚麼人家？兩邊都是些長松怪石，歷歷落落。狄去邪看見，又喫了一驚，心中暗想道：「今日卻也作怪，遇著的事情，都有些蹊蹺，難道青天白日，鐵錚錚的漢子見鬼不成？」一頭想，一頭走，
不多時，轉過山嘴，果然就望見寧陵縣的城池樓閣。自家又想一想，暗笑道：「須要留心看著，莫過一歇兒，連寧陵縣都不見了。」心下又像夢，又像醒，只走到縣中，見城市人民濟濟簇簇，方纔信道是真。及尋問挖河人役，都說道：「還未曾挖到此處。」狄去邪遂不肯復走回來，隨報知縣官，竟自在公館中住了等候不題。
集／小說／新鐫全像通俗演義隋煬帝艷史／卷五／第二十四回　　司馬施銅刑懼佞　　偃王賜國寶愚姦(P.1049)
一日，挖到彭城地方，又有一座大墳攔路，四圍松柏森森，十分茂盛。麻叔謀看了，隨叫鄉民來問道：「這是何人的墳墓？」鄉民道：「遠近相傳，都叫他做偃王墓，但不知是何代帝王。」麻叔謀道：「自周漢以來，並沒有甚麼偃王，想是分封的親王了。不要管他，可儘力掘去。」眾丁夫得令，一齊動手，纔掘下去三四尺，便挖不動。麻叔謀道：「一個泥土之地，又無石塊，如何挖不動？再不用力的，捆打四十。」眾人聽說要打，便大家沒性命的舉起鍬鋤，往下亂築。不築猶可，築狠了，只聽得下面錚錚有聲。大家慌忙住手觀看，原來是一所生鐵鑄成的墳墓，十分堅固，任百般錐打。毫莫能動。麻叔謀看了，道：「你們不要亂打，雖是生鐵鑄成，也須有門。尋著了門，便容易打了。」眾人沿著鐵墓挖將下去，向東南角上，果然露出兩扇石門。用手推時，裏面卻關得緊緊。眾人便要將鍬鋤去錐打，麻叔謀忽想起大金仙的石墓，百般錐打，俱不能開，後來還是以禮拜求，方纔開了。今又見是一所鐵墓，料不是尋常陵寢，必定有幾分神氣，錐打决定無用。遂叱退了眾人，獨自一個走到墓前來看。看了一會，沒法區處，只得朝著墓門深深一揖，禱祝道：「我麻叔謀奉旨開河，路過仙塋，不能前進，伏乞尊神降鑑，此乃朝廷之事，開放墓門，容某別選高原遷葬遺蛻，庶為兩便。」禱祝罷，忽見兩扇石門輕輕閃開。麻叔謀滿心歡喜。往裏一看，只見內中天光雲影，朗然透亮，不似
墓中景象，遂舉步走將進去。卻也作怪，纔走進去，那兩扇門兒早依然關上。跟隨眾人，見麻叔謀拜開了墓門，走將進去，忙來跟時，墓門已閉上多時。眾人慌做一團，說道：「明明兩扇石門開了，怎麼老爺纔走進去，卻又閉上，這分明是被鬼迷了。青天白日，如何有這樣靈鬼？這進去，多凶少吉，怎生區處？」也有用錐鑿打門的，也有用石頭撞墓的，大家亂做一堆不題。
叢書／武英殿聚珍版叢書／御選明臣奏議／卷九／應詔陳言疏　弘治十一年　何孟春(P.1-1)..[清乾隆敕刻武英殿聚珍本]
御選明臣奏議卷九
應詔陳言疏弘治十一年　　　　何孟春
臣聞范雎獻秦王書曰語之至者臣不敢載之于書其淺者不足言也宋蘇軾曰臣試論其小者而大者將有待而後言也夫言係乎事事視乎時時之所急雖小而非泛言非時之所急君子不以溷其君乃者淸寧宮災陛下夙夜祗畏敕天之戒特詔廷臣痛加修省凡有所見許其直言浹月之間囊封投匭延頸企踵顒俟報可而所見施行未盡遂言者之所望豈所言者皆非時所
急耶當世之務入于弊者多矣臣敢先以果聽斷公委任爲陛下陳焉而始及之前日宦官李廣未死陛下于聽斷委任不無假借今廣身死罪露宵旰之間聽斷果矣朝廷之上委任公矣臣猶以爲言者蓋欲陛下卽已往以戒將來也人君御煩治廣苟聽斷不果意緒紊于遲迴藻鑑昏于私繫則政出多門命從中降而紀綱不立爵非士共罪非衆棄而賞罰不明前之所是著爲律後之所是疏爲令而號令不一史稱漢宣神雀五鳳之治吏稱民安由其信賞必罰聽斷惟精以得之也元帝
嗣阼權入恭顯之手而宣業遂衰由其優游不斷牽制文義以失之也近者陛下于各衙門所奏事宜或不卽出出則有非原所議擬者中間豈無有奔走倖門交結近侍以相引救者乎躁者望速化戾者覬苟免私者願獨利左右之人惟利是嗜惟黨是親所偏好則曲爲掩覆所偏惡則橫肆擠排是以人言籍籍謂某人某陰爲之地某事某陰爲之問如都御史王越以傳奉見斥及推西路總制乃閱數人而用越其間得無有譽越于陛下者乎給事中王綸奉詔補外乃踰年而後得參議其
先得無有毁綸者乎甘肅守臣請封哈密兵部具題欲無差官陛下不允所奏及擬人以上閱一月而又准不差官夫前欲差官者陛下之意久而不差必所差之人有非陛下意所欲者庸知左右不有欲差其所厚者以僥倖功名因無陛下之命而遂致中止乎陛下英睿邁古不應左右能預末議惟遇事稍涉遲緩故或有如李廣者得進言也近年各官所上封事多有久留中者彼所言不干廟廊則觸權貴鰓鰓然常恐被禍而陛下輒復留中使彼不得請命徘徊鬱塞叩天無路何也夫事
之可與不可行與不行兩言而決耳陛下豈欲留陳斧扆時省覽耶抑欲保全言者以滅謗耶又或其言謬悠無可採耶計彼之敢于上聞傾瀝肝膽熟思審計非以為己謀也以為己謀小加譴黜大正典刑可也非為己謀則于國家之慮縱有不熟思審計者陛下亦當節短取長未可漫無別白使爲左右者得以成其曖昧之禍而誣風節之士也陛下始意圖治求言甚切先朝以言被黜之人如林俊輩無不起用而御史彭程胡獻以言事罷斥給事中胡易猶在禁獄臣恐非陛下求言始意
也伏乞速賜矜憫以釋論者之疑昔唐太宗問魏徵比來政治徵對曰陛下貞觀初導人使諫見諫者悅而從之比年勉強受諫而不平也徵之對不及政治而政治之進退實決于此臣願陛下一審察焉得頌不如得箴得唯唯不如得諤諤得所可悅不如得所可警人情不甚相遠彼顧欲噓死灰以自焚啖野葛而自毒耶白璧不可爲容容多後福有能奮然不顧盡其言于天子者蓋素有風節之士不多得也而言脫其口咎攻其身怨種于前患生于後彼非失心遺死生之人則誰肯更言
者將來流弊人且浮沈自營心口相戒甘苟玩以誇太平執文具以爲觀美務因循而長偷慢樂軟熟而憎剴切隨時好尚以固寵榮雷同是非以便附會臣不識此于盛世安所取乎臣所以願陛下之聽斷果也天下大器也措諸安地則安措諸危地則危然舉而措之一人之力不能濟故必借其力于下而使下咸與其力然君子與力則安小人與力則危故力又不可輕借也易師之六五曰長子帥師弟子輿尸謂君子用事而使小人參之之過也參朮以補芩黃泄之不可以爲醫繩墨以
引斧斤背之不可以爲器甘滑以進苦澁雜之不可以爲味理必然者陛下今所委任不爲乏人然上下情隔忠誠未孚動遭掣肘貂璫乘之黙運潛持陰邪之徑貨利之關日闢日廣爭馳捷出人才雜揉吏事滋蠧陛下且不知其底止矣然其致此則固有由也古之君臣相與以圖天下之治都俞吁咈談燕一堂推置心腹洞徹表裏纖芥之嫌不萌其間是以其臣知無不言言無不盡出其身爲天下營各執其職而始終無所避忌而其君所爲而成所欲而遂陛下能如此乎臣生長外郡見
郡守所屬來謁必門卒爲通無不賂門卒者所上簿書必付房吏看詳所屬恐其尋隙無不賂房吏者門卒房吏于守何親而得賈利而假權況乎人主之左右哉外廷固不如內廷之近密也士大夫固不如宦官宮妾之褻呢也前李廣未死陛下之政事彼得而撓人才用舍彼得而議九重非時之旨諭彼亦可以時而假也羣臣趦趄于外觀望風旨固李廣之不若也于是有苞苴具門相與生盟死結者矣名位已盛欲其固基宦遊未達欲其進級地在閒遠欲其招攜跡涉孤危欲其培植事
防詿誤欲其囘護衣冠淸流豈眞不知恥哉無以結知于陛下故結知于陛下之左右也憂時之念奪于有我之私徇國之誠不敵營身之計士風如此陛下可無挽之歟近科道請按李廣贓簿以治交結者罪陛下但令指名以上而卒置不究科道所指之人得于所聞縱未皆實陛下亦當黜一二之尤者以警後來也今陛下用意過厚殆謂彼附李廣由廣有寵廣死彼將自罷何足深責以敗士類陛下于此可謂惜大體矣臣以爲陛下果有此意莫若自今以後公于委任自古願治之君無
不詳責于臣下而攷其政詳責于臣下故賢否不能隱攷其政故是非不敢私其所以使之不能隱不敢私者非用智術以伺察猜防也恭惟我祖宗在位優接臣下罔有間隔早朝奏事未畢每于晚朝盡之遇有機務輒駕御左順門召六部大臣與之商搉然後施行今陛下視朝稀闊通政司引奏之外德音不可復聞天下事一切徵諸尺牘臣惟臣下之告君見于疏奏不如見于對陳之爲切蓋疏奏者剴切言之而不足對陳者從容出之而有餘疏奏者堂廉高遠或蔽于讒邪對陳者公論
具存無憂于扞格今羣臣有得更番需次對陳于陛下者乎是以賢否是非左右得以調停消息而陛下無由知之將何以詳責于臣下而攷其政哉臣願陛下明目達聰兼聽博采日與內閣講論當世之務大小內外一一付部詳議旣得畫一則斷而行之不以小恩廢大義不以私憾枉公法不以舊習妨新政不迷于兩可之辭不沮于交鬬之口如此而行不當者少矣其不勝任之人科道劾之而彼非被空文陛下斥之而彼更無遺憾豈復肯以賂結左右而取罪哉士大夫之氣旣作宦官
宮妾之勢自不得行臣所以願陛下之委任公也若夫時政之入于弊者請別白而終言之其一曰臣聞郡守縣令民之師帥縣得人則百里受其賜郡得人則千里蒙其庇或非其人則百里千里攖其害聖君在上思天下匹夫匹婦有一不獲其所猶爲不可況千里百里之生靈可寄之于匪人乎臣觀今之爲陛下守令者有非其人者矣狼羊相牧禽犢是資闒茸齷齪所在皆是陛下之民有不獲其所者矣筋骨疲于鞭扑肌膚刮于銛刀終歲瘡痍痛定復痛知治體者能無怵然古者郡守
入相郞官出宰守令之職甚不輕也今之爲知府者皆四品廷臣累日積久而後至宜少不才者府佐及知州知縣佐貳等官則進士出身者十三四監生吏員出身者十六七而世之所重在進士其攷課之法旌異之典獨詳至監生吏員出身者不才者恕于攷課才者略于旌異此其弊也論者曰進士年少氣銳州縣職非彼所止彼能自愛故不安小成而多舉職旌異之典宜先焉監生吏員出身者大率志氣銷蝕精力疲憊無有幹局貪利而昧事相沿成風若攷課弗恕十人而九皆坐可
黜之列無以酬其燈火棲遲之望塵埃奔走之勞矣其間有鐵中錚錚者雖間被上司旌異部議又以此非進士無所事旌異也臣以爲不然趙禹之才出于佐史龔勝之賢發于郡吏黃霸丙吉薛宣非漢名相乎嘗爲卒史爲獄吏爲書佐矣人才何常之有作之則振摧之則靡進之則前退之則卻所賴上之人執其機耳天下善人少不善人多號名進士者亦有不才者矣況今郡縣之官不皆進士監生吏員出身者常居大半而上復無以爲作之進之之機采名不采實惟其出身之拘而不
較其才使監生吏員出身者才者無以見其能而不才者遂無顧藉曰我非進士比空自苦何爲于是受賂營私不復以承流宣化爲事上司至則厚奉迎以寛指摘飾玩好以市姑息幸不失官則以歲月廣爲子孫之地是監生吏員出身者無勸于前無懲于後幾何其不率天下而爲不才之歸也天下之民又何辜焉祖宗時其取人也廣其察之也核待之也均凡諸途出身之人皆有以自樹今一大府連數州縣分職數十員而自進士數人外乃少可旌異者此攷課不嚴之弊也臣愚欲令
撫按以及分巡官凡遇所屬府州縣掌倅官員有政績超卓者遞行覈實奏聞旌異不以其出身之異而偏低昻之衡不廢乎資格之循而無形迹之泥進士出身者將益有所激發監生吏員出身者亦將不肯自棄矣至于攷課之道古今有二一察其守一視其爲守以廉爲以能而課牧民之官者又以得民心爲本世有亷者未必能有能者未必得民心而民愛之者非有噢咻撫循之政而無歎息愁怨之聲不能也臣故以得民心爲攷課府州縣官之最郡縣官員有亷者有能者有得民之
愛者該部旣按實以擢用之又每歲取其亷且能而民愛之者一人奏爲高第如漢故事陛下特降璽書奬諭以風天下使爲守令者知愛民是尚而循良之歸民將受賜于無窮矣其二曰臣聞國初未嘗有巡撫宣德間始設于南直隸河南山陝今則除浙江福建外悉有常置秩皆都御史邊方領制置之權腹裏兼轉運之職手持敕旨以便宜行事三司屬其管轄數郡係以慘舒是固不可不謹擇而久任之也臣見吏部推各處巡撫腹裏則會戸部邊方則會兵部審酌已定而後請上親擇
何謹如之然其受任往往不久人方與地宜而地莫能留地方得其人而人莫與處功垂成而來者交籍事未集而謀者已易其又不然者屬府未及按部下情未及體悉六條未及舉刺庶務未及興革席不暇煖而座已非矣今制歲差御史一員巡按各處若巡撫不久其任與巡按無異何復用巡撫爲哉昔宋司馬光有言古者各守一官終身不易今居官者三年數月輒以易去望職事之修功業之成不可得也臣謂陛下欲行久任之道又宜從巡撫始近例巡撫每年一次赴京議事然當
議事之年多有以地方有事不果行者臣請限以腹裏三年邊方五年必須一次赴闕陛下親降德音詢問民瘼一示以優異一觀其底裏六部各奏其所行果有成績蕃錫而慰遣之其或不職科道指實而論之夫旣擇其人于先而又久其任于後于更互赴闕之際有增秩賜金之襃有削官奪爵之辱則彼必思有益地方而無負陛下矣其三曰臣聞古之明君必愼惜名器惜之故人不易得而得者以爲重後世爵祿混濫無復審擇童蒙無知坐致人上視其名器無足爲重上與之而謂其
法應與也下得之而謂上與我者乃我故物也如此上之爵祿不足以爲下勸矣此後世之任子識者所以致議于其時歟我朝祖宗立法凡文職大臣必立朝旣久勳勞茂著者方降特恩錄其子孫一二以榮後裔近年三品以上始概乞恩以子孫入監然亦有所裁節不至如宋之任子使子任其孫孫又任其子也其武臣則不然父死子繼無子同產兄弟繼之從兄弟亦繼之又廣于任子之法蓋我太祖平定四海太宗肅靖內難武臣摧鋒破敵九死一生惟其艱險故報之獨延長也今天
下衞所已定人滿于位而後來之官往往倍蓗什百不論事之難易功之大小例得世襲其中乃有身不臨陣徒以預參隨頭目之末而濫冒者彼所獲首級豈陣前手刃之賊或由勢邀或出貨取或戮已死守臣皆與奏報張皇功次雖經部議節行各邊禁約而弊端竟不少衰今之新任有功之人要無祖宗時比者將不世襲之歟則隳將士立功之心將世襲之歟則繼繼繩繩無有限極其如後來之宂何臣惟文武之途有二食君之祿實一世襲既優諸武矣則法律之繩于文武者豈容復
異今文職犯贓必罷職枉法滿貫必充軍而軍職所犯該絞斬者止降級調衞該徒流者止原衞帶俸同罪異罰甚覺不倫臣攷之于律軍官犯笞罪者收贖杖罪者降調該罷職不敘者降充總旂該徒流者發各衞充軍皇祖制律未嘗不與罪文職者等而刑官乃特遵近年條例近例又載搶奪姧盜敗倫傷化者俱發原籍爲民子孫承襲夫敗倫傷化者罪死而得爲民已非懲惡之典而其子孫卽得承襲是其職特舉此付彼有爲民之名無罷職之實其罪不更輕于降調者之不得卽替哉
或謂職乃其先人之功所得職亡于其身故卽承襲于其子孫以報其先湛恩汪濊固應如是臣以今之世襲者不皆開國佐命之舊至于有罪又每從寛貸其源不淸其流不節爵祿益濫如之何名器之足重也乞敕部議今後各邊有警從征官軍若能臨陣斬級囘轡之際赴鎭巡官辨驗以俟具奏陞賞其中官軍貧苦當陞而願賞者鎭巡官厚與賞犒如敢依阿奏報事發之目凡關節所通俱坐欺罔又乞法司會議軍職犯罪一斷以律成化年間事例不得引用該罷職爲民者必俟本犯
身死方許子孫承襲其先人非開國佐命之舊承襲之日革去一級于原衞所帶俸差操庶幾彼知慮後不敢褻上之名器矣其四曰臣聞民惟邦本故山附于地君附于民陛下視民如傷發政施仁凡天下旱乾水溢宜無不盡知者守令責在牧民民傷水旱彼亦宜有不忍者然臣竊見凶荒之處耆老告報府州縣必委官踏勘得實始爲上申鎭巡官必委官踏勘得實始爲請命命下該部必查例當行始爲行文轉而下府州縣卽所傷分數以減征貸賑夫凶荒之民枵腹待哺如涸轍之鮒
望斗升水于旦夕猶恐不足而彼文移往復動經數月豈其所堪哉故今之凶荒耆老旣不以報府州縣復不以申蓋明知其無益也委官踏勘多一次適滋一次騷擾究之貸賑之及其濟幾何此守令之宜不忍于民者而亦有忍焉者也此天下之凶荒朝廷所以有不盡知而莫之救也凶荒而莫之救襁負相屬道殣相望無賴于此嘯召烏合必多盜賊業可生活者均被其害而有司又催督租稅身受棒枷良民亦且流移行劫矣臣以爲九重軫念元元宜先事詔諭府州縣官倘遭水旱卽
委公正官一員勘明分數具申鎭巡官若係半災卽將當年夏稅秋糧開除若係大祲卽爲設法處置令府州縣將豫備倉糧放支賑濟事畢取具囘報以憑奏聞蓋救荒之道宜速不宜緩速則肉骨之恩人人皆徧緩卽排門散粥延街俵米而不及事漢謁者汲黯過河南以民傷水旱持節發粟不顧矯制之罪今之鎭巡官行事于外非黯當時之比地方去京師遠權以救荒之不爲專也或謂朝廷誠降是令凡遭水旱不賑則貸倉廩何所儲民將有妄稱凶荒者臣謂非也漢文帝自卽位賜
天下民租之半者再其後除之而不收者十餘年不遇凶荒尚爾況于凶荒而可吝乎上之儲蓄固以爲民也苟無妄費宂食奚患儲蓄之虧凶荒水旱有目共見有耳共聞其勢豈至于可欺哉其五曰自秦開阡陌天下遂有兼幷之弊然止民間貧富強弱之相形耳今乃有甚焉者其皇莊乎先朝畿內空閒之地籍之公家佃民種而收其入其地廣狹有定界其入有定額非以病于民也近年看莊人役罔恤國體近莊田土小民衣食之資橫加侵占求益不已在莊旁者産去稅存征科之及
負累賠辦富者以貧貧者日甚民間馬牛羊豕或誤逸莊地卽無望復歸有以近莊之故塚墓被發屋廬被毁耕夫餉婦稍不退讓輒罹鞭箠含酸忍痛閔默無言按巡之使過之而不敢問守牧之官卽之而不敢直此非九重厚民之意也承平以來生齒日繁雖盡地力不足以給民食而莊地莊賦今廣于昔豈荒地果日闢哉不過掠之于無辜耳昔漢宣帝詔池籞未御幸者假與貧民流民還歸者假公田種食今縱不能以假貧民忍于民衣食租賦所出者而又奪之以致其貧乎畿甸咫尺
尚不能無害民之地況于遠方陂湖園池爲王府所有者私蓄聚斂之臣各操漁獵之具所在之民能無困乎臣聞勳戚世族所得附京恩賜莊田家人亦多挾之以肆蠶食其他軍民之不逞者復以己業投獻權要恃爲窟穴而他取償焉或投作陵戸以嫁糧差附京如此在外王府之所認納宜又倍之爲害不貲不可不嚴爲之所也伏乞陛下敕官往勘皇莊地面從實丈量若軍民告認舊業鄰證有可執結割而歸之其本莊之地坐某府州縣卽就地起科佃民耕種止稱公田丈量已定造
冊繳部歲收其入以備經費若遇水旱與民田一例開除旣不失本莊之賦亦不病近莊之民畿甸之內庶無侵奪之害矣該部仍通行各省王府凡陂湖園池係王府奏討者有司准此例歲爲送納租賦免致王府差人督取今後世族之家各飭管業家人毋致生事軍民舊非陵戸不許冒報及以己業投獻敢復不悛事發其業入官軍發邊衞民發口外受獻者奏聞處置如此兼并之弊庶幾可去矣其六曰臣職司馬之屬竊檢軍政條例有以見我朝列聖之拳拳于軍政也我太祖皇帝厎
定中原治不忘亂設爲衞所養天下兵荒陬絶徼所在充斥今經百三十年未嘗有大征伐以耗之也各處府州縣今皆有淸軍官而又有欽命之御史上下相兼其查出軍丁例行批解軍丁到衞例加存恤清軍官查出數少者攷滿行黜解人縱軍在家延住及在道賣放者并坐衞所官旗侵剝所管軍丁致其逃者降級調衞立法之密若此此外問刑衙門又有問發充軍之律清軍御史又有招募爲軍之榜日積月累宜各衞所尺籍歲有增益矣今視祖宗時額數反損邊方腹裏一遇番替
僅敷無餘何也臣知其故矣軍之新舊相承出入參差不容齊一丁從衞所逃逸則冊從原籍查勾查勾不斷于遞年而逃逸常虛于舊伍姧黠之徒或竄大戸而易姓或贅婦家而避身或乘調他衞而遂脫亡或因流他方而遂變役軍固不易淸也淸軍官異境之人在任不久豈能備知本軍充調來歴里書作弊動曰文冊無稽敝紙千百之中展轉查閱幸得查出一二起解之際又非親丁卽解親丁亦不得其正妻同解所解去者乃其義男女壻及臨期掠賣之妾婢此類到衞其有不逃者
乎衞所率去原籍數千百里逃而再勾率過數年勾而再解又復數年在逃三次于法應死輒稱原逃不獲或稱已死官司以人命至重往往不肯追究何怪乎軍伍之常虛也其據律問發者官爲押送沿路防護涉烟瘴逼沙漠飢渴勞頓將以實邊而邊卒不可實不徒戍者之就死且累送者之無還其出榜招募者蓬萍無蒂孰保收籍況今時非國初可比土著良民孰願爲軍此例之行虛名而已此衞所之軍所以不免于缺乏也臣聞唐陸贄論鎭守之兵曰非物理所愜不寧非人情所欲
不固論選置鎭守之兵曰必量其性習辨其土宜而總之以便于人情之一語今天下爲軍者北人而南南人而北使其族姻永棄齎費不前僵仆于不可極之途而困迫于已至之域豈便于人情者哉是以軍戸被勾痛若剝膚軍丁被解哀同棄市原籍苟可匿跡遑恤其他衞所苟可脫亡無虞厥後宜乎律示免死而人懷等死之心榜求報効而人鮮自効之念也然則陸贄便于人情之語其安爲軍者之道乎今日安軍之道卽贄所謂量其性習辨其土宜是已伏乞敕部計議轉行各處清
軍御史督同淸軍官員稽查伍冊凡缺伍失勾及勾而未到衞者造冊繳部將兩直隸十三省所屬府州縣區其衞所南北于南北又各度其遠近然後合計查出軍丁之數與之兌換使南解補南北解補北近及五百里遠止二千里入伍之後舊伍不許再勾則風塵免其艱難水土易于諳服逃者將自行首官居者將樂于就役豈憂額數之不復乎至各處問發人犯定擬衞分雖罪應發極邊亦宜分其南北并令當房家小隨往斯不過遠以累解役而本犯不致逃逸行伍亦得其助若曰罪
戍不遠無以儆衆臣以爲欲儆衆庶在于遇赦不輕原不在違其土宜而窮之極遠也其已查出軍丁有不願行者令其戸當二軍于本處或隣近衞所食糧差操餘丁照例優免彼安土重遷宜多有之是亦足兵之法也凡此六事其中亦有急于時者故終言之願陛下終聽之焉　疏入帝從之
叢書／武英殿聚珍版叢書／御選明臣奏議／卷三十八／極言濫舉縱貪疏　天啟四年　宋禎漢(P.8-1)..[清乾隆敕刻武英殿聚珍本]
極言濫舉縱貪疏天啟四年　　　宋禎漢
臣惟外吏三年一入覲受計典至鉅矣而屈指今距計事尚無浹月期云屆矣邇者皇上勵精獨斷自柄銓總憲以曁掌科掌道攷功諸臣悉廑宸衷愼擇特簡一時大小臣工無不欽仰聖明適當大計羣吏之時丕示人政一新之象甚盛際已臣願効區區冀裨察典萬一者竊以為激濁之用宜莫先于道府而州縣之課當先嚴于甲科蓋臣起家外吏矣嘗見道府錚錚表著者固十居七八然間或有一二不肖者其播惡必倍甚于州縣
蓋彼恒自恃為莫敢問也卽有問者亦必待于積久不可掩護之餘則其貪壑已盈矣況且有未必問者乎又嘗見甲科中亭亭循卓者固亦十居七八然間或有一二不肖者其狼狽必倍甚于鄕貢蓋彼恒自視為不至敗也卽有敗者亦必待于潰濫不可收拾之際且雖寒灰可燃矣況眞有不必敗者乎吏弊人情一至于此倘不著實綜覈及早摘發則此膏枯髓竭之氓復能堪鴟張虎噬之官哉至于卓異之有舉以風良也迺見舊時在外所擬方面必屬省會道府有司必屬俸深甲科詎
知舉異何等關繫使惟省會之是拘則是人因地重又思惟俸深而後預則是挨年取貢耳甚有煩言已嘖于衆口而該省顧惜情面猶欲以混充亦有官評共見為平常而入京締藉奥援徑得以濫竽似斯弊習又何貴于斯舉為也夫卓異者非常之謂須眞才通八面而後可謂異人之才須眞守嚴一介而後可謂異人之守非常之名必有非常之實方足以當之又必有非常之寵方足以酬之苟旣標為異品而攷覈生平曾無異于儔伍作用則盛名難副或旣襃為異等而比及遷擢仍無
異于尋常資格則殊典轉輕臣竊謂今次此舉寧刻無徇寧少無多多宜不過數人而止而此數人者尤必採諸本省之報牘質諸舉朝之公論有實見其某地某狀可據為異才實見其某時某事可據為卓守者而後錫以宴奬之榮隨卽優以不次之擢是非常之寵與非常之實相副勵世磨鈍道無踰此者倘一時偶難其選則寧闕其典以示重愼勿濫其人以充數也其于風良庶有實效乎贓吏之拏問以懲貪也迺見彈章所臚列贓私每以千百計而究竟莫追其二三卽前次大察提問
亦十餘人矣詰其贓果能徹底窮究盡數追完以入公帑而佐餉需乎恐未必其然也且如陶朗先六十萬之贓已經科臣勘結千真萬確屢奉明旨嚴追者而猶輾轉支吾廣營開脫矧夫付諸該省之提問者撫按不過下之司道司道又轉下之府廳供贓滿紙追時多成子虚銷繳無期限比祗應故事有懲之名無懲之實吏更何憚而不貪也臣竊謂今次有應拏問諸人其在朝者卽付法司訊究至追完日亟行分別配遣以正其罪其在任者移文各該撫按務要勒限問結勒限追完如過
限未完卽將問官一併參處則犯者足為殷鑒而人不敢效尤問者重于自顧而法不至曲骩其于懲貪庶有實儆乎夫兹時司計諸臣皆仰荷皇上特達之知倚任以振久弛之紀綱而滌積刓之治道者則各矢虛公共圖整頓諒諸臣有同心焉而臣尤欲以舉行實政四字為當事者殷殷望之庶幾拹方新之人煥維新之政計典因以有光而吏治民生均有賴矣伏乞聖明省覽臣言如有可採亟敕各衙門申飭施行　疏入得旨近來吏治日隳甚至濫舉卓異縱貪官該部著實綜核舉行
陶朗先如數追贓還作速具奏
叢書／武英殿聚珍版叢書／御選明臣奏議／卷三十九／請撫卹三秦疏　崇禎二年　吳煥(P.24-1)..[清乾隆敕刻武英殿聚珍本]
請撫卹三秦疏崇禎二年　　　　吳　煥
臣謹奏流賊之𢦤虐全秦禍中于西安漢中最烈鄜延宜雒之境實係賊大淵藪往來結聚處也臣自奉命巡
行離西安而北初至耀州又北而至同官其荒涼廣漠之景卽已迥異長安至一出金鎖關則為宜君為中部鄜州寧州眞寧千餘里皆荒山大川竟日行不見民居烟火纍纍白骨委溝壑中臣每至一扼塞卽向山谷中搜飢民問之至一州縣必停車一二日遍訪父老子弟眞聞眞見乃知耀同宜中鄜雒寧眞數邑之民自遭大荒大亂大疫之後死亡逃散十分已去其六七孑遺苟活惴惴焉皆團聚一隅其餘極目曠土遍地蓬蒿山窩水窟盡為盜藪而此孑遺之民旣虞盜賊之復來又憂
荒地舊糧之拖累終日皇皇只思逃竄他鄕以全性命臣再三撫慰許其卽奏聞朝廷為汝料理無不感泣號慟令臣不能仰視而府州縣官居其地者皆思卸擔求去新選者多半聞風不來故延安府屬之官十缺其五慶陽平涼二府之官十缺其七若目今不為計處二三年必化為異域臣竊思此鄜延寧眞之地皆前朝所創為雄都鉅鎮先賢韓琦范仲淹從此奮武揆文外卻敵而內拱護者也今何以一旦至此哉蓋緣此地界在邊腹主無專屬故向來在內之臣委之邊鄙在邊之臣視
為贅疣且土寒地瘠三四十州縣坐定為老明經之缺潦倒貪殘無所不至故官輕俗悍一任强陵弱衆暴寡魚肉刀俎而莫之禁戢觀其可憐之狀眞如無母之子流離荒野直棄之悍奴豪賊之手而無可控訴嗟乎此三郡者尚可緩視之哉長邊踞其北則三郡乃邊鎮之腹心省會居其南則三郡乃長安之門戸如及今再不料理使窮民散而盜賊叢則腹心化為毒蝎而邊鎮何所恃以自固門戸盡為賊窟而省會何時得而安枕臣愚以為欲絶三秦之亂萌必先從此地急為下手臣初
出巡時卽與撫臣熟商及此及行至鄜延目擊顚危方且躊躇深計而督臣遺臣手書鰓鰓數百言所以為三郡計者甚悉皆先得臣心之所同然敢不忌煩瑣一一為皇上陳之一曰分荒熟以便徵輸延慶之地山深川廣原土曠人稀今值兵荒之餘且死徙相枕阡陌荒蕪若仍舊額不為分別則遺民欲墾熟田先防荒累坐是束手欲逃應亟令公勤之吏履畝註明將荒糧暫停為之歸併里甲止據現在徵輸百姓旣樂于荒田之不拖累又曉然知成熟者之不可推諉將民業可安而錢糧
亦易辦至便計也一曰緩舊糧以完新稅舊糧之拖欠已非一日之積今死者死矣逃者逃矣卽現存遺黎皆鵠形鶉結苟活無計新稅固不堪為夙逋之償而趙甲豈能代錢乙之累卽額欠不可頓蠲而徒挂空名亦無益目下不若將此數邑暫緩舊糧使其一一完新新糧不及額者官有常罰民有常刑則吏胥不能借名以混淆戸長亦難指舊以扣剋可以恤民力而亦便徵輸矣一曰搜盜窟以拔禍本盜之不可盡也豈不欲悉化盜為良以仰體皇上並生之願然無奈盜積有年按延慶
之南則尚有本地大窩營三窟以盤結延境之北則神木府谷地方秦晉交界更多邊囘賊聚千百以鴟張兩地聲勢相應此皆亂民絶非飢民也依憑城社搜之急則倡為殺良之說以挾官府防之緩則時逞咆哮之威而肆擄掠今若諭之不可懷招之不肯聽必將大整兵威掃除之以拔數十年之病根不敢不先為皇上告者也一曰給牛種以續民命自盜賊興而民間資糧牛畜殺擄殆盡故有土旣患無民有民又患無耕土之具幸皇上允罪撫贓銀賑濟候山西撫臣追解前來應令各
州縣乘今秋穀價稍賤糴貯倉廩賑給此則撫臣先清查貧民戸口已有頭緒卽當飭有司亟圖者也一曰選縣令以託民依延慶平三府土瘠民貧俗囂糧欠故多坐明經之缺不知欲濟艱危正需才幹一官到任萬命攸關大縣必期揀選科甲卽明經如恩選貢亦儘多靑年壯志此在吏部掣籤注選時一覽可見必須選擇精明强固之人不然漫以龍鍾潦倒朽儒付之是直以萬千民命委之溝壑矣一曰少寬疲邑攷成以展吏才夫攷成之法以課羣吏豈容寬假然在上疲之邑難及額
卽新糧不可寬而舊糧必祈通變如以幾年逋負責之現在一人將州縣官未到任先懸參罰以待故來者悔而思去選者聞而不來其不肖者明知攷滿無望貓鼠吏胥惟祈稍潤橐以去故民任瘡痍糧皆挂欠若得寬舊糧之罰而止攷新糧之成則官得安心料理民生有賴國課亦得輸矣一曰平薦舉以鼓吏治薦舉之法從來明經盡壓于科甲之下卽預薦者亦甚寥寥不知全陝州縣官明經十居其七我先棄之彼安得不自棄非棄官也是以數十州縣民命棄之也況現在臣所耳目
儘多錚錚自好在不肖者斥問宜嚴而能表異者薦揚宜廣此今日振揚吏治之先務也一曰淸宗祿以救民困平涼宗室繁悍當事日抱隱憂止就宗祿兌宗糧一事論之有以祿少而欲兌多又以無糧而包攬强兌姧貪吏書旣通同以作弊不肖有司亦託詞以謝責民受其殃而邊虧其餉端實由此計莫如申飭道府州縣官盡數淸查某宗應食祿若干應派定某州縣某宗應納某州縣糧若干各先定一淸冊以應食之祿配應納之糧糧浮于祿則本宗找辦官糧祿浮于糧則有司找還
宗祿井然分明不容紊亂臣已經出示淸理自非邀皇上之命則有司法令不行此救平涼之民于水火最急事也此數者乃為全秦決渙潰癰拔本塞源計行之非一手一足之力今幸督臣與陝西延綏兩地撫臣皆念切痌瘝同舟共濟臣一路巡行目擊危形心憂亂本竊計當急從此處下手故雖字踰限額不敢不縷陳于皇上之前祈皇上天語丁寧下部敕賜准行如臣所奏請分荒熟緩舊糧搜盜窟給牛種選縣令寛攷成平薦舉淸宗祿許著實奉行計無阻礙則三郡肩背脊膂之毒
除而全秦通體皆得安泰矣其關于邊防內患殆非渺小非沾沾為延慶平三郡計也臣不勝悚息待命之至　疏入得旨據奏延慶平三郡景狀殊可軫念安民弭盜奏內八款允于補救有裨著各與覆行缺官速當銓補勒限到任已補不到的吳煥便行查參該部知道
史／正史／明史／志　凡七十五卷／卷三十　志第六／五行三／金／金異(P.488)..[底本：清武英殿本]
金異
洪武十一年正月元旦甲戌，早朝，殿上金鐘始叩，忽斷為二。六月丁卯夜，寧夏衞風雨，兜鍪旗槊皆有火光。十二年十二月甲子，徐州衞譙樓銅壺自鳴。乙丑，復鳴。是歲，胡惟庸井中生石笋，去之，笋復旁出者三。次年，惟庸伏誅。建文二年四月乙卯，燕王營於蘇家橋，兵端火光如毬，上下相擊，金鐵錚錚，弓絃自鳴。成化十三年六月壬子，雨錢於京師。正德四年三月甲寅，蓋州衞城樓鐘自鳴者三。七年，文登秦始皇廟鐘鼓自鳴。成山衞如之。嘉靖六年五月甲午，京師雨錢。隆慶六年七月七日，有物轟轟，飛至直隸華亭海濱墜於地，乃鐘也。鑄時年月具在，識者謂其來自閩云。萬曆二十一年十月甲申，山東督撫令旗及刀鎗頭皆火出，且有聲。二十六年五月庚寅，古浪城樓大鐘自鳴者三。天啟六年五月丁未，京城石獅擲出城外。銀、錢、器冊飄至昌平閱武場中。崇禎六年五月癸巳，有鐵斧飛落霍山縣。八年十二月辛巳，夜四鼓，山東鎮南城樓大礮鳴如鐘，至黎明，大吼一聲及止。十三年三月丙申，蘄州城隍廟古鐘自鳴。
史／正史／明史／列傳　凡二百二十卷／卷二百四十二　列傳第一百三十／張光前(P.6293)..[底本：清武英殿本]
贊曰：朝政弛，則士大夫騰空言而少實用。若陳邦瞻、畢懋康、翟鳳翀、董應舉，尚思有所建立，惜不逢明作之朝，故所表見止此耳。蕭近高、洪文衡諸人皆以清素自矢，白瑜論鄭氏獄能持平，固卿貳之錚錚者歟。
史／傳記／明人傳記資料索引／十一劃／陳／陳吾德(P.579)
陳吾德（1528－1589）字懋修，號省齋，歸善人。嘉靖四十四年進士，隆慶中歷工科給事中，以諫市珍寶斥為民。萬曆初、起兵科，進右給事中。忤張居正，出為饒州知府，御史承居正旨，劾其違制講學，除名為民。居正死、起官，終廣湖僉事，卒年六十二。吾德傳陳獻章之學，氣節錚錚，詩文直述胸臆。有謝山存稿。
陳公行狀（葉春及撰、國朝獻徵錄88/117）
掖垣人鑑15/9下
明史215/11下
史／傳記／明人傳記資料索引／十八劃／戴／戴金(P.915)
戴金（1484－1548）字純甫，號龍山，漢陽人。正德九年進士，世宗時擢御史，獨立敢言，與黃梅石金同表儀朝署，時人目之曰楚有二金，臺中錚錚。歷官至兵部尚書，卒年六十五。有三難軒質正。
重修江都縣儒學記（泉翁大全集27/6）
代送戴巡撫序（方山薛先生全集14/8）
戴公行狀（袁文榮公文集8/8，國朝獻徵錄39/58）
戴公墓誌銘（端溪先生集5/48）
子／筆記／三垣筆記／筆記下／弘光(P.93)
王輔鐸當高、姜共事時，持內傳與廠衞甚力，又力言蔡奕琛、萬曆丙辰，德清人。張捷等不可用。每指其文集語諸同志曰：「吾錚錚自樹，則此集傳，否則覆瓿耳。誓不學周、溫輩以貪奸貽唾也。」及奕琛等秉權，意稍折。至是，以票擬從逆為公疏，暗摘劉侍御光斗，又昌言攻之。不得已，一日三往，兼調停於內，方留中。至是宣諭入閣。
王輔鐸工於詩，然票擬非長，擬旨或四字，止曰煩聒可厭，或單句，止曰入監者何其太多。何侍御綸崇禎丁丑，英山人。疏陳文體，票有「鬼語四六，不雅不奇，一味漢人胡語」等句，皆笑柄也。一日，票外廷諸疏皆爾之，姜輔曰廣從容言曰：「外人以爾同內臣呼如何？」鐸大怒曰：「書言『爾有嘉謨嘉猷』，『入告爾后』，亦內臣耶？」是日諸疏票爾者不絕，他類此。
姚學士希孟定慘死諸臣謚，止及楊副憲漣，萬曆丁未，應山人，謚忠烈。而不及左僉憲光斗，萬曆丁未，桐城人，謚忠毅。又止及周銓曹順昌、萬曆癸丑，吴縣人，謚忠介。魏都諫大中，而不及繆翰林昌期、萬曆癸丑，江陰人，謚文貞。周給諫朝瑞萬曆丁未，南城人，謚忠毅。與周宗建、袁化中、萬曆丁未，武進人，謚忠毅。黃尊素、李應昇四侍御，其胸中似有優劣。然楊、左並稱，何得獨遺？而宗建以力伸王僉憲德完萬曆丙戌，廣安人。與大中相詆，議本錚錚，況連參客、魏，大中亦心折。所云「上殿相爭如虎」，謂「何而以此見遺」？若昌期此言可斬一語，詆葉輔向高萬曆癸未，福清人。或過激，而光斗於李選侍以垂簾聽政相侵，雖夏銓曹允彝崇禎丁丑，嘉善人。亦病其過，自不能諱也。
崇禎時，言者屢為左僉憲光斗等請謚，皆中格，予亦言之。南渡後，予復申其說。時阮少司馬大鋮輩方用事，嫉楊、左如仇。黃侍御尊素子宗羲等抵京，將為父請謚，見時勢不可，決計歸。幸予前疏內慘死一案，原合正德與天啟並言，故禮部復疏前列蔣欽數十人，而後及光斗輩，當事者不疑，一概批允。於是光斗與周中丞起元、萬曆辛丑，海澄人，謚忠惠。繆翰林昌期、周給諫朝瑞暨四侍御袁化中、周宗建、李應昇、黃尊素皆得謚。而萬工曹燝、萬曆丙辰，新建人，謚忠貞。顧副憲大章萬曆丁未，常熟人，謚裕愍。亦與，即諸忠後人，亦自謂意外也。
子／筆記／客座贅語／卷三／名僧(P.85)
名僧
余性好山寺，每一遊歷，意輒欣然，尤於荒涼岑寂之區，倍為延佇。自謂宿世有空門緣，所交緇流頗眾。若楚黃蘖深有之禪𨚗，蜀高原明昱、越天臺傳燈之講義，越雙井惟傳之詩句，固錚錚佼佼，法中之龍象也。吾鄉雪浪之洪恩，慧解通脫，不為法縛，廢跡遺心，別有真契。洪濟之守心，精持木义，皈依淨土，慈悲接物，誠感十方。余皆得參承而接席焉。至今思其風義，每深歎企，嘗謂使余結宇中林，棲心俗外，得如三四公者，與偕淨侶，晨鐘夕梵，晏坐經行，便可敝屣浮名，樂而忘老矣。
子／筆記／客座贅語／卷八／飲虹先生(P.249)
飲虹先生
李師文熙，參議昊之子也。舉進士，為南御史，以上疏請誅劉瑾等，逮下詔獄，廷杖三十放歸。瑾深銜之，踰年又以舊牘中有熙名，文致微過，復傳旨於南京午門杖五十。瑾誅後，家居一十六年，起官郡守，至按察副使。生平方嚴峭直，人以為難近。顧司寇為作墓志，亦微見其意云。時輩稱曰「飲虹先生」，況其負氣而善藏也。李家在新橋西，故號飲虹。飲虹，舊橋名。公與王辣齋徽，顧橫溼瑮皆號谿刻，而王、顧之清端，李之能諫，皆錚錚為世偉人，未易才也。
子／雜家／說郛／卷六　讀子隨識等／廣知／北里志(P.34-2)..[上海涵芬樓排印本]
北里志
孫　棨唐翰林學士
平康里三曲妓中錚錚者多在南曲循牆一曲卑屑妓所居二曲
中各有三數廳事擅花卉怪石盆池妓多假母俗呼爆炭應以難息之故故妓衰退者為之諸女自幼丐育亦有良家子悞墮其中無以自脫諸母亦無夫未甚衰者悉為諸邸將主之多有游惰者為諸娼豢養號為廟客保唐寺有講席多以月之八日諸妓相率聽焉皆納假母一緡然後能出或措大約同游則下婢納資於假母故保唐寺三八日士子極多有一嫗號汴州婆育數妓每召飲率以三鐶繼燭則倍之天水仙哥字降真能歌與鄭舉舉為席糾寬猛得所鄭舉舉巧談諧常有名賢醵飲乾符中狀元孫偓頗惑之與同年數人多在其舍與內妓之頭角者為都知舉舉降真是也曲中一席四鐶見燭則倍新郎君更倍故曰復分錢一日同年宴舉舉有疾不來令同年李師師為酒糾狀元吟曰南行忽見李師師手舞如風令不疑任爾風流兼蘊藉天生不似鄭都知
子／雜家／說郛／卷十二　悅生隨抄等／北里志(P.13-2)..[上海涵芬樓排印本]
北里志
唐孫　𢧊翰林學士號無為子
平康里入北門東回三曲即諸妓所居之聚也妓中有錚錚者多在南曲中曲其循墻一曲者卑屑妓所居也頗為二曲之所輕其南曲中曲門前通十字街初登館閣者多于此竊遊焉二曲中居者皆堂宇深邃各有三數廳事前後植花卉或有怪石池塘左右對設小室垂簾茵榻幃幌之類稱是
子／雜家／說郛續／㢧第二十九／生日會約(P.1-1)..[明刻本]
凡例十二則
一是會專在敦倫非取飲酒宴樂務期人人畢集俗例常有寧可人不到而分要到是重分不重人今此專在聚人縱分可以不到人不可以不到分不到罸五分人不到罸壹錢
一是會務期久遠此舉雖創自麟意曾聞先世有行之者矣柰何中葉而廢以前律後不令人視今猶昔之感耶唯是行止全係乎人所謂人存而政自舉凡我前輩後進錚錚不乏豈甘自棄以致中墜諄切諄
切
一是會專尚儉朴或遵五簋或取三養不然先設麵數盂再佐小碟供飲務期便於舉行安於人情為止再不然人多分少總待一月之中或二人合舉即一月之中若無同壽者亦不妨再俟以三人為率總是權宜經久之計
一是會謹循禮法凡遇尊長生日子姪斷宜竭誠登堂稱祝如不到者罸五錢
一是會分禮有節凡遇散壽則照數捐分若正壽則
於常分之外加一倍焉
一是會規矩一定凡遇壽期先五日發單歛分而值會之法一月輪一人司之庶無紊亂遺之弊其有宜發單而不發單者罸貳錢
一是會務遵謙讓宗族讌會不比尋常聚飲觥籌交錯之間更宜寓以禮讓相先之意不得泛習虛浮偶因盃酒而盛氣相加如蹈此轍者罸叄錢
一是會登記宜詳每年置簿一扇登記聚會併人數分數以騐會中增盛之美如簿到不登記者罰壹錢
併簿遺失者罰壹兩
一是會立法甚嚴凡一切罸銀俱於次日值會者徵出貯於五房當舖之中以俟公舉之費如徵不出者合族坐徵無致中阻以期遵守或曰以卑幼而罰尊長似為未便不知尊長以禮自持必不致罰即或偶有之值會者須稟過族長遵族長之命徃徵是情理之甚當而事之極可行者
一是會成人入會凡某位生幾子某人幾歲俱開載簿上以便查其至十六歲即歛分入會定為永例不
致遺漏躱避
一是會添丁宜慶遇某房添丁值會者即登記生年月日於簿以兆生生不已之慶隨發單歛分舉賀如例
一是會交接有序如前月某人直會下月交送某人其一一事體開載如例又書某月某人交與某位掌管如此寫記明白庶不至差錯起推諉之弊矣
右十二則可謂詳之詳矣原以聚會為美非欲以本枝一葉漠然如行道之人一切不相關切甚且
等而下之流為澆薄蹈習市井平常不覺一當聚會便爾手忙脚亂無安身之處如是者非無人吾見亦屢矣縱其人不足惜追念祖宗忍見斯狀然所以致是者總是平日不聞格言正論不見尊輩長者雖欲不如是不可得也麟今創是要見何心且分既分設席又合稱家有無各隨其便非強人以所難也凡我賢達宜維之御李山人麟又跋
子／雜家／說郛續／㢧第三十四／雪濤詩評(P.1-1)..[明刻本]
雪濤詩評
桃源江盈科
從古以來詩有詩人文有文人譬如斵琴者不能製笛刻玉者不能鏤金專擅則獨詣雙騖則兩廢有唐一代詩人如李如杜皆不能為文章李即為文數篇然皆俳偶之詞不脫詩料求其兼詣並呈自杜樊川柳柳州之外殆不多見韓昌黎文起八代而詩筆未免質木所乏俊聲秀色終難膾炙人口宋朝惟歐陽公號稱雙美天才如蘇長公而其詩獨七言古不失
唐格若七言律絕便以□論典故為詩所謂文人之詩非詩人之詩也國朝□昧之初若高楊張徐真是詩人之詩何者彼固未□分心為文也至于李崆峒文筆古拙所以七言古風幾于逼真子美何大復詩文庶幾雙美而挺拔絕□已遜古人遂開吳川樓梁公實等一泒流于平衍七子之中王元美終當以文世求真詩于七子中□謝茂秦者所謂人棄我取者也李于鱗之文初讀□令人作苦久而思索□□□□欠□□□□□□□□□盛氣雄詞凌駕□□
□□□□□□□□□□□□□□等語為後生作□道若此公者幾□□文與詩兩失者也宗子相只是過□玄虛不着實而其文筆大有東坡氣味詩句逸邁御風而行則本朝錚錚傑出者也
集／小說／隋史遺文／卷之五／第二十二回　長安婦人觀燈步月　宇文公子倚勢宣淫(P.254)
伯當與叔寶、柴嗣昌、齊國遠一班人，看了御燈樓，東奔西走，時聚時散──也有在茶坊的，也有在酒肆的，也有在戲館看戲的，那裏思量回寓安息。正是：
明月逐人添逸興，　　暗塵隨馬恣遊遨。
這班高興，且丟下不題。且說那些長安的婦人，生在富貴之家，衣豐食足，無日不是快樂之時，他眼界又大，外面景致，也不大動得他心裏，况且出入車輿，前後簇擁，也不甚輕薄得著；是那小戶人家，巴巴急急過了一年，喜遇著個閑月，見外邊滿街燈火，連陌笙歌，也有跳鬼判的，也有踏高
竿的，也有舞翠盤的，也有鬭龍燈的，也有騎駱駝的，錚錚鏜鏜，跳跳叫叫，挨挨擠擠，攢攢簇簇，推推擁擁，來來往往，若老若幼，若貴若賤，若僧若道，若村若俊，多少人遊玩，憑你極老成、極貞節的婦女，不由他心神蕩漾，一雙腳頭只管向外生了。遇一班好事的親鄰，彼此相邀，有衣服首飾的，裝扮了出來賣俏；沒有的，東央西借，要出來走橋步月。張家妹子搭了李店姨婆，趙氏親娘約了錢鋪媽媽，嬉嬉哈哈，如癡似醉，鬱捺不住。若是丈夫少有趦趄，阻當一句，先要變起臉嘴，罵一個頭臭，到底鄰居親眷走來打合，原要出去一遭。也有丈夫父兄肯助興的，還要携男挈女，跟隨在後，大呼小叫，搖擺裝腔，揚揚得意。正是：
誰家見月能閑坐，　　何處聞燈不看來？
集／小說／隋史遺文／卷之七／第三十四回　牛家集努力除姦　睢陽城直言觸忌(P.355)
第三十四回　牛家集努力除姦　睢陽城直言觸忌
詩曰：
區區名利豈關情，　　出處須當致治平。
劍冷冰霜誅佞倖，　　詞鏗金石計蒼生。
繩愆不覺威難犯，　　解組須知官足輕。
可笑運途多抵牾，　　丈夫應作鐵錚錚。
集／總集／明經世文編／卷二十／黃忠宣文集／書／與廣西思明府知府黃廣成(P.151-1)
皇明經世文編卷之二十
華亭徐孚遠闇公　陳子龍臥子　宋徵璧尚木　夏允彜瑗公選輯
何如召祖燕參閱
黃忠宣文集
書
黃福
與廣西思明府知府黃廣成　協討安南
區區安南、即古交州、聲教之所素及梯航之所常貢、隸漢九郡、置唐五筦、後雖叛服不常、篡弒相繼、宋因循而不取、元姑息而外置、然偏師一出、圔境弗寧、或納欵軍門、或遁潛海島、子獲洪真、弟降益稷、頑夷傾覆不絕者幾希、是知取之不難。而削之甚易也。今　聖天子體堯舜之仁、邁湯武之勇、薄海內外、罔不臣服、蠢爾黎蠻、負固恃、遠、自為弗靖、此初次出兵檄土官協力也廢厥職而久蓄陰謀、弒其主而敢為首惡覆人宗社、奪人爵土、僣號改元、作威作福、數其罪不止一端、究其由亦非一日、民怨既深、天討不容、　朝廷于是出弔伐之師、為興繼之舉、戎事之大、需用必多、為不可勞民遠供。特就用
于近境爾思明列大邊藩。密邇交土。侏𠌯相喻。有無懋遷諭土官固宜明鬯如此未必無不可為鄉導之人未必無不可為行間之士儲積有日。備禦有方。府之富庶。孰有大于爾者。涉獵經史。作為文章禮士夫。善騎射。隣土賢之。僚屬德之。守稱得人。孰能出爾右者。心一或盡。事罔弗克。使兵或不集。則曰令不我行也。糧或不足。則曰民不我信也。箭藥不備。則曰我法未施也。交牒未獲。則曰我計未奇也。如此而存心。則爾之心盡。臣之職修矣。天兵南下。交土悉平。彼外侮既去。爾邊氓獲安。將見民社之寄。勝珪組之胤遠矣。他日太史公大書曰。某年征安南。安南悉平。思明知府某從征有功。表白如此。錚錚然。瑩瑩然。在人耳目千古之下。仰如一日。真奇男子也。不亦賢乎。閣下返斾之後。豈期餘孽乘間屢犯吾疆、張威肆侮、一至于此、上勞宸慮、再遣偏師致我閣下、復有此行、此皆承宣未至、守禦無方之所致也、來書諭意、斷不妄及、今大軍至、聲勢非常、料彼逆賊、雖相魚肉、乘人之利。其勢尚銳。我軍遠來。舟楫、未多。殆不可輕視。然以總戎之英武、士卒之奮勇、
區區之賊、曷能迯我籌算之外哉、不為帳下所執、必有海外之行、雖然。平賊若易。而招民為難。招民雖難。而足食為尤難也。
集／總集／明經世文編／卷一百二十七／何文簡奏疏／疏／陳萬言以俾修省疏(P.1213-1)
皇明經世文編卷之一百二十七
華亭陳子龍臥子　宋徵璧尚木　徐孚遠闇公　李雯舒章選輯
吳培昌坦公參閱
何文簡奏疏
疏
何孟春
陳萬言以俾修省疏修省八要
臣聞之范睢獻秦王書曰語之至者臣不敢載之於書、其淺者不足言也、蘇軾上書其君仁宗亦曰、臣試論小者、而其大者將有待而後言也、言係乎事、事有小有大泛言則淺、究言則至。臣今獲承明詔、將言其淺而小者乎、亦將言其至者人者乎、言係乎事、事視乎時、時之所急、雖小而非泛言、不失為至非時之所急、君子不以溷其君、言固將先乎所急者、雖然、在其君聽之何如耳、乃者清寧宮災、　陛下夙夜祗畏、思勑天之戒、遣官分禱天地太廟社稷、以致災之故、首罷毓秀亭之工作、已成者而撤之、特詔廷臣痛加修省、凡有所見、許其直言、中外執事、激衷申悃、誰其忍
默、浹月之間囊封投匭、罔不上聞、自以朝無諱言、時難再際、延頸企踵顒俟報可、而九重玄邃所、見施行、未盡遂言者之所望、豈所言者皆非時所急者耶、不然則此詔也、宋司馬光之謂數年前亦有之、而今為修故事而已、乃今閏十一月日有食之、災見于天、古飲君臣、尤不敢忽、　陛下修省之誠、當不遽已、毋致臣下有此疑也、當世之務、入于弊者多矣、臣以詔旨徵諸道路、得數事、亦欲為芹暴之獻、而恐非時之所急者、敢先以果聽斷、公任委、為　陛下勸焉、而始及之、以上補修省萬分之一可乎、臣惟前日宦官李廣未死、氛祲之盛、至薄太清、　陛下于聽斷不無有所借、任委不無有所專、今天禍其身、身死罪露、宵旰之間、聽斷果矣、　朝廷之上、任委公矣臣猶以為言者、葢欲即已往、勸　陛下于將來、庶幾　陛下有所懲艾、不致將來有如廣者之所為也、書稱萬幾、詩云普天率土、人君御煩治廣代天工者雖有其人、而動皆覆白于上、苟聽斷不果、意緒紊于遲廻、弛張滑于猶豫、藻鑑昏于繫累、則政出多門、命從中降、而紀綱不
可得立、爵非士共、罪非眾棄、而賞罰不可得明、前之所是著為律、後之所是疏為令、而號令不可得一、太阿且為人所盜弄、而能禁其毋割乎、史稱漢宣神雀五鳳之治、吏稱民為、由其信賞必罰、聽斷惟精以得之也。元帝嗣祚、權入弘石之手而宣業遂衰、田其優游不斷、牽制文義以失之也箕子洪範言沉潛剛克、繼之以作福作威、子思中庸論天下之至聖、必及于發強剛毅、足以有執、葢果之為貴也如此、　陛下自即位總覽政事、如天之運、本無凝滯、而二三年間、各衙門所題請事宜、或不即出、積之旬日、出即有非原所議擬者、中間豈無有奔走倖門。交結近侍。夤緣肺腑。依託唇齒。以相引救者乎。躁者望速化。戾者覬苟免。私者願獨利。左右之人。惟利是嗜。惟黨是親。養諛導佞。排鯁撓直。所偏好則鑽皮出羽。曲為掩覆。所偏惡則割肉安剌。外生科條。不顧遠圖、不恤清議、是以人情洶洶、眾口沸騰、見某人某事不當如是而如是則曰某者陰為之地也。某人某事當如是而不如是則曰某者陰為之間也。某人某事始不如是而終如
是則曰某者陰為之斡旋也。臣亦不能無惑焉。如都御史王越以傳奉詔不果用者、兵部議推總制西路重臣、所推閱數人、及越乃賜俞允、王越得陛下之識擢、推究其源、豈無有譽越于　陛下者乎、給事中王綸以詔與補外者、吏部故累以布政司參議缺聞、而所補皆所陪點之人、踰年而後得參議、前之不得、有毀綸者矣、團營官軍、兵部題准不許奏討做工、而毓秀亭等處工役、竟復不免差撥、此固有人以啟　陛下然也。甘肅守臣奏復哈密乞憐降勑及金印命服封其國長、　聖斷著差官法、兵部具題欲無差官、詔如前旨、于是擬差二員以上、本入一月有餘、復得旨准不差官、夫前欲差官者、　陛下之意、久而不差所差之人、必有非陛下意之所欲差者、庸知左右有不欲差其所厚者。以僥倖功名。而無　陛下之命。故此未發乎。　陛下春秋鼎盛、英睿邁古、淵衷所處未應左右能與、惟夫遇事稍尚安詳故有如李廣者得進言也、臣見近年科道官及諸執事所上封事、又多有久留中者、彼其所言不于廟廊、則觸權貴、中鰓鰓
然常恐鷹搏狡兔、反為兔噬、而　陛下輒以留中、使彼不得請命、卻步喪氣、徘徊鬱塞、叩天無路、何也、奏文之可不可、行與不行、兩言而可决者、　陛下豈以前代故事、容受直辭、則欲常在斧扆時省覽耶。抑欲保全言者以㓕謗。且宣付史館以成君臣之美也。臣不能知。然知　陛下不行其言。則必無是。無乃其言謬悠無可採者乎。彼之敢于上聞、傾瀝肝膽、其思必熟其計必審、非以為已謀也、以為巳謀、小加譴黜、大正典刑可也、非為已謀而　國家之慮、縱有不熟思不審計、而傷于戅、失于裂滅者、　陛下亦當山藏海納、于短取長、優示　旨諭、以獎敢言之風、未可棄置如無、漫不加早白、使左右者得以甘心而成其曖昧之禍、以誣風節之士也、書曰小人怨女詈女、則皇自敬德、厥愆則曰朕之愆、不敢含怨、盛德之君、忍乎匹夫之無狀、而必省諸已、况于在廷之臣、為國元士、負其慷慨、以言為獻者乎、商周之際、以不諫而得罪者有矣、墨刑是已、未有諫而得罪者也、諫而得罪、見于末世、然漢唐有道之君、亦自不爾、　陛下始意圖冶
求言甚切、　先朝以言被黜之人、如林俊輩、無不起用、而御史彭程以言事罷為民、按察司副使楊茂元以言事降為府同知、彭程楊茂元之罷與降。當時必別有以得罪者。人相傳言則以為為某為某矣。禮部郎中王雲鳳以省牲日、駕後騎馬、得罪降知州、雲鳳先常發李廣之奸于　陛下、故論者亦謂此乃李廣因事以中傷之。所謂曖昧之禍也。今日之給事中胡易、御史胡獻、皆言事者、胡獻見蒙降調、胡易猶在禁獄、欲加之罪、固自有辭、臣愚但恐非　陛下求言始意、臣聞彭程已死、楊茂元王雲鳳行當復用于論定之日、胡易胡獻二臣者、　陛下儻查無大過、乞速賜矜憫以釋論者之疑、昔唐太宗問魏徵比來政治、對曰陛下貞觀初導人使諫、三年以後、見諫者悅而從之、比年勉強受諫而不平也、徵之對不及政治。政治之進退。實决于此。臣願　陛下于此察焉、得頌不如得箴、得唯唯不如得諤諤、得所可悅不如得所可警、人情無甚相遠、彼顧欲噓死灰以自焚、啖野葛而自毒耶、白璧不可為、容容多後福、有能奮然不顧、盡其
言于　天子者、葢素有風節之士。不多得也。而言脫其口。咎及其身。怨種于前。患生于後。彼非失心遺死生之人。則誰肯更言者。將來流弊。人且浮沉自營。心口相戒。甘苟翫以誇太平。執文具以為觀美。務因循而長偷謾。樂輭熟而憎剴切。隨時好尚以固寵榮。雷聲是非以便附會。臣不識此于盛世安所取乎。此臣所以願　陛下之聽斷果也。人有常言、天下大器也、措諸安地則安、措諸危地則危、人主有是大器者也、是大器可以一人有之、然舉而措之、一人之力則不能濟、故必有以借其力于下、有以借其力于下、則下得與力、君子與力則安、小人與力則危、故力不可輕借、人主于共理天下者、而任委可以不公乎、易泰之初九曰拔茅茹以其彙、否之初六其辭亦然、此不無謂也、師之六五曰長子帥師弟子輿師、解之者謂君子用事而使小人參之之過也、參术以補、芩黃泄之、不可以為醫、繩墨以引、斧斤背之、不可以為器、甘滑以進、苦澁雜之、不可以為味、理必然者、　陛下視今之所任委何如乎、萬邦黎獻、共惟帝臣、委命致力、不
為乏人、而天冠地履、尊卑分懇、上下情隔、苛禮維甚交誡未孚、言獲傷舌、動遭掣肘、貂璫乘焉、黜運潛持、陰邪之徑、貨利之関、日闢日廣、爭馳捷出、人才雜揉、吏事滋蠹、　陛下且不知其底極矣、　陛下試一思之、致此固有由也、古之君臣、相取以圖天下之治、其相得甚相歡也、都俞吁咈、談燕一堂、推置心腹、洞徹表裏、纖芥之嫌、不萌其間、是以其臣知無不言、言無不盡、出其身為天下營、各執其職而始終無所忌避、而其君所為而成、所欲而遂、　陛下能如此乎、臣生長外郡、見臣郡之守、所属來謁、必門卒為通、所属急于見、無不賂門卒者、此言因小以喻大既見以簿書上、簿書坌積、則付房吏看詳、所属恐其尋隙以議、無不賂房吏者、門卒房吏于守何親、而得賈利而假權、况乎人主之左右、為狐為鼠、為鬼為蜮、豈無賈利而假權者哉、外廷固不如內廷之近密也、士大夫固不如宦官宮妾之褻昵也。前日李廣未死。　陛下之政事。彼得而撓。人才用舍。彼得而議。九重非時之旨諭。彼亦可以時而假也。群臣趦趄齟齬于外。觀望風旨。李廣之不若也。固
宜有苞苴其門。相與生盟死結者矣。名位已盛。欲其固塞。宦遊未達。欲其進級。地在閒遠。欲其招携。跡涉孤危。欲其培植。事防詿誤。欲其回護。衣冠清流。豈真不知恥哉。無以結知于　陛下。故結知于　陛下之左右。憂時之念。奪于有我之私。狥國之誠。不足勝其營身之計。士風如此、　陛下可無挽之、科道請按李廣贓簿以治交結者罪、　陛下祕之、但令指名來上。而卒置不究、科道所指之人。得于所聞。末由皆實。　陛下置之不究。論者咸歸　陛下能惜大體。然言路崢嶸。昉立風采。　陛下亦當黜一二之尤者。以示後勸。　陛下用意過厚。以為彼附李廣。自廣有寵故也廣死無所寄寵。彼將自罷。何足深責以敗厥類。　陛下此處。且能惜士風矣。臣以為　陛下果有此意。莫若自令以後公于任委。孔子不主瘠環而臧倉沮孟子、邪正必不兩立、今之士大夫、能嚴顏正行、無求于李廣、然有如廣者、復存于今、當其氣熾焰張之際、抑將奈何、閒居誶語、不過俛首太息而已彼誠不得君、嫉妒是畏、無以展布四體、罄竭思慮、事功之的、難以
責其必至、臣以為此三二十年來任委未公之積弊所致也。自古願治之君、無不詳責于臣下、而攷其政詳責于臣下。使賢否不能隱。考其政。使是非不敢私。所以使其不能隱不敢私者。非君之智術以伺察猜防為也。臣觀唐太宗論其臣房玄齡輩優劣、人為數語、斷其平生無爽諸司所行事、委曲皆悉之、非太宗能以身親群臣朝夕不廢延納、何以得此、恭惟我祖宗在位、建官惟賢、位事惟能。而優接臣下、罔存形迹、早朝奏事未畢、每于晚朝盡之、正朝之外、尤隆經筵勸講之禮、遇有机務、輒　駕御左順、召六部大臣與之商確、間臨內閣、命學士定其可否、然後施行、故大學士楊士奇有三朝聖諭錄、李賢有天順日錄之作、且載　列聖所與議論之言、藹若家人父子、傳播四方、見者踴躍、今　陛下早朝視事能幾時刻、通政司引奏之外、德音不可復聞、晚朝曠廢、經筵勸講之禮雖存、而　聖意無所咨詢、侍從之臣、講罷亟退、殆以粉飭治具云耳、天下事　陛下一切徵諸尺牘、何以詳責于臣下而考其政哉、臣惟臣下之告君。見于
疏奏。不如見于對陳之為切。疏奏之言。不如對陳之言之易為功。葢疏奏者情每難盡。而對陳者從容出之。每有餘。疏奏者以言期上之行。而對陳者得反覆究竟利害之實。而上行之自勇。疏奏者人遠。讒邪或蔽之。而對陳者下輸其情。上獲其益。公論具在、無扞格也、今群臣其誰得更番需次、對陳于　陛下者、天下事一切惟尺牘之聽、是以賢否是非。左右得以調停消息。而一陛下無自知之。無以詳責于臣下而考其政。何得無其弊哉。臣聞之我朝之有內閣、猶前代之有中書省也、我　太祖皇帝罷丞相、革去中書省、太宗皇帝故以老成文儒選居內閣、專備顧問預參密勿、是內閣者、論道經邦之地、唐人謂政常在中書為治本、宋人謂事不由中書、即亂世之法、臣以今較之、政宜常在內閣、事不可不由內閣　陛下盍隆其禮而重其責焉、大學士如楊士奇李賢皆膺　列聖之眷注、故得盡其才、　九重有一言一事、皆得議于其始、故不至布出于外、而致諠嘐之紛籍、今則不然所以有委任未公之積符也。詩曰雖無老成人尚有
典刑記曰大臣不治而邇臣比矣、故大臣不可不敬也、是民之表也、邇臣不可不慎也、是民之盜也、臣願陛下恢張經綸之慮明目達聰、兼聽博采、日與內閣講論當世之務。大小條件。內外便宜。一一付之。該某部所掌。則令某部與俱。不畏猥煩。務求今之所以異于古者何如。得失之机何在。設施之方。損益之節。以何為善。欲變害以為利。何為而可詳審斟酌。既得畫一。則斷而行之。仍令內閣及府部耆舊大臣各薦其所属、科道預舉其所知。以應宣召。以匡所行之不逮不以小恩廢大義。不以私憾枉公法。不以舊習妨新政。不迷于兩可之辭。不沮于交鬪之口。如此而行不當者少矣。若復有之。六科得而繳駁。十三道得而糾舉。定不至以水濟水泛害無極也。經筵之日、　陛下誠能好問好察、于休勿休、孜孜無倦、侍從中當有以正巳之學為格君之學、諷誦詩書、嘉揚善導、以益　聖德于緝熙者、我　太宗皇帝嘗詔武臣有曰上能推誠則下樂盡力、　陛下能公于任委、臣下感激、自然百倍不錫馬而榮、不授鉞而懼、同心併智相與淬
礪以效區區將自不容已、　陛下于此而循名以責其實定其黜陟才之短長事之軒輊、舉在冕旒黊纊之下、其不勝任之人、科道劾之而彼非被空文、　陛下罷去之而彼不怨、彼知天之不可欺　陛下之深知也。豈復有以賂啖左右而取罪哉。當此之時。雖有李廣千百。亦何能為。埽除幃闥。免無他責幸矣外廷既昌內廷自戢。士大夫之氣既作。宦官宮妾之勢自不得行。此臣所以願　陛下之任委公也。　陛下幸裁察焉、果聽斷公任委二者臣言之矻矻覼縷切至時之所急、無大于此、董子有言、正朝廷以正百官、朝廷正而天下治、其道如此、臣敢以此勸　陛下、臣言非老生迂士之泛談也、若夫臣之得于道路者請別白而終言之、　其一曰臣聞郡守縣令、民之師帥、古人有是言也、縣得人則百里受其賜、郡得人則千里蒙其庇、或非其人、則百里千里嬰其害　聖君在上、思天下匹夫匹婦、有一不獲其所、猶當不可、况百里千里之生靈、可寄之于匪人乎、臣觀今之為　陛下守令者、有非其人者矣、狼羊相牧、禽犢是資闒茸齷
齪、所在皆是、　陛下之民、有不獲其所者矣、筋骨供于棘舌、肌膚刮于銛刀、終歲瘡痍、痛定復痛、知治體者、能無怵然、古者郡守入相、郎官出宰、守令之職、甚不輕也、今之為知府者、皆四品、廷臣累日積久而後至、宜少不才者、而府佐及知州知縣佐貳等官、則不皆進士為之、進士出身者十三四、監生吏員出身者十六七、此郡縣所以有不得其人者歟、世之所重在進士、考課之法、旌異之典每先焉、監生吏員出身者流。大較鐘鳴漏盡。日暮途窮之人。志氣銷蝕。精力疲憊。僅勝冠裳。無有幹局。望利而饞。觸事而頹。流風踵類、考課若其弗恕、彼浮家飄宅、何所于㱕、十人而九皆坐可黜之列、無以酬其燈火棲遲之望、塵埃奔走之勞矣、其中有錚錚于鉄、蕭叢而蘭馨者、雖其上司旌異間及、該部自以非進士、此無所事旌異也、臣以為不然、趙禹之才。出于佐史。龔勝之賢。發于郡吏。黃霸丙吉薛宣非漢名相乎。嘗為卒史為獄吏為書佐矣。人才何嘗之有。作之則振。推之則靡。進之則前。退之則郤所賴上之人執其、机耳。天下善人少、不善人
多、才者無幾、不才者比比、號名進士者珉中玉表、有不才者矣、郡縣之職。今况不皆進士為之、監生吏員出身、常居大半、而上復無以為作之進之之机、采名不采實、惟其出身之拘。而不較其才。使監生吏員出身者。才者無以見其能。而不才者遂無顧稽。曰我非進士比。空自苦何為。于是受賂營私。不復以承流宣化為事。巧需酷筭。一毛不遺。上司至則厚奉迎以寬指摘。飾玩好以市姑息。幸不失官。則以歲月廣為子孫地。是監生吏員出身者。無勸于前。無懲于後。幾何其不率天下而為不才之㱕也。如此天下之民何辜焉。　祖宗時其取人也廣。其察之也核。其待之也一凡諸途出身之人。參錯有位。皆英英而騰、蒸蒸而升、有以自樹、今乃風馬牛不相及、一大府連數州縣、分職數十員、不數進士、進士外乃少可旌異者、考課之法不嚴。而旌異之典有所偏之弊也。臣愚欲乞今後巡撫巡按及布按二司分守分巡官、凡遇所属府州縣掌倅官員、有政績超卓。堪事數者、分守分巡以呈巡撫巡按處、事為覈實奏聞旌異、不以其出身之途、
而偏低昂之衡、該部按其旌異者。前後多寡。逓擢用之。不廢秋資格之循。而無形迹之泥。進士者將益有所激發。監生吏員出身者亦將不肯自棄。而砥行礪節。蘄標榜于時流矣。若復有曠職廢事害民者、督之于考課、于進士不以其名第加護。于監生吏員不以其生平可憐而加貸也。臣惟古今之考課道二、一察其守、一視其為、守以廉、為以能、二者凡有官之最、臣以為課牧民官者、又在以得民心為本。世有廉者未必能。有能者未必得民心。而民愛之者。非有呴咻溫暖之政。而無歎息愁怨之聲不能也。臣故以得民心為考課府州縣官之最。郡縣官員有廉者。有能者。有得民之愛之者。旌異在部。該部既按以擢用之。又每歲查照取其廉且能而民愛之者一人奏為高第。如漢故事。　陛下特降　璽書獎諭以風天下。不得民心。雖文案無隙于照刷。而旌異無所支。使天下之為守令者。知愛民是尚。而循良之㱕。民將蒙庇受賜。洊及于無外矣。　其二曰臣聞　國初。各處未嘗有巡撫官、宣德間始以侍郎都御史為之、時惟南直隸河
南山西陜西有常置其他布政司、詔遣有時、一年二年而皆回、今秩皆都御史、除浙江福建外、則皆有常置矣、臣惟今之巡撫、即魏之慰撫大使、隋之宣撫大使、唐之存撫安撫使也、宋亦時命、而今為重、邊方領置之權、腹裏兼轉運之職、手持　勑紙、便宜行事、三司属其管轄、數郡係以慘舒者、宋神宗謂文彥博等曰、諸道使臣職任至重、宜謹擇人、久于其任、彥博等對曰、為治之要、無以易此、故熙寧元豐諸道使臣、有久至十餘年不除代者、勞効顯著、則增秩賜金、簡慢不職、則削官奪賜、乘驛入奏、更互赴闕、呂祖謙至著以為一代法、今之巡撫、視宋諸道使臣又為加重、其人固不可不謹擇而久任之也、臣切見吏部推各處巡撫都御史、該腹裏會戶部、該邊方會兵部、揣比停當而後上請親擇、何謹如之、然其受任、往往不久人方與地宜、而地莫能留、地方得其人、而人莫與處功垂成而來者交籍、事未集而謀者巳易、其又不然者、属府未及按部、下情未及體悉、六條未及舉刺、庶務未及興革、席未及煖而座已非矣、今制歲差御史
一員、巡按各處、若巡撫不久其任。與巡按無異。何復用巡按為哉。臣聞宋司馬光有言、古者各守一官、終身不易今居官者三年數月、輒以易去望職事之修、功業之成、不可得也、臣以今日觀之、京官分曹列署、寮寀稠沓、似無不久任之弊、外官若不久其任。即已不得究其用下不得沾其惠。　陛下欲行久任之道于外。又宜從巡撫始。近例巡撫官每年一次赴京議事、然當議事之年。多有以地方有事。不果行者。臣請即腹裏邊方為限。腹裏三年。邊方五年。必須一次赴闕。　陛下親降德音。詢問民瘼。一以示其優異。一以觀其底裏。六部各奏其所行。果有成績蕃錫而慰遣之。其有不職。科道得指實而論之。夫巡撫擇其人于先。而久其任于終。于更互赴闕之際。有增秩賜金之褒。有削官奪賜之辱。則彼之得久其任者。必為有益地方。以無負　陛下者矣。　陛下他日股肱輔弼。亦必多得人。而不肖以徒手幸愽　陛下之崇級厚祿者無有矣。抑臣聞知巡撫官為撫治地方而設、浙江福建乃獨無巡撫、何也、閩越地瀕海島、番倭出沒、未
為無事、賊首葉宗劉鄧茂七嘗據其地、僣號稱王、攻刼城邑、哮噬無前、至勤王師就勦、血蹀通衢、始獲制其死命。以今視昔、二省地方、獨可忽乎、湖廣鄖陽、江西贑州、今因流民不靖、俱添巡撫官、而所管地方、連帶他省、他省顧無巡撫可付責耶、臣以為地方東牽西制、下司難以奔命遵行、贑州巡撫官、可改專管江西、彼鄖陽者非山西之延綏陜西之甘肅比、可以裁革、而江西福建二省、不可以不添設也、伏望　陛下以臣此議、下之該部、酌而行之、使大臣不孤廵撫之責。各處俱得巡撫之惠、　其三曰臣聞古之明君、所甚惜于名器者、欲以奔走天下之人、而礪世磨鈍也、惜之古人不易得、而得者以為重、後世不知此、爵祿混混、源濁流濫、苟一男子、皆獲波及、無所于澤、肉視乳臭、坐致人上、視其名器、不足為其重、名器不足為其重、而彼何德于上之有、上以其法應與也與之。下以其法應得也。謂上與我者乃我故物。雖得罪譴。不足疵類。如此之上之爵祿。輕于糞土。不足以為下勸矣。此後世之任子、所以識者致議于其時歟、臣惟我朝
祖宗立法、凡文職大臣必立朝久、勞勩茂、名德隆者。錄其子孫一二以榮後裔、出自特恩、不為常例、近年三品以上官、始槩乞恩、以子孫入監、然亦有所裁節。不至如宋任子之無謂、使子任其孫。孫又任其子也其武臣則不然、父死子繼、無子同產兄弟繼之、無同產兄弟、從兄若弟繼之、又廣于倍子之法、葢我　太祖皇帝平定四海、　太宗皇帝肅靖內難、籍于武臣之力居多、披堅執銳、摧鋒破敵、全一生于九死之餘惟其艱險、故報之獨延長也、今天下衛所巳定、恒滿其位、而後來之官、往往倍蓰什百、不論事之難易、功之大小、例得世襲、其中乃有身不臨陣、徒以與參隨頭目之末、而濫冐者、所獲首級豈陣前手刃之賊、或由其勢邀、或出其貨取或得于尸戮、守臣皆與奏報、張皇功次、繪無為有、織虛成實、該部雖經節行各邊禁約、而弊端竟不少衰、今之新任陞有功之人。要無祖宗時比者。將不世襲之歟。墮將士立功之心。因噎廢食。未見其可。將世襲之歟。繼繼繩繩。無有限極。車載斗量。把榷腕脫。其如後來之冗何。　朝廷于此必
有道以處之。臣愚不能究。竊願　朝廷之惜名器也。臣惟今文武途　食君之祿實一、世襲既優諸武矣、則法度之所繩于文武者、豈容無異。今問刑衙門文職犯贓必罷職。枉法滿貫必充軍。而軍職犯該監守常人盜賣犯侵欺枉法滿貫該絞斬者。止降級調衛。枉法不滿貫該徙流者止原衛帶俸。犯均而罪不同科。甚不倫、臣質之律。軍官有犯私罪該笞者附過收贖。杖罪解任降等敘用。該罷職不敘者。降充總旗。該徒流者發各衛充軍。　皇祖制律。未嘗不與罪文職者等。而刑官乃特遵近年條例近例。又有載犯該竊盜掏摸盜官畜產白晝搶奪姦宿軍妻行止有虧敗倫傷化者俱發原籍為民。子孫承襲。意敗倫傷化者罪死而得為民。法巳弱于懲惡之典。而其子孫即得承襲。是其職特舉此付彼。有為民之名。無罷職之實其罪且不輕于降級調衛之不得即替者哉。或謂降級調衛者。猶存其職。為民者其職亡矣。職乃其先人之功所得。職亡于其身。故即承襲于其子孫、以報其先人也。湛恩汪濊、固如是夫臣以為今之陞世襲者。
不皆　祖宗時開國佐命之舊。至其罪。又每從寬貰之其源不清。其流不節。爵祿益濫。如之何名器之足為其重也。乞勑該部計議、今後各邊有警、守臣上請興師、勢果緊急該部即行文彼處、出榜以示、從征官軍臨陣、若能奮先擒斬首級、回轡之際、徑赴鎮巡官處辯驗以俟具奏陞賞、其中官軍貧苦、當陞而願賞者鎮巡官辯驗明白、厚與賞犒、敢復奏報依阿為人首告、及該部或彼處巡按御史異日廉察得出、凡関節所通、俱坐欺罔、又乞該部會同法司議定軍職前項所犯罪名、一斷以律、成化年間事例不得引用、仍通行各處問刑衙門知會、有問該罷職為民者必候本犯身死。方許子孫承襲。其先人非開國佐命之舊、承襲之日、革去一級、于原衛所帶俸差操、庶幾彼之慮後不敢褻上之名器、而來不撿之輕于蹈罪也。　其四曰臣聞民惟邦本、故山附于地、君附于民、文王視民如傷、非其民真有傷、其心常恐其或傷耳、　陛下之民、文王之民也、　陛下之心、文王之心也、深宮□□、念及天下、其亦以民有或傷者乎、周公告成王
之無逸曰懷保小民、惠鮮鰥寡、是文王以傷視民之實也、　陛下發政施仁、惟其是而已、天災流行、時不皆太和、天下不皆三登萬庾、旱乾水溢、何歲而無。民傷無瘳、　朝廷則有不盡知者、臣以天下郡縣歲凶荒處民稅糧、有一毫不獲蠲免者、有以知　朝廷之不盡知也、守令責在牧民、民傷水旱、彼宜不忍、而彼有忍者矣、臣切見歲凶荒處、耆老告報、府州縣不敢謂實、委官踏勘、踏勘者返曰實、始為申合于上司鎮巡等官。鎮巡官不以為實、委官踏勘、踏勘者返曰實。始為請　命。命下該部查照當行、始為行文、轉而下府州縣、即其所傷分數以减征緩賦。民其有速獲貸賑者乎。凶荒之民、枵腹待哺如涸輒之鮒、望斗升水于旦夕、猶不足以救、而彼文書往復。動經數月半年。豈其所堪哉。故今之歲凶荒處、耆老不以報告府州縣。以無益也。府州縣不以申合干上司鎮巡等官。以無益也。府州縣委官踏勘。不過騷擾一番。鎮巡官委官踏勘。又一番擾。到頭貸賑之及。其濟幾何。此守令之宜不忍于民者而亦有忍焉者也。此天下之凶荒。
所以　朝廷有不盡知而莫之救也。凶荒而莫之救、人如鬼腊、突絕炊煙、襁負相属、殣尸相籍、誰與出涕無賴于此嘯召、烏合必多盜賊、業可生活者、均之為害、而有司催督租稅、又門常胥徒、身常枷棒、良民且亦流移行刼矣、臣以為　九重軫念元元、欲盡文王如傷視民之實、宜及先事詔諭各官、所治倘遭水旱凶荒年歲、該府州縣預委公正官一員、遍歷田畝、勘過分數、明白開申鎮巡官處、若係半災、即將當年夏稅秋糧、仰行照依所勘分數開除、若係大侵、即為設法處置、仰分守分巡、于該府州縣、預備倉糧、放支賑濟、事畢取具委官職名、及貸賑若干回報、以憑奏聞、毋拘常法、必俟得命、葢古人權以救荒、有為之者救荒之道。宜速不宜緩。速則骨肉之恩。人人皆偏。緩則排門散粥。延街俵米。而不及事。漢謁者汲黯因視河內火、過河南以民傷水旱、遂持節發粟、不顧矯制之罪、今之鎮巡官行事于外、非黯當時者類、地方去京師遠、權以救荒、不為專也、或謂　朝廷誠降是令、各處凡遭水旱、不蒙賑則蒙貸、倉廩無所儲、民將有過
稱凶荒者。臣曰非也、漢文帝自即位、賜天下民租之半者再、其後除之而不收者十餘年、不為凶荒尚爾、况于凶荒而可吝乎、　其五曰秦開阡陌廢井田、後世仍之、天下遂有兼并之弊、然弊之所為、止民間貧富強弱之相形耳、今乃有甚焉者、其皇庄乎、　先朝畿內地空閒、籍之公家、佃民種而收入、其地廣狹有定界、其入有定額、非以病于民也、近年看庄人役。罔恤國體。近庄田土。小民衣食之資。橫加侵占。由尋及丈。跨畝連蹊。求益不已。在庄傍者。產去稅存。征科之及。負累賠辦。富者以貧。貧者何能安養。民間馬牛羊豕。或誤逸庄地。即不可望得㱕。有以近庄故塚墓被其發掘。屋廬被其拆毀者。耕夫餉婦。稍不退護。輒罹鞭箠。噤酸忍痛。敢怒而不敢言。按巡之使。過之而不敢問。守牧之官。即之而不敢直。曰此皇庄。無如何也。然則九重厚民之意。何自見之。承平以來。生齒日繁。盡地力不足以給民食。而庄地今廣于昔。豈荒面待墾者。庄賦今贏于昔。不過掠之于無辜耳。國家未得庄之利。民間得庄之害。已無端矣。且皇庄之名、臣愚
有所未解、天子以四海之富、任土作貢。豈此數庄為巳物耶。昔漢景帝詔民徙寬大地。宣帝詔池籞未御幸者、假與貧民、郡國公館、勿復修治、流民還㱕者、假公田貸種食、元帝亦以公田及苑振業貧民、江海陂湖園地属少府者以假貧民勿租賦、今天下未有寬大地以便民者、畿內之庄。固公田也。今縱不能以假貧民種食勿租賦。可于民之所種食而租賦者奪之。使民以貧乎畿甸咫尺。不能無害民之地。况達于此者。陂湖園池課程之類。為王府所有者。私蓄聚歛之臣、各操漁獵之具。而所在之民。能無苦乎。臣聞勳戚世族、所得附京恩賜庄田、家人亦有挾之以蠶食于他有軍民之不逞。亦復以巳業投獻權要。恃為窟穴。而他取償焉。或投作陵戶以嫁糧差。附京如此。在外王府之所認納。宜又倍之齊民之奸。治世之賊。心之所營。為害不貲。不可不嚴為之所也。臣愚欲乞　陛下　勑該部官往勘　皇庄地面、從實丈量、若軍民告認舊業、鄰證有可執結、割而㱕之、其庄占已久者、收為本庄餘地、地坐某府州縣。則某府州縣就地起
科。佃民耕種。止稱公田。毋得仍作皇庄名目。丈量巳定、造冊繳部、歲收其入、查該內外某衙門應用。則付某衙門以備歲費。若遭水旱。與民田一例開除。既不失庄之賦、亦不病治庄之民。而畿甸之內。無滋毒之疢矣。該部仍通行各省、有王府處、陂湖園地課程之類、係王府奏討者、有司准此例、歲為送納租稅。免致王府差人督取。今後世族之家。各行戒飭。管業家人。毋致生事。軍民一應人等。舊非陵戶等戶。不許冐報。及不許以巳業投獻權要。及在外投獻王府。敢復不悛及不行自首。事發其業入官軍發邊衛充軍。民發□外為民。事于受獻者。奏聞處置。如此兼并之弊。其甚者庶幾可去。　其六曰臣職司馬之属、竊撿軍政條例、有以見我　朝列聖之拳拳于軍政也、我　太祖皇帝武戡胡元、治不忘亂、設為衛所、養天下兵、衛若干所軍若干、荒陬絕徼、所在充斥、今經百三十年、未嘗有大征伐以耗之也、各處府州縣、今皆有清軍官而又有　欽命之御史、上下相兼、專以清軍為責、其清出軍丁、例僉批解、軍丁到衛、例存恤之、府州縣
清軍官清出數少者、候考滿行黜、解人縱軍在家延住、及在道而賣放者、併坐、以軍衛所官旗吮嘬所管軍丁致其逃者、降級調衛、立法之密若此、此外問刑衙門、又有問發充軍之律、清軍御史、又有招募為軍之榜、日積月盛、是宜各該衛所、伍符尺籍、無所影射。遷徙謫刺。歲有增添。今視祖宗時額數。乃五不存三。七多亡四。邊方腹裏。一遇番替。僅僅無餘。何也。臣知其故矣。夫軍新舊相仍。有抽充者。有垛充者。有配充者。有投充者。湠漫天下、商出參隱、不容齊一。丁從衛所逃故。則冊從原籍清勾。清勾不斷于逓年。而逃故常虛于舊伍。承平之生齒。豈益减縮。奸黠之徒。或竄大戶而易姓。或贅婦家而避身。或乘調他衛而遂脫宗。或因流地方而遂變役。軍固不易清也。清軍官異境之人。在任不久。豈能備知本軍充調來歷。里書作弊。動曰挨無文冊展轉屢煩敝紙。千百之中。幸得清出一二。起解之際。又非親丁。得解親丁。亦不得其正妻同解而去。所解去者。乃其義男女婿。其臨期略賣之妾婢耳。此類到衛。其有不逃者乎。彼該衛所率去
原籍數千百里。逃而再勾。率過數年。勾而再解又出數年之外。在逃三次。于法應死。彼輒執稱原籍不獲或稱巳死。官司以人命至重往往不肯追究。何怪乎逃故之常虛也。其據律問發者、官為押送、沿路為防護際煙瘴、逼沙漠、筋攣膝糾、制雖實邊。而邊卒不可實不徒其戍者之無生。而且累其送者之無還也。其出榜招募者。近能得幾正軍正匠及聽斷之丁。在所不許。彼蓬萍無蔕。孰保收籍。今之時。非國初比。土著素產。孰願為軍此例之行。虛名而已。此今之衛所。所以軍不免于缺乏也。國家大事。莫大于戎。　列聖拳拳于軍政。為之條例無非欲軍之盛為國家億萬年根本計。而稽之衛所。至不及　祖宗時額數之半。臣愚欲乞今日行所以安為軍者之道焉臣聞唐陸贄論鎮守之兵。又曰非物理所愜不寧、非人情所欲不固論選置鎮守之兵、又曰必量其性習、辦其土宜、而總之以便于人情之一語、今天下為軍者北人而南南人而北。使其族姻永棄齎費不前僵顛于不可極之途而□瘵于已至之域豈便于人情者哉是以軍
戶被清如剝膚。軍丁被解如棄市。原籍苟可埋沒。遑恤其他衛所苟可在亡。無虞厥後。律示免死。而人懷等死之心榜求報効而人不動自効之念也。然則陸贄便于人情之一語、其安為軍者之道乎、今日所以安為軍者之道、即贄之謂量共性習辨其土宜是已、合無該部計議轉行各處清軍御史、督同各該清軍官員將所属府州縣軍戶、通對伍項文冊、清出軍丁、係缺伍失勾、及先年清出在官、遠方不曾到衛者清理有次、造冊繳部、略訪弘治三年題准改編事例將兩直隸十三省所属府州縣區其衛所南北。于南北仍各度其遠近南北近遠既定。則查筭其清出軍丁之數。與之兌換。使南解補南北解補北。近及五百里遠止二千里。此收則彼分豁彼收則此分豁。行令天下衛所分豁之後。不許再勾。則密理能寒者不失胡貉、疏理能暑者。不違揚越風塵免其艱難。簽解之苦多端道遠其一耳水土易于諳服逃者將自行首官。居者將樂然就役矣。豈憂額數之不復乎。彼各處問刑衙門所有問發人犯定擬衛分、雖罪應發極邊、亦宜分其南北、俱拘連當房家
小隨住、斯不過遠以累長行押送人役、而本犯不致逃故、行伍亦得其助、若曰罪戌不遠、無以儆眾、庶當在遇赦不輕原也、軍豈復借于招募乎、軍戶所巳清出軍丁戶有不願行者、此似不可行令其戶當二軍于本處、或鄰近衛所、註籍食糧差操、其戶餘丁、照例優免、彼安土重遷、宜多有之、是亦足兵之法也、臣此議皆便于人情、以安為軍者之道、倘賜施行、天下軍民幸甚、臣之所得于道路者此六事、其中亦有急于時者、故終言之願　陛下終聽之焉、　陛下聽斷誠果、任委誠公群臣將皆慫慂自効于　陛下、聽斷任委之中、所興所革、將萬萬于此矣、此臣所以果聽斷公任委為　陛下勸也、
叢書／寶顏堂秘笈／廣集：鼂采館淸課／卷下(P.1-1)..[明萬曆繡水沈氏尚白齋刻本]
天牕岩在九陽第一山頭鬼工鑱鐫櫺簷畢具每月影落射其中波間蕩漾若搖丹扉然非人跡可到下有蓮塘數十畝淸江一碧萬頃余每乘月泛舟奚童吹洞簫聲錚錚裂石穿雲繞岩而渡徘徊縹緲之間兾有所遇焉
蘇公赤壁二賦前以七月旣望歲甲辰余以是夜泛九陽港爾時月明如雪山黛如烟水錚錚其寫韻風寥寥其鳴絃逶迤北濟抵天牕岩𨺗峻橫絶怒起岞崿足空人心左㨿河渚漁家村
落編柳成逕挿籬為門燈火熒熒尚理罾網葢始褰裳而登縈紆而進窺蝌蚪於牕櫺探為章於天漢已乃露泠猿嘯凄聲動人返于舟中而杯盤狼戾遂解天吳之弢鼔天風之珮兩崖盡鳴千峰若應楓丹楸碧蕖黃榆紫攢嶺成紋綴壁皆綺而江光掩映白如練氣如晶東望方山西望范蠡想高帝平陳之雄塗山導岷之烈嗟哉平時移事㪅河山豈别哉罷而披襟當風順
流龍門章山高揭街鼔漏稀葡萄汲井蒙頂烹茶醉而復醒二三儔侶縱談無涯莫不情畼神𤕤目飫芳佳俄而驚風暴作洪濤出没長年旣懼諸客告休謝安石有言如此將無歸村雞吚喔遂爾改陸而别
史／地理／西天目祖山志／卷四／游記／明(P.32-2)..[清嘉慶九年序刊本　　本書與法鼓文理學院合作製作]
愼蒙記天目之山雄視兩浙高可三千八百丈橫亘八百餘里故洞元集第為三十四洞天隆慶歲辛未三月自餘杭啟行行七十里日暮始宿大坂厥明行三十里至滿嶺南北兩山皆盤旋曲折似漸入佳境矣再行三里許山之北石骨林立中忽開一洞曾有道人經過問之樵人曰此洞高若干樵者曰高六尺有奇道人以手杖度之果符其數當有金銀正物以厭其勝覓之數日果得二山一名金嶅隖一名銀山總督軍門立碑嚴禁搜挖有可稽者申刻始駐雙淸莊入浮玉禪林瞻梁昭明太子遺像以昭明曾讀書於此偶目病痛甚洗而復明故以雙淸名莊也次早西行入山初至仰止亭次倚翠亭有巨石高而且方石名倚翠因以名亭也三至如斯亭泉橫澗仄衝出勢不可屬作石梁以渡之曰半山橋左有響水巖泉從右奔注側耳聽之其錚錚之聲若自石中出者傳言巖石虛空以故聲應如響理不可曉再上有觀音石平正如砥自眠牛亭少折而上見古杉一株大可九圍其枝皆下向復昻勢如虬龍殊為可玩遂至眞際亭眞際者乃中峯和尚表高麗駙馬瀋王名
也余勞頓暫憩聽僧談兩山流泉瀑布之勝且謂此亭扼一山之吭澗泉從此下注雙淸約十里有奇山田賴以灌溉者千頃利濟之功亦甚博矣遂入高峯塔院葢寺之開山祖師有定性子題其居曰眞空洞飛雲閣閣皆倚獅子巖而立僧出高麗銅鉢盂撫摩久之製極精巧啟視牕外則臨崖千丈不測中有一石直起為象鼻峯獨立獅座之表一佳境也入山初尚雨聲少頃雲霧沈霾不辯咫尺風急復霽遂命肩輿北向而東路南有玉柱峯形方而微黑僅有縐紋可數其北一石突出而平曰望江臺久不經人跡草樹已森然矣至普同塔院又見一大樹減前一圍特中分二榦直起尤為奇絕坐中峯塔院出高麗所進袈裟長計一丈有五布之鮮潔如初復下藏雲塔悟道亭又東入斷崖塔院當門有一樹其高大不減普同又東往正殿入幻住庵又南望立玉亭乃中峯宴坐處也於山麓特伸一股其地甚平計一畝許其崖深幾萬丈下矚無底殊不可措足東西奇峯千仞壁立亭則誅茅為之且覆以三松一松獨偃臥其上亭隱然若匿予側身俯首而出仰視俯臨則心悸目眩
深邃幽寂奇麗六者兼之古稱蓬萊仙島眞為不忝此天目第一奇絕處也時陰風怒號凜冽如冬從者皆以兩手附耳古稱山深六月寒信哉再入幻住庵從活埋菴遂轉西南下坐着衣亭亭前山茶海棠僅爾半殘氣候寒暖遂與下界頓異若此亭之上有望雲菴惟一老僧坐石補衲竟不世禮少頃入眞空洞一飯僧聽泉復語予以北有張公洞昔張眞人曾煉丹於此同僧掃石以坐視之則石之突出而帡幪者計二十丈軒豁可愛而有石壁四五丈橫鎻洞口泉皆自石中流出名曰石骨水如梅雨絲絲而下較之他水氣味甘重迥絕又一小洞天也天色愈霽日始中僧云如此晴霽十不及見二三故傳為雲霧山導予直登仙頂最高處復從斷崖塔後進厯二臺陟其頂恍若置身靑雲之上有石如鐵板狀似斷而屬俗傳乃仙人所鋸者中有一石獨聳上薄雲漢坐而凝目視之則東之臨安北之孝豐安吉西之金陵南之富渚諸山厯厯如指掌而前之所見南山愈小愈夭又悉如蟻封矣前後蒼翠逼人雲山滿目令人塵慮一洗怏怏然若無所容輿人及從行者並拊掌大
笑響應山谷自以平生所未見予亦忘其煙霞之癖也且予登頂者未及一時南則皎日爛然北之始所見諸山雲霧烝烝杳無形跡開闔顯晦倐忽萬狀舊人題曰天下奇觀信哉日暮下山僧曰此自今一日所見言之也至秋九八月霧氣上升下望諸山茫洋如海至冬雪嚴寒滴凝結其圍可尺許長一丈有餘名曰銀柱經月不消眞如圖繪聽其言追憶所見心神飛越至夜分始就寢豈佛家所謂理障雖非人欲亦損性靈者耶次早復厯覽如昨午後出山
史／政書／國朝典彙／朝端大政　凡三十三卷／卷二　靖難／明／建文／二年／四月(P.22-2)..[明天啟間(1621-1627)刊本]
癸丑景隆軍至河間先鋒都督平安先至白溝河郭英吳傑等自真定移營保定期會於白溝河　燕王進至固安乙卯營中大雨平地水深二尺坐交牀以待旦己未見兵端火光如毬擊燁燁相上下金鐵錚錚作聲弓弦皆鳴及祝天有神爵五色駐旗竿之首知必大捷遂率大兵渡白溝河平安伏精兵萬騎邀擊　燕王曰平安豎子往從吾出塞征胡識吾用兵以故敢為先鋒今日吾且破之使心膽俱喪安驍勇善戰互有勝負會都指揮何清被執方暝遂收兵還營景隆胡觀郭英吳傑等合兵六十萬聯營白溝河藏火噐一窠蜂揣馬丹地中
人馬遇之輒爛夜與燕兵大戰　燕王從三騎殿後迷失道下馬伏地視河流辨東西始知營在上流倉卒渡河而北
史／政書／正祀考集／卷之一　太原府／文水縣／鄉賢(P.50-2)..[明嘉靖間刊本]
【唐】處士武攸緒
恬淡寡欲變姓名賣卜長安高潔遺榮辭爵位養高少室賜居存問寵𧶘駢蕃
修文舘學士武甄
淹貫春秋精工文翰畏禍而𨼆将保
其身應命而興獨行其志蠲滌邪偽損抑戚權事切時宜識通機務
宰相武元衡
宇度英豪操施卓越維持朝政允稱名御史之才奏對延英不負真宰相之噐
兵部侍郎武儒衡
氣韻高雅才識通明居諌議而劾剥下媚上之奸位司徒而盡敷典擾民
之職
左臺監察御史李希靖
守己勵錚錚之節居官著灼灼之聲
東京留守贈司徒李憕
高第明經文名可仰守郡羙政祠祀不忘偕十子以盡忠歷百世而嘉節
史／詔令奏議／禎朝詔疏／奏疏卷二／論盗賊疏(P.18-1)..[明崇禎間刊本]
論盗賊疏四年七月　　　　　　　給事中吳執御
臣伏覩近日延安盗賊、流入晋陽、事勢頗獗、致　皇上隱念、臣謂盗賊與夷狄異。治盗賊與治夷狄亦異。戎狄狼而盗賊則我之赤子其族異也。夷狄虔劉性生。而盗賊則迫於饑寒其情異也。夷狄飄風疾雨。武臣得安心制其死命。而盗賊則弄兵潢池縱之不無腹心之虞誅之實切焚林之痛其為害愈異也。唐虞阻饑。而民不甚亂。然盗賊姦宄已與蠻夷猾夏同戒。但當時厪付之明刑士師。不與有苗同觀兵焉。則所以治盗賊可知已。漢世渤海之氛。遣龔
遂治之。其言曰、治亂民如治亂絲。願假臣便宜行事。至以单車解甲。成帶牛佩犢之善化也。魏有西兖州之亂。高佑選才任事。謂宋均立德。猛獸渡河。卓茂行化。蝗不入境。盗賊人也。奚難降伏。其言至今稱為確論。此二臣者。雖錚錚擅名於末世。儻亦得唐虞冶姦宄之遺意乎。我國家深仁厚澤。黎民允懷、超越前代、然　憲宗時、有李胡子之亂。　武宗時、有齊彥明之亂。　世宗時、有玉鏜之亂。其時皆攻城殺將。但旋起旋滅。未聞甚煩六師張皇。今日西賊始祻於饑。與前諸賊、頗稱相似。且　皇上議兵議餉。固應滅
此朝食矣。臣竊以為治盗賊。止有安之與勝之兩法。安之之法。合　勅吏部、亟選賢能守令。為拊循計。葢關中三歳不登。兼以丁役為瘵。此時得循良一噢咻之。誠有如饑渴易見德者。卽以冶盗論。莫善於得人防禦。則先臣許逵之守樂陵其前車也。至勝之之法。難更僕矣。或懷德推誠。俾如飛鳥之依人。或據險扼要。俾如枯魚之游釡。或購賞以間其腹心。俾禍變中起。或說餌以解其脅從。俾黨援外孤。若秦晉之交。宜申畫一之令。葢治夷狄者。驅之境外而已。若盗賊而論境是以鄰為壑也。故一處失事。兩處撫鎭。以
下。俱宜一體以議罰。庻幾恊力勦撫。不至滋蔓難啚。臣又考李胡子之變、都御史項忠、設木榜入山、招諭、解散歸農、一百四十餘萬人、然後進兵討其負固。一舉而盡殱之。此正今日撫按。相機勦撫之律令也。更有喫緊要着、則在亟亟議賑。當此三空四盡之時。待賑於朝廷。是望汲西江以活涸鮒也善乎先臣程文德之言曰、救荒莫便於近。莫不便於拘。宜　勅秦晉郡縣、除三年遼餉三萬准留外、凡有見在起存。及襍項錢糧、應解罪贖、地方花利、俱聽便宜支動。設處糴買。事完銷筭。□地方鄉紳富民。宜委曲勸化。不
拘粟黍菽麥等様。俱聽捐助。仍藉其數。俟平賊之日。查多至千擔以上者。鄉紳特勅旌奬。富民或表章宅里。以勸。知必有好義恐後者矣。昔我　太祖高皇帝之言曰、治民如治水。今旣有以安之。復有以勝之善良旣馴。姦宄自夷。所謂神禹行所無事。不過如是。奚必築京觀封殽尸。斯可奏廓清之功乎。更有為臣慮者曰、西賊逃兵為主、非止饑民、臣竊謂兵猶民也。兵之不得已。而逃而為盗。亦猶之民也。以安之勝之之法治兵。非孫子所云。不戰而屈人者哉。是在撫按力行、蚤杜蔓延。豈獨秦晉受福。臣所謂舒宵旰之
勞者以此。
史／詔令奏議／撫畿疏草／卷之四／覆甄别將領疏(P.29-1)..[明刊本]
覆甄别將領疏
兵部為甄别關營官員以示激勸以重軍務事該本部題職方淸吏司案呈奉本部送兵科抄出行邊尚書王象乾題前事等因又該保定廵撫張鳳翔題同前事俱奉
聖旨兵部知道欽此欽遵通抄到部送司案呈到部除薦舉叅遊都守千把總等官宗維城等俱照例附簿紀錄以僃擢用外為照保鎭內拱
皇圖外扼紫塞為畿南重地將領等官皆有干掫之寄勝其任者不可廢明揚之典溺其職者又當加磨勵之方督撫甄别關營官員議將倒馬關叅將張體乾加副總兵職銜管眞定標營遊擊事務紫荊關遊擊劉汶以新陞叅將職銜留管眞定民兵營遊擊事務眞定標營都司靳廷柱量陞遊擊職銜管倒馬關叅將事務保定廵撫標下中軍陳堯典陞遊擊職銜此皆量才授任
之意所當允從者也內曹卓立雖未歴守僃實俸然募兵有方征妖効力不妨破格陞授以酬其勞至於大寧管操捕兼屯局都司盛國忠忠兵營把總曹鳴謙烏龍溝把總晏廷蕙寧静安把總賈功臣眞定民兵營都司管遊擊事蕭伸保定總兵標下坐營中軍葛維覃或貪婪不法或縱恣招尤或年迫桑榆或才難任劇委應分别議處以示創懲旣今會題前來相應依議覆
請合候
命下將張體乾加副總兵職銜管眞定標營遊擊將軍事務劉汶以新陞叅將職銜留管眞定民兵營遊擊將軍事務靳廷柱量陞遊擊將軍職銜管倒馬關叅將事務陳堯典量陞遊擊將軍管保定廵撫標下中軍事務曹卓立量陞署都指揮僉事以都司僉書職銜管保定總兵標下坐營中軍事本部僃查各官原擬責任應請
勑者請
勑應給劄者給劄中有合用
符驗旗牌照例就彼交代具繇囘奏其盛國忠曹鳴謙晏廷蕙賈功臣四員俱革任囘衞葛維覃技擅穿楊著有射訣亦韎韐中之錚錚者卽如魯欽之言貪婪有據何不公舉於在任之時而具疏於旣去之後且不會同撫按徑行叅論事出創聞豈維覃之不肖欽獨知之而撫按反不知耶欽之徑
情自遂卽維覃之罪狀未眞但其任性而責欽之僕亦其自取之尤應行降處赴部别用者也蕭伸改調緩地赴部候補烏龍溝寧静安各把總員缺已經推補遺下
神樞八營執事叅將大寧管操捕者屯局都司各員缺另行推補以後總鎭擅行叅劾不經會同撫按者俱宜嚴禁以杜萋斐等因天啟三年二月二十一日本部尚書□　　等具題二十四日奉
聖旨是
史／詔令奏議／李忠肅公集／卷之二　按浙政畧／類舉節烈疏／計開烈婦(P.48-1)..[清乾隆間(1736-1795)活字本]
一口華氏該臣看得華氏十九弱齡共憐鏡鸞獨照一朞襁呱甘作梁燕孤飛亡何釁起強媒因而志决長逝日昏雲黯投繯烈氣錚錚鬼哭神愁嚼舌英風凜凜里巷酸鼻道路詫奇芳華委夜臺姓字與川岳並耀標格在人世名義共乾坤不磨相應表揚
史／詔令奏議／興朝治略／當事新猷　第二至三卷／第三卷／南都剿闖公檄(P.67-1　史檄1-1)..[明弘光間(1645)愛日齋刊本]
南都剿闖公檄勦復
史可法
竊聞遭時有道多以文事之盛而詘武功遘會非嘗正可以
國恩之洪而徵臣莭故天寳亂而嘗山睢陽之事香靖康靡而宗澤李綱之氣烈彼皆慝從上作釁可預知然且俠骨錚錚與艮嶽之峰而並厲義風發發撥霓裳之奏以爭鳴况休命于上天明德光乎良史有若
本朝者乎力掃腥羶
二祖之廓清號同盤古治崇寬簡
累朝之熙洽象擬華胥廼至
今上特興宏模益俻
孝廟之溫恭儼在
世宗之神武重光當冲齡而掃恭顯之氛立清宮府扵
召對而發襲黃之嘆搃為編氓以寇起而用兵是虐民者寇也而兵非淂已以兵興而餉是靡餉者兵也而餉非自私数語可為先帝寔錄頋猶
詔旨勤頒有再累吾民之語每遇天災修省無一時自
逸之心蔬膳布袍真能以天下之肥而忘己瘦真聖主蠲逋宥罪不難引一人之過以就臣名是宜大業之弘昌何意諸艱之駢集理誠莫觧事有可陳思為蒼生而淂人
上之有君無臣良可浩嘆張羅者誠廣責以赤心而報主下之自矢者難言家家有半閒之堂事事同小兒之戲寫盡朝端惡習果能功名比曹武惠詎妨好官之淂錢竟無肝胆似漢淮陰曾念一人之推食成俗大都爾爾賢者亦併悠悠壅蔽實繁擔當何狀今日亟宜痛革諸弊圖之不早病已成于飬癰局尚可為涉必
窮于滅頂悲夫悲夫虜塵未殄寇焰旋騰血濺
天潢烽傳
陵寢秦稱天府誰能封以一丸晉有覇圖無復追其三駕廼者介馬橫馳夫
畿輔羽書不絕于
殿廷南北之耗莫通河山之險盡失
天威不測極知漢天子自有神兵勢無嘗豈淂謝太傅但憑歌嘯
留都係四方之率司馬有九伐之經義不共天行將指
日克襄大舉實賴同仇請無分宦遊無分家食或世貴如王謝或最勝若金張或子虛之以貲起或輓輅之以談興乃至射策孝廉明經文學亦徃往名班國士槖為里雄合無各抒壯謀各團義旅伏不需扵武庫糗無壅扵郇厨飛附大軍力爭一决但羣策直承黃鉞豈賊運得有白頭壯哉醜立殲普天大酺此則萬代之所瞻仰雖
九廟為之鑒臨者也倘策未暇夫即戎必義且先扵助餉當自縉紳始多或抵小國之賦少則割中人之家幸濟危機何弦
高之牛足惜即非長物亦曹洪之馬是求各付有司轉輸留計此則事彌□便氣易為豪至登壟巨商聯田巨室若與縉紳並舉亦自分誼有殊肰使平凖法行即揚翟之雄豈淂居其奇貨又如手實令在將處士之號未可保其素封凡稱多筭之有餘搃賴
聖之無外人宜知感欲共為義士多方亦賴同盟偶值佳緣毋忘善誘譬以同舟之誼但凡在千八百國疇非王臣揆諸恤緯之心决不至二十四城遂無男子義聲所激不思奮嗚呼親郊廼雍容之事唐莊尚有崇韜出塞本徼倖之□漢
武乃逢卜式矧茲何日敢曰無徒不唯
社稷之憂即是身家之筭切至始賊之巧扵為餌時亦有優孟之仁迨我之既入其樊莫不嬰地獄之罸齊姜宋子相牽而入平康珠戶綺窓所便成甌脫來俊臣之刑具則公卿之被拷者痛嘗鄭安上之□圖與老弱之受工者酷肖是皆難民所說足令聽者寒心夫連嵗報陷如西安太原武昌處皆行省也其中金穴何止一家牙籤正不勝紀若六時之牛酒不乏雖八公之草木可驅只坐一慳遂成胥溺豈不寃哉輸餉益以勧義慳囊亟宜早破欲圖
稳着湏問前車誠清夜而念
聖恩雖何曾之萬錢有難下咽更援古以籌時象豈王衍之三窟便可藏身同舟即一家破巢無完卵可不思之思之又重思之也哉勧免諄至大夢宜醒法智不足以効謀憤何辭扵即死寔切執殳之願輒通擊鉢之呼人理苟存我求必應如或纏情阿堵絕念封疆睢陽之援竟停則霽雲抽誓言之矢荊州之粟獨擁則溫嶠有廽指之旗封章尚達扵
北辰奮茟敢駕扵南史是為計亦属苦衷見起
君親約昭天日法無任斫地呼天捶心瀝血之至
史／雜史／國朝典故／卷之十二／奉天靖難記二(P.220)
丁丑，上召諸將議出兵迎敵。庚子，祭告出師。辛丑，大軍營于城南。壬寅，移營武清，遣諜者趨德州、真定，「遣諜者趨德州真定」，「者」原作「音」，據明朱當㴐國朝典故本改。覘賊動靜。癸丑，諜報李景隆軍過河間，前鋒已至白溝河，郭英等軍過保定，期於白溝河合勢同進，我師駐固安。乙卯，上諭諸將曰：「李九江志大而無謀，自專而忌眾，郭英老邁退縮，平安剛愎自用，「平安剛愎自用」，「安」原作「生」，據明天一閣抄本改。胡觀驕縱不知，吳傑懦而無斷，數子皆匹夫，其來無能為也，惟恃其眾爾。然眾豈可恃也，人眾易亂，擊前則後不知，擊左則右不應，前後不相救，左右不相應，徒多無益也。况賊將帥不專而政令非一，紀律縱弛而分數不明，往者鄭村壩之戰，眾非不多，兵甲非不堅利，一逐即敗，如風行草偃耳。其摧頹披靡，失志喪氣，
至今神號魄奪。夫將者三軍之司命也，將志衰則三軍之勇不奮，而敗跡形矣，其甲兵雖多，糧餉雖富，適足為吾之資耳。爾等但秣馬厲兵，聽吾指麾，舉之如拾地芥，兵法所謂『敵雖眾，可使無鬥』，又曰『識眾寡之用者勝』，吾策之審矣。第患爾等過殺，當謹以為戒。」是日，大軍渡白馬河，駐營於蘇家橋。是夜大雨，平地水深三尺，及上臥榻，加交床於榻，坐以至旦。兵端有火光，如毬擊燁燁相上下，金鐵錚錚作聲，弓弦皆鳴，將士皆奮欲戰。
子／筆記／花當閣叢談／卷六／徐石林(P.589-1)
徐石林
道士徐石林本吾族人子居江陰已而遷西徐市數歲出家蘇州盤門內子胥廟道士年二十雲遊至京師出入藍道行門下道行誅遂入廣信龍虎山張人府居二十餘年遇異人授鍊月孛法能預言人禍福休咎以萬歷甲申歸吳仍居子胥廟與內伯張伯起善吳人亦爭致之時余內人方患癎疾延之祈禳石林先來潔一室奉平日所供月孛像居其中扃鍵甚嚴約一月滿擇一水定日來啟至期果來先以牲醴香花果品致獻畢乃仗劍禹步默誦咒語屏人鍵戶伏几下約凡門戶近靜室者悉封鎖之勿得有一人聲響即履聲亦盡屏犯必有禍尤忌雞犬聲事畢我從內出纔可開門一如其約時方朝晡至暮乃啟門出蹙額言曰病甚矣奈何目前幸且無事恐難久也余輩共秉虔拜懇之乃曰尚有一法可幸延萬一第之亦不易感諸公義重我當無辭然須得一極誠實童身女子守火恐難其人余入內謀之岳母岳母指一使女曰此女名重陽年十四平日最誠實不苟可備使令於是復奉月孛像扃靜室約七日外遇水值日即來至期又至其法以磁瓶一洗極淨先書符於內以錢三十六文供月孛前每取一文輒跪嘿誦咒語一遍朱書二字於背字不可辨書畢吸東方氣一口隨錢投入瓶投完取黃紙書病人生年月日法官亦具生年月日一併投瓶而以桃木作楔楔之先令童女用香湯淨其身易新布衣頭挽雙髻髮繫亦易
新者令童女捧瓶前行而已仗劍隨之大聲誦天蓬咒入廚房以瓶置中竈熱灰護之兩旁竈日夜不住舉火令其暖氣常入不欲熾亦不可冷童女謹守中竈前勿令人動瓶食息寢洩俱不可離如此者四十九日滿則我自來發看臨別又再三叮嚀切不可動瓶時三月十五日又謂予曰別君欲往江陰故居端陽日當來相候啟瓶居半月忽皇遽而來曰敗矣敗矣瓶動矣余不信曰別君半月無日不往偵伺見此女端然坐守方謂其誠實稱任使石林曰此可欺君不可欺吾敕取來瓶口如故桃楔亦如故此女錚錚辨語吾日夕看守誰敢動石林不顧啟之數其錢已少二十四文止存十二文葢此女宵來竊之也石林歎曰惜哉然是君夫人定數不可強若滿四十九日而錢不動亦無銷鎔當得年如錢數今則一紀外不可知矣時內于年二十一果三十三歲丙申年亡剛一紀云
萬歷十八年吳中自四月至五月將盡不雨郡守石侯崑玉焦心祈禱卒無雨或言於石侯此非徐石林不可然其人道高非可以尺一召石侯遂備禮親往迎請石侯不肯見逃之廁而同佀所泄不得已出見謂石侯曰此天災流行雨恐不可得徒費禱耳石侯曰地坼苗枯三日內不雨民立槁矣縱禱而不應奈何坐視乎且謂民牧何也石林嘆曰三吳福貧道禍矣然以明公誠誼不可辭可先結壇於元妙觀貧道五更上壇問所須曰無有止用鼓數十架置壇四旁瓦百片置壇上而已石侯別去石林造伯起言別伯起問別何往石林曰今歲吳中之早實係天災貧道感賢郡侯親顧義不可辭貧道禱必有雨苐恐干天之怒不可復活伯起曰然則如何曰某明日登壇後日必雨
後日貧道本命日祈雨必呵斥諸神名諱雨至後貧道必無幸矣知君義重敢以身後事相託我死望以柳車一具就子胥廟前空地焚化拾骨置一瓶中付廟中道士看守兩年後人府當有人至付歸可也其月孛尊像供奉多年姑留公靜室府中人至一併付之死生之託無負吾言石林平日不飲酒是夜索酒飲至四鼓曰可登壇矣元妙觀去君家不百武可送我挽伯起手行纔至觀門而石侯至行香畢赤日旋起纖雲盡屏石林就壇上焚符三通亦擂鼓三通俄頃四邊雲起罩日雷聲隱隱石林大呼曰擂鼓數十架鼓一時齊發石林就壇取片瓦擲空中每擲一瓦輒得一雷鼓聲與雷聲瓦碎聲爭奮自辰至酉觀者人人股慄而雨終不得是夜石林不下壇露立至天明石侯又至石林拱手曰恭喜雨至矣可以答賢侯躬顧之誠矣言畢拜伏壇上須臾霹靂四起大雨如注從辰至申可三尺許石林尚伏壇上不少動雨止方起顧其形神不復似人矣步至階級前方欲舉步下而失足一墜立死壇下眾共扶之不動矣石侯聞之掩淚歎曰賢哉以一人之命全三吳之命也出俸金二鐶買棺斂伯起請停其柩於元妙觀三日受合郡紳衿士庶吊拜畢然後如其戒收其骨付子胥廟道士收供至次年人府果有人來請然不知其死也遂同月孛像付歸士大夫俱有挽詩俟另錄入
子／筆記／戒庵老人漫筆／卷三／梁文俞事(P.90)
梁文俞事「梁文俞事」，「俞」字原作「遺」，誤，據明藏說小萃本改。
梧溪集載梁友直遺文、俞之近遺事，皆邑志所不可遺者。
梁文云：「江陰王庫使家藏黃筌雀哺鶵卷，後有後村詩跋。嘗聞古院畫率有名義，是三雀者，殆取詩禮春秋傳三爵之義與？筌蜀人，故云浣花溪耳。雖然，姑置老筌而論後村。方宋氏叔季時，王臞軒、劉後村文章聲錚錚相頡頏，臞軒元宵詩首押枰科，末押民膏，後村此雀詩和韻乃竄入鶵韻。王以辭賦高，第二人及第；劉以名臣子孫有文辭，賜及第，真西山為中舍，舉之自代。皆非不諳韻者，直狃於閩人語言聲音，不覺跌宕，當不以過。余既贅論，且贅贊云：觀雀哺鶵，可以知仁。仁於曷知？於雀之身。雀知有子，子知有母，飢焉思哺，食在母口。嗟彼雀矣，以鞠以育，矧伊人矣，孰無天屬？幼資其親，長養其親，天屬至親，勖哉世人。庚辰三月三山梁益。」
俞事云：「先生姓俞諱遠，字之近，號空谷，江陰鳳歌今誤作戈。鄉人也。以儒起家，至先生貧，隱居教授，能行古道。毘陵孫岵以先世舊依先生，待如近懿，卒殯焉。頃年疫，傭奴病乞歸，先生曰：『慎無疑疫氣相染，其善調護。』踰旬死。時兵興，山林盡赭，人死多委之壑，或以是請，先生曰：『生盡其力，死棄之溝中，不義也。』特為棺窆。歲暮春，里萌舁木偶神遨井落閒，至先生門，適所舁重而止舁，告家姥曰：『神靈報施，影響捷，宜急祭燎旗下，否則殃及矣。』姥笑曰：『木偶何能為主人？歸吾家，爨下物耳。』衆愕眙去。族姪裕親歿，有佛者以佛事為解，裕毅然曰：『吾諸父嘗謂，形神既離，地獄何有？今乃自誣親有罪，不孝孰甚！』佛者慙而退。其善行及人率類此。先生骨貌清卓，類有道者。長於古文，尤嗜詩，亂中吟詠不輟。嘗自敘詩曰：『蟲之，鳥之嚶嚶，機動籟鳴，豈得已而不已乎？不得已乎耳。』於以見其出乎性也。壽七十二。子樵孫庠序。」
子／筆記／日知錄／卷二十九／吐蕃回紇(P.844)
實錄，正統元年六月乙卯，徙甘州涼州寄居回回於江南各衛，凡四百三十六戶，一千七百四十九口。其時西陲有警，不得已為徙戎之策。然其種類遂蕃於江左矣。正統三年八月，有歸附回回三百二人，自
涼州徙至浙江。
國初，於其來降者待之雖優，而防之未嘗不至。福建漳州衛指揮僉事楊榮，因進表至京，為回回之編置漳州者，寄書於其同類。奉旨坐以交通外夷黜為通事官，於大同立功。正統四年四月辛未。其後文教涵濡，夷風漸革，而夷狄之裔遂有登科第襲冠裳者。惟回回自守其國俗，終不肯變。結成黨夥，為暴閭閻。以累朝之德化，而不能馴其頑獷之習。所謂鐵中錚錚，庸中佼佼者乎？
天子無故不殺牛。而今之回子終日殺牛為膳，宜先禁此，則夷風可以漸革。唐時赦文每曰十惡五逆，火光行劫，持刃殺人，官典犯贓，屠牛鑄錢，合造毒藥，不在原赦之限。可見古法以屠牛為重也。若韓滉之治江東，以賊非牛酒不嘯結，乃禁屠牛以絕其謀。此又明識之士所宜豫防者矣。
子／筆記／四友齋叢說／卷十三／史九(P.105)
海剛不怕死。不要錢。不吐剛茹柔。真是錚錚一漢子。但只是有些風顛。又寡深識。動輒要煞癩。殊無士大夫之風耳。
海剛第一不知體。既做巡撫。錢糧是其職業。豈有到任之後。不問丈田均糧。不清查糧里侵收。
去管閑事。
子／筆記／四友齋叢說／史　卷之五至卷之十七／卷之十三　史九(P.1-1)..[明隆慶刻本]
海剛峯不怕死不要錢不吐剛茹柔真是錚錚一漢子但只是有些風顛又寡深識動輙要煞癩殊無士大夫之風耳
子／醫家／本草綱目／石部　凡三卷／第九卷／金石之三　石類上三十二種／殷蘖(P.567)
【附錄】石床唐本草。[恭曰]味甘，溫，無毒。酒漬服，與殷蘖同功。一名乳床，一名逆石，一名石笋。生鍾乳堂中，采無時。鍾乳水滴下凝積，生如笋狀，久漸與上乳相接為柱也。陶謂孔公蘖為乳床，非也。殷蘖、孔公蘖在上，石床、石花在下，性體雖同，上下有別。石花唐本草。[恭曰]味甘，溫，無毒。主腰脚風冷，漬酒服，與殷蘖同功。一名乳花、生乳穴堂中，乳水滴石上，散如霜雪者。三月、九月采之。[大明曰]壯筋骨，助陽道。[宗奭曰]石花白色，圓如覆大馬杓，上有百十枝，每枝各槎牙分歧如鹿角。上有細文起，以指撩之，錚錚然有聲。其體甚脆，不禁觸擊。多生海中石上，世方難得，家中曾得一本。本條所注皆非是。[時珍曰]石花是鍾乳滴于石上迸散，日久積成如花者。蘇恭所說甚明。寇宗奭所說，乃是海中石梅石柏之類，亦名石花，不入藥用，非本草石花，正自誤矣。石骨[恭曰]石骨，服之力勝鍾乳，似骨，如玉堅潤，生五石脂中。
子／醫家／本草綱目（味古齋本）／本草綱目／金石部　卷八至十一／第九卷　石之三／石類上／殷孼　石牀石花石骨附(P.59-2)..[清光緒乙酉年合肥張氏味古齋重校刊本]
〔附錄〕
石牀唐本草〔恭曰〕味甘溫無毒酒漬服與殷孼同功一名乳牀一名逆石一名石笋生鍾乳堂中采無時鍾乳水滴下凝積生如笋狀久漸與上乳相接為柱也陶謂孔公孼為乳牀非也殷孼孔公孼在上石牀石花在下性體雖同上下有別
石花唐本草〔恭曰〕味甘溫無毒主腰腳風冷漬酒服與殷孼同功一名乳花生乳穴堂中乳水滴石上散如霜雪者三月九月采之〔大明曰〕壯筋骨助陽道○〔宗奭曰〕石花白色圓如覆大馬杓上有百十枝每枝各槎牙分歧如鹿角上有細文起以指撩之錚錚然有聲其體甚脃不禁觸擊多生海中石上世方難得家中曾得一本本條
所注皆非是〔時珍曰〕石花是鍾乳滴于石上迸散日久積成如花者蘇恭所說甚明寇宗奭所說乃是海中石梅石柏之類亦名石花不入藥用非本草石花正自誤矣
石骨〔恭曰〕石骨服之力勝鍾乳似骨如玉堅潤生五石脂中
子／醫家／御製本草品彙精要／玉石部　卷之一至六／卷之三　中品之上／石花(P.9-2)..[清康熙四十年進呈寫本]
石花無毒　　　　　　　　巖穴生
石花主腰脚風冷與殷孽同名醫所錄
〔名〕乳香石筍
〔地〕〔圖經曰〕石花與殷孽同產卽鍾乳之類從石室上汁溜積久盤結於地者爲石牀花卽牀上槎牙而生者是也〔衍義曰〕色白圓如覆大馬杓上有百十枝每枝各槎牙分岐如鹿角上有細文起以指撩之錚錚然有聲此石花也
〔時〕〔採〕三月九月取
〔用〕白如霜雪者佳
〔色〕白
〔味〕甘
〔性〕温緩
〔氣〕氣之厚者陽也
〔臭〕
朽
〔主〕暖腰𦡀
〔製〕研細水飛過以酒漬服
〔治〕〔補〕〔日華子云〕壯筋骨助陽
子／醫家／御定佩文齋廣群芳譜／竹譜　卷八十二至卷八十六／卷八十三　竹二／集藻／記(P.1-1)..[文淵閣四庫全書本]
欽定四庫全書
御定佩文齋廣羣芳譜卷八十三
竹譜
竹二
〔集藻〕
〔記〕
〔原〕唐白居易〈養竹記〉竹似賢何哉竹本固固以樹徳君子見其本則思善建不㧞者竹性直直以立身君子見其性則思中立不倚者竹心空空以體道君子見其心則思應用虛受者竹節貞貞以立志君子見其
節則思砥礪名行夷險一致者夫如是故君子人多樹之為庭實焉貞元十九年春居易以㧞萃選及第授校書郎始於長安求假居䖏得常樂里故闗相國私第之東亭而䖏之明日履及於亭之東南隅見叢竹扵斯枝葉殄瘁無聲無色詢於闗氏之老則曰此相國之手植者自相國捐館他人假居繇是筐篚者斬焉篲帚者刈焉刑餘之材長無尋焉數無百焉又有凡草木雜生其中菶茸薈蔚有無竹之心焉居易惜其嘗經長者之手
而見賤俗人之目翦棄若是本性猶存乃芟翳薈除糞壤疏其間封其下不終日而畢於是日出有清隂風来有清聲依依然欣欣然若有情於感遇也嗟乎竹植物也於人何有哉以其有似於賢而人愛惜之封植之况其真賢者乎然則竹之於草木猶賢之於衆庶嗚呼竹不能自異惟人異之賢不能自異惟用賢者異之故作養竹記書於亭之壁以貽其後之居斯者亦欲以聞扵今之用賢者云　劉巖夫〈植竹記〉秋八月劉氏徙竹凡
百餘本列於室之東西軒泉之南北隅克全其根不傷其性載舊土而植新地煙翠靄靄寒聲蕭然適有問者曰樹椅桐可以代琴瑟植樝棃可以代甘實茍愛其堅貞豈無松桂耶何不雜列其間也答曰君子比徳扵竹焉原夫勁本堅節不受雪霜剛也緑葉萋萋翠筠浮浮柔也虚心而直無所隐蔽忠也不孤根以挺聳必相依以林秀義也雖春陽氣王終不與衆木鬭榮謙也四時一貫榮衰不殊常也垂蕡實以遲鳳樂賢也嵗擢笋以
成榦進徳也及乎將用則裂為簡牘於是寫詩書彖象之辭留示百代微則聖哲之道墜地而不聞矣後人又何所宗歟至若鏃而箭之挿羽而飛可以征不庭可以除民害此文武之兼用也又劃而破之為篾席敷之扵宗廟可以展孝敬截而穴之為箎為簫為笙為簧吹之成虞韶可以和人神此禮樂之並行也夫此數徳可以配君子故巖夫列之於庭不植他木欲令獨擅其美且無以雜之乎竊懼来者之未諭故書曰劉氏植竹記尚
徳也
〔増〕劉寛夫〈𠜴竹記〉右史院邇宸居之正地直日華之東偏俗塵不飛人意自逺閟䆳幽閴似非官曹有竹一叢翠接階㕔其虚中潔外之操䕃坐袪煩之能紫薇郎髙公嘗賦之固已備盡然而嵗月滋久蔓衍浸淫大小相依髙下叢茂俾日光不透隂氣常凝暝色為之早来陽春為之減煦四序不正一庭常昬蚊䖟曹飛雀鷃自遂披圗散帙觀覽不快二年冬侍軒之暇載筆之餘偶步庭除病其蔽翳因命斧斤將治其蕪沉吟積時
乃用申誡且謂其徒曰礪爾器用端爾瞻視謹爾操執慎爾區分有其質微而葉環苯䔿者去之從風而不能自正者去之大而倚者去之聚而曲者去之竅而不能笙簧之用者去之挺而不能栖鸞鳳者去之其有羣居不亂獨立自持振風發屋不為之傾大旱乾物不為之瘁堅可以配松柏勁可以凌雪霜宻可以泊晴煙疎可以漏宵月嬋娟可玩勁挺不廻者爾其保之既而芟翦成功蘩蕪交盡去者存者邪正乃分不浃旬扶疎一
林歴歴可觀有清風澡慮之效無蔽日朋奸之譏檀欒風生韻合宫徵君子是以知竹箭之美尚資科别之功即其他不俟言而詳矣或以斯為小可以伸之因紀一時之妙廣而述之
〔原〕宋王禹偁〈竹樓記〉黄岡之地多竹大者如椽竹工破之刳去其節用代陶瓦比屋皆是以其價㢘而工省也予城西北隅雉堞圮毁蓁莽荒穢囙作小樓二間與月波樓通逺吞山光平挹江瀨幽閑遼敻不可具狀夏宜急雨有瀑布聲冬宜宻雪有碎玉
聲宜鼓琴琴調虛暢宜詠詩詩韻清絶宜圍棊子聲丁丁然宜投壺矢聲錚錚然皆竹樓之所助也公退之暇披鶴氅戴華陽巾手執周易一卷㷊香黙坐銷遣世慮江山之外苐見風帆沙鳥煙雲竹木而已待其酒力醒茶煙歇送夕陽迎素月亦謫居之勝槩也彼齊雲落星髙則髙矣井榦麗譙華則華矣止扵貯妓女藏歌舞非騷人之事吾所不取吾聞竹工云竹之為瓦僅十稔若重覆之得二十稔噫吾以至道乙未嵗自翰林出滁上
丙申移廣陵丁酉又入西掖戊戌嵗除日有齊安之命己亥閏三月到郡四年之間奔走不暇未知眀年又在何䖏豈懼竹樓之易朽乎幸後之人與我同志嗣而葺之庶斯樓之不朽也
〔増〕蘇軾〈文與可畫篔簹谷偃竹記〉竹之始生一寸之萌耳而節葉具焉自蜩蝮蛇蚹以至扵劒拔十尋者生而有之也今畫家乃節節而為之葉葉而累之豈復有竹乎故畫竹必先得成竹扵胸中執筆熟視乃見其所欲畫者急起従之振筆直遂以追
其所見如兎起鶻落少縦則逝矣與可之教予如此予不能然也而心識其所以然然而不能然者内外不一心手不相應不學之過也故凡有見扵中而操之不熟者平居自視了然而臨機忽焉喪之豈獨竹乎子由為墨竹賦以遺與可曰庖丁觧牛者也而養生者取之輪扁斵輪者也而讀書者與之今夫夫子之托扵斯竹也而予以為有道者則非耶子由未嘗畫也故得其意而已若予者豈徒得其意并得其法與可畫竹初不自貴
重四方之人持縑素以請者足相躡扵其門與可厭之投諸地而罵曰吾將以為韈士大夫傳之以為口實及與可自洋州還而余為徐州與可以書遺予曰近語士大夫吾墨竹一派近在彭城可往求之韈材當萃扵子矣書尾復寫一詩其畧曰擬將一匹鵞溪絹掃取寒梢萬尺長予謂竹長萬尺當用絹二百五十匹知公倦扵筆硯願得此絹而已與可無以答則曰吾言𡚶矣世豈有萬尺竹也哉余因而實之答其詩曰世間亦有千尋
竹月落庭空影許長與可笑曰蘇子辨則辨矣然二百五十匹吾將買田而歸老焉因以所畫篔簹谷偃竹遺予曰此竹數尺耳而有萬尺之勢篔簹谷在洋州與可嘗令予作洋州三十詠篔簹谷其一也予詩云漢川修竹賤如蓬斤斧何曽赦籜龍料得清貧饞太守渭濵千畝在胸中與可是日與其妻逰谷中燒筍晚食發函得詩失笑噴飯滿案元豐二年正月二十日與可殁扵陳州是嵗七月七日余在湖州曝書畫見此竹廢卷而哭
失聲昔曹孟徳祭喬公文有車過腹痛之語而余亦載與可疇昔戲笑之言者以見與可與予親厚無間如此也　晁補之〈有竹堂記〉濟南李文叔為太學正得堂扵經衢之西輸直扵官而居之治其南軒地植竹砌傍而名其堂曰有竹榜諸棟間又為之記扵壁率午歸自太學則坐堂中掃地置筆硯呻吟策牘為文章日數百篇不休如繭抽緒如山蒸雲如泉出流如春至草木發須臾盈卷軸門窓几席婢僕犬馬目前之物有一可指無
不論説形容强嘲而故評之以致其欣悦而扵竹尤數數也顧其地狭而卑天雨榛穢蜘蛛之織河栁菟葵之所交横而蒙翳人不知其竹也有過者文叔必顧堂下而語之讀壁間記仰棟而指其榜曰吾固詔客矣客囅然而笑曰今夫渭濵之千畝淇園之林與南山之叅天而蔽日者其大若杯若盂若桐梓之軀其膠漆嵌巖之上而臨百仞之淵不特出屋簷而摩墻堵也暮春者春雷𨼆隐萬笴奮角如犀角作籜觧而出碧一日百尺彌
望不可以極於時刀斧之取材度經圍而得之大小齊一西轉巴笮南引江漢浮渭而亂河囷束簰屬而下者為筒為竿為屋椽犍菑千丈之笮徧國之籓籬是賴與竅而比於律呂以悲衷娛耳者聲音滿天地也視其旁之人室廬竹也器用竹也樵而薪者竹也以貿米鹽而出之其鄰境者竹也夫此人豈知竹之愛翛然而喜諄諄然語人而以誇之曰吾居有竹也哉文叔亦輾然而笑曰不然夫物安知有貴賤之所常在玉之美而藍田
以抵鵲沈為美木而交趾以為盤石彘白鷴錦雞山中以醯腊而貴人以百金致茗以為粥而外國以為佩夫物固有以多為賤而以少為貴者今夫王城之廣大九塗四達三門十二陌坊之棋置上自王侯至扵百姓庶民宮接而垣比車馬之所騰藉人氣之所蒸漬囂塵百里欲求尺寸之地以休逸而莫之致而貧者置圊無隙况扵其他哉然則環堵不容丈而有竹如吾堂者不知能㡬人也則予所以揭之扵棟而名之書諸壁而記之
翛然以喜諄諄然語客以誇之不亦可哉且竹之美昔人以比徳松柏冬夏青青君子之所獨也以夫少猶貴之使得見夫渭川淇園與南山之蒼蔚者而逰其間雖多固不可賤也夫多猶不可賤又况其少哉
〔原〕明王世貞《萬玉山房記》司先生顔其讀書之舍曰萬玉山房而屬世貞為之記夫萬玉者萬竹也竹何以稱玉也曰君子比徳扵玉已而比玉扵竹今夫玉中實竹中虚竹磊砢而多節玉渾淪而已胡以比也然玉温潤而澤縝
宻以栗竹之質同也玉有禮地之珪曰琅玕之青碧竹之色同也叩之清越以長竹之音同也音之在樂有八而各居其一又同也玉稱君子竹亦稱君子又同也胡弗比也始司先生之問舍扵江陵也謀所樹客或進曰公不聞之腐史江陵千樹橘乎哉苞可噉也市之入與千户侯等先生笑曰不爾吾且樹竹客曰渭濵之千畝入與江陵等歟先生曰非是之謂也吾生平慕君子之佩玉而居貧不可致則有竹在令斥傍舍之隙悉移竹
而加培溉焉既成臨風而聽之琮琮琤琤與天籟合悠然若韶濩之入耳過雨而撫之青蔥峭蒨與天並色濯濯若璆琳之寓目暑而就之驕陽翔舞而不敢下枕流而翫之蔚藍之光下上相接吾安知夫竹乎玉乎吾適吾宇而神吾境暢吾五官濯吾心腑而已且去吾舍數百武則悍王之宮也其横行若掃矣又去之則大相之府也其熱可炙手矣又去之故郢都西通巫巴東有雲夢之饒其市囂若蜩螗矣然竟不能越吾所謂萬玉者
而䦨入吾之山房交扵吾之視聽而蕩吾志吾豈以渭濵千畝為千户侯計哉不然吾何不因地之宜而樹之橘也司先生居民部以見推擇天官數遷選部郎至容臺卿扵是不得長有兹舍而命工貌其凡恒挟以自隨諸通人名士皆為詩歌詠之而今宗伯徐公子言序之司先生意猶未已以書屬世貞俾為記世貞治弇中有竹萬个然不能守舍而去之金陵安能為先生記雖然使余能如司先生貌之而又詠歌之序之其亦庶可以
無繋於舍矣或曰子之言甚得司先生意其比竹扵玉甚辨不然椘之玉也不且以為周之璞也耶
〔増〕唐順之〈竹溪記〉余嘗㳺於京師侯家富人之園見其所蓄自絶徼海外竒花石無所不致而所不能致者惟竹吾江南人斬竹而薪之其為園亦必購求海外竒花石或千錢買一石百錢買一花不自惜然有竹據其間或芟而去焉曰毋以是占我花石地而京師人茍可致一竹輙不惜數千錢然纔遇霜雪又槁以死以其難致而又多
槁死則人益貴之而江南人甚或笑之曰京師人乃寶吾之所薪嗚呼竒花石誠為京師與江南人之所貴然窮其所生之地則絶徼海外之人視之吾意其亦無以甚異於竹之在江以南而絶徼海外或素不産竹之地然使其人一旦見竹吾意其必又有甚扵京師人之寶之者是將不勝笑也語云人去鄉則益賤物去鄉則益貴以此言之世之好醜亦何常之有乎余舅光禄任君治園扵荊溪之上徧植以竹不植他木竹間作一小樓
暇則與客吟嘯其中而間謂予曰吾不能與有力者争池亭花石之勝獨此取諸土之所有可以不勞力而蓊然滿園亦足適也因自謂竹溪主人甥其為我記之余以謂君豈真不能與有力者争而漫然取諸其土之所有者無乃獨有所深好扵竹而不欲以告人歟昔人論竹以為絶無聲色臭味可好故其巧怪不如石其妖艶綽約不如花孑孑然有似乎偃蹇孤特之士不可以諧於俗是以自古以来知好竹者絶少且彼京師人亦豈
能知而貴之不過欲以此鬭富與竒花石等耳故京師人之貴竹與江南人之不貴竹其為不知竹一也君生長扵紛華而能不溺乎其中裘馬童奴歌舞凡諸富人所酣嗜一切斥去尤挺挺不𡚶與人交凜然有偃蹇孤特之氣此其扵竹必有自得焉而舉凡萬物可喜可玩固有不能間也歟然則雖使竹非其土之所有君猶將極其力以致之而後快乎其心君之力雖使能致竒花石而其好固有不存也嗟乎竹固可以不出江南而取
貴也哉吾重有所感矣
子／醫家／古今醫案按／卷第三　瘧　痢等／痢(P.20-1)..[吳江李氏重鐫烏程龐氏藏版]
孫東宿治姪從明、夏初、由客邸患痢、晝夜三四十度裏急後重、口渴汗出、胸膈焦辣、手心熱、腹微痛、小水少、乾噦嘔惡、其脉左沉弦、右滑數、孫以病人原稟薄弱。今遠歸。途次多勞。不敢踈下。姑以胃風湯加黃連。與二貼不效、腹稍加脹。渠囑孫曰、古云無積不成痢、今積勢膠固、切勿用補、無以體素弱為疑、孫卽改用黃芩芍藥湯。三劑無進退、乃曰、此證實實虛虛。熱熱寒寒。殊屬難治。且穀食禁口不入。乾噦可慮。須再覔高明參酌。無如病人信任益堅、孫因圖欲先開胃口。使新穀食將宿穢壓出。或補或攻。視緩急以為方畧。乃背囑伊姪曰令
伯非人參不可幸且勿露。俾予得以盡技。因倣丹溪法用人參黃連各二錢。煎濃細細呷之。噦惡果止、連與兩日。覺胸腹脹。卽以保和丸應之。覺小水不利、又以淸六丸應之。裏急後重。以參术加芩連木香梹榔滑石桃仁應之。人參皆背加。病人不知也。每診脉、必曰疾已漸平、幸勿遽補、恐廢前功、詎知人參已服十日。計二兩許矣。此後脉僅四至、軟而無力、憶丹溪云虛回而痢自止。又云氣虛甚者。非附子不能行參茋。乃以胃風湯加茋附炮薑。四劑而血止、後重亦止、再用菟絲萸肉故𥿄杜仲參附。全安、
震按此條與下慎柔案俱非妙論奇方然此條或補或淸
獨用並用隨機變換而終之以專補專溫絲毫不悞較之今人見補而不應惟知有淸淸又不應不敢再補者其智愚相遠若何慎柔案證屢變而方不易亦可謂鐵中錚錚者矣
子／雜家／兩京遺編／文心雕龍　梁‧劉勰／卷一／宗經第三(P.5-1)..[明萬曆胡維新輯刊]
宗經第三
三極彞訓其書言經經也者恒乆之至道不刋之鴻教也故象天地效鬼神參物序制人紀洞性靈之奥區極文章之骨髓者也皇世三墳帝代五典重以八索申以九丘嵗歷綿曖條流紛揉自夫子刋述而大寳咸耀於是易張十翼書標七觀詩列四始禮正五經春
秋五例義既極乎性情辭亦匠於文理故能開學飬正昭明有融然而道心惟微聖謀卓絶墻宇重峻而吐納自深譬萬鈞之洪鍾無錚錚之細響矣易惟談天人神致用故繫稱旨逺辭文言中事隱韋編三絶固哲人之驪淵也書實記言然覽文如詭而尋理即暢故子夏歎書昭昭若日月之明離離如星辰之行言昭灼也詩主言志義訓同書摛風裁興藻辭譎喻温柔在誦敢附深衷而詁訓茫昧
通乎爾雅則文意曉然矣禮記立體弘用據事剬範章條纎曲觀辭立曉而訪義方隱春秋則一字見義五石六鷁以詳畧成文雉門兩觀以先後顯旨其婉章志晦諒以邃矣此聖人之殊致表裏之異體者也至根柢槃深枝葉峻茂辭約而旨豐事近而喻逺是以徃者雖舊餘味日新後進追取而非曉前脩文用而未先可謂太山徧雨河潤千里者也故論說辭序則易綂其首詔策章奏則書發其
源賦頌謌讃則詩立其本銘誄箴祝則禮緫其端紀傳銘檄則春秋為根並窮髙以樹表極逺以啟疆所以百家騰躍終入環内者也若禀經以製式酌雅以富言是仰山而鑄銅煑海而為鹽也故文能宗經體有六義一則情深而不詭二則風清而不雜三則事信而不誕四則義直而不五則體約而不蕪六則文麗而不滛楊子比雕玉以作器謂五經之含文也夫文以行立行以文傳四教所先
符采相濟勵徳樹聲莫不師聖而建言脩辭鮮克宗經是以楚艶漢侈流弊不還正末歸本不其懿歟
集／小說／警世通言／第二十一卷　趙太祖千里送京娘(P.207)
方纔說宋朝諸帝不貪女色，全是太祖皇帝貽謀之善。不但是為君以後，早朝宴罷，寵幸希。自他未曾「發跡
變泰」的時節，也就是個鐵錚錚的好漢，直道而行，一邪不染。則看他千里送京娘這節故事便知。正是：
說時義氣凌千古，　話到英風透九霄，　八百軍州真帝主，　一條桿棒顯雄豪。
且說五代亂離，有詩四句：
朱李石劉郭，　梁唐晉漢周，　都來十五帝，　擾亂五十秋。
這五代都是偏霸，未能混一。其時土宇割裂，民無定主。到後周雖是五代之末，兀自有五國三鎮。那五國？
周郭威，　北漢劉崇，　南唐李璟，　蜀孟昶，　南漢劉晟。
那三鎮？
吳越錢佐，　荊南高保融，　湖南周行逢。
雖說五國三鎮，那周朝承梁、唐、晉、漢之後，號為正統。趙太祖趙匡胤曾仕周為殿前都點檢。後因陳橋兵變，代周為帝，混一宇內，國號大宋。當初未曾「發跡變泰」的時節，因他父親趙洪殷，曾仕漢為岳州防禦使，人都稱匡胤為趙公子，又稱為趙大郎。生得面如噀血，目若曙星，力敵萬人，氣吞四海。專好結交天下豪傑，任俠任氣，路見不平，拔刀相助，是個管閒事的祖宗，撞沒頭禍的太歲。先在汴京城打了御勾欄，鬧了御花園，觸犯了漢末帝，逃難天涯。到關西護橋殺了董達，得了名馬赤麒麟。黃州除了宋虎，朔州三棒打死了李子英，滅了潞州王李漢超一家。來到太原地面，遇了叔父趙景清。時景清在清油觀出家，就留趙公子在觀中居住。誰知染患，一臥三月。比及病愈，景清朝夕相陪，要他將息身體，不放他出外閒遊。一日景清有事出門，分付公子道：「侄兒耐心靜坐片時，病如小愈，切勿行動！」景清去了，公子那裏坐得住，想道：「便不到街坊遊蕩，這本觀中閒步一回，又且何妨。」公子將房門拽上，遶殿遊觀。先登了三清寶殿，行遍東西兩廊，七十二司，又看了東岳廟，轉到嘉寧殿上遊翫，歎息一聲。真個是：
金爐不動千年火，　玉盞長明萬載燈。
行過多景樓玉皇閣，一處處殿宇崔嵬，制度宏敞。公子喝采不迭，果然好個清油觀。觀之不足，玩之有餘。轉到酆都地府冷靜所在，見小小一殿，正對那子孫宮相近，上寫降魔寶殿，殿門深閉。公子前後觀看了一回，正欲轉身，忽聞有哭泣之聲，乃是婦女聲音。公子側耳而聽，其聲出於殿內。公子道：「蹊蹺作怪！這裏是出家人住處，緣何藏匿婦人在此？其中必有不明之事。且去問道童討取鑰匙，開這殿來，看個明白，也好放心。」回身到房中，喚道童討降魔殿上鑰匙。道童道：「這鑰匙師父自家收管，其中有機密大事，不許閒人開看。」公子想到：「『莫信直中直，須防人不仁！』原來俺叔父不是個好人，三回五次只教俺靜坐，莫出外閒行，原來幹這勾當。出家人成甚規矩？俺今日便去打開殿門，怕怎的！」方欲移步，只見趙景清回來，公子含怒相迎，口中也不叫叔父，氣忿忿地問道：「你老人家在此出家，幹得好事？」景清出其不意，便道：「我不曾做甚事？」公子道：「降魔殿內鎖的是甚麼人？」景清方纔省得，便搖手道：「賢侄莫管閒事！」公子急得暴躁如雷，大聲叫道：「出家人清淨無為，紅塵不染，為何殿內鎖個婦女在內，哭哭啼啼，必是非禮不法之事！你老人家也要放出良心。是一是二，說得明白，還有個商量；休要欺三瞞四，我趙某不是與你和光同塵的！」景清見他言詞峻厲，便道：「賢侄，你錯怪愚叔了！」公子道：「怪不怪是小事，且說殿內可是婦人？」景清道：「正是。」公子道：「可又來。」景清曉得公子性躁，還未敢明言，用緩詞答應道：「雖是婦人，不干本觀道之事。」公子道：「你是個一觀之主，就是別人做出歹事寄頓在殿內，少不得你知情。」景清道：「賢侄息怒。此女乃是兩個有名響馬，不知那裏擄來，一月之前寄於此處。托吾等替他好生看守，若有差遲，寸草不留。因是賢侄病未痊，不曾對你說得。」公子道：「響馬在那裏？」景清道：「暫往那裏去了。」公子不信道：「豈有此理，快與我打開殿門，喚女子出來，俺自審問他詳細。」說罷，綽了渾鐵齊眉短棒，往前先走。景清知他性如烈火，不好遮攔。慌忙取了鑰匙，隨後趕到降魔殿前。景清在外邊開鎖。那女子在殿中聽得鎖響，只道是強人來到，愈加啼哭。公子也不謙讓，纔等門開，一腳跨進。那女子躲在神道背後唬做一團。公子近前放下齊眉短棒，看那女子，果然生得標致！
眉掃春山，眸橫秋水。含愁含恨，猶如西子捧心；欲泣欲啼，宛似楊妃剪髮。琵琶聲不響，是個未出塞的明妃；胡笳調若成，分明強和番的蔡女。天生一種風流態，便是丹青畫不真！
公子撫慰道：「小娘子，俺不比奸淫之徒，你休得驚慌。且說家居何處？誰人引誘到此？倘有不平，俺趙某與你解救則個。」那女子方纔舉袖拭淚，深深道個萬福。公子還禮。女子先問：「尊官貴姓？」景清代答道：「此乃汴京趙公子。」女子道：「公子聽稟！……」未曾說得一兩句，早已撲簌簌流下淚來。原來那女子也姓趙，小字京娘，是蒲州解梁縣小祥村居住，年方一十七歲。因隨父親來陽曲縣還北岳香願，路遇兩個響馬強人：一個叫做滿天飛張廣兒，一個叫做地滾周進。見京娘顏色，饒了他父親性命，擄掠到山神廟中。張周二強人爭要成親，不肯相讓。議論了兩三日，二人恐壞了義氣，將這京娘寄頓於清油觀降魔殿內，分付道士：「小心供給看守。」再去別處訪求個美貌女子，擄掠而來，成一對，然後同日成親，為壓寨夫人。那強人去了一月，至今未回。道士懼怕他，只得替他看守。京娘敘出緣由，趙公子方纔向景清道：「適纔甚是粗鹵，險些撞了叔父！既然京娘是良家室女，無端被強人所擄，俺今日不救，更待何人？」又向京娘道：「小娘子休要悲傷，萬事有趙某在此，管教你重回故土，再見爹娘。」京娘道：「雖承公子美意，釋放奴家出於虎口，奈家鄉千里之遙，奴家孤身女流，怎生跋涉？」公子道：「救人須救徹。俺不遠千里親自送你回去。」京娘拜謝道：「若蒙如此，便是重生父母。」景清道：「賢侄，此事斷然不可。那強人勢大，官司禁捕他不得。你今日救了小娘子，典守者難辭其責。再來問我要人，教我如何對付？須當連累於我！」公子笑道：「大膽天下去得，小心寸步難行。俺趙某一生見義必為，萬夫不懼。那響馬雖狠，敢比得潞州王麼？他須也有兩個耳朵，曉得俺趙某名字。既然你們出家人怕事，俺留個記號在此，你們好回復那響馬。」說罷，輪起渾鐵齊眉棒，橫身子，向那殿上朱紅子，狠的打一下，「櫪拉」一聲，把菱花窗櫺都打下來。再復一下，把那四扇子，打個東倒西歪。唬得京娘戰戰兢兢，遠遠的躲在一邊。景清面如土色，口中只叫：「罪過！」公子道：「強人若再來時，只說趙某打開殿門搶去了。各有
頭，債各有主。要來尋俺時，教他打蒲州一路來。」景清道：「此去蒲州千里之遙，路上盜賊生發，獨馬單身，尚且難走，況有小娘子牽絆？凡事宜三思而行！」公子笑道：「漢末三國時，關雲長獨行千里，五關斬六將，護兩位皇嫂，直到古城與劉皇叔相會，這纔是大丈夫所為。今日一位小娘子救他不得，趙某還做甚麼人？此去倘然家狹路相逢，教他雙雙受死。」景清道：「然雖如此，還有一說。古者男女坐不同席，食不共器。賢侄千里相送小娘子，雖則美意，出於義氣，傍人怎知就裏，見你少男少女一路同行，嫌疑之際，被人談論，可不為好成歉，反為一世英雄之玷？」公子呵呵大笑道：「叔父莫怪我說，你們出家人慣粧架子，裏外不一。俺們做好漢的，只要自己血心上打得過，人言都不計較。」景清見他主意已決，問道：「賢侄幾時起程？」公子道：「明早便行。」景清道：「只怕賢侄身子還不健旺。」公子道：「不妨事。」景清教道童治酒送行。公子於席上對京娘道：「小娘子，方纔叔父說一路嫌疑之際，恐生議論。俺借此席面，與小娘子結為兄妹，俺姓趙，小娘子也姓趙，五百年合是一家，從此兄妹相稱便了。」京娘道：「公子貴人，奴家怎敢扳高？」景清道：「既要同行，如此最好。」呼道童取過拜氈，京娘請恩人在上：「受小妹子一拜。」公子在傍還禮。京娘又拜了景清，呼為伯伯。景清在席上敘起侄兒許多英雄了得，京娘歡喜不盡。是夜直飲至更餘，景清讓自己臥房與京娘睡，自己與公子在外廂同宿。五更雞唱，景清起身安排早飯，又備些乾糧牛脯，為路中之用。公子了赤麒麟，將行李扎縛停當，囑付京娘：「妹子，只可村粧打扮，不可冶容炫服，惹是招非。」早飯已畢，公子扮作客人，京娘扮作村姑，一般的戴個雪帽，齊眉遮了。兄妹二人作別景清。景清送出房門，忽然想起一事道：「賢侄，今日去不成，還要計較。」不知景清說出甚話來？正是：
鵲得羽毛方遠舉，　虎無牙爪不成行。
景清道：「一馬不能騎兩人，這小娘子弓鞋襪小，怎跟得上，可不擔誤了程途？從容覓一輛車兒同去不好？」公子道：「此事算之久矣。有個車輛又費照顧，將此馬讓與妹子騎坐，俺誓願千里步行，相隨不憚。」京娘道：「小妹有累
恩人遠送，愧非男子，不能執鞭墜鐙，豈敢反占尊騎，決難從命。」公子道：「你是女流之輩，必要腳力。趙某腳又不小，步行正合其宜。」京娘再四推辭，公子不允，只得上馬。公子跨了腰刀，手執渾鐵桿棒，隨後向景清一揖而別。景清道：「賢侄路上小心，恐怕遇了兩個響馬，須要用心隄防！下手斬絕些，莫帶累我觀中之人。」公子道：「不妨不妨。」說罷，把馬尾一拍，喝聲：「快走，」那馬拍騰騰便跑，公子放開腳步，緊緊相隨。
集／小說／型世言／卷之一／第一回　　烈士不背君　貞女不辱父(P.49)
後邊大公子往鄧州時，宗姓逃徙已絕，田產大半籍沒在官，尚有些未籍的，已為人隱占。無親可依，無田可種，只得復回山陽。小公子因將金老所遺田讓與哥哥，又為他娶了親，兩個耕種為事。後來小公子生有二子，高秀才道：「不可泯沒了金老之義！」把他幼子承了金姓，延他一脈。金老夫婦墳與鐵尚書墳並列，教子孫彼此互相祭祀。至今山陽有金、鐵二氏，實出一源。
總之天不欲使忠臣斬其祀，故生出一個高秀才；又不欲忠臣污其名，又生這二女。故當時不獨頌鐵尚書之忠，又且頌二女之烈。有二女之烈，又顯得尚書之忠有以刑家，誰知中間又得高秀才維持調護！忠臣、烈女、義士，真可鼎足！真可並垂不朽！嘗作《古風》之：
蚩尤南指兵戈起，　　義旗靡處鼓聲死。
錚錚鐵漢據齊魯，　　隻手欲回天步圮。
皇天不祚可奈何，　　淚灑長淮增素波。
刎頭斷舌良所樂，　　寸心一任鼎鑊磨。
山陽義士膽如斗，　　存孤試展經綸手。
忠骸忍見犬彘飽，　　抗言竟獲天恩宥。
宗祊一喜重續，　　貞姬又籍不終辱。
純忠奇烈世所欽，　　維持豈可忘高叔？
拈彩筆，發幽獨，　　熱血紛紛染簡牘。
寫盡英雄不朽心，　　普天盡把芳規勖！
叢書／百陵學山／詩談..[明隆慶王文祿輯刊百陵學山本]
黃巖許廷愼天台鴈蕩雄據東南小杜之稱豈容多讓寧海方希直文章大家詩亦豪壯非所長也若黃巖方行寧海許繼皆鐵中錚錚者前天台王澤天厨之珍自然適口後謝鐸剛毅英華焉用藻飾
叢書／紀錄彙編／鴻猷錄／卷七／轉戰山東(P.11-1)..[明萬暦沈節甫輯陽羨陳于廷刊本]
轉戰山東
己夘洪武三十二年卽革除建文元年七月癸酉
成祖靖難師起以誅齊泰黃子澄誓師去建文紀年仍稱洪武署官屬以張玉朱能丘福為都指揮僉事擢吏李友直為布政司叅議拜卒金忠為燕紀善下令諭將士曰予　太祖高皇帝之子今為姦臣謀害　祖訓云朝無正臣內有姦逆必舉兵誅討以清君側之𢙣今禍迫於躬實不得已義與姦臣不共戴天率爾將士誅之用命者有厚賞不用命者有顯戮罪人旣得則法周公以輔成王爾等其軆予心毋違命於是𠫵政郭資副使墨麟都指揮同知李濬陳菾等皆從之乃以郭資守北平出師次通州指揮房勝以
城降張玉曰不先定薊州恐他日為後患時都指揮馬宣嚴兵守薊州　成祖命玉帥兵徃討玉至使人諭之不下宣引兵出戰玉擒斬之又執毛指揮遣人送至北平玉撫定薊州乗夜趨遵化戒將士止殺曰行師以得人心為本因簡勇士夜四鼓登陴開其城門將士入城中始覺守將帥衆拒擒斬之餘不戮一人玉與朱能合兵狥永平於是宻雲諸衛縣皆望風來附　成祖率張玉朱能攻灤河玉進曰楊松潘忠在莫州扼吾南路宜先取　成祖然之遂親率兵命玉為先鋒朱能副之初建文君得　成祖舉兵報遣
耿炳文帥師北向炳文聞　成祖南狥乃率衆三十萬先至眞定遣先鋒都指揮楊松進據雄縣都督徐覬駐河間潘忠屯莫州禦之張玉往覘炳文營還報　成祖炳文軍無紀律其上有敗氣無能為　成祖躬擐甲冑帥師至涿州圍雄縣破之楊松𣦸焉潘忠自莫州來援　成祖逆擊擒之乃詔問諸將師所嚮衆未有定玉曰當徑趨眞定彼雖衆新集志未齊一我軍乗勝可一鼓破之　成祖曰玉言正合吾意吾𠋣玉一人足辦矣師抵眞定　成祖曰炳文不虞我至由間道破之必矣乃與丘福以竒兵出其背炳文
出兵决戰朱能帥敢𣦸士三十餘騎衝陣諸軍夾擊橫貫其陣炳文兵大敗擒左副將軍駙馬李堅右副將軍都督寗忠及都督顧成斬首三萬餘級又擊敗安陸侯吳傑兵　成祖謂玉曰今日之㨗汝之功也非汝與吾合意不及此朱能與三十騎追奔至滹沱河炳文衆尚數萬復列陣向能能𡚒勇大呼衝入敵陣衆披靡自相蹂躝𣦸者無𥮅炳文𣦸之　成祖賜書褒奬玉能部卒薛禄以擒李堅功授指揮十月遼東守將吳高聞　成祖在眞定悉兵攻永平永平遣人告急又諜報李景𨺚引兵數十萬將攻北平　成
祖與諸將議曰北平兵食足世子能得將士心可僃禦無患永平失則東藩徹矣乃馳援永平高等望風棄輜重遁追擊敗之先是建文君聞耿炳文敗𣦸遣李景𨺚將大兵擣北平黃湜為指畫軍事景𨺚依違顧望駐師河間不進　成祖呼景𨺚小字曰我在此李九江必不敢來大寧去此不遠移師襲之可無後患景𨺚聞吾兵向大寧必乗虗擣北平我還師破之所謂致人而不致於人也乃整兵趨大寧諸將以松亭𨵿守僃甚嚴　成祖曰從劉家口徑取大寧大寧破松亭之衆不降則潰矣遂入攻自辰至午城破指
揮朱鑑𣦸之執都指揮房寛撫定城中遂以寧王歸分遣薛禄帥兵下富峪會川寛河等處亡何李景𨺚兵至圍城時有都督瞿能力戰勢甚銳景隆忌沮之不令速進北平城中得為備汲水淋城皆冰不可攻成祖悉大寧諸衛及降胡奚契丹兵南至鄭村埧上與景𨺚兵大戰三日抵北平城下張玉直搗其營城中亦鼓譟出中外夾擊景隆兵大敗遂奔濟南　成祖居寧王於北平諸將服　成祖謀𥮅如神　成祖曰偶中耳諸君所言萬全策也時建文君命都督宋忠守懷來都指揮俞瑱守居庸關謀攻北平　成祖
旣擊退景𨺚師乃與諸將謀曰居庸關天險北平襟喉也必㨿此方可免北顧憂聞瑱等欲來攻吾城莫若乗其初至衆心未定取之諸將皆曰善遂令部將徐安徐祥等攻奪居庸關城瑱走依宋忠　成祖曰宋忠擁兵懷來有必爭居庸之理宜因其未定擊之諸將或以衆寡不敵為疑　成祖曰當以智勝力非所論也宋忠輕躁寡謀擊之必破遂帥馬歩精銳八千捲甲倍道進獲諜者言宋忠激怒其將士云爾等家在北平者皆被殺無遺矣　成祖乃命各家人張所舊用旗幟為先鋒懷來兵識其旗幟又見父兄子
弟無恙相呼應皆大喜多降者忠倉卒列陣　成祖麾兵渡河大敗之忠奔入懷來城　成祖率衆乗之入遂執忠幷擒兪瑱斬首數千級餘衆悉降兵勢大振山後諸州響應乃移師行定廣昌蔚州　成祖曰李九江集衆德州欲候來春大舉我當誘之來以敝其衆今進攻大同必徃告急勢不得不來援苦寒之地南卒不堪奔命凍餒逃散必衆𨓜而勞之安而動之兵法所謂不戰而屈人之兵也十二月遂進攻大同守臣徃告急景隆果以庚辰正月帥師出紫荊關援大同　成祖乃由居庸關入還北平景𨺚軍徃還
不值凍餒𣦸者甚衆復東還時景隆師屢敗匿以捷聞建文君加景隆太子太師又遣中使賫斧鉞旌麾賜之渡江值迅雷風雨敗舟沉江中人知其不祥乃復賜之四月李景隆自德州帥兵過河間前鋒將至白溝河郭英等過保定期合兵　成祖率諸將進駐固安謂丘福張玉等曰李九江志大而無謀喜專而違衆郭英老憊退縮平安愎而自用胡觀驕縱不治吳傑懦而無斷數子無能為也惟恃其衆耳衆豈可恃人衆易亂擊前則後不知擊左則右不應徒多無益况將帥不專分數不明徃者鄭村壩上之戰兵非
不多逐之卽敗夫將者三軍之司命也將志衰則三軍之氣不𡚒而敗形矣甲兵糧餉適足為吾之資耳爾等但礪兵秣馬𦗟吾指揮取之當如拾芥但當以過殺為戒耳張玉請徃先駐白溝以𨓜待勞　成祖從之命率兵先徃旣至三日景𨺚兵乃至　成祖駐師蘇家橋夜大雨平地水三尺　成祖夜起坐待旦忽見兵刄火光如毬擊錚錚作聲弓絃皆鳴　成祖喜曰此必勝之兆也乃自帥師以朱能為前鋒己未日中至白溝河時景隆郭英吳傑平安瞿能等合兵六十萬號百萬　成祖麾兵擊之不利平安瞿能𡚒
勇衝之所向披靡殺傷北平兵甚衆遂却都指揮何淸被執日已瞑兩軍猶鏖戰夜深始各收兵歸營　成祖乃秣馬待旦張玉將中軍朱能將左軍陳亨將右軍為先鋒丘福將騎兵繼之馬歩十餘萬𥠖明渡河索戰瞿能及其子與北平將房寛接戰平安分兵両翼來擊房寛兵敗被擒斬數百人張玉見寛敗有懼色　成祖曰勝負兵家常事敵兵雖衆日中保為諸君破之遂麾精銳突入其左掖高煦率張玉等諸軍並進　成祖親以七騎馳擊之且進且退如是者百餘合殺傷甚衆南軍飛矢如注　成祖馬三被創
三易之所佩矢三服射皆盡乃提劍左右𡚒擊劍鋒折不可用乃稍却馬阻于隄幾為瞿能所及平安運槊驍捷所向無敢禦者斬北平將陳亨于陣徐忠亦被創斮両指未斷自斷擲之裂衣褁創復戰髙煦見事急帥精騎數千前與　成祖合　成祖方為瞿能所窘被斬從騎百餘人南帥將兪通淵陸涼滕聚復引衆赴之　成祖亦疲甚得髙煦兵合勢益𡚒會大風起南師陣少動　成祖以勁騎繞出其後突入馳擊與高煦騎兵合遂斬瞿能父子于陣朱能亦敗平安兵於是南師大潰兪通淵戰𣦸監軍侍郎陳復初
朝服躍馬溺河中郭英兵潰而西李景𨺚兵潰而南棄輜重不可勝計斬首及溺𣦸者十餘萬降者數萬人張玉帥師追至鏵山月様橋等處橫屍百餘里景𨺚單騎走德州其降衆　成祖悉慰遣之南師聞者皆解體願降魏國公徐輝祖為殿獨全軍還　成祖命諸將帥師進圍德州五月山東叅政鐵鉉方督餉赴景𨺚軍會景𨺚師潰東奔諸城邑皆望風潰鉉乃與𠫵賛軍務髙巍酌酒同盟以𣦸自誓收集潰亡召募士卒以守濟南李景𨺚棄德州走濟南　成祖遂入德州撫吏民籍府庫獲糧百餘萬斛軍餉益饒屬
邑皆附濟陽教諭王省集諸生于明倫堂大哭觸堂柱𣦸　成祖督諸將帥師向濟南景隆衆尚十餘萬出禦倉卒布陣未定諸將擊之景𨺚復大敗單騎𧺆　成祖以兵圍其城鉄鉉督衆悉力悍禦建文君召李景𨺚還以盛庸為征虜大將軍陳暉副之禦北師宥景𨺚罪不治黄子澄慟哭諌曰景𨺚觀望懷二心不誅何以謝宗社勵將士乎都御史練子寧亦執景𨺚于朝班哭數其罪曰敗陛下大事者此賊也臣備貟執法請誅此姦賊皆不聼七月建文君以方孝孺議倣周禮更定品官階勲增損洪武禮制又改諸殿
門名及東宫官僚之制時　成祖師圍濟南乆令人射書城中促降有儒生高賢𡩬在城中乃作周公輔成王論射城外請罷兵不報其後城下得賢寕　成祖賢之欲授以官不受遣去以全其志時　成祖圍濟南已三月百方攻之不下乃堰城外諸溪澗水灌城鉉詐令軍民出降隂伏壮士門内佯開門納師　成祖喜止灌遂入城懸門𤼲　成祖幾為所獲下令以礟擊其城城且壞鉉大書　太祖高皇帝神牌懸其處師不敢擊鉉時募壮士出擊北兵破之姚廣孝進曰師老矣請暫還北平以啚後舉　成祖從之師
還鉄鉉遂與盛庸等合兵進復德州諸郡縣建文君擢鉉兵部尚書封庸歷城侯詔督諸軍北伐命副將軍吳傑進兵定州都督徐覬屯滄州　成祖旣還師北平十月聞盛庸兵漸北向欲出師攻滄州恐南師為備乃陽下令征遼東諸將士聞之不樂至通州張玉朱能請間曰今宻邇大敵而勤師遠征况遼地寒早士卒不堪此行何意　成祖屛左右語之故曰今盛庸駐師德州吳傑平安守定州徐凱陶銘築滄州相掎角為吾梗德州城壁堅且敵衆所聚定州脩築已完城守亦僃皆難猝下獨滄州土城隤圮日乆天
寒地且凍雨雪泥淖築城不易我乗其不備趣攻之必有土崩之勢兵事貴神宻佯言征遼東者使彼懈不僃耳玉與能叩頭稱善徐凱諜知北兵征遼東果不為僃遣兵四出伐木晝夜築城　成祖師至天津語諸將曰彼所備惟靑縣長蘆今磚垜竈坡等處無水彼必不為備由此可徑至滄州乃以夜三更啟程一晝夜行三百里遇偵騎盡殺之比曉至滄州城下凱猶不知督衆築城如故見兵至亟分兵守城堞衆股慄不能甲　成祖麾兵四面急攻之督壮士由東北隅肉薄登遂拔其城先以兵斷其歸路生擒凱等
斬首萬餘級餘衆悉降偏將譚淵坑殺之送凱至北平十二月盛庸移師駐東昌　成祖師次臨淸進攻東昌庸與鐵鉉等聞北師將至大犒賞將士誓師簡精銳背城而陣列火噐毒弩以待　成祖謂諸將曰彼旣以乏粮移駐東昌東昌素無蓄積其何所恃時北師屢勝見庸軍即鼓譟前薄盡為火𠾖所傷會平安兵至與庸軍合庸麾兵大戰北兵却徃徃有棄甲降者庸乃縱兵圍　成祖數匝　成祖自衝擊不得出朱能率胡騎𡚒擊其東北隅庸等撤西南兵徃禦圍稍緩能衝入𡚒力𣦸戰翼　成祖出張玉不知
成祖已脫出突入陣救之敗𣦸於陣庸軍乗勝擒斬萬餘人北兵大敗是役也　成祖數危甚以建文君出師時詔諸將戒約軍士曰燕王朕叔父必不得已生致之不可加害令朕他日有殺叔父名故　成祖每挺身戰諸將不敢輙以矢刃相加得免於害至是兵敗　成祖以一騎殿追者不敢近適高煦領兵至擊退庸兵獲其部將數人薛禄亦數擊退南兵　成祖知張玉敗歿乃慟哭曰勝負兵家常事不足為意第艱難之際失此良輔殊可悲恨師旋與諸將語每及東昌事曰自失張玉吾至今寢不帖席食不下咽
遂涕下不已諸將皆泣後舉報功之典謂侍臣曰論靖難功張玉當第一惜其早歿追封榮國公河間王辛巳正月　成祖班師還北平諸將入見以東昌之敗皆免冠謝　成祖曰爾等冠此非爾失失在予予以爾等皆同心戮力每有小過置不問因循玩弛遂至違律幷廢前功如慈母愛子過於姑息乆致驕縱此豈子之罪哉諸將皆惶恐頓首流汗浹背初　成祖師出姚廣孝曰師行必克但費両日耳及自東昌還廣孝曰前固已言之昌為文從両日此後全勝矣二月　成祖命僧脩齋薦祭陣亡將士張玉等流涕
曰奸臣橫加毒害我耳爾等憫我無辜力戰為我而𣦸念及令人痛切于心脫所服袍焚之以衣亡者丘福謂朱能曰殿下勵志如此何憂大業不成乎諸陣亡將士家父兄子弟見之皆感泣收淚自奮曰人孰不𣦸𣦸而蒙主上恩德如此又何憾誓竭力啚報且為𣦸者雪恨耳　成祖見人心思奮乃激勵將士召募勇敢以啚進取
叢書／紀錄彙編／四友齋叢說摘抄／卷三／史三(P.1-1)..[明萬暦沈節甫輯陽羨陳于廷刊本]
海剛峯不怕死不要錢不吐剛茹柔眞是錚錚一漢子但只是有些風顛又寡深識動輒要煞癩殊無士大夫之風耳
叢書／紀錄彙編／奇聞類紀摘抄／卷二／五行紀／兵器火異(P.28-2)..[明萬暦沈節甫輯陽羨陳于廷刊本]
兵器火異
國朝洪武三十三年卽建文二年文皇靖難兵渡玉馬
河駐營於蘇家橋其夜大雨平地水深二尺　文皇坐交牀以待旦忽見兵刃有火光如毬擊燁然相上下金鐡錚錚作聲弓絃皆鳴　文皇喜曰此必勝之𡊥也遂與南軍大戰次第制勝平定中原資治通紀正德七年三月江西餘干之仙居寨夜大雷電以風北方有火如箭墜旗竿上如燈籠光照四野戍卒因撼動其旗火直飛上竿首卒因𤼵火銃衝之其火四散闔寨鎗首皆有光如星須臾而㓕五月廣西萬春北寨各鎗上俱有火震澤紀聞隆慶元年七月初一日廵按山東御史李叔和一本邉堡
異報懇乞　聖明躬先儆戒申飭臣工預備安攘事本年四月初八日㨿遼陽長營堡備禦劉垣呈㨿本堡廵城壯士徐伏等禀穪本月初四日各帶器具上城擺列防守至二更時分虎乂悶棍并城上旗竿俱起火喊呌如馬蚱之聲數次方止本月十七日又㨿寜前叅將方國呈㨿守仙靈寺堡百户程虔禀穪本年三月二十九日夜戌時分堡城北靣三舗旗竿頂上有火約茶鍾大塊又更樓旗竿頂上有火一塊及至督令軍廵視四角更舗旗竿頂上俱有茶鍾大火至亥時火方消㓕又㨿守
備隂障堡百户李朝勲禀穪本年四月初六日夜二更時分本堡城上西南北角腰臺一旗竿頂上看見火起五月初三日又㨿叅將方國呈㨿守黑壯窠堡百户羅承恩禀報沿邉方土臺鎮靜臺原擺長鎗俱响呌等因各報到臣切照地方異事古未嘗無惟遼東逼近邉境虜犯無休大有可慮者因備陳十策　上嘉納之聿消變患焉邸報
叢書／寶顏堂秘笈／秘集：見聞錄／卷四(P.1-1)..[明萬曆繡水沈氏尚白齋刻本]
太宗乙卯度王馬河營于蘇家橋是夜大雨平地水深二尺及于臥榻迨旦兵端火光如毬繫燁燁相上下金鉄錚錚作聲弓弦皆鳴　太宗為祀告于天方告有神爵五色飛駐旗竿之首告畢嚮西方而去乙酉移軍於紫圍八方　太宗所御素紅絨袍忽見白花如雪色凝為龍紋鱗鬣皆具美如刺綉諸將見者駭異
叢書／寶顏堂秘笈／廣集：丹鉛續錄／提要(P.1-1)..[明萬曆繡水沈氏尚白齋刻本]
丹鉛餘錄十七卷續錄十二卷摘錄十三卷總錄二十七卷
明楊愼撰愼有檀弓叢訓已著錄愼博覽羣書喜為雜著計其平生所敘錄不下二百餘種其考證諸書異同者則皆以丹鉛為名顧其志攬茝微言曰古之罪人以丹書其籍魏志緣坐配沒為工樂雜戶者用赤紙為籍其卷以鉛為軸升菴名在尺籍故寄意於此也凡餘錄十七卷續錄十二卷閏錄九卷愼又自為刪薙名曰摘錄刻於嘉靖丁未
後其門人梁佐裒合諸錄為一編刪除重複定為二十八類名曰總錄刻之上杭是編出而諸錄遂微然書帕之本校讎草率譌字如林又守土者多印以充饋遺𥿄墨𧚌潢皆取給於民民以為困後竟毀之今所行者皆未毀前所印也又萬歴中四川巡撫張士佩重刊愼集以諸錄及談苑醍醐等書刪併為四十一卷附於集後今亦與總錄竝行此本惟有餘錄續錄摘錄而闕閏錄然有梁佐之總錄則閏錄亦在其中四本相輔而行以總錄補
三錄之遺以三錄正總錄之誤仍然愼之完書也愼以博洽冠一時使其覃精研思網羅百代竭平生之力以成一書雖未必追蹤馬鄭亦未必遽在王應麟馬端臨下而取名太急稍成卷帙卽付棗梨餖飣為編祗成雜學王世貞謂其工於證經而疎於解經詳於稗史而忽於正史詳於詩事而略於詩旨求之宇宙之外而失之耳目之內亦確論也又好偽撰古書以證成己說睥睨一世謂無足以發其覆而不知陳耀文正楊之作已隨其後雖
有意求瑕詆諆太過毋亦木腐蟲生有所以召之之道歟然漁獵旣富根柢終深故疎舛雖多而精華亦復不少求之於古可以位置鄭樵羅泌之間其在有明固鐵中錚錚者矣
叢書／寶顏堂秘笈／普集：祈嗣真詮／積善第二(P.6-1)..[明萬曆繡水沈氏尚白齋刻本]
善有眞有假有端有曲有陰有陽有是有非有偏有正有半有滿有大有小有難有易皆當深辨為善而不窮理則自謂行持豈知造業枉費苦心招殃愈烈可懼也何謂眞假昔有儒生數輩謁中峯和尚問云佛氏論善惡報應如影隨形今某人善而子孫不興某人惡而家門隆盛佛說無稽矣中峯云凡情未滌正眼未開認善為惡指惡為善往往有之不憾己之
是非顚倒而反怨天之報應有差乎衆云善惡何至相反中峯令試言其狀一生謂詈人毆人是惡敬人禮人是善中峯云未必然也一生謂貪財妄取是惡廉潔有守是善中峯云未必然也衆人歷言其狀中峯皆不謂然因請問中峯告之曰有益于人是善有益于己是惡有益于人則毆人詈人皆善也有益于己則禮人敬人皆惡也是故人之行善利人者公公則為眞利己者私私則為假又根心者眞襲跡者假又無為而為者眞有為而為者假皆當自考何謂㙐
曲今人見謹愿之士類稱為善而取之其次則取有守廉潔者至於言高而行不逮者則以為惡而棄之人情大抵然也然自聖人觀之則狂者行不掩言最所深取其次則狷者有所不為至於謹愿之士雖一鄕皆稱之而必以為德之賊矣是世人之善惡分明與聖人相反一私纏胷黑白倒置推此一端則種種取舍無有不謬天地鬼神之福善禍淫皆與聖人同是非而不與世俗同取舍凡欲積善决不可狥世人之耳目惟從心源隱微處默默洗滌默默檢點純是
濟世之心則為端苟有一毫媚世之心卽為曲純是愛人之心則為端有一毫憤世之心則為曲純是敬人之心則為端有一毫玩世之心則為曲皆當細辨何謂陰陽凡為善而人知之則為陽善為善而人不知則為陰德陰德天報之陽善享世名名亦福也名者造物所忌世之享盛名而實不副者多有奇禍人之無他腸而橫被惡名者子孫往往驟發陰陽之際微矣哉何謂是非魯國之法魯人有贖人臣妾于諸侯者皆受金于府子貢贖人而不受金孔子聞而惡
之曰賜失之矣夫聖人之舉事可以移風易俗而敎導可施于百姓非獨適己之行也今魯國冨者寡而貧者衆受金則為不廉何以相贖乎自今已後不復贖人于諸侯矣子路拯人于溺其人拜之以牛子路受之孔子喜曰今魯國多拯人于溺矣自俗眼觀之子貢之不受金為優子路之受牛為劣孔子則取由而黜賜焉乃知人之為善不論現行而論流弊不論一時而論永久不論一身而論天下現行雖善而其流足以害人則似善而實非也現行雖不善而其流
足以濟人則非善而實是也然此就一節言之耳他如非義之義非禮之禮非信之信非慈之慈皆當决擇何謂偏正昔呂文懿公初辭相位歸故里海内仰之如泰山北斗有一鄉人醉而詈之呂公不動語其僕曰醉者勿與較也閉門謝之逾年其人犯死刑入獄呂始悔之曰使當時稍與計較送公家責治可以小懲而大戒吾當時只欲存心于厚不謂養成其惡陷人于有過之地此以善心而行惡事者也又有以惡心而行善事者如某家大冨值歲荒民窮白書攫
粟于市告之縣縣不理窮民愈肆遂私執而困辱之衆始定不然幾亂矣然此公之心本衞家財非以行善也而一方之民獲安其惠溥矣故善者為正惡者為偏人皆知之矣其以善心而行惡事者此正中偏也以惡心而行善事者此偏中正也不可不知也何謂半滿易曰善不積不足以成名惡不積不足以滅身書曰商罪貫盈譬如貯物於器勤而積之則滿懈而不積則不滿此一說也昔有某氏女入寺欲施而無財止有錢二文捐而與之主席者親為懴悔及後
入宮冨貴𢹂數千金復入寺施之主僧惟令其徒囘向而已因問曰吾前施二文錢汝親為懴悔今施數千金而汝不囘向何也曰前者物雖薄而施心甚眞非老僧親懴不足以報德今物雖厚而施心不若前日之切令人代懴足矣此千金為半而二文為滿也鍾離授丹于呂巖點鐵為金可以濟世巖問曰終變否曰五百年後當復本質巖曰如此則害五百年後人矣吾不願為也曰修僊要積三千功行汝此一言三千功行俱滿矣此又一說也又為善而心不著善
則隨所成就皆得圎滿心著于善則終身勤勵止于半善而已譬如以財濟人内不見己外不見人中不見所施之物是謂三輪體空是謂一心淸淨則斗粟可以種無涯之德一文可以消千刼之罪倘此心未雖施黃金萬鎰福不滿也此又一說也何謂大小明明德于天下為大明明德于一身為小昔衞仲達為館職被攝至冥司吏呈善惡二錄比至則惡錄盈庭善錄僅如箸而已索秤稱之則盈庭者反輕而如箸者反重仲達因問小軸中所書何事曰朝廷甞大
興工役修三山石橋君上疏諫之此疏稿也仲達曰某雖言之朝廷不從於事何益而能有如是之力官曰朝廷雖不從君之一念已在萬民向使聽從善力更大矣故志在天下國家則善雖少而大苟在一身雖多亦小何謂難易先儒謂克己須從難處克將去夫子告樊遲為仁亦曰先難如前所紀舒翁捨二年之束修與張翁捨十年所積之錢皆所謂難捨處能捨也如靳翁不以鄰女為妾此所謂難忍處能忍也故天之降福亦厚凡有財有勢者其作福皆易易而
不為是為自暴貧賤作福皆難難而能為斯可貴耳隨緣濟衆其類至繁約言其綱大略有十竊謂種德之事第一與人為善第二愛敬存心第三成人之美第四教人為善第五救人危急第六興建大利第七捨財作福第八護持正法第九敬重尊長第十愛惜物命何謂與人為善昔舜在河濵見漁者皆爭取深潭厚澤而老弱則漁于急流淺灘之中惻然哀之往而漁焉見爭者皆匿其過而不談見有讓者則揄揚而取法之期年皆以深潭厚澤相讓矣其耕稼與陶
皆然夫以舜之濬明豈不能出一言敎衆人哉乃不以言敎而以身轉之此良工苦心也吾輩處末世勿以己之長而盖人勿以己之善而形人勿以己之多能而困人收歛才智若無若虗見人過失且涵容而掩覆之一則令其可改二則令其有所顧忌而不敢縱見人有微長可取小善可錄翻然舍己而從之且為艶稱而廣述之凡日用間發一言行一事全不為自身起念全是為物立則此大人天下為公之度也何謂愛敬存心君子與小人就形迹上觀節義廉潔
文章政事之類君子能之小人亦或能之常易相混惟一點存心處則善惡懸絕判然如黒白之相反故孟子曰君子所以異于人者以其存心也君子所存之心曰仁曰禮仁禮又是何物仁者愛人有禮者敬人謂常存愛人敬人之心耳人有親踈有貴賤有智愚賢不肖萬品不齊皆吾同胞皆吾一體孰非當愛當敬者盖愛敬眾人卽是愛敬聖賢狥物無違而能通衆人之志卽是能通聖賢之志何者聖賢之志本欲斯世斯人各得其所吾合愛合敬而安一世之人
是卽為聖賢而安之也況古之聖賢因人物而起慈悲因慈悲而成正覺大學云明明德于天下舍天下則吾亦無明明德處矣何謂成人之美玉之在石抵擲則瓦礫追琢則圭璋故凡見人行一善事或其人志可取而資可進皆須誘掖而成就之或為之奬借或為之維持或為之白其誣而分其𧩂務使之成立而後已大抵人各惡非其類鄉人之善者少不善者多故見一善事爭非而共毁之善人在俗亦難自立且豪傑錚錚不甚修形迹多易指摘故善事常易敗
而善人常得𧩂常不能自完惟仁人長者能匡直而輔翼之在一鄉可以囘一鄉之元氣在一國可以培一國之命脉其功德最大何謂勸人為善生為人類孰無良心世路役役最易沒溺凡與人相處當方便提撕開其迷惑譬猶長夜大夢而令之一覺譬猶久陷煩惱而披之淸涼為惠最普韓愈云一時勸人以口百世勸人以書較之與人為善雖有形迹然𡭊症發藥時有奇效不可廢也失言失人當反吾智何謂拯人危急患難顚沛人所時有偶一遇之當如痌瘝
之在躬速為解救或以一言伸其屈抑或以多方濟其顚連崔子曰惠不在大赴人之急可也盖仁人之言哉何謂興建大利小而一鄉之内大而一邑之中凡有利益最冝興建或開渠導水或築隄防患或修橋路以便行旅或施茶飯以濟饑渴隨緣勸導協力興修勿避嫌疑勿辭勞怨何謂捨財作福釋門萬行以布施為先所謂布施者只是捨之一字耳達者内捨六根外捨六塵一切緣會一切功德無不捨者苟未能然先從財上布施世人以衣食為命故財為最
重吾從而捨之内以破吾之慳外以濟人之急始而勉強終則泰然最可以蕩滌私情祛除執吝何謂護持正法法者萬世生靈之眼目也不有正法何以叅賛天地何以財成民物何以脫塵解轉何以經世出世故凡見聖賢廟貌經書典籍皆當敬重而修飾之至于舉揚正法上報佛恩尤冝勉勵何謂敬重尊上家之父兄國之君長與凡年高德高位高識高者皆當加意奉侍在家而奉侍父母使深愛婉容柔聲下氣習以成性便是和氣格天之本出而事君行一事
毋謂君不知而自恣也刑一人毋謂君不見而作威也事君如天古人格論此等處最關隂德試看忠孝之家子孫未有不綿遠而昌盛者切須愼之何謂愛惜物命凡人之所以為人者惟此惻隱之心而已求仁者求此積德者積此周禮孟春之月犧牲毋用牝孟子謂君子遠庖厨所以全吾惻隱之心也故前軰有四不食之戒謂聞殺不食見殺不食自養者不食專為我而殺者不食夫見其生不忍見其死聞其聲不忍食其肉聞殺見殺與自養而殺者苟有仁心必
不忍食學者未能斷肉且當從此戒之漸漸增進慈心愈長防範愈周不特殺生當戒蠢動含靈皆為物命求絲煑繭鋤地殺蟲念衣食之由來皆殺彼以自活至于手所悞傷足所悞踐者不知其幾皆當委曲防之古詩云愛鼠常留飯憐蛾不點燈何其仁厚也善行無窮不能殫述由此十事而推廣之則萬德可備矣前軰有十大方便之說與此不同更冝叅考而行之
叢書／知不足齋叢書／赤雅／卷之中／遊桂林招隱山小記(P.17-1)..[清乾隆鮑廷博校刊本]
遊桂林招隱山小記
自西湖至招隱山二里山光水碧石門劍立矍然若神物持之西折北牖洞綺窗串玉下則嵒水潑墨巨魚金鬣朱鬐北壁有穴如門出門為金龜潭潭盡芰荷外為濛溪橫五里逕二百步今皆灌為田矣東南轉嶺石林夾聳至朝陽洞洞口直下二十步有水傍浸潭側南望玉乳如飛燕擁雪南陟飛梯四十級有
雙碧玉盤二乳滴下聲如淸漏又九級有白玉盤自然出水可飲十人予寫張衡四愁其上還自石盤東北上十二級一本無有雙碧玉盤至十二級四十六字得石堂乳穗交垂戛之錚錚哀玉自堂北出西入小峽得內洞東有石室如畫頂上方井華蟲綺藻自洞南下仰矚東崖小樓雙石人如舞閣妖姬搴楯窺客自樓閣斗下次蛟渠渠跨石梁長三百步非列炬勿進南抵絕壁飛梯九盤及水是為玄潭下有石閣綴以危檻景落潛囦羣龍誩吸自石閣還上絕壁西一本作四十步得小洞僂
行三十步左右鐘乳朗然映人有穴通嘉蓮洞從洞出六十步有石室多白蝙蝠又北上得外洞壁下有石其面砥平有白石琴薦可撫淸絃東有便房節梲桁櫨凹樽曲几鬼工之追琢也北七步臨西石門至夕陽洞深九丈許崖北有道可以專車崖南有水可以鏡魚自南北崖下眺南潛北潛二洞有連理松連理橘偃葢柏玲瓏鐵榦連卷怪石香臺梵剎皆從枝葉間出自西洞口去一矢得南華洞西有石可容數榻東有淸泉又一矢得白雀洞洞口隘狹摩臍擦耳
側身通人北上山頂盤曲五百步硉兀奇聳靈石奇於東南一本作靈谷峙於南□松蘿萃於西北□一本空三格其水自嘉蓮經白雀歴朝陽傍一本無傍字浸北牖出於南華而入於湖又一派自濛溪源北牖之北出於北山南滙南華而入於湖其六洞小篆皆唐李渤所書然兹山雖奇著勝在水宋人灌之為田乾道張徽猷作斗門閘之作復西湖記嘉靖中復灌為田噫負郭有田而豪傑無敓庸矣
叢書／知不足齋叢書／石墨鐫華／卷之五／宋興平縣保寧寺碑(P.7-2)..[清乾隆鮑廷博校刊本]
宋興平縣保寧寺碑
知遵鑄鐘建樓亦僧臘能事本不足多冉曾為碑為書葢其徒張大之耳曾文有五季之靡而真行精健大有聖敎序法是宋書中之錚錚者
