集／總集／全唐文／全唐文／卷八百四十三／楊洽／鐵火筯賦　以堅剛挺質用舍因時為韻(P.8864-1)
鐵火筯賦以堅剛挺質用舍因時為韻
物亦有用。人莫能捐。惟茲鐵筯。既直且堅。挺剛姿以執熱。揮勁質以凌煙。安國罷悲於灰死。莊生坐得於火傳。交莖璀璨。並影聯翩。動而必隨。殊叔出而季處。持則偕至。豈彼後而我先。有協不孤之德。無媿同心之賢。至如元冬方沍。寒夜未央。獸炭初熱。朱火未光。必資之以夾輔。終俟我而擊揚。焚如燄發。赫爾威張。解嚴凝於寒室。播溫暖於高堂。奪功緜纊。挫氣雪霜。夫如是。則筯之為用也至矣。如何不臧。銳其末而去其利。端其本而秉其剛。信執箠之莫儔。何支策之足重。專權有𠫤。故我獨任而無成。雙美可嘉。故我兩莖以為用。抱素冰潔。含光雪新。同舟檝之共濟。並輔車之相因。差池其道。勁挺其質。止則疊雙。用無廢一。雖炎赫之難持。終歲寒之可必。嗟象筯之宜舍。始階亂而傾社。鄙
囊錐之孤挺。卒矜名於露穎。伊瑣瑣之自恃。獨錚錚而在茲。佐紅爐而罔忒。煩素手而何辭。因依獲所。用舍隨時。儻提握之不棄。甘銷鑠以為期。
集／總集／全唐文／全唐文／卷八百六十九／汪台符／歙州重建汪王廟記(P.9103-2)
歙州重建汪王廟記
天不欲蓋。地不欲載。兩曜不欲凝。萬根不欲生。玉石一塵。賢愚一邱。則神人不得不降。聖人不得不作。我唐不得不興。越公不得不起。起而不失進退存亡者。越公得之矣。隋鹿不醒。群雄率起。公矯翅一鳴。聲著千古。提山掬海。沃沸顛危。掃平反側之源。歸我唐虞之際。武德四年。高祖下制曰。汪華往因離亂。保據州郡。鎮靜一隅。以待寧晏。識機慕化。遠送款誠。宜從褒寵。授以方牧。可使持節歙宣杭睦婺饒等六州諸軍事。感天人知已。趨玉闕言懷。龍劍一沉。死而不朽。貞觀二十三年也。有棠棣之詩。無良人之難。固得父老。請建祠堂。在廳之西。大歷十年。刺史薛邕遷於烏聊東峰。元和三年。刺史范傳正又遷于南阜。即今廟是也。中和四年。刺史吳公圖克荷冥應。復新棟宇。迄今司空潯陽公景慕英塵。經始靈宮。凡三遷三飾。物不告勞。民惟求舊。濟於時。死於國。功宣教化則祭之。其餘不在祀典。狄梁公按察江淮。焚淫祠七百所。朝野韙之。所謂能執干戈以衛
社稷。越公欲蓋而彰。雖焚不可得矣。且湯不乾。堯不濕。曷顯聖人之政。唐歷十有九帝。二百八十年。其間時有奴狂僕醉。觸破王化。洎僖皇歲庚子。盜起曹南。逆塵犯蹕。我淮王宏農公大呌義聲。千里奔命。宣池濠壽。舒廬滁和。十有九郡。繞我馬箠。分我君憂。苟無將將之雄。莫破錚錚之膽。我司空潯陽公獨庖仁義禮樂。餌舒池常潤。於歙最多。為政第一。慰本城之人。築久長大本。豈矜壯麗一時。企望六郡。直在乎開物成務。遺愛金石者也。台符越公之裔。潯陽之吏。祖能神。主能賢。辭或不直。作神之羞。辱主之命。咨我邦人。同歸典實。庶可與言文論政矣。龍集壬戌十二月十有一日謹記。
集／總集／全唐文／唐文拾遺／卷四十／崔致遠　七／楚州刺史張雄將軍(P.10819-2)
楚州刺史張雄將軍
牒。准詔云云。見功必賞。漢高祖之殊恩。承制無疑。鄧司空之故事。前件官材標落落。韻稟錚錚。自假使符。已揚政績。理股肱之名郡。登耳目之高官。信義相從。功名愈振。佇擅外臺之寄。宜昇大樹之資。爾其益勵忠規。仰銜成命。用副劉弘之善舉。無嗟李廣之難封。事須准詔行墨敕。轉授右武衛將軍員外置同正。
集／總集／全唐文／唐文拾遺／卷四十／崔致遠　七／朱鄘補討擊使(P.10826-1)
朱鄘補討擊使納助軍錢遂加職賞
牒。奉處分。漢有卜式者。輸家財助軍費。遂乃出自牧羊豎子。終為司憲大夫。忠誠所施。其利甚博。前件官石非硌硌。鐵實錚錚。知義重而財輕。願忘家而報國。天龍地馬。不藏私室之中。尺籍伍符。可列軍門之下。俾昇峻級。以諷頑甿。既有賴於金多。無自驚於銅臭。
事須補充討擊使。
集／總集／全唐文／唐文拾遺／卷四十四／崔致遠　十一／有唐新羅國故兩朝國師教謚大朗慧和尚白月葆光之塔碑銘　并序(P.10867-2)
有唐新羅國故兩朝國師教謚大朗慧和尚白月葆光之塔碑銘并序
帝唐揃亂。以武功易元。以文德之年暢月。月之七日。日蘸咸池時。海東兩朝國師禪和尚盥浴已。趺坐示滅。國中人如喪左右目。矧門下諸弟子乎。鳴呼。應東身者八十九春。服西戒者六十五夏。去世三日。倚繩座儼然。面如生。門人詢乂等。號奉遺軆。假肂禪室中。上聞之震悼。使𩢲吊以書。賻以穀。所以資淨供而瞻元福。越二年。攻石封層冢。聲聞玉京。菩薩戒弟子武州都督蘇判鎰執事侍郎寬柔貝江都護威雄全州別駕英雄。皆王孫也。維城輔君德。險道賴師恩。何必出家。然後入室。遂與門人昭元大德釋通賢四天王寺上座釋慎符議曰。師云亡。君為慟。奈何吾儕忍灰心木舌。緣飾在弎之義乎。迺白黑相應。請贈謚
暨銘塔。教曰可。旋命王孫夏官正卿禹珪召桂菀行人侍御史崔致遠至蓬萊宮。因得並琪樹上瑤墀。跽竢命珠箔外。上曰。故聖住大師真一佛出世。昔文考康王咸師事。福國家為日久。余始克纘承。願繼餘先志。而天不憖遺。益用悼厥心。余以有大行者授大名。故追謚曰大朗慧。塔曰白月葆光。乃嘗西窅。絲染錦歸。顧文考選國子命學之。康王視國士禮待之。若宜銘國師以報之。謝曰主臣。殿下恕粟饒浮秕。桂飽餘馨。俾報德以文。固多天幸。第大師於有為澆世。演無為秘宗。小臣以有限麼才。紀無限景行。弱轅載重。短綆汲深。其或石有異言。龜無善願。沒叵使山輝川媚。反贏得林慚澗愧。請筆路斯避。上曰。好讓也。蓋吾國風。善則善已。然苟不能是。惡用黃金牓為。爾勉之。遽出書一編。大如椓者。俾中涓授受。乃門弟子所獻狀也。役□之西學也。彼此俱為之。而為師者何人。為役者何人。豈心學者高。口學者勞耶。故古之君子慎所學。抑心學者立德。口學者立言。則彼德也。或憑言而可稱。是言也。或倚悳而不朽。可稱則心能遠示乎來者。不朽則口亦無慚乎昔人。為可為於可為之時。□焉敢膠讓乎篆刻。始繹如椓狀。則見大師西遊東返
之歲年。稟戒悟禪之因緣。公卿守宰之歸仰。像殿影堂之開刱。故翰林郎金立之所撰聖住寺碑。敘之詳矣。為佛為孫之德化。為君為師之聲價。鎮俗降魔之威力。鵬顯鶴歸之動息。贈太傅獻康大王親製深妙寺碑。錄之備矣。顧腐儒之今作也。止宜標我師就般涅盤之期。與吾君崇窣堵婆之號而已。口將手議伇。將自適其適。這有上足苾芻求趣韲臼。語及斯意。則曰。立之碑立之久矣。尚闕數十年遺美。大傅王神筆所紀□蓋顯示殊遇云爾。吾子口嚼古賢書。面飲今君命。耳國師行。目醉門生狀。宜廣記而備言。殆貽厥可長。俾之原始要終。脫西笑者或袖之。脫西人笑則幸甚。吾敢求益。子無憚煩。狂奴態餘率爾應曰。僕編苫者。師買菜乎。遂絆猿心。強搖兔翰。意得西漢書留侯傳□云。良所與上從容言天下事甚眾。非天下所以存亡故不著。則大師時順閒事蹟犖犖者星繁。非所以警後學亦不書。自許窺一斑於班史然。於是乎管述曰。光盛且實。而有輝八紘之質者。莫均乎曉日。氣和且融。而有孚萬物之功者。莫溥乎春風。惟俊風與旭日。俱東方自出也。則天鍾斯二餘慶。嶽降於一靈性。俾挺生君子國。特立梵王家者。我大師其人
也。法號無染。於圓覺祖師為十世孫。俗姓金氏。以武烈大王為八代祖。大父周川。品真骨。位韓粲。高曾出入皆將相。戶知之。父範清族。降真骨一等曰得難。國有五品曰聖言貴姓之難得而曰真骨曰得難頭品數多為貴文賦云或求易而得難從言六猶　命致九其四五品不足言晚節追蹤趙文業。母華氏。魂交覩修臂。天垂受花。因有娠。幾踰時。申夢胡道人。自稱法藏。授十護充胎教。過朞而誕大師。阿孩方言謂兒與華無異時行坐必掌合趺對。至與群兒戲。畫墁聚沙。必摸樣像塔。而不忍一日違膝下。九歲始鼓篋。目所覽。口必誦。人稱曰海東神童。跨一星終。有隘九流意入道。先白母。母念已前夢。泣曰䚷。方言許諾後謁父。父悔已晚悟。喜曰譱。遂零染雪山五色石寺。口精嘗藥。力銳補天。有法性禪師。嘗扣騣伽門於中夏者。大師師事數年。撢索無孑遺。性歎曰。迅足駸駸。後發前至。吾於子驗之。吾慡矣。無餘勇可賈於子矣。如子者宜西也。大師曰。惟夜繩易惑。空縷難分。魚非緣木可求。兔非守株可待。故師所教。已所悟。互有所長。苟珠火斯來。則蛖燧可棄。凡志於道者。何常師之有。尋迻去。問驃訶健拏於浮石山釋燈大德。曰敵三十夫。藍茜沮本色。顧坳盃之譬日。東面而望。不見西牆。彼岸不遙。何必懷土。遽出
山。並海覗西泛之緣。會國使歸瑞節象魏下。仛足而西。及大洋中。風濤欻顛怒。巨艑𣀩人。不可復振。大師與心友道亮。跨隻板。恣業風通星。半月餘。飄至劍山島。行之碕上。悵然甚久曰。魚腹中幸得脫身。龍頷下庶幾攙手。我心匪石。其退轉乎。洎長慶初。朝正王子昕艤舟唐恩浦。請寫載。許焉。既達之罘山禁。顧先難後易土捐海若曰戰風璽重。鯨浪好魔。行至大興城南山至相寺。遇說雜花者。猶在浮石時。有一䃜顏耆年言提之曰。遠欲取諸物。孰與認而佛。大師舌底大悟。自是置翰墨。遊歷佛光寺。問道如滿。滿佩江西印。為香山白尚書樂天空門友者。而應對有慚色。曰。吾閱人多矣。罕有如是新羅子。他日中國失禪。將問之東夷耶。去謁麻谷寶澈和尚。服勤無所擇。人所難。已心易。眾目曰禪門庾異行。□澈公賢苦節。嘗一日告之曰。昔吾師馬和尚語我曰。春蘤繁。秋實寡。攀道樹者所悲吒。今授若印。異日徒中有奇功可封者封之。無使刓。復云。東流之說。蓋出鉤讖。則彼日出處。善男子根殆熟矣。若若得東人可目語者畎道之。俾惠水丕冒於海隅。為德非淺。師言在耳。吾善若徠。今印焉。俾冠禪侯於東土。往欽哉。則我當年作江西大兒。
後世為海東大父。其無慚先師矣乎。居無何。□師化去。墨巾離首。乃曰。筏既捨矣。舟何繫焉。自爾浪遊。飄飄然勢不可遏。志不可奪。於渡汾水。登崞山。跡之古必尋。僧之真必詣。凡所止舍。遠人煙火。要在安其危。甘其苦。役四體為奴虜。奉一心為君主。就是中顓以視篤癃恤孤獨為己任。至祁寒酷暑。且煩暍。或皸瘃侵。曾無勌容。耳名者不覺遙禮。嚻作東方大菩薩。其三十餘年行事也其如是。會昌五年來歸。帝命也。國人相慶曰。連城璧復還。天實為之。地有幸也。自是請益者。所至稻麻矣。入王城省母。社大歡喜曰。顧吾疇昔夢。乃非優曇之一顯耶。願度來世。吾不復撓倚門之念也。已矣。迺北行。擬因選終焉之所。會王子昕懸車為山中宰相。邂逅適願。謂曰。師與吾俱祖龍樹乙粲。則師內外為龍樹令孫。真瞠若不可及者。而滄海外躡蕭湘故事。則親舊緣固不淺。有一寺在熊川州坤隅。是吾祖臨海公祖諱仁問唐醻伐獩貊功封為臨海郡公受封之所。閒劫盡㳅金田半灰。匪慈哲孰能興滅繼絕。可強為杇夫住持乎。大師答曰。有緣則住。大中初始就居。且肹飭之。俄而道大行。寺大成。繇是四遠問津輩。視千里猶䞨步。其不億。寔繁有徒。大師猶鍾待扣而
鏡忘罷。至者靡不以慧炤導其目。法喜娛其腹。誘憧憧之躅。變蚩蚩之俗。文聖大王聆其運為。莫非裨王化。甚恕之。飛手教優勞。且多大師答山相之四言。易寺牓為聖住。仍編錄大興輪寺。大師醻使者曰。寺以聖住為名。招提固所為榮。至寵僧濫吹高藉寔避風斯嫓。而隱霧可慚矣。時憲安大王與檀越季舒發韓魏昕為南北相。各居其宮猶左右相遙展攝齊。禮贄以茗馞。使無虛月。至夜名𩅼東國士流。不識大師門為一世著。得禮足者。必唶曰。面謁倍百乎耳聞。口未出而心已入。抑有猴虎而冠者。亦熄其趮諽其虣。而億犇馳善道。暨憲王嗣立。賜書乞言。大師畣曰。周豐菿魯公之語。有旨哉。著在禮經。請銘座側。逮贈太師先大王即位。欽重如先朝志。而日加厚焉。最所施為。必馳問然後舉。咸通十二年秋。飛鵠頭書以傳召。曰。山林何親。城邑何疏。大師謂生徒曰。遽命伯宗。深慚遠公。然道之將行也。時乎不可失。念付囑故。吾其往矣。欻爾至轂下。及見。先大王冕服拜為師。君夫人世子既大弟相國追奉尊謚惠成大王群公子公孫環仰如一。一如古伽藍繢璧面。寫出西方諸國長侍勃陁樣式。上曰。弟子不佞。小好屬文。嘗覽劉勰文心。有語云。滯有守無。
徒銳偏解。欲詣真源。其般若之絕境。則境之絕者。或可聞乎。大師對曰。境既絕矣。理無矣。斯印也。默行爾。上曰。寡人固請少進。爰命徒中錚錚者。更手撞繫。舂容盡聲。剖滯袪煩。若商飆之劃陰靄然。於是上大喜。懊見大師晚。曰。恭已南面。司南南宗。舜何人哉。余何人也。既出。卿相延迓。與謀不暇。士庶趍承。欲去不能。自是國人皆認衣珠。鄰叟罷窺廡玉焉。俄苦樊笯。中即亡去。上知不可強。迺降芝檢。以尚州深妙寺不遠京。請禪郍別館。辭不獲。往居之。一日必。儼若化城。乾符三年春。先大王不預。命近侍曰。亟迎我大毉王來。使至。大師曰。山僧足及王門。一之謂甚。知我者謂聖住為無住。不知我者謂無染為有染乎。然顧與吾君有香火因緣。忉利之行有期矣。盍就一訣。復步至王居。設藥言。施葴戒。覺中愈。舉國異之。既踰月。獻康大王居翌室。泣命王孫勛榮諭旨曰。孤幼遭閔凶。未能知政。致君奉佛。誧濟海人。與獨善其身。不同言也。幸大師無遠適。所居唯所擇。對曰。古之師則六籍在。今之輔則三卿在。老山僧何為者。坐蝗蠹桂玉哉。就有三言。庸可留獻。曰能官人。翌日。挈山裝鳥逝。自爾騎置傳訊。影綴巖溪。遽人知往抵聖住。即皆雀躍。
叢手易轡。慮滯王程尺寸地。由是騎常侍倫伍。得急宣為輕舉。乾符帝錫命之歲。今國內舌杪有可道者。貢興利除害策。別用蠻牋書。言荷天寵有所自。因垂益國之問。大師因出何尚之獻替宋文帝心聲為對。太傅王覽謂介弟南宮相曰。三畏比三歸。五常均五戒。能踐王道。至矣哉。吾與是符佛心。大師之言。汝宜惓惓。中和西狩之年秋。上謂侍人曰。國有大寶珠。畢世而藏之。其可耶。曰不可。不若時一出。俾醒萬戶眼。醉四鄰心。曰我有末尼上珍。匿曜在嵩嚴山。脫闢祕藏。宜照透三千界。何十二乘足之道哉。我文考懇迎。嘗再顯矣。昔鄮侯譏漢王拜大將召小兒。不能致商於四老人以此。今聞天子蒙塵。趨令奔問官守。勤王加厚。歸佛居先。將邀師必叶外議。吾豈敢倚其一慢其二哉。乃重其使卑其辭徵之。大師云。孤雲出岫。甯有心哉。有緣乎大王之風。無固乃上士之道。遂來見。見如先朝禮。禮之加。焯然可屈指者。面供饌。一也。手傳香。二也。三禮者三。三也。秉鵲尾爐。締生生世世緣。四也。加法稱曰廣宗。五也。翌日命振鷺趨風樹鴈列賀。六也。教國中磋磨六義者賦送歸之什。在家弟子王孫蘇判鎰榮首唱歛成軸。侍讀翰林才子樸邕
為引而贈行。七也。申命掌次。張淨室要敘別。八也。臨告別求妙語。乃眴從者舉真要。有若詢乂圓藏虛源元影四禪中得清淨者。緒抽其慧表纖旨。注意無怠。沷心有餘。上甚悅。撎拜曰。昔文考為捨瑟之賢。今寡人忝避席之子。繼體得崆峒之請。服膺開混沌之原。則彼渭濱老翁。真釣名者。圮上孺子。蓋履跡焉。雖為王者師。徒弄三寸舌也。曷若吾師語。密傳一片心乎。奉以周旋。不敢失墜。太傅王雅善華言金玉音不患眾咻䀨。而能出口成儷。語如宿構云。大師既退。且往應王孫蘇判鎰共言數返。即歎曰。昔人主有有遠體而無遠神者。而吾君備。人臣有有公才而無公望者。而吾□全。國其庶乎。宜好德自憮。及歸謝絕。於是遣輶軒摽放生場界。則鳥獸悅。紐銀鉤扎聖住寺題。則龍虵活。盛事畢矣。昌期忽兮。定康大王蒞阼。兩朝寵遇師而行之。使緇素重使迎之。辭以老且病。太尉大王流恩表海。仰德高山。嗣位九旬。馳訊十返。俄聞䐴腰之苦。遽命國醫往為之。至則請苦狀。大師微破顏曰。老病耳。無煩治。糜飧二時。必聞鐘後進。其徒憂食力虧。陰戒掌枹者陽密擊。乃自牖而命撤。將化。命旁侍警遺訓於介眾曰。已過中壽。難逃大期。我儂遠遊。
尒曹好住。溝若畫一。守而勿失。古之史尚如是。今之禪宜勉旃。告語裁罷。慹然而化。大師性恭謹。語不傷和氣。禮所云中退然言吶吶然者乎。黌侶必目以禪。師接賓客。未嘗殊敬乎尊卑。故滿室慈悲。烝徒悅隨。五日為期。俾來求者質疑。諭生徒則曰。心雖是身主。身要作心師。患不爾思。道豈遠而。設是田舍兒。能擺脫塵羈。我馳則必馳矣。道師教父。寧有種乎。又曰。彼所啜不濟我渴。彼所噉不救我餒。盍怒力自飲且食。或謂教禪為無同。吾未見其宗。語本夥頤。非吾所知。大較同弗與異弗非。晏坐息機。斯近縷褐被者歟。其言顯而順。其旨奧而信。故能使尋相為無相。道者勤而行之。不見有岐中之岐。始壯及衰。自貶為基。食不異糧。衣不均服。凡所營葺。伇先眾人。每言祖師嘗踏泥。吾豈蹔安栖。至摙水負薪或躬親。且曰。山為我為塵。安我得安身。其剋己勵物皆是類。大師少讀儒家書。餘味在脣吻。故醻對多韻語。門弟子名可名者。厪二千人。索居而稱坐道場者。曰僧亮。曰普慎。曰詢乂。曰心光。諸孫詵詵。厥眾濟實。可謂馬祖毓龍子東海掩西河焉。論曰。麟史不云乎。公侯之子孫。必復其始。則昔武烈大王為乙粲時。為屠獩貊乞師計。將真德
女君命。陛覲昭陵皇帝面陳。願奉正朔易服章。天子嘉許。庭賜華裝。受位特進。一日召諸番王子宴。大置酒堆寶貨。俾恣滿所欲。王乃杯觴則禮以防亂。繒綵則智以獲多。眾辭出。文皇目送而嘆曰國器。及其行也。以御製并書溫湯晉祠二碑。暨御撰晉書一部賚之。時蓬閣寫是書。裁竟二本。上一錫儲君。一為我賜。復命華資官祖道清門外。則寵之優。禮之厚。設聾盲平智者亦足駭耳目。自茲吾士一變至於魯。八世之後。大師西學而東化。加一變至於道。則莫之與京。捨我誰謂。偉矣哉。先祖平二敵國。俾人變外餝。大師降六魔賊。俾人修內德。故得千乘主兩朝拜起。四方民萬里奔趨。動必頤使之。靜無腹非者。庸詎非應半千而顯大千者歟。復其始之說。亦何慊乎哉。彼文成侯為師漢祖。大誇封萬戶位列侯。為韓相子孫之極則㑋矣。假學仙有終始。果能白日上昇去。於中止得為鶴背上一幻軀爾。又焉珿我大師拔俗於始。濟眾於中。潔己於終矣乎。美盛德之形容。古尚乎頌。偈頌類也。扣寂為銘。其詞曰。
可道為常道。如穿草上露。即佛為真佛。如攬水中月。道常得佛真。海東金上人。本枝根聖骨。瑞蓮資報身。
五百年擇地。十三歲離塵。雜花引鵬路。窾木浮鯨津。其一觀光堯日下。巨筏悉能捨。先達皆歎云。苦行無及者。沙之復汰之。東流是天假。心珠瑩麻谷。目鏡燭桃野。其二既得鳳來儀。眾翼爭追隨。試覷龍變化。凡情那測知。仁方示方便。聖住強住持。松門遍掛錫。岩徑難容錐。其三我非待三顧。我非迎七步。時行則且行。為緣付囑故。二王拜下風。一國滋甘露。鶴出洞天秋。雲歸海山暮。其四來貴乎葉龍。去高乎冥鴻。渡水陿巢父。人谷超朗公。一𣷸歸島外。三返遊壺中。群迷漫臧否。至極何異同。其五是道澹無味。然須強飲食。他酌不吾醉。他飧不吾飽。誡眾黜心何。糠名復粃利。勸俗飾身何。甲仁復冑義。其六汲引無棄遺。其實天人師。昔在世閒時。舉國成瑠璃。自寂滅歸後。觸地生蒺藜。泥洹一何早。今古所共悲。其七甃石復刊石。藏形且顯跡。鵠塔點青山。龜碑撐翠壁。是豈向來心。徒勞文字𤫽。欲使後知今。猶如今視昔。其八君恩千載深。師化萬代欽。誰持有柯斧。誰倚無絃琴。禪境雖沒守。客塵寧復侵。雞峰待彌勒。將在東雞林。其九□□□□□巨筏□□憲□已于下缺
集／小說／新鐫全像通俗演義隋煬帝艷史／卷四／第二十回　　留侯廟假道　　中牟夫遇神(P.1008)
牛弘與令狐達二人看了一回，見有些顯赫，不敢怠慢，隨命左右將祭禮排下，點起香燭。牛弘拜了四拜，然後將白璧一雙獻於聖座之前，自家卻將煬帝要開河的旨意，細細宣了一遍。令狐達也將奉旨開河之事再三拜禱。二人拜禱畢，遂同出殿外，到紙爐邊來焚帛、奠酒。帛焚未完，只見正殿內捲起一陣風來，刮得窗欞門扇，都錚錚有聲。香爐中的烟氣，一霎兒噴吐如霧，風霧中就像有無數鬼神往來之狀。正是：
風聲連屋響，　　香霧滿庭飛。
莫道幽明隔，　　神靈自有威。
集／小說／新鐫全像通俗演義隋煬帝艷史／卷五／第二十一回　　狄去邪入深穴　　皇甫君擊大鼠(P.1019)
狄去邪見了老者，慌忙上前施禮道：「下官迷失道路，特造寶莊，敢求老翁指教。」那老者看見狄去邪身上穿甲，腰間掛劍，慌忙答禮道：「將軍貴人，為何徒步到此荒村？」狄去邪不敢隱瞞，遂將入穴遇皇甫君，及棒打大鼠的事情，細細說了一遍。老者聽了，又驚又喜，笑嘻嘻說道：「原來當
今皇帝是個老鼠變的，大奇大奇，怪道這般荒淫無度，全沒些人君氣象！」狄去邪說道：「某自入穴，心下傍徨，不知此間是何地方？到雍丘還有多遠？」老者道：「將軍不必心焦，此間乃嵩陽少室山中，沿大路往東去，只三里便到寧陵縣中，不消又往雍丘去了。將軍入穴這半日，想不曾用飯，若不棄嫌野人的粗糲盤餐，稍進一，再慢慢回去，未為遲也。」狄去邪走了半日，腹中實是饑餓，又見說道寧陵只三里，心下早已放寬，因說道：「雖承翁丈厚意，只是打攪不便。」老者道：「鄉下家常飯，只好充饑，何攪之有？」遂將狄去邪邀入草堂，隨叫一個老蒼頭去收拾飲饌。因對狄去邪說道：「據將軍今日所見之事，看將起來，當今皇帝料沒多時光，就是麻叔謀，只怕其禍也不甚遠。我看將軍一貌堂堂，滿懷義氣，如何隨波逐流，與這一班虐民的權姦為伍！」狄去邪聽了，羞得滿臉通紅，因遜謝道：「承翁丈良言指教，某非不知開河乃虐民之事，只恨官卑職小，不敢不奉令而行。」老者笑道：「做官便要奉令而行，不做官，他須令將軍不得。」狄去邪聞言解意，連連點頭道：「翁丈金玉之言，某雖不才，當奉為蓍龜矣。」老者道：「狂言唐突，望將軍勿罪。」須臾，老蒼頭排上飯來，不過是塘裏的魚，自養的鷄，與家園的蔬菜之類。狄去邪腹中正饑，放開手，飽餐了一頓，然後起身稱謝，辭別而出。老者親拖了一條拄杖，直送到大路口上，因說道：「日色尚早，不要著忙，轉過前邊那個山嘴，便望得見縣中了。」狄去邪再三稱謝而別，纔走得十數步，再回頭看時，那裏有個老者？那裏有甚麼人家？兩邊都是些長松怪石，歷歷落落。狄去邪看見，又喫了一驚，心中暗想道：「今日卻也作怪，遇著的事情，都有些蹊蹺，難道青天白日，鐵錚錚的漢子見鬼不成？」一頭想，一頭走，
不多時，轉過山嘴，果然就望見寧陵縣的城池樓閣。自家又想一想，暗笑道：「須要留心看著，莫過一歇兒，連寧陵縣都不見了。」心下又像夢，又像醒，只走到縣中，見城市人民濟濟簇簇，方纔信道是真。及尋問挖河人役，都說道：「還未曾挖到此處。」狄去邪遂不肯復走回來，隨報知縣官，竟自在公館中住了等候不題。
集／小說／新鐫全像通俗演義隋煬帝艷史／卷五／第二十四回　　司馬施銅刑懼佞　　偃王賜國寶愚姦(P.1049)
一日，挖到彭城地方，又有一座大墳攔路，四圍松柏森森，十分茂盛。麻叔謀看了，隨叫鄉民來問道：「這是何人的墳墓？」鄉民道：「遠近相傳，都叫他做偃王墓，但不知是何代帝王。」麻叔謀道：「自周漢以來，並沒有甚麼偃王，想是分封的親王了。不要管他，可儘力掘去。」眾丁夫得令，一齊動手，纔掘下去三四尺，便挖不動。麻叔謀道：「一個泥土之地，又無石塊，如何挖不動？再不用力的，捆打四十。」眾人聽說要打，便大家沒性命的舉起鍬鋤，往下亂築。不築猶可，築狠了，只聽得下面錚錚有聲。大家慌忙住手觀看，原來是一所生鐵鑄成的墳墓，十分堅固，任百般錐打。毫莫能動。麻叔謀看了，道：「你們不要亂打，雖是生鐵鑄成，也須有門。尋著了門，便容易打了。」眾人沿著鐵墓挖將下去，向東南角上，果然露出兩扇石門。用手推時，裏面卻關得緊緊。眾人便要將鍬鋤去錐打，麻叔謀忽想起大金仙的石墓，百般錐打，俱不能開，後來還是以禮拜求，方纔開了。今又見是一所鐵墓，料不是尋常陵寢，必定有幾分神氣，錐打决定無用。遂叱退了眾人，獨自一個走到墓前來看。看了一會，沒法區處，只得朝著墓門深深一揖，禱祝道：「我麻叔謀奉旨開河，路過仙塋，不能前進，伏乞尊神降鑑，此乃朝廷之事，開放墓門，容某別選高原遷葬遺蛻，庶為兩便。」禱祝罷，忽見兩扇石門輕輕閃開。麻叔謀滿心歡喜。往裏一看，只見內中天光雲影，朗然透亮，不似
墓中景象，遂舉步走將進去。卻也作怪，纔走進去，那兩扇門兒早依然關上。跟隨眾人，見麻叔謀拜開了墓門，走將進去，忙來跟時，墓門已閉上多時。眾人慌做一團，說道：「明明兩扇石門開了，怎麼老爺纔走進去，卻又閉上，這分明是被鬼迷了。青天白日，如何有這樣靈鬼？這進去，多凶少吉，怎生區處？」也有用錐鑿打門的，也有用石頭撞墓的，大家亂做一堆不題。
史／載記／十國春秋／吳　卷一至十四／卷第十　吳十　列傳／盧樞　王潛　楊廷式　徐融　汪台符　江夢孫(P.6-1)..[清乾隆癸丑年昭文周氏此宜閣重校刊本]
汪台符歙州人少好學博貫經籍善為文章不逐浮末有匡王定霸之才天復初為陶雅幕客已而見天下苦
兵戰遂居鄉里執耒力田睿帝時徐知誥鎮金陵台符自草問上書陳民間九患及利害十餘條書上為宋齊邱所沮謂雖有其言必無其行知誥猶豫未之信齊邱始字超回台符乃貽書誚之曰聞足下齊先聖以立名超亞聖而稱字齊邱慚而更其字曰子嵩由是大怒台符密使人誘其乘舟痛飲至石頭蚵蚾磯下沉殺之知誥聞而嗟歎久之頗憾焉台符常請括定田賦每正苗一斛別輸三斗官授鹽一斤謂之鹽米入倉則有䕠米太和末知誥使民入米請鹽卽其法也南唐昇元中限民田物畜高下為三等科其均輸以為定制又貨鬻有
征稅舟行有力勝皆用台符之言云台符有歙州汪王廟記文辭奇奧甚見稱于時記曰天不欲葢地不欲載兩曜不欲凝萬根不欲生玉石一塵賢愚一血則神人不得不降聖人不得不作我唐不得不興越公不得不起起而不生進退存亡者越公得之矣隋鹿無主羣雄率舞公矯翅一鳴聲著千古提山掬海沃沸填危掃平反側之源歸我唐虞之際武德四年高祖下制曰汪華往因離亂保據州郡靜鎮一隅以待寧晏識機慕義遠送欵誠宜從褒寵授以方牧可使持節歙宣杭睦婺饒等六州諸軍事感天人知已瞻玉闕言懷龍劍一沉死而不朽貞觀二十三年也有棠樹之詩無良人之嘆固得父老請建祠堂在廳之西大歷十年刺史薛邕遷于烏聊東峯元和三年刺史范傳正又遷于南阜卽今廟是也中和四年刺史吳公圓克荷冥應復修棟宇迄今司空潯陽公景慕英塵經始靈宮凡三遷飾物不告勞民惟求舊濟於時死於國功宣教化則祭之其餘不在祀典狄梁公按察江淮焚淫祠七百所朝野韙之所謂能執干戈以衛社稷越公欲葢而彰雖焚不可得矣且湯不乾堯不濕曷顯聖人
之政唐歷十有九帝二百八十年其時間有■■僕醉觸破王化洎僖皇歲庚子盜起曹南逆塵犯蹕我淮王大叫義聲千里奔命宣池濠壽滁和九郡統我馬箠分我君憂苟無將將之雄莫破錚錚之膽我司空潯陽公獨危仁義禮樂餌舒池常潤於歙最為政第一慰本城之人築久常大本豈矜莊嚴一祠企望六郡直在乎開物成務遺民金石者也台符越公之裔潯陽之吏祖能神主能賢辭或不直作神之羞辱主之命召我邦人同歸典實庶可與言文論政矣龍集壬戌十二月十有一日謹記○獨危一作陶雅
史／載記／十國春秋／南漢　卷五十八至六十六／卷第六十五　南漢八　列傳／潘崇徹　伍彥柔　盧枝　李承渥　郭崇岳　植廷曉(P.3-1)..[清乾隆癸丑年昭文周氏此宜閣重校刊本]
論曰崇徹擁衆不戰志在懟君二心之臣也枝與彥柔承渥斗筲之流未嫺武畧假敵非潘帥其能免於轍亂旗靡乎崇岳志大器小輿尸再辱非不幸也若廷曉者抑所云鐵中之錚錚者與
集／小說／隋史遺文／卷之五／第二十二回　長安婦人觀燈步月　宇文公子倚勢宣淫(P.254)
伯當與叔寶、柴嗣昌、齊國遠一班人，看了御燈樓，東奔西走，時聚時散──也有在茶坊的，也有在酒肆的，也有在戲館看戲的，那裏思量回寓安息。正是：
明月逐人添逸興，　　暗塵隨馬恣遊遨。
這班高興，且丟下不題。且說那些長安的婦人，生在富貴之家，衣豐食足，無日不是快樂之時，他眼界又大，外面景致，也不大動得他心裏，况且出入車輿，前後簇擁，也不甚輕薄得著；是那小戶人家，巴巴急急過了一年，喜遇著個閑月，見外邊滿街燈火，連陌笙歌，也有跳鬼判的，也有踏高
竿的，也有舞翠盤的，也有鬭龍燈的，也有騎駱駝的，錚錚鏜鏜，跳跳叫叫，挨挨擠擠，攢攢簇簇，推推擁擁，來來往往，若老若幼，若貴若賤，若僧若道，若村若俊，多少人遊玩，憑你極老成、極貞節的婦女，不由他心神蕩漾，一雙腳頭只管向外生了。遇一班好事的親鄰，彼此相邀，有衣服首飾的，裝扮了出來賣俏；沒有的，東央西借，要出來走橋步月。張家妹子搭了李店姨婆，趙氏親娘約了錢鋪媽媽，嬉嬉哈哈，如癡似醉，鬱捺不住。若是丈夫少有趦趄，阻當一句，先要變起臉嘴，罵一個頭臭，到底鄰居親眷走來打合，原要出去一遭。也有丈夫父兄肯助興的，還要携男挈女，跟隨在後，大呼小叫，搖擺裝腔，揚揚得意。正是：
誰家見月能閑坐，　　何處聞燈不看來？
集／小說／隋史遺文／卷之七／第三十四回　牛家集努力除姦　睢陽城直言觸忌(P.355)
第三十四回　牛家集努力除姦　睢陽城直言觸忌
詩曰：
區區名利豈關情，　　出處須當致治平。
劍冷冰霜誅佞倖，　　詞鏗金石計蒼生。
繩愆不覺威難犯，　　解組須知官足輕。
可笑運途多抵牾，　　丈夫應作鐵錚錚。
史／正史／後漢書／列傳　凡八十卷／卷十一　劉玄劉盆子列傳第一／劉盆子(P.477)..[底本：宋紹興本]
赤眉忽遇大軍，驚震不知所為，乃遣劉恭乞降，曰：「盆子將百萬眾降，陛下何以待之？」帝曰：「待汝以不死耳。」樊崇乃將盆子及丞相徐宣以下三十餘人肉袒降。上所得傳國璽綬，更始七尺寶劒及玉璧各一。積兵甲宜陽城西，與熊耳山齊。[一]宜陽，縣，故城韓國城也，在今洛州福昌縣東。酈元水經注曰：「洛水之北有熊耳山，雙巒競舉，狀同熊耳。」在宜陽西也。帝令縣廚賜食，眾積困餧，十餘萬人皆得飽飫。明旦，大陳兵馬臨洛水，令盆子君臣列而觀之。謂盆子曰：「自知當死不？」對曰：「罪當應死，猶幸上憐赦之耳。」帝笑曰：「兒大黠，宗室無蚩者。」[二]釋名曰：「蚩，癡也。」又謂崇等曰：「得無悔降乎？朕今遣卿歸營勒兵，鳴鼓相攻，決其勝負，不欲強相服也。」徐宣等叩頭曰：「臣等出長安東都門，君臣計議，歸命聖德。百姓可與樂成，難與圖始，故不告眾耳。今日得降，猶去虎口歸慈母，誠歡誠喜，無所恨也。」帝曰：「卿所謂鐵中錚錚，傭中佼佼者也。」[三]說文曰：「錚錚，金也。」說文曰錚錚金也　按：說文「錚，金聲也」，此疑誤。鐵之錚錚，言微有剛利也。錚音初耕反。佼音古巧反。佼，好貌也。詩曰：「佼人僚兮。」今相傳云音胡巧反。言佼佼者，凡傭之人稍為勝也。又曰：「諸卿大為無道，所過皆夷滅老弱，溺社稷，汙井竈。[四]溺音奴弔反。然猶有三善：攻破
城邑，攻破城邑　按：刊誤謂案文當云「攻城破邑」。周徧天下，本故妻婦無所改易，是一善也；立君能用宗室，是二善也；餘賊立君，迫急皆持其首降，自以為功，諸卿獨完全以付朕，是三善也。」乃令各與妻子居洛陽，賜宅人一區，田二頃。
子／醫家／御製本草品彙精要／玉石部　卷之一至六／卷之三　中品之上／石花(P.9-2)..[清康熙四十年進呈寫本]
石花無毒　　　　　　　　巖穴生
石花主腰脚風冷與殷孽同名醫所錄
〔名〕乳香石筍
〔地〕〔圖經曰〕石花與殷孽同產卽鍾乳之類從石室上汁溜積久盤結於地者爲石牀花卽牀上槎牙而生者是也〔衍義曰〕色白圓如覆大馬杓上有百十枝每枝各槎牙分岐如鹿角上有細文起以指撩之錚錚然有聲此石花也
〔時〕〔採〕三月九月取
〔用〕白如霜雪者佳
〔色〕白
〔味〕甘
〔性〕温緩
〔氣〕氣之厚者陽也
〔臭〕
朽
〔主〕暖腰𦡀
〔製〕研細水飛過以酒漬服
〔治〕〔補〕〔日華子云〕壯筋骨助陽
子／醫家／御定佩文齋廣群芳譜／竹譜　卷八十二至卷八十六／卷八十三　竹二／集藻／記(P.1-1)..[文淵閣四庫全書本]
欽定四庫全書
御定佩文齋廣羣芳譜卷八十三
竹譜
竹二
〔集藻〕
〔記〕
〔原〕唐白居易〈養竹記〉竹似賢何哉竹本固固以樹徳君子見其本則思善建不㧞者竹性直直以立身君子見其性則思中立不倚者竹心空空以體道君子見其心則思應用虛受者竹節貞貞以立志君子見其
節則思砥礪名行夷險一致者夫如是故君子人多樹之為庭實焉貞元十九年春居易以㧞萃選及第授校書郎始於長安求假居䖏得常樂里故闗相國私第之東亭而䖏之明日履及於亭之東南隅見叢竹扵斯枝葉殄瘁無聲無色詢於闗氏之老則曰此相國之手植者自相國捐館他人假居繇是筐篚者斬焉篲帚者刈焉刑餘之材長無尋焉數無百焉又有凡草木雜生其中菶茸薈蔚有無竹之心焉居易惜其嘗經長者之手
而見賤俗人之目翦棄若是本性猶存乃芟翳薈除糞壤疏其間封其下不終日而畢於是日出有清隂風来有清聲依依然欣欣然若有情於感遇也嗟乎竹植物也於人何有哉以其有似於賢而人愛惜之封植之况其真賢者乎然則竹之於草木猶賢之於衆庶嗚呼竹不能自異惟人異之賢不能自異惟用賢者異之故作養竹記書於亭之壁以貽其後之居斯者亦欲以聞扵今之用賢者云　劉巖夫〈植竹記〉秋八月劉氏徙竹凡
百餘本列於室之東西軒泉之南北隅克全其根不傷其性載舊土而植新地煙翠靄靄寒聲蕭然適有問者曰樹椅桐可以代琴瑟植樝棃可以代甘實茍愛其堅貞豈無松桂耶何不雜列其間也答曰君子比徳扵竹焉原夫勁本堅節不受雪霜剛也緑葉萋萋翠筠浮浮柔也虚心而直無所隐蔽忠也不孤根以挺聳必相依以林秀義也雖春陽氣王終不與衆木鬭榮謙也四時一貫榮衰不殊常也垂蕡實以遲鳳樂賢也嵗擢笋以
成榦進徳也及乎將用則裂為簡牘於是寫詩書彖象之辭留示百代微則聖哲之道墜地而不聞矣後人又何所宗歟至若鏃而箭之挿羽而飛可以征不庭可以除民害此文武之兼用也又劃而破之為篾席敷之扵宗廟可以展孝敬截而穴之為箎為簫為笙為簧吹之成虞韶可以和人神此禮樂之並行也夫此數徳可以配君子故巖夫列之於庭不植他木欲令獨擅其美且無以雜之乎竊懼来者之未諭故書曰劉氏植竹記尚
徳也
〔増〕劉寛夫〈𠜴竹記〉右史院邇宸居之正地直日華之東偏俗塵不飛人意自逺閟䆳幽閴似非官曹有竹一叢翠接階㕔其虚中潔外之操䕃坐袪煩之能紫薇郎髙公嘗賦之固已備盡然而嵗月滋久蔓衍浸淫大小相依髙下叢茂俾日光不透隂氣常凝暝色為之早来陽春為之減煦四序不正一庭常昬蚊䖟曹飛雀鷃自遂披圗散帙觀覽不快二年冬侍軒之暇載筆之餘偶步庭除病其蔽翳因命斧斤將治其蕪沉吟積時
乃用申誡且謂其徒曰礪爾器用端爾瞻視謹爾操執慎爾區分有其質微而葉環苯䔿者去之從風而不能自正者去之大而倚者去之聚而曲者去之竅而不能笙簧之用者去之挺而不能栖鸞鳳者去之其有羣居不亂獨立自持振風發屋不為之傾大旱乾物不為之瘁堅可以配松柏勁可以凌雪霜宻可以泊晴煙疎可以漏宵月嬋娟可玩勁挺不廻者爾其保之既而芟翦成功蘩蕪交盡去者存者邪正乃分不浃旬扶疎一
林歴歴可觀有清風澡慮之效無蔽日朋奸之譏檀欒風生韻合宫徵君子是以知竹箭之美尚資科别之功即其他不俟言而詳矣或以斯為小可以伸之因紀一時之妙廣而述之
〔原〕宋王禹偁〈竹樓記〉黄岡之地多竹大者如椽竹工破之刳去其節用代陶瓦比屋皆是以其價㢘而工省也予城西北隅雉堞圮毁蓁莽荒穢囙作小樓二間與月波樓通逺吞山光平挹江瀨幽閑遼敻不可具狀夏宜急雨有瀑布聲冬宜宻雪有碎玉
聲宜鼓琴琴調虛暢宜詠詩詩韻清絶宜圍棊子聲丁丁然宜投壺矢聲錚錚然皆竹樓之所助也公退之暇披鶴氅戴華陽巾手執周易一卷㷊香黙坐銷遣世慮江山之外苐見風帆沙鳥煙雲竹木而已待其酒力醒茶煙歇送夕陽迎素月亦謫居之勝槩也彼齊雲落星髙則髙矣井榦麗譙華則華矣止扵貯妓女藏歌舞非騷人之事吾所不取吾聞竹工云竹之為瓦僅十稔若重覆之得二十稔噫吾以至道乙未嵗自翰林出滁上
丙申移廣陵丁酉又入西掖戊戌嵗除日有齊安之命己亥閏三月到郡四年之間奔走不暇未知眀年又在何䖏豈懼竹樓之易朽乎幸後之人與我同志嗣而葺之庶斯樓之不朽也
〔増〕蘇軾〈文與可畫篔簹谷偃竹記〉竹之始生一寸之萌耳而節葉具焉自蜩蝮蛇蚹以至扵劒拔十尋者生而有之也今畫家乃節節而為之葉葉而累之豈復有竹乎故畫竹必先得成竹扵胸中執筆熟視乃見其所欲畫者急起従之振筆直遂以追
其所見如兎起鶻落少縦則逝矣與可之教予如此予不能然也而心識其所以然然而不能然者内外不一心手不相應不學之過也故凡有見扵中而操之不熟者平居自視了然而臨機忽焉喪之豈獨竹乎子由為墨竹賦以遺與可曰庖丁觧牛者也而養生者取之輪扁斵輪者也而讀書者與之今夫夫子之托扵斯竹也而予以為有道者則非耶子由未嘗畫也故得其意而已若予者豈徒得其意并得其法與可畫竹初不自貴
重四方之人持縑素以請者足相躡扵其門與可厭之投諸地而罵曰吾將以為韈士大夫傳之以為口實及與可自洋州還而余為徐州與可以書遺予曰近語士大夫吾墨竹一派近在彭城可往求之韈材當萃扵子矣書尾復寫一詩其畧曰擬將一匹鵞溪絹掃取寒梢萬尺長予謂竹長萬尺當用絹二百五十匹知公倦扵筆硯願得此絹而已與可無以答則曰吾言𡚶矣世豈有萬尺竹也哉余因而實之答其詩曰世間亦有千尋
竹月落庭空影許長與可笑曰蘇子辨則辨矣然二百五十匹吾將買田而歸老焉因以所畫篔簹谷偃竹遺予曰此竹數尺耳而有萬尺之勢篔簹谷在洋州與可嘗令予作洋州三十詠篔簹谷其一也予詩云漢川修竹賤如蓬斤斧何曽赦籜龍料得清貧饞太守渭濵千畝在胸中與可是日與其妻逰谷中燒筍晚食發函得詩失笑噴飯滿案元豐二年正月二十日與可殁扵陳州是嵗七月七日余在湖州曝書畫見此竹廢卷而哭
失聲昔曹孟徳祭喬公文有車過腹痛之語而余亦載與可疇昔戲笑之言者以見與可與予親厚無間如此也　晁補之〈有竹堂記〉濟南李文叔為太學正得堂扵經衢之西輸直扵官而居之治其南軒地植竹砌傍而名其堂曰有竹榜諸棟間又為之記扵壁率午歸自太學則坐堂中掃地置筆硯呻吟策牘為文章日數百篇不休如繭抽緒如山蒸雲如泉出流如春至草木發須臾盈卷軸門窓几席婢僕犬馬目前之物有一可指無
不論説形容强嘲而故評之以致其欣悦而扵竹尤數數也顧其地狭而卑天雨榛穢蜘蛛之織河栁菟葵之所交横而蒙翳人不知其竹也有過者文叔必顧堂下而語之讀壁間記仰棟而指其榜曰吾固詔客矣客囅然而笑曰今夫渭濵之千畝淇園之林與南山之叅天而蔽日者其大若杯若盂若桐梓之軀其膠漆嵌巖之上而臨百仞之淵不特出屋簷而摩墻堵也暮春者春雷𨼆隐萬笴奮角如犀角作籜觧而出碧一日百尺彌
望不可以極於時刀斧之取材度經圍而得之大小齊一西轉巴笮南引江漢浮渭而亂河囷束簰屬而下者為筒為竿為屋椽犍菑千丈之笮徧國之籓籬是賴與竅而比於律呂以悲衷娛耳者聲音滿天地也視其旁之人室廬竹也器用竹也樵而薪者竹也以貿米鹽而出之其鄰境者竹也夫此人豈知竹之愛翛然而喜諄諄然語人而以誇之曰吾居有竹也哉文叔亦輾然而笑曰不然夫物安知有貴賤之所常在玉之美而藍田
以抵鵲沈為美木而交趾以為盤石彘白鷴錦雞山中以醯腊而貴人以百金致茗以為粥而外國以為佩夫物固有以多為賤而以少為貴者今夫王城之廣大九塗四達三門十二陌坊之棋置上自王侯至扵百姓庶民宮接而垣比車馬之所騰藉人氣之所蒸漬囂塵百里欲求尺寸之地以休逸而莫之致而貧者置圊無隙况扵其他哉然則環堵不容丈而有竹如吾堂者不知能㡬人也則予所以揭之扵棟而名之書諸壁而記之
翛然以喜諄諄然語客以誇之不亦可哉且竹之美昔人以比徳松柏冬夏青青君子之所獨也以夫少猶貴之使得見夫渭川淇園與南山之蒼蔚者而逰其間雖多固不可賤也夫多猶不可賤又况其少哉
〔原〕明王世貞《萬玉山房記》司先生顔其讀書之舍曰萬玉山房而屬世貞為之記夫萬玉者萬竹也竹何以稱玉也曰君子比徳扵玉已而比玉扵竹今夫玉中實竹中虚竹磊砢而多節玉渾淪而已胡以比也然玉温潤而澤縝
宻以栗竹之質同也玉有禮地之珪曰琅玕之青碧竹之色同也叩之清越以長竹之音同也音之在樂有八而各居其一又同也玉稱君子竹亦稱君子又同也胡弗比也始司先生之問舍扵江陵也謀所樹客或進曰公不聞之腐史江陵千樹橘乎哉苞可噉也市之入與千户侯等先生笑曰不爾吾且樹竹客曰渭濵之千畝入與江陵等歟先生曰非是之謂也吾生平慕君子之佩玉而居貧不可致則有竹在令斥傍舍之隙悉移竹
而加培溉焉既成臨風而聽之琮琮琤琤與天籟合悠然若韶濩之入耳過雨而撫之青蔥峭蒨與天並色濯濯若璆琳之寓目暑而就之驕陽翔舞而不敢下枕流而翫之蔚藍之光下上相接吾安知夫竹乎玉乎吾適吾宇而神吾境暢吾五官濯吾心腑而已且去吾舍數百武則悍王之宮也其横行若掃矣又去之則大相之府也其熱可炙手矣又去之故郢都西通巫巴東有雲夢之饒其市囂若蜩螗矣然竟不能越吾所謂萬玉者
而䦨入吾之山房交扵吾之視聽而蕩吾志吾豈以渭濵千畝為千户侯計哉不然吾何不因地之宜而樹之橘也司先生居民部以見推擇天官數遷選部郎至容臺卿扵是不得長有兹舍而命工貌其凡恒挟以自隨諸通人名士皆為詩歌詠之而今宗伯徐公子言序之司先生意猶未已以書屬世貞俾為記世貞治弇中有竹萬个然不能守舍而去之金陵安能為先生記雖然使余能如司先生貌之而又詠歌之序之其亦庶可以
無繋於舍矣或曰子之言甚得司先生意其比竹扵玉甚辨不然椘之玉也不且以為周之璞也耶
〔増〕唐順之〈竹溪記〉余嘗㳺於京師侯家富人之園見其所蓄自絶徼海外竒花石無所不致而所不能致者惟竹吾江南人斬竹而薪之其為園亦必購求海外竒花石或千錢買一石百錢買一花不自惜然有竹據其間或芟而去焉曰毋以是占我花石地而京師人茍可致一竹輙不惜數千錢然纔遇霜雪又槁以死以其難致而又多
槁死則人益貴之而江南人甚或笑之曰京師人乃寶吾之所薪嗚呼竒花石誠為京師與江南人之所貴然窮其所生之地則絶徼海外之人視之吾意其亦無以甚異於竹之在江以南而絶徼海外或素不産竹之地然使其人一旦見竹吾意其必又有甚扵京師人之寶之者是將不勝笑也語云人去鄉則益賤物去鄉則益貴以此言之世之好醜亦何常之有乎余舅光禄任君治園扵荊溪之上徧植以竹不植他木竹間作一小樓
暇則與客吟嘯其中而間謂予曰吾不能與有力者争池亭花石之勝獨此取諸土之所有可以不勞力而蓊然滿園亦足適也因自謂竹溪主人甥其為我記之余以謂君豈真不能與有力者争而漫然取諸其土之所有者無乃獨有所深好扵竹而不欲以告人歟昔人論竹以為絶無聲色臭味可好故其巧怪不如石其妖艶綽約不如花孑孑然有似乎偃蹇孤特之士不可以諧於俗是以自古以来知好竹者絶少且彼京師人亦豈
能知而貴之不過欲以此鬭富與竒花石等耳故京師人之貴竹與江南人之不貴竹其為不知竹一也君生長扵紛華而能不溺乎其中裘馬童奴歌舞凡諸富人所酣嗜一切斥去尤挺挺不𡚶與人交凜然有偃蹇孤特之氣此其扵竹必有自得焉而舉凡萬物可喜可玩固有不能間也歟然則雖使竹非其土之所有君猶將極其力以致之而後快乎其心君之力雖使能致竒花石而其好固有不存也嗟乎竹固可以不出江南而取
貴也哉吾重有所感矣
子／醫家／古今醫案按／卷第三　瘧　痢等／痢(P.20-1)..[吳江李氏重鐫烏程龐氏藏版]
孫東宿治姪從明、夏初、由客邸患痢、晝夜三四十度裏急後重、口渴汗出、胸膈焦辣、手心熱、腹微痛、小水少、乾噦嘔惡、其脉左沉弦、右滑數、孫以病人原稟薄弱。今遠歸。途次多勞。不敢踈下。姑以胃風湯加黃連。與二貼不效、腹稍加脹。渠囑孫曰、古云無積不成痢、今積勢膠固、切勿用補、無以體素弱為疑、孫卽改用黃芩芍藥湯。三劑無進退、乃曰、此證實實虛虛。熱熱寒寒。殊屬難治。且穀食禁口不入。乾噦可慮。須再覔高明參酌。無如病人信任益堅、孫因圖欲先開胃口。使新穀食將宿穢壓出。或補或攻。視緩急以為方畧。乃背囑伊姪曰令
伯非人參不可幸且勿露。俾予得以盡技。因倣丹溪法用人參黃連各二錢。煎濃細細呷之。噦惡果止、連與兩日。覺胸腹脹。卽以保和丸應之。覺小水不利、又以淸六丸應之。裏急後重。以參术加芩連木香梹榔滑石桃仁應之。人參皆背加。病人不知也。每診脉、必曰疾已漸平、幸勿遽補、恐廢前功、詎知人參已服十日。計二兩許矣。此後脉僅四至、軟而無力、憶丹溪云虛回而痢自止。又云氣虛甚者。非附子不能行參茋。乃以胃風湯加茋附炮薑。四劑而血止、後重亦止、再用菟絲萸肉故𥿄杜仲參附。全安、
震按此條與下慎柔案俱非妙論奇方然此條或補或淸
獨用並用隨機變換而終之以專補專溫絲毫不悞較之今人見補而不應惟知有淸淸又不應不敢再補者其智愚相遠若何慎柔案證屢變而方不易亦可謂鐵中錚錚者矣
集／總集／敦煌變文集新書／卷五／八、張義潮變文(P.931)
僕射與犬羊決戰一陣，迴鶻大敗，各自蒼黃拋棄鞍馬，走投入納職城，把勞(牢)而守。於是中軍舉華(畫)角，連擊錚錚，四面族兵，收奪駞馬之類一萬頭疋。我軍大勝，疋騎不輸，遂即收兵。即望沙州而返。即至本軍，遂乃朝朝秣馬，日日練兵，以備兇奴，不曾暫暇。
集／總集／全上古三代秦漢三國六朝文／全齊文　凡二十六卷　／卷二十六／闕名／奏／奏得季子廟沸井(P.2933-1)
奏得季子廟沸井
延陵令戴景度稱。所領季子廟。舊有涌井二所。廟祝列云。舊井北忽聞金石聲。即掘深三尺。得沸泉。其東忽有聲錚錚。又掘得泉。沸湧若浪。泉中得一銀木𥳑。長一尺。廣二寸。隱起文曰。廬山道人張陵再拜謁詣起居。𥳑木堅白。而字色黃。謹案瑞應圖。浪井不鑿自成。王者清靜。則仙人主之。孔氏世錄云。叶精帝道。孔書明巧。當在張陵。宋均注云。張陵佐封禪。一云陵仙人也。南齊書祥瑞志。建元元年四月。有司奏。
