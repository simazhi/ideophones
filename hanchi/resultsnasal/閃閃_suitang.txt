集／小說／隋史遺文／卷之五／第二十三回　老婦人失女訴冤情　眾好漢抱憤成義舉(P.261)
正抓尋間，巧見宇文公子到了。果然短棍有幾百條，如狼牙相似。自己穿了艷服，坐在馬上，後邊擁有家丁。自古道「不是冤家不聚頭」，眾人躲在街傍，正要尋他的事，剛剛的到他們前面，就站住了。對子報道：「夏國公竇爺府中家將，有社火來參。」公子問：「什麼故事？」「鎗閃閃，戟輝輝，虎牢關三戰呂布的故事。」舞罷，公子道：「好！」眾人討賞。公子才打發得這夥人過去，叔寶衣服都抓扎停當了，高叫：「還有社火哩！」五個豪傑，隔人頭攛將進來，道：「我們是五馬破曹。」公子卻識貨，暗道：「他這班人卻不是跳鬼的身法。」秦叔寶是兩根金鐧，王伯當是兩口寶劍，柴嗣昌是一口寶劍，齊國遠是兩柄金槌，李如珪是一條水磨竹節鋼鞭。那鞭鐧相撞，叮當嗶剝之聲，如火星爆昝。只管舞，卻比不得荒郊野外動手，便好上馬逃生；這卻是都城之內，街道雖是寬闊，眾豪傑卻展不開手。兵器又沉重，舞到人面上，寒氣逼人，兩邊人家門口，都站不住了，擠到兩頭去。齊國遠心中暗想道：「此時打死他不難，難是看的阻住去路，不得脫身；除非是燈棚上放起火來，這百姓們要救火，就不得攔我弟兄。」便往屋上一攛。公子只道有這麼一個家數，五個人正舞，一個要從上邊舞將下來，卻不知道他放火。秦叔寶見燈棚上火起，料止不得這件事了，用身法縱一個虎跳，跳于馬前，舉鐧照公子頭上就打。那公子坐在馬上，仰著身軀，是不防備的；况且叔寶六十四觔重金
裝鐧，打在頭上，連馬都打矬了，撞將下來：
腦漿迸萬朵桃花，　　滿口牙零傾碎玉。
集／小說／隋史遺文／卷之十／第四十六回　潤甫巧說裴仁基　世勣智取黎陽倉(P.483)
因叔寶來要添兵攻打魏郡黎陽，聚眾將計議。徐世勣道：「魏郡固為大郡，黎陽倉滿倉糧食。食為民之天，若得此，則饑民日聚，天下可定。末將不才，願率本部前往，助秦將軍奪取黎陽。」李密大喜：「若將軍肯行，事無不濟。將軍可先往會秦將軍、元總管。我這邊還調郝孝德、李文相、張升、趙君德策應，以期萬全。」徐世勣便辭了李密，領本部先行。
閃閃旌旗日欲昏，　　班班甲冑似雲屯。
將軍意氣如虹亘，　　鞭指黎陽氣欲吞。
自原武渡河，會了元寶藏、叔寶。三人相見，叔寶道：「我正欲起兵攻取黎陽，得兄相助，勢如反掌。」兩人辭了元寶藏起身。元寶藏見二人兵少，要點兵相助。二人道：「不必。」潛向黎陽進發。
集／小說／隋史遺文／卷之十二／第五十六回　士信鎗挑玄應　尉遲槊刺雄信(P.583)
王世充帶了玄應，還到慈澗對壘。安營已了，報有唐兵到。世充忙帶燕琪、葛世璋，點兵一萬，分三路來迎敵。這邊秦王卻止帶得羅士信、秦叔寶幾個將官，三百多人馬，只是來哨探王世充人馬多少，安營何處。也過幾個山崗，來得緩，也不覺得煩苦。及至見鄭營裏塵動，知有兵來，叔寶道：「賊有兵來了，可且回營。」回得忙，偏覺得路遠，又難走了。那王世充兵馬，見唐兵少，貼地飛來，前前後後，把他這一支人馬圍住。尉遲與叔寶努力護住秦王。尉遲、叔寶這鞭、鐧也沒個放空。那秦王在中間放箭，也沒個不著。殺得王世充人馬只是遠遠環著，不敢近前。只有左建威將軍燕琪，憑仗有些膂力，敢來衝突。離有四五十步遠，被秦王當喉一箭，燕琪也看得明，躲得快，不料一閃閃不遠，中了□窩，翻身下馬，叔寶趕上前拿了。燕琪部下沒了主將便散，連王世充見沒了一員大將，也不敢戀戰，只得回軍。正是：
相逢萬人敵，　　難逞一時強。
集／總集／全唐文／全唐文／卷七百九十三／李為／日賦(P.8313-1)
日賦
仲春上日。率公卿大夫朝日於東郊。祇祀畢。太史進曰。夫日統七紀。周旋天地。國家災祥之至也。惟唐文明。日德不愆。今陛下又親設弟禮。天下煥爛。上曰。朕不足以配日。然國經在乎上。爾即司之。於日有見。可使朕聞之乎。太史曰。臣聞天高無程。日為大明。天為至陽。日為陽精。則日於天為子象也。在人為主。在天為日。其高明一也。日之初。將出兮東方。霍爌烘煌。地外洩光。陰雲含明。閃閃熒熒。火炬縱橫。漸高如懸。或若輓上於天。而傍倚諸山。海水血色。龍魚騰翻。上浮焦煙。創業之象也。日之中。聚燄成珠。攢劍成輪。青天而白。白雲而赤。赩赩奕奕。曾不得定目。太虛為之晃惑。萬物依乎地。無不自識。太平之象也。春之日。蔥蘢通曨。霍爍晴空。赫為大笑。滿天地喜。江風晴起。錦文出水。采錯斕斑。花樹之間。新蕊粉融。萬燈無煙。一拂雕梁。嬌霞溢乎殿堂。繢壁連光。溫燄生旁。仁恩之象也。夏之日。烘彤坌勃。六合焚炙。風不能為氣。天地變色。不勝其猛。乍搖紫影。所照之穴。化為火井。草木如燒。而未乾焦。泉池如炊。若將涌沸。炎威逼人。疑欲附地。或透入室壁。潛蒸簟席。威怒之象也。其於小。則草芥游蟲。戶網隙塵。各示其容。其為大。則東
而引。千萬里不見其近出。西而引。千萬里不見其遠及。將暮也。爍乎而低。澹乎而頹。忽乎變容。赤蓋下空。埃塵濛籠。渾渾黃黃。漸無精光。黯黮殷顏。不留山巔。即墜乎窮泉。丹霞染雲。燄燄半天。暝陰夕靄。薈蔚霮䨴。餘光無采。暫明乎千里之外。烏鵲尚鳴。新月巳生。長夜自清。今昔頓成。良可悲乎。夫日之不永也甚矣。人之言卯。比及看。巳可食。人之言午。比及看。巳欲昃。是故聖人寸陰而惜。願陛下朝視之。思創業之難。暮視之。感淪革之易。春夏視之。調喜怒之節。中視之。將偃乎太平之地。又何求焉。臣又聞之。聖人為君。日祥屢臻。五色𣈫𣈫。天地同文。昏弱之代。吞蝕不暇。列宿不沒。晝而為夜。可不務乎。故天有日不能自靈。日有光不能自明。待聖人而明之也。
集／總集／全唐文／全唐文／卷八百十二／周繇／夢舞鍾馗賦　以德至前王始觀神跡為韻(P.8549-2)
夢舞鍾馗賦以德至前王始觀神跡為韻
皇躬抱疾。佳夢通神。見幡綽兮上言丹陛。引鍾馗兮來舞華茵。寢酣方悅於宸扆。不知為異。覺後全銷於美疚。始訝非真。開元中撫念齊民。憂勤大國。萬機親決於宸斷。微瘧
遂沾於聖德。金丹術士。殊乖九轉之功。桐籙醫師。又寡十全之力。爰感神物。來康哲王。於時漏滴長樂。鐘敲建章。扃禁闥兮閉羽衛。虛寢殿兮𨵙嬪嬙。虎魄枕欹。象榻透熒熒之影。鰕鬚簾捲。魚燈搖閃閃之光。聖魂惝怳以方寐。怪狀朦朧而遽至。硉矹標眾。䫜顤特異。奮長髯於闊臆。斜領全開。搔短髮於圓顱。危冠欲墜。顧視纔定。趨蹌忽前。不待乎調鳳管。揆鸞弦。曳藍衫而颯纚。揮竹簡以蹁躚。頓趾而虎跳幽谷。昂頭而龍躍深淵。或呀口而揚音。或蹲身而節拍。震雕栱以將落。躍瑤堦而欲折。萬靈沮氣以慞惶。一鬼傍隨而奮躑。煙雲忽起。難留舞罷之姿。雨雹交馳。旋失去來之跡。睿想纔悟。清宵巳闌。袪沉痾而頓愈。御體以猶寒。對真妃言寤寐之祥。六宮皆賀。詔道子寫婆娑之狀。百辟咸觀。彼號伊祁。亦名鬱壘。儺祅於凝沍之末。驅厲於發生之始。豈如呈妙舞兮薦夢。明君康寧兮福履。
集／總集／全唐文／全唐文／卷八百四十二／王緘／封白雞山記(P.8858-2)
封白雞山記
夫以玉燭搖光。碧落霄懸於合彩。金輿厚載。丹邱靈毓於祥音。斯蓋運契星躔。道符天意。流淳化於萬類。動植咸熙。抽勝策於九章。華夷景服。王澤流於上。龢風悅於下。故有雲連峭壁。藹如畫之煙嵐。質異山梁。翥凝霜之毛羽。是知鳳鳴汧右。千年而山得佳名。鶴降遼東。萬古而地稱佳號。我嗣晉王。珠履表異。玉節傳榮。廓氛祲於中原。躋生靈於壽域。沈研麟史。征南徒釋於三編。擒縱龍韜。忠武虛譚於八陣。劍橫大樹。戟中小枝。睦鄰而將罷東征。富俗而民歌棲畝。矧乎三清分派。九合昇壇。刑白馬以會同盟。致丹鼠而忘巨猾。昔歲金橋之戰。勢掩昆陽。近年沑水之征。威符淝上。豈謂重燃興燎。惡蔓猶滋。豨跳將害於周禾。烏合連群於伏莽。於是躬提千乘。途邁六辰。行方結於魚麗。路復經於龍墅。睨蒼翠之側。於蘙薈之中。覩靈雉而低翔。當神騏之逸足。可謂練舒皓色。玉潔爭光。有同於天上飛來。無異於目前化出。花冠踴竦。瑩瑩而珠點雙眸。霜翮秦翹。閃閃而雪翻兩翅。嗣王祝之曰。既瑞世瑞時。可勿驚勿畏。乃虛之以雕籠。擁之以襟袂。忘十步一啄之心。有帝扇后褕
之意。若棲於瓊花枝上。皎潔爭分。或飲於水晶壺邊。精瑩莫認。天命此墅也。稅蠲青畝。山封白雞。前古之越裳入貢。效祉殷朝。而今以晉王薦祥。永光唐史。緘學慚重席。世奉初誕。背文總愧於色絲。辭鄙應還於夢錦。山唯紀事。用垂緜長。佐命忠勳。序列銜秩。時天祐十載龍集癸酉。鴻鴈來賓之月十五日記。
集／小說／新鐫全像通俗演義隋煬帝艷史／卷四／第十八回　　耿純臣奏天子氣　　蕭懷靜獻開河謀(P.988)
煬帝見了薛冶兒，便說道：「你這個小妮子，既曉得舞劍，如何不舞與朕看，卻躲在背後賣弄？」薛冶兒答道：「舞劍原非韻事，今日被眾美人逼勒不過，偶然舞了耍子，聊適一時之興，有何妙處，敢在萬歲與娘娘面前施展。」煬帝笑道：「美人舞劍乃千古美觀，如何反說不韻。」蕭后道：「自謙之辭，不得不如此。」煬帝道：「謙不謙，且舞一回與朕看。」蕭后道：「舞劍壯事，須先賜酒三盃，方纔有興。」煬帝笑道：「御妻十分奏趣。」隨叫左右斟酒，賜與薛冶兒。薛冶兒不敢推辭，飲了酒，只只得取了兩口寶劍，走到階下，也不攬衣，也不挽袖，便輕輕的舞將起來。起初時一往一來，還嬝嬝婷婷，就如蜻蜓點水，燕子穿花，逞弄那些美人的姿態。後漸漸舞得緊了，便看不見來踪去跡，只見兩口寶劍寒森森的，就像兩條白龍，在上下盤旋。再舞到妙處，劍也看不見，人也看不見，只見冷氣颼颼，寒光閃閃，一團白雪在階前亂滾。煬帝與蕭后看見，喜得眉歡眼笑，拍手打掌，稱好道妙，叫不絕口。薛冶兒舞了半晌，忽然徐徐收住，恍如雪堆銷盡，忽現出一個美人來的模樣。薛冶兒舞罷，輕輕將雙劍放下，氣也不喘，面也不紅，絲髮一根也不散亂，階前並無半點塵灰飛起，走到面前，依舊是衣衫楚楚，笑容可掬。真個是：
能臻化境真難測，　　伎到精時妙入神。
試看玉人渾脫舞，　　梨花滿院不揚塵。
集／小說／新鐫全像通俗演義隋煬帝艷史／卷八／第三十八回　　觀天象袁充進言　　陳治亂王義死節(P.1214)
煬帝見天色已晚，隨帶了幾個內相宮人，竟上凌霄臺來。到了臺上，四圍一望，只見星斗燦爛，銀漢分明，夜氣甚清。煬帝因得了袁紫烟傳授，認得星辰方位，先抬頭往紫薇垣中一看，只見垣中
晦昧不明，帝星昏暗之極，心下大驚道：「紫薇帝主這等晦昧，天下事大可憂矣。」再往太微垣中一看，只見帝主旁邊現出一顆大星，色赤而芒，閃閃搖動，去帝座只有一尺，更著驚道：「此何星也？這等光芒可畏。」再細細審看，卻認他不得。袁紫烟又留在東京，不曾帶來，欲召臺官問，又是半夜，宮中不便。煬帝看了半晌，知道不是好光景，心下十分不快，手憑著欄杆，只是癡癡不語。忽朱貴兒與杳娘走來說道：「娘娘說臺上風露冷，請萬歲爺回宮罷。」煬帝方纔移身下臺。到得寢宮，蕭后問道：「陛下觀得天象如何？」煬帝道：「天象甚覺不妙，且太微垣中，忽見一怪星，又大又光又芒，逼近帝座，不知何名，甚非佳兆。可惜不曾帶袁紫烟來看個明白，殊覺悶人。」蕭后道：「天道甚微，一時難窺，此星或者是祥瑞也未可知，何必煩惱？明日召臺官一問，便知端的。且共飲一盃，以消此良夜。」左右隨進上酒來，二人相對而飲，飲至夜分方寢。正是：
人意不為鬬，　　天心便作災。
若要挽天意，　　須從人心來。
人心不自轉，　　天意何能回？
天意苟如此，　　江山已矣哉。
集／總集／敦煌變文集新書／卷二／十、維摩詰經講經文一(P.217)
所以經云道：「復有萬梵王尸棄等，從餘四天下，來詣佛所而聽法」乃至「俱來會座」云云。
大梵諸天眾，　　　　　　　　　　　遙聞法會張，
喧喧皆讚嘆，　　　　　　　　　　　浩浩總談揚。
彩霧呈佳瑞，　　　　　　　　　　　霞雲珮吉祥，
摐摐排隊仵(伍)，　　　　　　　　　瞻禮法輪王。
無限天龍眾，　　　　　　　　　　　相催更又忙，
心中傾懇志，　　　　　　　　　　　雲內禮毫光。
身色皆藍淀(靛)，　　　　　　　　　情田盡虎狼，
摐摐排隊伍，　　　　　　　　　　　瞻禮法輪王。
無限羅叉眾，　　　　　　　　　　　跳躑喜三場，
高高雲上湧，　　　　　　　　　　　閃閃電中藏。
頭髮比沙森，　　　　　　　　　　　身毛摘色狂，
摐摐排隊伍，　　　　　　　　　　　瞻禮法輪王。
無限乾闥眾，　　　　　　　　　　　爭捻樂器行，
琵琶絃上急，　　　　　　　　　　　揭鼓杖頭忙。
競奏簫兼笛，　　　　　　　　　　　齊吹笙與篁(簧)，
摐摐排隊伍，　　　　　　　　　　　瞻禮法輪王。
無限修羅眾，　　　　　　　　　　　皆擎日月光，
嗔心廻躍躍，　　　　　　　　　　　喜色改鏘鏘。
旋遶須彌衅(畔)，　　　　　　　　　趨臻寶座傍，
摐摐排隊伍，　　　　　　　　　　　瞻禮法輪王。
無限迦樓眾，　　　　　　　　　　　雄雄氣宇長，
毒龍由被喫，　　　　　　　　　　　猛獸等閑傷。
口眼喊喲哈，　　　　　　　　　　　觔拳怒健剛，
摐摐排隊伍，　　　　　　　　　　　瞻禮法輪王。
無限那羅眾，　　　　　　　　　　　神通解湧曏，
乾坤推吸峇，　　　　　　　　　　　日月平闌彰。
盡欲菴園聽，　　　　　　　　　　　皆焚海岸香，
摐摐排隊伍，　　　　　　　　　　　瞻禮法輪王。
人與非人等，　　　　　　　　　　　清霄塞排，
一時空裏降，　　　　　　　　　　　齊總下雲來。
瑞彩千般擁，　　　　　　　　　　　祥花萬種塠，
象牙攢匝，　　　　　　　　　　　龍腦熱徘徊。
更有毗耶眾，　　　　　　　　　　　奔波百萬塠，
六和持寶鉢，　　　　　　　　　　　八敬捧金臺。
羅綺携香印，　　　　　　　　　　　英賢掌寶●，
滿街填塞鬧，　　　　　　　　　　　喜遇覺花開。
競到菴園會，　　　　　　　　　　　駢填卒莫裁，
稠盈難下脚，　　　　　　　　　　　塞坐莓苔。
各各稱希有，　　　　　　　　　　　人人讚善哉，
世尊現何祥瑞也，　　　　　　　　　便請唱將來。
(首缺)賢聖同□□□□，　　　　　　　　　□□□□□□□，
滿園菩薩星冠蔟，　　　　　　　　　一會□□□□□。
魚梵奏時聲了遶，　　　　　　　　　金憧(幢)搖處韻釘鐺，
顒顒翹仰心專切，　　　　　　　　　萬萬千層禮覺皇，
所以經云：「辟如須彌山王顯於大海，安處眾寶師子之坐，弊(蔽)於一切諸來大眾。」
菴園聽眾如雲赴，　　　　　　　　　浩浩聖凡難止御，
菩薩周圍三萬餘，　　　　　　　　　比丘圍繞千千數。
盡神通，皆眾具，　　　　　　　　　道貌鏘鏘無比喻，
大威儀十相全，　　　　　　　　　端嚴爭似牟尼主。
比須彌，滄海，　　　　　　　　　金玉諸山總朝聚，
迪聳清霄突高，　　　　　　　　　接連碧海天臺柱。
千珍合就鏁煙雲，　　　　　　　　　眾寶裝成籠瑞霧，
萬岳羣峯盡不如，　　　　　　　　　端嚴將喻牟尼主。
梵天王，天眾部，　　　　　　　　　福德威光咸仰輔，
百寶冠新盡戀瞻，　　　　　　　　　六殊(銖)衣晃皆談許。
巍巍人相比金蓮，　　　　　　　　　儡儡形身如玉柱，
恰到菴園佛會中，　　　　　　　　　端嚴爭似牟尼主。
諸天人，帝釋侶，　　　　　　　　　也在如來說法處，
曜曜衣裝白玉紋，　　　　　　　　　遙遙寶彩金黃縷。
威儀滿足盡欽逢，　　　　　　　　　福相周圓咸戀暮(慕)，
及至菴園佛會中，　　　　　　　　　端嚴爭似牟尼主。
滿菴園，菩薩數，　　　　　　　　　各各神通呈祥序，
幾劫修持福惠彰，　　　　　　　　　無邊練行功勳普。
降魔除黨每勤勤，　　　　　　　　　運智興慈長楚楚，
大威儀十相全，　　　　　　　　　端嚴爭似牟尼主。
比丘僧，羅漢數，　　　　　　　　　雅淡風標人嘆譽，
公子停車馬上瞻，　　　　　　　　　非(飛)禽點羽空中覷。
雪眉深深宴松巒，　　　　　　　　　雲帔輕輕沾彩霧，
大威儀十相全，　　　　　　　　　端嚴爭似牟尼主。
天龍神，烈(列)旗鼓，　　　　　　　八臂三頭多忿怒，
忽爾崑崙把動搖，　　　　　　　　　等閒滄海捻傾注。
有時踴躍會中來，　　　　　　　　　或即跳躑空裏去，
總到菴園大聖前，　　　　　　　　　威光難似牟尼主。
聖賢圍，鬼神護，　　　　　　　　　執劍擎槍相左(佐)肋(助)，
只為如來演法音，　　　　　　　　　徒交凡眾沾甘露。
梵王持菓獻金僊，　　　　　　　　　帝釋捻香添玉注，
總向菴園會一排，　　　　　　　　　高低歸仰牟尼主。
佛慈悲心願赴覆，　　　　　　　　　累劫僧祇修六度，
每使和平離愛增(憎)，　　　　　　　任持智惠令堅固，
巍巍相貌白蓮花，　　　　　　　　　蕩蕩身形紫金柱，
萬種威光總不如，　　　　　　　　　方稱三界神通主。
聖賢羅烈(列)百千張，　　　　　　　旋繞如來紫磨光，
瞻現玉毫無暫捨，　　　　　　　　　只希金口早宣揚。
眾於會裏伸翹仰，　　　　　　　　　佛向眉間現吉祥，
浩浩菴園皆讚嘆，　　　　　　　　　方稱三界法輪王。
大覺巍巍寶焰裝，　　　　　　　　　逈於花坐芬芳，
丹脣似菓頻婆色，　　　　　　　　　雙眼如蓮戒定香。
昔日威神咸啟仰，　　　　　　　　　此時人相倍尋常，
眉間毫彩分明現，　　　　　　　　　閇(閉)却菴園萬種光。
黃金丈六處花臺，　　　　　　　　　將欲敷楊(揚)法義開，
面上五條光彩彩，　　　　　　　　　眉邊萬道色皚皚。
乾坤似把紅羅展，　　　　　　　　　世界如舖錦繡塠，
廣現百般希有事，　　　　　　　　　看看便是振春雷。
菴園這百繞俳佪，　　　　　　　　　浩浩傾贍讚善哉，
天雨四花空閃閃，　　　　　　　　　地搖六振響墔墔。
聖心未委宣何法，　　　　　　　　　人意難思莫測猜，
高下此時皆作念，　　　　　　　　　阿誰為眾請如來。
牟尼愍察眾情懷，　　　　　　　　　花坐顒顒喜色開，
欲應根機傾法寶，　　　　　　　　　擬嗟羣品雨珍才。
朱脣啟處紅蓮坼，　　　　　　　　　皓齒凝(時)白玉排，
大覺世尊纔說法，　　　　　　　　　更有阿誰後到也[唱將來]。
經／十三經／重刊宋本十三經注疏附校勘記／重栞宋本周禮注疏附挍勘記／春官宗伯下／附釋音周禮注疏卷第二十二／大司樂(P.336-2)..[清嘉慶二十年(1815)南昌府學刊本]
春官宗伯下春官宗伯下唐石經缺釋文但題宗伯下三字
大司樂掌成均之灋以治建國之學政而合國之子弟焉鄭司農云均調也樂師主調其音大司樂主受此成事巳調之樂玄謂董仲舒云成均五帝之學成均之法者其遺禮可法者國之子弟公卿大夫之子弟當學者謂之國子文王世子曰於成均以及取爵於上尊然則周人立此學之宮
[疏]大司至弟焉○釋曰云掌成均之法以治建國之學政者成均五帝學名建立
也周人以成均學之舊法式以立國之學內政教也云而合國之子弟焉者大司樂合聚國子弟將此以教之○注鄭司至之宮○釋曰先鄭云均調也樂師主調其音大司樂主受此成事巳調之樂者案樂師惟教國子小舞大司樂教國子大舞其職有異彼樂師又無調樂音之事而先鄭云樂師主調其音大司樂主受其成事義理不可且董仲舒以成均為五帝學故依而用之玄謂董仲舒云成均五帝之學者前漢董仲舒作春秋繁露繁多露潤為春秋作義潤益處多彼云成均五帝學也云成均之法者其遺禮可法者鄭見經掌成均之法即是有遺禮可法效乃可掌之故知有遺禮也云國之子弟公卿大夫之子弟當學者謂之國子者案王制云王大子王子公卿大夫元士之適子國之俊選皆造焉此不言王大子王子與元士之子及俊選者引文不具此云弟者則王子是也自公以下皆適子乃得入也云文王世子曰於成均以及取爵於上尊者案彼文上云或以德進或以事舉或以言揚又云曲藝皆誓之以待又語三而一有焉乃進其等注云進於眾學者又云以其序謂之郊人遠之於成均以及取爵於上尊也彼鄭注云董仲舒曰五帝名大學曰成均則虞庠近是也天子飲酒於虞庠則郊人亦得酌於上尊以相旅鄭引之者證成均是學意若如先鄭以義解之何得於中飲酒故知先鄭之義非也云然則周人立此學之宮者即虞庠之學是也若然案王制有虞氏名學為上庠下庠至周立小學在西郊者曰虞庠堯巳上當代學亦各有名無文可知但五帝揔名成均當代則各有別稱謂若三代天子學揔曰辟雍當代各有異名也
凡有道者有德者使教焉死則以為樂祖祭於瞽宗道多才藝者德能躬行者若舜命夔典樂教冑子是也教冑子是也釋文作育子云本亦作冑九經古義云說文引虞書曰教育子云養子使善也爾雅育冑皆訓長故馬注尚書云冑長也教長天下之子弟按此注當與說文同作教育子陸本是也死則以為樂之祖神而祭之鄭司農云瞽樂人樂人所共宗也或曰祭於瞽宗祭於廟中明堂位曰瞽宗殷學也泮宮周學也以此觀之祭於學宮中○瞽音古夔求龜反冑子音胃本亦作胃泮音判本亦作頖同
[疏]注道多至宮中○釋曰經直言道鄭知是多才藝者以其云道通物之名是巳有才藝通教於學予故知此人多才藝耳但才藝與六藝少別知者見雍也云求也藝鄭云藝多才藝又憲問云冉求之藝文之以禮樂禮樂既是六藝明上云藝非六藝也此教樂之官不得以六藝解之故鄭云道多才藝也云德能躬行者案師氏注德行外內之稱在心為德施之為行彼釋三德三行為外內此云德能躬行則身內有德又能身行尚書傳說云尚書傳詩云浦鏜云傅說誤傳詩非知之艱行之惟艱則此人非直能知亦能身行故二者皆使教焉死則
以為樂之祖神而祭之先鄭云瞽樂人者序官上瞽中瞽下瞽皆是瞽朦掌樂事故云瞽樂人樂人所共宗也云或曰祭於瞽宗祭於廟中者此說非故引明堂位為證是殷學也祭樂祖必於瞽宗者案文王世子云春誦夏弦大師詔之瞽宗以其教樂在瞽宗故祭樂祖還在瞽宗雖有學干戈在東序以誦弦為正文王世子云禮在瞽宗書在上庠鄭注云學禮樂於殷之學功成治定與巳同則學禮樂在瞽宗祭禮先師亦在瞽宗矣若然則書在上庠書之先師亦祭於上庠其詩則春誦夏弦在東序則祭亦在東序也故鄭注文王世子云禮有高堂生樂有制氏詩有毛公書有伏生億可以為之也是皆有先師當祭可知也祭義云祀先賢於西學所以教諸侯之德是天子親祭之不見祭先聖者文不備祭可知
以樂德教國子中和祗庸孝友中猶忠也和剛柔適也祗敬庸有常也善父母曰孝善兄弟曰友○
[疏]以樂至孝友○釋曰此必使有道有德者教之此是樂中之六德與教萬民者少別○注中猶至曰友○釋曰此六德其中和二德取大司徒六德之下孝友二德取大司徒六行之上其祗庸二德與彼異自是樂德所加也云中猶忠也和剛柔適也注大司徒與此同祗敬庸有常也並訓而見其義也善父母曰孝善兄弟曰友爾雅釋訓文也爾雅釋訓文也孫志祖云監毛訓誤親○
以樂語教國子興道諷誦言語興者以善物喻善事道讀曰導導者言古以剴今也倍文曰諷倍文曰諷釋文亦作倍文賈疏作背文瞽矇疏引此注同○按此注用古字疏用今字之一證以聲節之曰誦發端曰言答述曰語答述曰語余本嘉靖本答作荅此從竹非○興道許應反劉虛甑反注同下音導諷方鳳反剴古愛反劉古哀反倍音佩
[疏]注興者至曰語○釋曰此亦使有道有德教之云興者以善物喻善事者謂若老狼興周公之輩亦以惡物喻惡事不言者鄭舉一邊可知云道讀曰導者取導引之義故讀從之云導者言古以剴今也者謂若詩陳古以刺幽王厲王之輩皆是云倍文曰諷者謂不開讀之云以聲節之曰誦者此亦皆背文但諷是宜言之無吟詠誦則非直背文又為吟詠又為吟詠閩監毛本詠作咏以聲節之為異文王世子春誦注誦謂歌樂歌樂即詩也以配樂而歌故云歌樂亦是以聲節之襄二十九年季札請觀周樂而云為之歌齊為之歌鄭之等亦是不依琴瑟而云歌此皆是徒歌曰謠亦得謂之歌若依琴瑟謂之歌即毛云曲合樂曰歌是也云發端曰言答述曰語者詩公劉云于時言言于時語語毛云直言曰言答述曰語許氏說文云直言曰論答難曰語論者語中之別與言不同故鄭注雜記云言言己事為人說為語
以樂舞教國子舞雲門大卷大咸大㲈大㲈漢讀考云經典舜樂字皆作韶說文革部鞀或作鞉或作𪔛籀文作從殸召聲是則周禮為古文假借字大
夏大濩大武此周所存六代之樂黃帝曰雲門大卷黃帝能成名萬物以明民共財言其德如雲之所出民得以有族類咸咸大池堯樂也堯能殫均刑法以儀民堯能殫均刑法以儀民閩監毛本同誤也余本岳本嘉靖本殫作禪余本岳本載音義同葉鈔釋文能禪時戰反今通志堂本改作殫非也按賈疏引注堯能殫均刑法以儀民而曰彼云義終此云儀民不全引其文言殫禪有異是賈疏本作殫也言其德無所不施大㲈舜樂也言其德能紹堯之道也大夏禹樂也禹治水傅土言其德能大中國也大濩湯樂也湯以寬治民而除其邪言其德能使天下得其所也大武武王樂也武王伐紂以除其害言其德能成武功○大卷大劉皆音泰咸如字卷音權又卷勉反又居遠反沈又居勉反㲈上昭反濩戶故反共音恭殫時戰反傅音孚或音附邪似嗟反
[疏]以樂至大武○釋曰此大司樂所教是大舞樂師所教者是小舞案內則云十三舞勺成童舞象舞象謂戈皆小舞又云二十舞大夏即此六舞也特云大夏者鄭云樂之文武中樂之文武中孫志祖云內則注作樂之文武備其實六舞皆樂也保氏云教之六樂二官共教者彼教以書此教以舞故共其職也○注此周至武功○釋曰案下文以六舞云大合樂明此舞是六代樂必知此六舞雲門巳下是黃帝堯舜夏殷周者並依樂緯及元命包彼云雲門黃帝樂以下及堯舜等皆陳故知黃帝巳下也云黃帝曰雲門大卷黃帝能成名萬物以明民共財者祭法文彼云百物不云萬物萬物即百物云言其德如雲之所出民得以有族類者鄭釋此雲門大卷二名云德如雲之所出解雲門云民得以有族類解大卷卷者卷聚之義即族類也故祭法云正名百物以明民是也云大咸咸池堯樂也堯能殫均刑法以儀民者祭法文彼云義終此云儀民引其義不引其文云言其德無不施者解咸池之名咸皆也池施也言堯德無所不施者案祭法注云賞賞善謂禪舜封禹稷等也義終謂既禪二十八載乃死是也云大㲈舜樂也言其德能紹堯之道也者元命包云舜之民樂其紹堯之業樂記云韶繼也注云言舜能繼紹堯之德是也云大夏禹樂也禹治水傅土言其德能大中國也者案禹貢云敷土敷布也布治九州之水土是敷土之事也是敷土之事也按當作傅土樂記云夏大也注云禹樂名禹能大堯舜之德大中國即是大堯舜之德也元命包云禹能德並三聖德並三聖即是大堯舜之德亦一也云大濩湯樂也湯以寬治民而除其邪者亦祭法文彼云除其虐虐即邪彼云除其災災即邪閩監毛本災並改虐○按虐是也亦一也或本作邪也云言其德能使天下得其所也者言護者即救護也救護使天下得其所也云大武武王樂也武王伐紂以除其害者亦祭法文彼云災災即害一也云言其德能成武功者此即克定禍亂曰武也案元命包云文王時民樂其興師征伐故曰武又詩云文王受命有此武功如是則大武是文王樂名而云武王樂者但文王有此武功不卒而崩武王卒其伐功以誅虐紂是武王成武功故周公作樂以大武為武王
樂也案樂記云大章章之也注云堯樂名也周禮闕之或作大卷又云咸池備矣注云黃帝所作樂名也堯增脩而用之周禮曰大咸與此經注樂名不同者本黃帝樂名曰咸池以五帝殊時不相沿樂堯若增脩黃帝樂體者存其本名猶曰咸池則此大咸也若樂體依舊不增脩者則改本名名曰大章故云大章堯樂也周公作樂更作大卷大卷則大章章名雖堯樂章名雖堯樂經義雜記作大章名雖堯樂此因複舉大章遂脫一大字其體是黃帝樂故此大卷一為黃帝樂也故此大卷一為黃帝樂也經義雜記曰一當作亦周公以堯時存黃帝咸池為堯樂名則更與黃帝樂名立名名曰雲門則雲與大卷為一則雲與大卷為一經義雜記作則雲門此亦因上疊雲門字而誤脫名故下文分樂而序之更不序大卷也必知有改樂名之法者按條牒論云班固作漢書高帝四年作武德之樂又云高帝廟中奏武德文始注云舜之韶舞名秦始皇二十六年改名五行舞注云五行本周舞高帝六年改名文始五行之舞案此知有改樂之法也案孝經緯云伏犧之樂曰立基神農之樂曰下謀祝融之樂曰屬續又樂緯云顓頊之樂曰五莖帝嚳之樂曰六英注云能為五行之道立根莖六英者六合之英皇甫謐曰少昊之樂曰九淵則伏犧巳下皆有樂今此惟存黃帝堯舜禹湯者案易繫辭云黃帝堯舜垂衣裳鄭注云金天高陽高辛遵黃帝之道無所改作故不述焉則此所不存者義亦然也然鄭惟據五帝之中而言則三皇之樂不存者以質故也
以六律六同五聲八音六舞大合樂以致鬼神示以和邦國以諧萬民以安賓客以說遠人以作動物六律合陽聲者也六同合陰聲者也此十二者以銅為管轉而相生黃鍾為首其長九寸各因而三分之上生者益一分下生者去一焉國語曰律所以立均出度也古之神瞽考中聲而量之以制度律均鍾言以中聲定律以律立鍾之均以律立鍾之均監本立誤直大合樂者謂徧作六代之樂以冬日至作之致天神人鬼以夏日至作之致地祗物鬽動物羽臝之屬虞書云夔曰戞擊鳴球搏拊琴瑟以詠祖考來格虞賓在位羣后德讓下管鼗鼓合止柷敔笙鏞以間笙鏞以間漢讀考作笙庸按賈疏釋此注云庸功也西方物孰有成功亦謂之頌頌亦是頌其成也然則賈本鄭注本作庸字鳥獸鎗鎗鳥獸鎗鎗余本同嘉靖本毛本作牄牄閩監本作蹌蹌按釋文作牄牄云本又作蹌此本疏中亦作牄牄簫韶九成鳳皇來儀夔又曰於予擊石拊石百獸率舞庶尹允諧此其於宗廟九奏效應○說音悅長如字上生時掌反後上生皆同去一起呂反下文去樂及注同度待洛反徧音遍鬽眉冀反臝力果反下臝物同戞居八反劉古八反球音求搏音博拊方甫反鼗徒刀反柷昌六反敔本又作梧魚呂反間間厠之間牄本又作蹌七羊反於予上如字劉音烏丁羊汝反應應對之應後皆同不更音○
[疏]以六至動物○釋曰鄉來說大司樂教國子以樂自此巳下論用樂之事也云以六律六同者此舉
十二管以表其鍾樂器之中不用管也云大合樂者據薦腥之後合樂之時用之也此所合樂即下云若樂六變若樂八變若樂九變之等彼據祭天下神此據正祭合樂若然合樂在下神後而文退下神樂在後者以下神用一代樂此用六代六代事重故進之在上若然下神不亞合樂而隔分樂之後者以分樂序之皆用一代此三禘下神亦用一代若不隔分樂恐其相亂且使一變二變之等與分樂所用樂同故三神在下也云以致鬼神示者是據三禘而言云以和邦國巳下亦據三禘之祭各包此數事故鄭引虞書以證宗廟○注六律合陽聲者也至奏效應○釋曰云六律合陽聲者也六同合陰聲者也者案大師云掌六律六同以合陰陽之聲是以據而言焉云此十二者以銅為管者案典同先鄭云陽律以竹陰律以銅後鄭云皆以銅為與此注義同也云轉而相生巳下據律歷志而言子午巳東為上生子午巳西為下生上生為陽陽主息故三分益一下生為陰陰主減故三分去一案律歷志黃鍾為天統律長九寸林鍾為地統律長六寸大簇為人統律長八寸又云十二管相生皆八八上生下生盡於中呂陰陽生於黃鍾始於左旋始於左旋監本於改而八八為位者假令黃鍾生林鍾是歷八辰自此巳下皆然自此巳下皆然閩監毛本已改以是八八為位蓋象八風也國語者案彼景王將鑄無射問律於伶州鳩鳩對曰律所以立均出度古之神瞽考中聲而量之以制度律均鍾百官執義鄭引之者欲取以六律六同均之以制鍾之大小須應律同也故鄭云言以中聲定律以律立鍾之均也云中聲謂上生下生定律之長短度律以律計自倍半而立鍾之均均即是應律長短者也云大合樂者謂徧作六代之樂者此經六樂即上六舞故知徧作六代之樂言徧作樂不一時俱為待一代訖乃更為故云徧作也云以冬日作之至物鬽皆神仕職文皆神仕職文閩監毛本仕誤社○按此謂凡以神士者一章案彼注致人鬼於祖廟致物鬽於墠壇蓋用祭天地之明日若然此經合樂據三禘正祭天而引彼天地之小神及人鬼在明日祭之者但彼明旦所祭小神用樂無文但彼明旦所祭小神用樂無文毛本脫用字浦鏜云日誤旦彼神既多合樂之時當與此三禘正祭合樂同故彼此文同稱致但據彼正祭祭天地大神無宗廟之祭祭天明日兼祭人鬼與此為異也云動物羽臝之屬者鄭不釋邦國之等直釋動物者以尚書不言動物故釋訖乃引尚書鳥獸之等證之也虞書者案古文在舜典是舜祭宗廟之禮案彼鄭注戞櫟也戞擊鳴球巳下數器鳴球即玉磬也搏拊以韋為之裝之以糠所以節樂云以詠者謂歌詩也云祖考來格者謂祖考之神來至也云虞賓在位者謂舜以為賓即二王後丹朱也云羣后德讓者謂諸侯助祭者以德讓巳上皆宗廟堂上之樂所感也云下管鼗鼓巳下謂舜廟堂下之樂故言下云合止柷
敔者合樂用柷柷狀如漆筩中有椎搖之所以節樂故狀如伏虎背有刻以物櫟之所以止樂云笙鏞以間者東方之樂謂之笙笙生也東方生長之方故名樂為生也鏞者西方之樂謂之鏞庸功也西方物熟有成功亦謂之頌頌亦是頌其成也以間者堂上堂下間代而作云鳥獸牄牄者云鳥獸牄牄者毛本同監本改蹌蹌非下同謂飛鳥走獸牄牄然而舞也云簫韶九成鳳皇來儀者韶舜樂也若樂九變人鬼可得而禮故致得來儀儀匹謂致得雄曰鳳雌曰皇來儀止巢而乘匹案此下文六變致象物象物有象在天謂四靈之屬四靈則鳳皇是其一此六變彼九成者其實六變致之而言九者以宗廟九變為限靈鳥又難致之物故於九成而言耳云夔又曰於予擊石拊石百獸率舞者此於下文別而言之故云又曰夔語舜云磬有大小予擊大石磬拊小石磬則感百獸相率而舞云庶尹允諧者庶眾也尹正也允信也言樂之所感使眾正之官信得其諧和云此其於宗廟九奏之效應者經揔言三祀大祭但天地大祭效騐無文所引尚書惟有宗廟故指宗廟而言也然尚書云祖考即此經致鬼也虞賓即此經以安賓客羣后德讓即此經邦國也鳥獸鳳皇等即此經動物也庶尹允諧即此經以諧萬民以說遠人也○
乃分樂而序之乃分樂而序之余本嘉靖本毛本同閩監本序作祀誤唐石經乃分樂而以下缺石經考文提要云宋本九經宋纂圖互注本宋附釋音本余仁仲本皆作乃分樂而序之以祭以享以祀分謂各用一代之樂
[疏]注分謂至之樂○釋曰此與下諸文為揔目上揔云六舞今分此六代之舞尊者用前代卑者用後代使尊卑有序故云序若然經所先云祭地後云祀天者後云祀天者惠挍本同閩監毛本改祭天非欲見不問尊卑事起無常故倒文以見義也
乃奏黃鍾歌大呂舞雲門以祀天神以黃鍾之鍾大呂之聲為均者黃鍾陽聲之首大呂為之合奏之以祀天神尊之也天神謂五帝及日月星辰也王者又各以夏正月祀其所受命之帝於南郊尊之也孝經說曰祭天南郊就陽位是也○正音征○
[疏]乃奏至天神○釋曰此黃鍾言奏大呂言歌者云奏據出聲而言云歌據合曲而說其實歌奏通也知不言歌歌據堂上歌詩合大呂之調謂之歌者春秋左氏傳云晉侯歌鍾二肆取半以賜魏絳魏絳於是有金石之樂彼據磬列肆而言是不在歌詩亦謂之歌明不據偏歌詩也明不據偏歌詩也宋本歌下有毛襄四年晉侯饗穆叔云奏肆夏歌文王大明緜亦此類也○注以黃至是也○釋曰云以黃鍾之鍾大呂之聲者以經云奏奏者奏擊以出聲故據鍾而言大呂經云歌歌者發聲出音故據聲而說亦互而通也言為均者案下文云凡六樂者文之以五聲播之以八音鄭云六者言其均皆待五聲八音乃成也則是言均者欲作樂先擊此二者之鍾以均諸樂是以鍾師云以鍾鼓奏九
夏鄭云先擊鍾次擊鼓論語亦云始作翕如也鄭云始作謂金奏是凡樂皆先奏鍾以均諸樂也必舉此二者以其配合是以鄭云黃鍾陽聲之首大呂為之合也言合者此據十二辰之斗建與日辰相配合皆以陽律為之主陰呂來合之是以大師云掌六律六同以合陰陽之聲注云聲之陰陽各有合黃鍾子之氣也十一月建焉而辰在星紀大呂丑之氣也十二月建焉而辰在玄枵大蔟寅之氣也正月建焉而辰在娵訾應鍾亥之氣也十月建焉而辰在析木巳後皆然是其斗與辰合也云奏之以祀天神尊之也者以黃鍾律之首雲門又黃帝樂以尊祭尊故云尊之也云天神謂五帝及日月星辰也者案下云若樂六變天神皆降是昊天則知此天神非天帝也是五帝矣知及日月星者案大宗伯昊天在禋祀中日月星辰在實柴中鄭注云五帝亦用實柴之禮則日月星與五帝同科此下文又不見日月星別用樂之事故知此天神中有日月星辰可知其司中巳下在槱燎中則不得入天神中故下文約與四望同樂也云王者又各以夏正月祀其所受命之帝於南郊尊之也者案易緯乾鑿度云三王之郊一用夏正郊特牲云兆日於南郊就陽位大傳云王者禘其祖之所自出以其祖配之若周郊東方靈威仰之等是王者各以夏正月祀其所受命之帝於南郊特尊之也云孝經說者說即緯也時禁緯故云說引之證與郊特牲義同皆見郊所感帝用樂與祭五帝不異以其所郊天亦是五帝故也
乃奏大蔟乃奏大蔟余本嘉靖本毛本同閩監本蔟作簇非注疏及下同釋文作大蔟唐石經缺石經考文提要云宋纂圖互注本宋附釋音本余仁仲本皆作蔟歌應鍾舞咸池以祭地示大蔟陽聲第二應鍾為之合咸池大咸也地祇所祭於北郊謂神州之神及社稷○大蔟音太下七豆反下同
[疏]乃奏至地示○釋曰地示卑於天神故降用大蔟陽聲第二及咸池也○注大蔟至社稷○釋曰云大蔟陽聲第二應鍾為之合者以黃鍾之初九下生林鍾之初六林鍾之初六上生大蔟之九二是陽聲之第二也大蔟寅之氣也正月建焉而辰在娵訾應鍾亥之氣也應鍾亥之氣也下脫十月建焉四字閩監毛本皆有而辰在析木是應鍾為之合也云咸池大咸也者此云咸池上文云大咸以為一物故云大咸也云地祇所祭於北郊謂神州之神者以其下文若樂八變者是崐崘大地即知此地祇非大地也是神州之神可知案河圖括地象云崐崘東南萬五千里曰神州是知神州之神也知祭於北郊者孝緯文以其與南郊相對故也知及社稷者以六冕差之社稷雖在小祀若薦祭言之若薦祭言之惠挍本無薦大宗伯云以血祭祭社稷五祀五嶽用血與郊同用血與郊同閩本同監毛本血下衍祭又在五嶽之上故知用樂亦與神州同謂若日月星與五帝同也
乃奏姑洗歌南呂舞大㲈以祀四望
姑洗陽聲第三南呂為之合四望五嶽四鎮四竇此言祀者司中司命風師雨師或亦用此樂與○竇本又作瀆同音獨與音餘○
[疏]乃奏至四望○釋曰四望又卑於神州故降用陽聲第三及用大㲈也○注姑洗至樂與○釋曰云姑洗陽聲第三南呂為之合者以其南呂上生姑洗之九三以其南呂上生姑洗之九三宋本閩本同監毛本南呂下增六二兩字是陽聲第三也姑洗辰之氣也三月建焉而辰在大梁南呂酉之氣也八月建焉而辰在壽星是南呂為之合也云四望五嶽四鎮四竇者以大宗伯五嶽在社稷下山川上此文四望亦在社稷下山川上故知四望是五嶽四鎮四竇也云此言祀者司中司命風師雨師或亦用此樂與者以此上下更不見有司中等用樂之法又案大宗伯天神云祀地祇云祭人鬼云享四望是地祇而不云祭而變稱祀明經意本容司中等神故變文見用樂也無正文故云或與以疑之也○
乃奏蕤賓歌函鍾歌凾鍾閩監毛本同岳本嘉靖本作函鍾釋文作函此訛唐石經此缺下作𦥖鍾為宮舞大夏以祭山川蕤賓陽聲第四凾鍾為之合函鍾一名林鍾○蕤人誰反函胡南反函鍾林鍾也○
[疏]注蕤賓至林鍾○釋曰云蕤賓陽聲第四者應鍾之六三上生蕤賓之九四是陽聲第四也云函鍾為之合者蕤賓午之氣也五月建焉而辰在鶉首函鍾未之氣也六月建焉而辰在鶉火是函鍾之為合也云函鍾一名林鍾者此周禮言函鍾月令云林鍾故云一名林鍾也○
乃奏夷則歌小呂舞大濩以享先妣夷則陽聲第五小呂為之合小呂一名中呂先妣姜嫄也姜嫄履大人跡感神靈而生后稷是周之先母也周立廟自后稷為始祖姜嫄無所妃是以特立廟而祭之謂之閟宮閟神之○中音仲亦如字後同嫄音元本亦作原妃音配本亦作配閟音秘
[疏]注夷則至神之○釋曰案祭法王立七廟考廟王考廟皇考廟顯考廟祖考廟皆月祭之二祧享甞乃止不見先妣者以其七廟外非常故不言若祭當與二祧同亦享甞乃止若追享自然及之矣云夷則陽聲第五者以其大呂之六四上生夷則之九五下生夷則之九五惠挍本作上生此誤是陽聲第五也云小呂為之合者以其小呂巳之氣也四月建焉而辰在實沈夷則申之氣也七月建焉而辰在鶉尾是其合也云小呂一名中呂者此周禮言小呂月令言中呂故云一名中呂也云先妣姜嫄也姜嫄履大人跡感神靈而生后稷者詩云履帝武敏歆毛君義與史記同以為姜嫄帝嚳妃履帝武敏歆謂履帝嚳車轍馬跡生后稷后稷為帝嚳親子鄭君義依命歷序帝嚳傳十世乃至堯后稷為堯官則姜嫄為帝嚳後世妃而言履帝武敏歆者帝謂天帝也是以周本紀云姜嫄出野見聖人跡心悅忻然踐之始如有身
動而孕居期生子是鄭解聖人跡與毛異也云是周之先祖者生民詩序云生民尊祖也后稷生於姜嫄文武之功起於后稷是周之子孫功業由后稷欲尊其祖當先尊其母故云周之先母也云周立廟自后稷為始祖姜嫄無所妃者凡祭以其妃配凡祭以某妃配惠挍本作其妃此誤周立七廟自后稷巳下不得更立后稷父廟故姜嫄無所妃也云是以特立廟而祭之者以其尊敬先母故特立婦人之廟而祭之云謂之閟宮閟神之者案閟宮詩云閟宮有侐實實枚枚毛云在周常閉而無事與此祭先妣義違故後鄭不從是以鄭云特立廟而祭之但婦人稱宮處在幽靜故名廟為閟宮據其神則曰閟神也若然分樂序之尊者用前代其先妣先祖服衮冕山川百物用玄冕今用樂山川在先妣上者以其山川外神是自然之神先祖生時曾事之故樂用前代無嫌
乃奏無射歌夾鍾舞大武以享先祖無射陽聲之下也夾鍾為之合夾鍾一名圜鍾先祖謂先王先公○射音亦注下同夾古洽反圜于權反
[疏]注無射至先公○釋曰云無射陽聲之下也者以其夾鍾之六五上生無射之上九下生無射之上九惠挍本作上生是陽聲之下也云夾鍾為之合者以其夾鍾卯之氣也二月建焉而辰在降婁無射戌之氣也九月建焉而辰在大火亦是其合也云夾鍾一名圜鍾者下文云圜鍾為宮是一名圜鍾也云先祖謂先王先公者鄭據司服而言但司服以先王先公服異故別言此則知先王先公樂同故合說以其俱是先祖故也○
凡六樂者文之以五聲播之以八音六者言其均皆待五聲八音乃成也播之言被也故書播為藩故書播為藩九經古義云古藩字亦作播尚書大傳五行傳云播國率相行事鄭注云播讀為藩杜子春云藩當為播讀如后稷播百穀之播○被皮寄反
[疏]注六者至之播○釋曰云六者言其均也謂若黃鍾為宮自與巳下徵商羽角等為均其絲數五聲各異也或解以為均謂樂器八音之等若然何得先云言其均始云皆待五聲八音乎明言其均者以為六者各據其首以為六者各據為首惠挍本同閩監毛本為作其與下四聲為均故云皆待五聲八音乃成也云播之言被也者謂若光被四表是取被及之義也子春云播為后稷播百穀之播者讀從詩云其始播百穀是后稷之事也○
凡六樂者一變而致羽物及川澤之示再變而致臝物及山林之示三變而致鱗物及丘陵之示四變而致毛物及墳衍之示五變而致介物及土示六變而致
象物及天神變猶更也樂成則更奏也此謂大蜡索鬼神而致百物六奏樂而禮畢東方之祭則用大蔟姑洗南方之祭則用蕤賓西方之祭則用夷則無射北方之祭則用黃鍾為均焉每奏有所感致和以來之凡動物敏疾者地祇高下之甚者地祇高下之甚者岳本祇皆改示非易致羽物既飛又走川澤有孔竅者蛤蟹走則遟墳衍孔竅則小矣是其所以舒疾之分土祇原隰及平地之神也象物有象在天所謂四靈者天地之神四靈之知非德至和則不至禮運曰何謂四靈麟鳳龜龍謂之四靈龍以為畜故魚鮪不淰鳳以為畜故鳥不矞麟以為畜故獸不狘龜以為畜故人情不失○介音界蜡士嫁反易以豉反竅苦弔反蛤古荅反分扶問反知音智畜許又反下同鮪于軌反淰音審矞休律反本又作獝亦作𢨌同狘休越反
[疏]凡六至天神○釋曰此一變至六變不同者據難致易致前後而言案大司徒五地之物生動植俱有此俱言動物不言植物者據有情可感者而言也○注變猶至不失○釋曰云變猶更也者燕禮云終尚書云成此云變孔注尚書云九奏而致不同者九奏而致不同者惠挍本致作至凡樂曲成則終變更也終則更奏各據終始而言是以鄭云樂成則更奏也云此謂大蜡索鬼神而致百物者案郊特牲云蜡也者索也歲十二月合聚百物而索饗之也鄭云歲十二月周之正數謂建亥之月也五穀成於神有功故報祭之鄭必知此據蜡祭者此經揔祭百神與蜡祭合聚萬物之神同故知蜡也云六奏樂而禮畢者下云若樂六變則天神皆降此經亦六變致天神故云六奏樂而禮畢也云東方之祭則用大蔟云云此鄭知四方各別祭用樂不同者以郊特牲云八蜡以記四方又云四方年不順成八蜡不通順成之方其蜡乃通是四各有八蜡故知四方用樂各別也云每奏有所感致和以來之者揔釋地祇與動之神物揔釋地祇與動之神物閩本同毛本動字實缺監毛本物誤來雖有遟疾皆由以樂和感之云凡動物敏疾者地祇高下之甚者易致者言此欲見先致者皆由其神易致故也云羽物既飛又走川澤有孔竅者者此經羽物共川澤一變致之是其羽物飛川澤有孔竅故也自樂再變巳下差緩云蛤蟹走則遟墳衍孔竅則小矣者以其墳衍在丘陵後介物在毛物後由是走遟竅小故也云是其舒疾之分者謂就此羽物以下介物以下先致者疾之分後致者舒之分故有前後也云土祇原隰及平地之神也者此巳下說天地及四靈非直有樂兼有德非直有樂兼有德閩本同監毛本有樂誤以樂民和乃致也鄭知土祇中有原隰者案大司徒有五地山林巳下有原隰今此則經上巳說川澤山林丘陵及墳衍訖惟不言原隰故此土祇中有原隰可知也又土祇中有平地者案大宰九職云一曰三農生九穀後鄭以三農者原隰及平地以其生九穀故知此土祇中非直
有原隰亦有平地之神也若然不言原隰而云土祇者若然不言原隰而云土祇者閩本同監毛本然下衍彼而下衍乃欲見原隰中有社稷故鄭君駮異義云五變而致土祇土祇者五土之揔神謂社是以變原隰言土祇郊特牲云社祭土而主陰氣是社稱土祇故鄭云土神也云象物有象在天所謂四靈者以其天神同變致之象者有形象在天物者與羽臝等同稱物故知有象在天四靈等也云天地之神四靈之知者天則天神地則土祇故云天地之神四靈之知也云非德至和則不至者欲見介物巳上皆以樂和感之未必由德此天地四靈非直須樂要有德至和乃致之也云禮運巳下者欲見象物則彼四靈也云何謂四靈者記人自問自荅案彼注云淰之言閃也言魚鮪不閃閃畏人也獝狘飛走之貌二者皆據魚鮪不淰不可於龜更言魚鮪以龜知人情故變言人情不失也案大司徒山林宜毛物川澤宜鱗物丘陵宜羽物墳衍宜介物原隰宜臝物此經則以羽物配川澤臝物配山林鱗物配丘陵毛物配墳衍介物配土祇與大司徒文不類者彼以所宜而言此據難致易致而說故文有錯綜不同也案月令孟冬云祈來年於天宗鄭注云此周禮所謂蜡也天宗日月星鄭以月令祈於天宗謂之蜡則此天神亦是日月星辰非大天神以蜡祭所祭眾神祭卑不可援尊地神惟有土祇是以知無天地大神也云尚書云云尚書云閩本同監毛本上云改又簫韶九成鳳皇來儀九成乃致象物者鄭以儀為匹謂正巢而孕乘匹故九變乃致此直據致其神故與大天神同六變也
凡樂圜鍾為宮黃鍾為角大蔟為徵姑洗為羽靁鼓靁鼗孤竹之管雲和之琴瑟雲門之舞冬日至於地上之圜丘奏之若樂六變則天神皆降可得而禮矣凡樂函鍾為宮大蔟為角姑洗為徵南呂為羽靈鼓靈鼗孫竹之管空桑之琴瑟咸池之舞夏日至於澤中之方丘奏之若樂八變則地示皆出可得而禮矣凡樂黃鍾為宮大呂為角大蔟為徵應鍾為羽路鼓路鼗陰竹之管龍門之琴瑟九德之歌
九㲈之舞九㲈之舞釋文九㲈依字九音大諸書所引皆依字困學紀聞云山海經夏后開得九辯九歌以下始歌九招於大穆之野史記禹乃興九招之樂索隱曰即舜樂簫韶九成呂氏春秋帝嚳命咸墨作為舞聲歌九招大列六英帝舜令質修九招六列六英以明帝德然則九招作於帝嚳舜修而用之於宗廟之中奏之若樂九變則人鬼可得而禮矣此三者皆禘大祭也天神則主北辰地祇則主崐崘人鬼則主后稷先奏是樂以致其神禮之以玉而祼焉乃後合樂而祭之大傳曰王者必禘其祖之所自出祭法曰周人禘嚳而郊稷謂此祭天圜丘以嚳配之圜鍾夾鍾也夾鍾生於房心之氣房心為大辰天帝之明堂函鍾林鍾也林鍾生於未之氣未坤之位或曰天社在東井輿鬼之外天社地神也黃鍾生於虛危之氣虛危為宗廟以此三者為宮用聲類求之天宮夾鍾陰聲其相生從陽數其陽無射無射上生中呂無射上生中呂浦鏜云下誤上中呂與地宮同位不用也中呂上生黃鍾黃鍾下生林鍾林鍾地宮又不用林鍾上生大蔟大蔟下生南呂南呂與無射同位又不用南呂上生姑洗地宮林鍾林鍾上生大蔟大蔟下生南呂南呂上生姑洗人宮黃鍾黃鍾下生林鍾林鍾地宮又辟之林鍾上生大蔟大蔟下生南呂南呂與天宮之陽同位又辟之南呂上生姑洗姑洗南呂之合又辟之姑洗下生應鍾應鍾上生蕤賓蕤賓地宮林鍾之陽也又辟之蕤賓上生大呂凡五聲宮之所生濁者為角清者為徵羽此樂無商者祭尚柔商堅剛也鄭司農云雷鼓雷鼗皆謂六面有革可擊者也雲和地名也靈鼓靈鼗四面路鼓路鼗兩面九德之歌春秋傳所謂水火金木土穀謂之六府正德利用厚生謂之三事六府三事謂之九功九功之德皆可歌也謂之九歌也玄謂雷鼓雷鼗八面靈鼓靈鼗六面路鼓路鼗四面孤竹竹特生者孫竹竹枝根之末生者竹枝根之末生者余本閩監毛本同宋本岳本嘉靖本末作未此本疏中亦作未按根未生者故云孫竹作末誤也詳漢讀考 陰竹生於山北者雲和空桑龍門皆山名九㲈讀當為大韶字之誤也九㲈讀當為大韶字之誤也惠挍本無也此本疏標起訖云注此三至之誤亦無也字漢讀考云此謂九為大之字誤○角如字古音鹿徵張里反下同靁音雷九㲈依字九音大諸書所引皆依字崐崘本又作混淪各依字讀祼古亂反嚳苦篤反大辰如字劉音泰與鬼音餘本亦作輿辟音避下同○
[疏]凡樂至禮矣○釋曰此三者皆用一代之樂類上皆是下神之樂列之在下文者以分樂而序之據天地之次神故陳彼天地巳下之神并蜡祭訖乃列陳此三禘恐與上雜亂故也言六變八變九變者謂在天地及廟庭而立四表舞人從南表向第二表為一成一成則一變從第二至第三為二成從第三至北頭第四表為三成舞人各轉身南向於北表之北還從第一至第二為四成從第二至第三為五成從第三至南頭第一表為六成則天神皆降若八變者更從南頭北向第二為七成又從第二至第三為八成地祇皆出若九變者又從第三至北頭第一為九變人鬼可得禮焉此約周之大武象武王伐紂故樂記云且夫武始而北出再成而滅商三成而南四成而南
國是疆五成而分陜周公左召公右六成復綴以崇其餘大濩巳上大護已上閩本同監毛本護作濩雖無滅商之事但舞人須有限約亦應立四表以與舞人為曲別也禮天神必於冬至禮地祗必於夏至之日者以天是陽地是陰冬至一陽生夏至一陰生是以還於陽生陰生之日祭之也至於郊天必於建寅者以其郊所感帝以祈穀實取三陽爻生之日萬物出地之時若然祭神州之神於北郊與南郊相對雖無文亦應取三陰爻生之月萬物秀實之時也言圜丘者案爾雅土之高者曰丘取自然之丘圜者象天圜既取丘之自然則未必要在郊無問東西與南北方皆可地言澤中方丘者因高以事天故於地上因下以事地故於澤中取方丘者水鍾曰澤不可以水中設祭故亦取自然之方丘象地方故也宗廟不言時節者天地自相對而言至此宗廟無所對謂祫祭也但殷人祫於三時周禮惟用孟秋之月為之則公羊云大事者何大祫也毀廟之主陳于大祖未毀廟之主皆升合食于大祖是也天用雲門地用咸池宗廟用大韶者還依上分樂之次序尊者用前代卑者用後代為差也宗廟用九德之歌者以人神象神生以九德為政之具故特異天地之神也天地及宗廟並言皆降皆出皆至者以祭尊可以及卑故禮記云大報天而主日配以月是其神多故云皆也天神六變地祇八變人鬼九變者上文四變巳上所致有先後者動物據飛走遟疾地神有孔竅大小其土祇及天神有靈智故據至德至和乃可以致今此三者六變巳上則據靈異而言但靈異大者易感小者難致故天神六變人鬼九變也○注此三至之誤○釋曰云此三者皆禘大祭也者案爾雅云禘大祭不辨天神人鬼地祇則皆有禘稱也祭法云禘黃帝之等皆據祭天於圜丘大傳云王者禘其祖之所自出據夏正郊天論語禘自既灌據祭宗廟是以鄭云三者皆禘大祭也云天神則主北辰地祇則主崐崘人鬼則主后稷者此三者則大宗伯云祀之享之祭之又大宰云祀大神祇及大享亦一也三者恒相將故鄭據此三者之神也云先奏是樂以致其神者致神則下神也用之禮凡祭祀用之禮凡祭祀浦鏜云周誤用皆先作樂下神乃薦獻薦獻訖乃合樂也云禮之以玉而祼焉乃後合樂而祭之者云禮之以玉據天地而祼焉據宗廟以小宰注天地大神至尊不祼又玉人典瑞宗伯等不見有宗廟禮神之玉是以知禮之以玉據天地則蒼璧禮天黃琮禮地是也而祼焉據宗廟肆獻祼是也云大傳曰王者必禘其祖之所自出者謂王者皆以建寅之月郊所感生帝還以感生祖配之若周郊以后稷配之也引之者證郊與圜丘俱是祭天之禘郊之禘以后稷配圜丘禘以嚳配故引祭法禘嚳而郊稷為證云圜鍾夾鍾也者即上文夾鍾也云夾
鍾生於房心之氣至明堂者案春秋緯文耀鉤及石氏星經天官之注云房心為天帝之明堂布政之所出又昭十七年冬有星孛於大辰公羊傳云大辰者何大火也大火為大辰伐為大辰北辰亦為大辰夾鍾房心之氣為大辰天之出日之處為明堂故以圜鍾為天之宮云函鍾林鍾也者月令謂之林鍾是也云林鍾生於未之氣未坤之位者林鍾在未八卦坤亦在未故云坤之位云或曰天社在東井輿鬼之外者案星經天社六星輿鬼之南是其輿鬼外也天社神位天社神位浦鏜云坤誤神皆是地神故以林鍾為地宮也云黃鍾生於虛危之氣者以其黃鍾在子子上有虛危故云虛危之氣也云虛危為宗廟者案星經虛危主宗廟故為宗廟之宮也云以此三者為宮用聲類求之者若十二律相生終於六十即以黃鍾為首終於南事今此三者為宮各於本宮上相生為角徵羽麄細須品或先生後用或後生先用故云聲類求之也云天宮夾鍾陰聲其相生從陽數者其夾鍾與無射配合之物夾鍾是呂陰也無射是律陽也天是陽故宮後歷八相生還從陽數也云無射上生中呂中呂與地宮同位不用也者地宮是林鍾林鍾自與蕤賓合但中呂與林鍾同在南方位故云同位以天尊地卑故嫌其同位而不用之也中呂上生黃鍾黃鍾為角也黃鍾下生林鍾林鍾地宮又不用亦嫌不用也林鍾上生大蔟大蔟為徵也大蔟下生南呂與無射同位又不用南呂上生姑洗姑洗為羽祭天四聲足矣地宮林鍾林鍾上生大蔟大蔟為角大蔟下生南呂南呂為羽先生後用也南呂上生姑洗姑洗為徵後生先用姑洗為徵後先生用閩本剜倒先生字監毛本承之四聲足矣人宮黃鍾黃鍾下生林鍾林鍾為地宮又避之不取也林鍾上生大蔟大蔟為徵先生後為用也大蔟為徵先生後為用也閩本同監毛本無下為大蔟下生南呂南呂與天宮之陽同位又避之南呂上生姑洗姑洗南呂之合又避之姑洗下生應鍾應鍾為羽應鍾上生蕤賓蕤賓地宮之陽以林鍾是地宮與蕤賓相配合故又避之蕤賓上生大呂大呂為角以絲多後生先用也以絲多後先生用也閩監毛本作生先用也四聲足矣凡言不用者卑之凡言避之者尊之天宮既從陽數故於本宮之位人地皆不避之至於南呂姑洗合地於天雖有尊卑體敵之義故用姑洗天宮之陽所合但人於天尊卑隔絕故避姑洗天宮之陽所合也鄭必知有避之及不用之義者以其天人所生有取有不敢知之不取者有不明知之不取者宋本同閩監毛本明作敢是嫌不用人鬼不敢者是尊而避之也云五聲宮之所生云五聲宮之所生閩本同監毛本云下有凡濁者為角清者為徵羽者此揔三者宮之所生以其或先生後用謂若地宮所生姑洗為徵後生先用南呂為羽先生後用天宮所生大呂為角大宮所生大呂為角宋本作人宮此誤為大閩監毛本改作天後生先用大蔟為徵先生後用以其後生絲多用角先生絲少用徵故云凡宮之所生濁者為角清者為徵羽也云此樂無商者祭尚柔商堅剛也者此經三者皆不
言商以商是西方金故云祭尚柔商堅剛不用若然上文云此六樂者皆文之以五聲並據祭祀而立五聲者凡音之起由人心生單出曰聲雜比曰音泛論樂法以五聲言之其實祭無商聲鄭司農云雷鼓雷鼗皆六面靈鼓靈鼗皆四面路鼓路鼗皆兩面者以此三者皆祭祀之鼓路鼗不合與晉鼓等同兩面故後鄭不從也云九德之歌春秋傳云云此文七年趙宣子曰勸之以九歌九功之德皆可歌也謂之九歌六府三事謂之九功水火金木土穀謂之六府正德利用厚生謂之三事注云正德人德利用地德厚生天德此本尚書大禹謨之言賈服與先鄭並不見古文尚書故引春秋也玄謂雷鼓巳下八面六面四面者雖無正文以鼗鼓晉鼓等非祭祀鼓皆兩面宗廟尊於晉鼓等故知加兩面為四面祭地尊於宗廟故知更加兩面為六面祭天又尊於祭地知更加面面為八面是以不從先鄭也云孤竹竹特生者謂若嶧陽孤桐云孫竹竹枝根之末生者案詩毛傳云枝榦也枝幹也閩監毛本幹作榦下同榦即身也以其言孫若子孫然知枝根末生者云陰竹生於山北者爾雅云山南曰陽山北曰陰今言陰竹故知山北者也云雲和空桑龍門皆山名者以其禹鑿龍門見是山即雲和與空桑亦山可知故不從先鄭雲和地名也云九㲈讀當為大韶者上六樂無九韶而有大韶故破從大韶也
凡樂事大祭祀宿縣遂以聲展之叩聽其聲具陳次之以知完不○縣音玄下樂縣之類皆放此
[疏]凡樂至展之○釋曰凡樂事言凡語廣則不徒大祭祀而巳而直言大祭祀者舉大祭祀而言其實中祭祀亦宿縣也但大祭祀中有天神地祇人鬼中小祭祀亦宿縣至於饗食燕賓客有樂事亦兼之矣言宿縣者皆於前宿豫縣之遂以聲展之者謂相扣使作聲而展省聽之知其完否善惡也
王出入則令奏王夏尸出入尸出入唐石經余本岳本嘉靖本同閩監毛本尸改屍疏同釋文作屍出云音尸本亦作尸惠挍本疏中亦作尸○按說文尸陳也屍終主也此經用屍為假借則令奏肆夏牲出入則令奏昭夏三夏皆樂章名○屍音尸本亦作尸
[疏]王出至昭夏○釋曰云王出入者據前文大祭祀而言王出入謂王將祭祀初入廟門升祭訖出廟門升祭訖出廟門盧文弨曰通考升作及皆令奏王夏也尸出入謂尸初入廟門及祭祀訖出廟門皆令奏肆夏牲出入者謂二灌後王出迎牲及爓肉與體其大豕是牲出入皆令奏昭夏先言王次言尸後言牲者亦祭祀之次也○注三夏皆樂章名○釋曰此三夏即下文九夏皆是詩詩與樂為之章詩與樂為之章閩本同監毛本之作篇故云樂章名也
帥國子而舞當用舞者帥以往
[疏]注當用至以往○釋曰凡興舞皆使國之子弟為之但國子人多不必一時皆
用當遞代而去故選當用者帥以往為舞之處也
大饗不入牲其他皆如祭祀大饗饗賓客也不入牲牲不入亦不奏昭夏也其他謂王出入賓客出入亦奏王夏 肆夏
[疏]大饗至祭祀○釋曰凡大饗有三案禮器云郊血大饗腥鄭云大饗祫祭先王一也彼又云大饗尚腶脩謂饗諸侯來朝者二也曲禮下云大饗不問卜謂揔饗五帝於明堂三也此經云大饗與郊特牲大饗尚腶脩為一物言不入牲謂饗亦在廟其祭祀則君牽牲入殺今大饗亦在廟諸侯其牲在廟門外殺因即烹之升鼎乃入故云不入牲也○注大饗至肆夏○釋曰鄭知此大饗是饗賓客者以其不入牲若祭祀大饗牲當入故知饗賓客諸侯來朝者也云其他謂王出入賓客出入亦奏王夏肆夏者則據賓客與尸同奏肆夏案禮器云大饗其王事與又云其出也肆夏而送之鄭注云肆夏當為陔夏彼賓出入奏肆夏與此大饗賓出入肆夏同而破肆夏為陔夏者彼鄭注大饗為祫祭先王祭未有燕而飲酒有賓醉之法與鄉飲酒賓醉而出奏陔夏同故破肆夏為陔夏此大饗饗諸侯來朝則左傳云饗以訓恭儉設几而不倚爵盈而不飲獻依命數賓無醉理故賓出入奏肆夏與尸出入同也
大射王出入令奏王夏及射令奏騶虞騶虞樂章名在召南之卒章王射以騶虞為節○騶側留反召上照反下召南同
[疏]大射至騶虞○釋曰大射謂將祭祀擇士而射於西郊虞庠學中王有入出之時王有入出之時閩監毛本作出入奏王夏及射奏騶虞之詩為射節○注騶虞至為節○釋曰云騶虞樂章名在召南之卒章者召南卒章云一發五豝于嗟乎騶虞以言君一發其矢虞人驅五豝獸而來喻得賢者多故下樂師注引射義云騶虞者樂官備也是故天子以備官為節是也
詔諸侯以弓矢舞舞謂執弓挾矢揖讓進退之儀○挾子協反又音協
[疏]詔諸至矢舞○釋曰射諸侯來朝將助祭預天子大射之時則司樂詔告諸侯射之舞節○注舞謂至之儀○釋曰案大射云命三耦取弓矢於次三耦皆次第各與其耦執弓搢三挾一个向西階前當階揖升揖當物揖射訖降揖如升射之儀是其舞節也
王大食三宥王大食三宥唐石經余本岳本嘉靖本同閩監毛本宥改侑注中同余本岳本載音義作宥葉鈔釋文同石經考文提要云宋本九經宋纂圖互注本宋附釋音本皆作宥漢讀考云有司徹注曰古文侑皆作宥然則以宥為侑古文假借字皆令奏鍾鼓大食朔月月半大食朔月月半嘉靖本作朔日浦鏜云按疏下疑脫加牲二字以樂宥食時也宥猶勸也○宥音又
[疏]注大食至勸也○釋曰鄭知大食朔月加牲者案玉藻天子諸侯皆朔月加牲體之事皆朔月加牲體之事浦鏜云皆疑有字誤又知月半者此無正文約士喪禮月半不殷奠則大夫巳上有月半殷奠法則知生人亦有月半大食法既言大食令奏若凡常日食
則大司樂不令奏鍾鼓亦有樂侑食矣亦有樂侑食矣惠挍本侑作宥下同○按疏內自可作侑知日食有樂者案膳夫云以樂侑食是常食也
王師大獻則令奏愷樂大獻獻捷於祖愷樂獻功之樂鄭司農說以春秋晉文公敗楚於城濮傳曰振旅愷以入於晉○敗必邁反濮音卜
[疏]注大獻至于晉○釋曰案鄭志趙商問大司馬云師有功則愷樂獻于社春官大司樂云王師大獻則令奏愷樂注云大獻獻捷於祖不達異意荅曰司馬云師大獻則獻社以軍之功故獻於社大司樂宗伯之属宗伯主於宗廟之禮故獻於祖也云愷樂獻功之樂者則晉之振旅愷是也故取先鄭所引於下案僖二十八年晉敗楚於城濮晉振旅愷以入於晉是所據也
凡日月食四鎮五嶽崩大傀異烖0大傀異烖說文傀偉也从人鬼聲周禮曰大傀異按古人於災異散言皆通對文則異此言大傀異下言大烖則對文也故鄭注此云傀猶怪也大怪異謂天地奇變若星辰奔霣及震裂為害者注下大烖云烖謂水火也今本經注大傀異下皆有烖字蓋涉下文誤衍也當從說文所引○按傀異烖烖之傀異者非常之變也不當據說文疑有衍字鄭注亦曰大傀異烖諸侯薨令去樂四鎮山之重大者謂揚州之會稽青州之沂山幽州之醫無閭冀州之霍山五嶽岱在兖州衡在荊州華在豫州嶽在雍州雍州余本岳本嘉靖本同閩監毛本嶽改嵩非按賈疏亦作嶽字恒在并州傀猶怪也大怪異烖謂天地奇變若星辰奔霣及震裂為害者去樂藏之也春秋傳曰壬午猶繹萬入去籥萬言入則去者不入藏之可知○傀劉九靡反舊音怪說文以為傀偉之字解引此文字林公回反李一音杜回反會古外反沂魚依反雍於用反霣于敏反繹音亦
[疏]注四鎮至可知○釋曰鄭知四鎮山之重大者以職方九州州各有鎮山皆曰其大者以為一州之鎮故云山之重大者也但五州五鎮得入嶽名餘四州不得嶽名者仍依舊為鎮號故四鎮也自五嶽巳下亦據職方而言以周處鎬京在五嶽外故鄭注康誥云岐鎬處五嶽之外周公為其於正不均故東行於洛邑合諸侯謀作天子之居是西都無西嶽權立吳嶽為西嶽爾雅嵩高為中嶽華山為西嶽者據東都地中而言即宗伯注是也以嵩與華山俱属豫州雍州無嶽名此經欲見九州俱有災變之理故注據西都吳嶽為西嶽而說耳案爾雅霍山為南嶽案尚書及王制注皆以衡山為南嶽不同者案郭璞注云霍山今在廬江潜縣西南潜水出焉別名天柱山武帝以衡山遼遠因讖緯皆以霍山為南嶽故移其神於此今其土俗人皆謂之南嶽南嶽本自以兩山為名非從近來如郭此言即南嶽衡山自有兩名若其不然則武帝在爾雅前乎明不然也案潜縣霍山一名衡陽山則與衡嶽異名實同也或可荊州之衡山亦與廬江潜縣者別也云大怪異烖謂天地奇變者此奇變與星辰巳下為揔之語也云若星辰奔霣者謂若左氏云歲在星紀而淫於玄枵是其奔霣石於宋五及星霣而雨是其霣也云及震裂為害者謂若左氏云地震之類云去樂藏之也者以其樂器不縣則藏
之今云去樂明知還依本藏之也云春秋傳者宣八年左氏云辛巳有事于大廟仲遂卒於垂壬午猶繹萬入去籥但卿佐卒輕於正祭故辛巳日不廢正祭重於繹祭當廢之宣公廢繹故加猶以尤之籥有聲者不入用籥有聲者不入用宋本者作音是以公羊傳云去其有聲廢其無聲鄭荅趙商云於去者為廢是去者不用廢者入用即萬入是也故鄭云萬言入則去者不入則去者不入惠挍本毛本同閩監本入改用藏之可知以其彼云去其有聲與此經去樂藏之同故引以為證也
大札大凶大烖大臣死凡國之大憂令弛縣札疫癘也凶凶年也烖水火也弛釋下之若今休兵鼓之為○札則八反鄭音截弛式氏反
[疏]大札至弛縣○釋曰大札疫癘則左氏傳天昏札瘥是也大凶則曲禮云歲凶年穀不登是也大災水火則宋大水及天火曰災之類是也大臣死則大夫巳上是也凡國之大憂者謂若禮記檀弓云國亡大縣邑及戰敗之類是也令弛縣謂大司樂令樂宮弛常縣之樂也○注札疫至之為○釋曰札疫癘也者凡疫病皆癘鬼為之故言疫癘也云弛釋下之若今休兵鼓之為者樂縣在於虡釋下之與兵鼓縣之於車上休亦釋下之義相似故舉今以況古且上文云去樂據廟中其縣之樂據廟中其縣之樂浦鏜云其疑所之訛去其藏之而不作此文據路寢常縣之樂弛其縣互文以見義也去者藏之亦先弛其縣弛縣亦去而藏之但路寢常縣故以縣言之也
凡建國禁其淫聲過聲凶聲慢聲淫聲若鄭衞也過聲失哀樂之節凶聲亡國之聲若桑間濮上慢聲隋慢不恭隋慢不恭余本同嘉靖本閩監毛本隋改惰○樂音洛
[疏]注淫聲至不恭○釋曰經云建國謂新封諸侯之國樂者移風易俗先當用其正樂以化民故禁此四者也云淫聲若鄭衞也者樂記文鄭則緇衣之詩說婦人者九篇衞則三衞之詩云期我於桑中之類是也云過聲失哀樂之節者若玉藻云御瞽幾聲之上下上下謂哀樂瞽人歌詩以察樂之哀樂使得哀樂之節若失哀樂之節則不可也云凶聲亡國之聲若桑間濮上者亦樂記文鄭彼注云濮水之上地有桑間者亡國之音於此之水出也又引史記昔武王伐紂師延東走自沈於濮水衞靈公朝晉過焉夜聞使師涓寫之至晉晉侯燕之謂晉平公曰寡人聞新聲為公鼓之遂使師涓鼓之晉侯使師曠坐而聽之撫而止之曰昔紂使師延作靡靡之樂武王伐紂師延東走自沈於濮水此淫聲非新聲是其義也云慢聲惰慢不恭者謂若樂記 子夏對魏文侯云齊音敖僻憍志即是惰慢不恭者也
大喪涖廞樂器涖臨也廞興也臨笙師鎛師之属興樂器也興謂作之也○廞許金反興許應反後
皆放此鎛音博
[疏]注涖臨至之也○釋曰鄭知臨笙師鎛師者案笙鎛師皆云喪廞其樂器奉而藏之故知也云之属籥師亦云大喪廞其樂器奉而藏之司干亦云大喪廞舞器此不言之即属中兼之也
及葬藏樂器亦如之
[疏]及葬至如之○釋曰此臨藏樂器還臨笙師鎛師等故彼皆云奉而藏之也
子／醫家／御定佩文齋廣群芳譜／花譜　卷二十二至卷五十三／卷三十三　牡丹二／集藻／七言律詩(P.23-1)..[文淵閣四庫全書本]
［七言律詩］
〔增〕唐韓愈〈戲題牡丹〉幸自同𨳩俱𨼆約何湏相𠋣鬭輕盈凌晨并作新妝面對客偏含不語情雙燕
無機還拂掠遊蜂多思正經營長年是事皆抛𥁞今日欄邉暫眼明
〔原〕李商隱〈牡丹〉錦幃初卷衛夫人繡被猶堆越鄂君𡸁手亂翻雕玉珮折腰争舞鬰金裙石家蠟燭何曾翦荀令香爐可待熏我是夢中傳彩筆欲書花葉寄朝雲
〔增〕李商𨼆〈回中牡丹為雨所敗二首〉下苑他年未可追西州今日忽相期水𠅘暮雨寒猶在羅薦春香暖不知舞蝶𣪞勤收落蕊佳人惆悵卧空幃章臺街裏芳菲伴且問宫腰損㡬枝　浪笑榴花不及春
先期零落更愁人玉迸淚傷心數錦瑟驚絃破夢頻萬里重隂非舊圃一年生意屬流塵前溪舞罷君回顧并覺今朝粉態新　温庭筠〈牡丹〉水漾晴紅壓叠波曉來金粉覆庭莎裁成艶思偏應巧分得春光最數多欲綻似含䨇靨笑正繁疑有一聲歌華堂客散簾𡸁地想凭闌干斂翠蛾　方干〈牡丹〉借問庭前早晩栽座中疑是畫屏開花分淺淺臙脂臉葉墮𣪞𣪞膩粉腮紅砌不湏誇芍藥白蘋何用逞重臺殷勤為報㸔花客莫學遊
蜂日日來　不逢盛暑不衝寒種子成叢用法難醉眼莫為抛去得狂心更擬折來㸔凌霜烈火吹無熖裛露隂霞曬不乾莫道嬌紅怕風雨經時猶自未凋殘
〔原〕韓琮〈牡丹〉桃時杏日不争濃葉帳隂成始放紅曉艶逺分金掌露暮香深惹玉堂風名遺蘭杜千年後貴擅聲歌百醉中如夢如仙忽零落暮霞何𠁅緑屏空
〔增〕李山甫〈牡丹〉邀勒春風不早𨳩衆芳飄後上樓臺數苞仙艶火中出一片異香天上來曉露精神妖欲動暮𤇆情
態恨成堆知君也解相輕薄斜凭闌干首重迴　薛能〈牡丹〉去年零落暮春時淚濕紅箋怨別詩常恐便同巫峡散何因重有武陵期傳情每向馨香得不語還應彼此知見欲闌邉安枕席夜深閒共說相思　牡丹愁為牡丹饑自惜多情欲瘦羸穠艶冷香初葢後好花甘雨正開時吟蜂徧坐無閒蕊醉客曾偷有折枝京國別來誰占玩此花光景屬吾詩　秦韜玉〈牡丹〉折妖放艶有誰催疑就山中旋折來圖把一春皆占斷故留三月始
教開壓枝金蕊香如撲逐朶檀心巧勝裁好是酒闌絲竹罷𠋣風含笑向樓臺　唐彦謙〈牡丹〉真宰多情巧思新故将能事送殘春為雲為雨徒虚語傾國傾城不在人開日𦂶霞應失色落時青帝合傷神嫦娥婺女曾相送留下鴉黃作蕊塵　吴融〈紅白牡丹〉不必繁絃不必歌静中相對更情多𣪞鮮一半霞分𦂶潔澈傍邉月颭波㸔乆願成莊叟夢惜留湏倩魯陽戈重來應共今來別風墮香殘襯緑莎　〈僧院白牡丹二首〉膩若裁雲薄
綴霜春殘獨自殿羣芳梅妝向日霏霏暖紈扇揺風閃閃光月魄照來空見影露華凝後更多香天生潔白冝清浄何必𣪞紅映洞房　侯家萬朶簇霞丹若並雙林素艶難合影只應天際月分香多是畹中蘭雖饒百卉争先𤼵還在三春向後殘想得恵休凭此檻𡧓将榮落意來㸔　殷文圭〈趙侍郎宅㸔紅白牡丹因寄楊状頭贊圖〉遲開都為讓羣芳貴地栽成對玉堂紅艶褭𤇆疑欲語素華映月祗聞香翦裁偏得東風意淡薄如矜西
子妝雅稱花中為首冠年年長占斷春光　李建勳〈晩春送牡丹〉携觴邀客繞朱欄膓斷殘春送牡丹風雨數來留不得𩀌披将謝忍重㸔氛氤蘭麝香初减零落雲霞色漸乾借問少年能㡬許不湏堆酒壓杯　〈殘牡丹〉膓斷題詩如執別芳茵愁更繞闌鋪風飄金蕊㸔全落露滴檀英又暫𧁨失意媫妤妝漸薄背身妃子病教扶迴㸔池館春歸也又是迢迢㸔畫圖　李中〈柴司徒宅牡丹〉暮春䦨檻有佳期公子𨳩顔乍拆時翠幄密籠
鶯未識好香難揜蝶先知願陪妓女争調樂欲賞賔朋預課詩只恐却隨雲雨去隔年還是動相思　張蠙〈觀江南牡丹〉北地花𨳩南地風寄根還與客心同羣芳𥁞怯千般態㡬醉能消一畨紅舉世祗将華勝實真禪原喻色為空近年明主思王道不許移栽滿六宫
〔原〕羅𨼆〈牡丹〉似共東風別有因絳羅髙捲不勝春若教觧語應傾國任是無情亦動人芍藥與君為近侍芙蓉何𠁅避芳塵可憐韓令功成後辜負穠華過此身
〔增〕徐夤
〈牡丹〉萬萬花中第一流殘霞輕染嫩銀甌能狂紫陌千金子也惑朱門萬户侯朝日照𨳩携酒㸔暮風吹落繞闌收詩書滿架塵埃撲𥁞日無人略舉頭　〈尚書座上賦牡丹花其花自越中移植〉流蘓凝作瑞花精仙閣𨳩時麗日晴霜月冷銷銀燭熖寳甌圎印彩雲英嬌含嫩臉春妝薄紅蘸香綃艶色輕早晩有人天上去寄他将贈董雙成　〈依韻和尚書𠕂贈牡丹花〉爛銀基地薄紅妝羞殺千花百卉芳紫陌昔曾遊寺㸔朱門今𠕂繞闌
望龍分夜雨資嬌態天與春風𤼵好香多著黃金何𠁅買輕橈揺過鏡湖光　〈白牡丹〉蓓蕾抽開素練囊瓊葩熏出白龍香裁分楚女朝雲片翦破姮娥夜月光雪句豈湏徵桞絮粉腮應恨帖梅妝檻邉㡬笑東籬菊冷折金風待降霜　〈憶牡丹〉綠樹多和雪霰栽長安一別十年來王孫買得價偏重桃李落殘花始開宋玉鄰邉腮正嫩文君罏畔錦初裁滄州春夢空腸斷㸔𥁞猶将勸酒杯　〈惜牡丹〉今日狂風掲錦筵預愁吹落夕陽天閒
㸔紅艶只湏醉漫借黃金豈是賢南國好偷誇粉態漢宫冝摘贈神仙良時誰作鶯花主白馬王孫恰少年　劉𠔥〈𠕂㸔光福寺牡丹〉去年曾㸔牡丹花蛱蝶迎人傍彩霞今日𠕂遊光福寺春風吹我入仙家當筵芬馥歌唇動𠋣檻嬌羞醉眼斜來嵗未朝京闕去依前和露載歸衙　釋歸仁〈牡丹〉三春堪惜牡丹竒半𠋣朱闌欲綻時天下更無花勝此人間偏得貴相宜偷香墨蟻斜穿葉窺蝶黃鶯倒挂枝除却解禪心不動筭應狂殺五陵
兒
〔原〕魚𤣥機〈賣殘牡丹〉臨風興歎落花頻芳意潜消又一春應為價髙人不問却縁香甚蝶難親紅英只稱生宫裏翠葉那堪染露塵及至移根上林苑王孫方恨買無因
〔增〕宋寇凖〈應制賦牡丹〉栽培終得近天家獨有芳名出衆花香逓暖風飄御座葉籠輕靄襯明霞縱吟冝把紅牋擘留賞惟張翠幄遮深覺侍臣千載幸許隨仙仗㸔穠華　韓𤦺〈晝錦堂賞牡丹〉從來三月賞芳妍開晩今逢首夏天料得東君私此老且留西子乆當
筵桞絲偷學傷春緒榆莢争飛買笑錢我是至和親植者雨中相見似澘然　〈再賞牡丹〉錦堂重賞牡丹紅不惜殘英數日空嘉艶豈無來嵗好清歡難得故人同誰言山下曾為雨只恐身輕去逐風且共對花開口笑莫持姚左較雌雄　趙抃〈禁省牡丹〉校文春殿籥天闗内籞千葩放牡丹風捲異香來幕帟日披濃艶出闌干芳菲喜向禁中見憔悴憶曾江外㸔翦賜從臣君意重數枝和露入金　胡宿〈憶薦福寺牡丹〉十日春風隔翠
岑祗應繁朶月成隂樽前可要人頺玉樹底遥知地側金花界三千春𣺌𣺌銅槃十二夜沉沉雕分篸何由得空作西州擁鼻吟　蔡襄〈陪提刑郎中吉祥院㸔牡丹〉節候初臨榖雨期滿天風日助芳菲生來已占妙香國開𠁅全烘直指衣攬照儘教烏帽重放歌湏遣羽觴飛前騶不用傳呼急待與遊人一路歸　蘓軾〈常潤道中有懐錢塘寄述古〉國色夭嬈酒半酣去年同賞寄僧檐但云撲撲晴香軟誰見森森曉態嚴榖雨共驚無㡬
日蜜蜂未許輒先甜應湏火急回征棹一片辭枝可得黏　〈杭州牡丹開時周令作詩見寄次其韻〉羞歸應為負花期已見成隂結子時與物𡪍情憐我老遣春無恨頼君詩玉臺不見朝酣酒金縷猶歌空折枝從此年年定相見欲師老圃問樊遲　朱長文〈淮南牡丹〉竒姿湏賴接花工未必妖華限洛中應是春皇偏與色却教仙女媿乗風朱欄共約他年賞翠幙休嗟數日空誰就東吴為品第清晨仔細閲芳叢　陸㳺〈牡丹〉吾國名花天
下知園林𥁞日敞朱扉蝶穿密葉常相失蜂戀繁香不記歸欲過每愁風蕩漾半開却要雨霏微良辰樂事真當勉莫遣匆匆一片飛
〔原〕楊萬里〈謝張公父送牡丹〉病眼㸔書痛不勝洛花千朶喚雙明淺紅醲紫各深様雪白鶴黃非舊名擡舉精神微雨過留連消息嫩寒生蠟封水養松窓底未似雕欄𠋣半酲　〈詠重臺九心淡紫牡丹〉紫玉盛碎紫綃碎綃擁出九嬌嬈都将些子鬰金粉亂㸃中央花片梢葉葉鮮明還互照𠅘𠅘丰韻
不勝妖折來細雨輕寒裏正是東風拆半苞
〔增〕楊萬里〈賦周益公平園白花青緣牡丹〉東皇封作萬花王更賜珍華出上方白玉杯将青玉緣碧羅領襯翠羅裳古來洛口元無種今去天心別作香塗改歐家記文㸔此花未出說姚黃　〈立春檢牡丹〉牡丹又欲試春妝𢗅得閒人也作𢗅新舊年頭将替換去留花眼費商量東風從我袖中出小蕾已含天上香只道開時恐膓斷未𨳩先自斷人膓　〈春半雨寒牡丹殊無消息〉今嵗芳菲儘
未𢗅去年二月牡丹香寒暄不定春光晩榮落儘遲花命長纔一兩朝晴炫野又三四陣雨鳴廊對江魏紫拳如蕨而况姚家進御黃　金蔡珪〈和彦及牡丹時方北趨薊門情見乎辭〉舊年京國賞春濃千朶曾開共一叢好事祗今歸北圃知音誰與醉東風臨觴笑我官程逺賦物輸君句法工却笑燕城花更晩直應趁得馬家紅　郝俣〈應制状元紅〉仙苑竒葩別曉叢緋衣香拂御爐風巧移傾國無雙艶應費司花第一功天上異㤙深雨
露世間凡卉謾鉛紅情知不逐春歸去常在君王顧盻中　劉仲尹〈西溪牡丹〉為雲為雨定成虚醉臉籠嬌試粉初舉國春風避姚魏換胎天質到黃徐百年金谷憑闌袖三月揚州載酒車我欲禪居浄餘習湖灘枕石㸔㳺魚　党懐英〈應制粉紅雙頭牡丹〉𡖖雲分瑞兩嫣然鏡裏妝成穀雨天曉日𠋣闌閒妬艶春風拾翠偶駢肩水南水北何曾見桃葉桃根夲自仙夢想沉香𠅘北檻畧修花譜記芳妍　春意應嫌芍藥遲一枝分秀伴雙
蕤並肩翠袖初酣酒對鏡紅妝欲𨷵竒上苑風𤇆工獻巧中天雨露夲無私更㸔散作人間瑞萬里黃雲麥兩岐　趙秉文〈五月牡丹應制〉好事天工養露芽陽和趁及六龍車天香䕶日迎朱輦國色留春待翠華穀雨曾霑青帝澤熏風又捲赤城霞金薦瑞休嗟晩猶是人間第一花　元好問〈紫牡丹〉金粉輕黏蝶翅勻丹砂濃抹鶴翎新儘饒姚魏知名早未放徐黃下筆親映日定應珠有淚凌波長恐襪生塵如何借得司花手偏與人
間作好春　天上真妃玉鏡臺醉中遺下紫霞杯已從香國偏薰染更怕花神巧翦裁微度麝熏時約畧驚移鸞影却低回洗妝正要春風句寄謝詩人莫浪來　元吴澄〈次韻楊司業牡丹〉誰是舊時姚魏家喜從官舎得竒葩風前月下妖嬈態天上人間富貴花化魄他年鎖子骨㸃唇何𠁅箭頭砂後庭玉樹聞歌曲羞殺陳宫說麗華　公詩態度靄祥雲𦂶語天香一樣新楮葉雕鎪空費力楊花輕薄不勝春老成此日名園主俊乂同時
上國賔樂事賞心涵造化撥根未遜洛中人　袁桷〈單臺牡丹〉暖風吹雨佐花𨳩送我灤陽第四回内院賜曾傳側帶江南畫不數重臺迴黃抱紫傳真訣嫓白抽青陋小才自是妖紅居第一他年折桂莫驚猜　虞集〈謝吴宗師送牡丹〉輕風紫陌少塵沙忽見金送好花雲氣自隨仙掌動天香不許世人誇青春有態當窓近白髪多情插帽斜最愛尚書才思別觧吟蝴蝶出東家　貢師㤗〈吴景文居牡丹〉韶光天遣屬君家猶是東京第
一花金鼎夜寒團絳雪錦機春暖簇紅霞𠋣風忽作纒頭舞避日還将便面遮遮莫闌干同醉𠋣却憐孤客髩先華　李孝光〈牡丹〉富貴風流㧞䒭倫百花低首拜芳塵畫欄繡幄圍紅玉雲錦霞裳蹋翠裀天上有香能葢世國中無色可為鄰名花也自難培植合費天公萬斛春　胡天㳺〈牡丹〉相逢𥁞道㸔花歸慙媿尋芳獨後時北海已傾新醸酒東風猶鏁半開枝掃空紅紫真無敵㸔到雲仍未可知但願𠋣闌人不老為公長賦謫仙詩
吴志淳〈和李別駕賞牡丹〉絳羅密幄䕶風沙莫遣牛酥汙落花蝶夢不知春已暮鶴翎還似暖生霞詩呈金字懐仙客手印紅脂出内家獨羨沉香李供奉清平一曲度韶華　明錢洪〈賞牡丹〉國色天香映畫堂荼䕷芍藥避芬芳日熏絳幄春酣酒露洗金曉試妝三月繁華傾洛下千年紅艶怨沉香㸔花判泥花神醉莫惹春愁㸃髩霜　張淮〈牡丹〉緑雲堆裏露精神依約如羞認未真開落後天皆有數品題先漢却無人金鈴送響多
驚鳥翠幄圍嬌不受塵何𠁅托根偏得地年年獨讓魏家春　一捻殘脂暗有神至今猩血印來真蓮清誤得稱君子梅瘦虚曾化美人六曲闌前凝倦態五紋茵上委芳塵若為得有韓湘術四序常逢富貴春　紛紛畫史筆通神誰與花王寫得真臨水似窺捐珮女𠋣風如畫墮樓人芙蓉只合稱凡品芍藥端教接後塵興慶池東誰更賞冷風凄雨不禁春　深深著色淺浮神恍惚麻姑舊日真似爾衒嬌寜有敵如儂鍾愛恐無人條風
吹破當三月榖雨過來又一塵如此名花如此景可容孤負玉缸春　誰道元輿賦有神個中風味語難真半庭遲日情熏骨四座香風曖襲人枝弱不勝霞朶重葉疎難蔽露房塵浩歌日日宜歡賞積玉如山莫買春　碧池光裏巧傳神上下相輝一様真黠蟻根頭行識路狂蜂葉底去隨人飄來不冷臙脂雪落𥁞猶香錦繡塵更把清平舊時調翻成一闋沁園春　百味狂香三昧神就中誰解獨知真𨳩臨玉女窺窓𠁅賞許金貂換酒
人鶴頂映來猶尚色馬蹄踏去易為塵徧凭十二闌干曲一曲䦨干一曲春　司花未省是何神不合教渠𥁞領真方半吐時偏惬意到全開日便愁人紅雲冷惨枝間露緑霧香流葉底塵一曲山香莫輕舞臨軒方欲賞長春　〈回文〉華浮月夜静飛神妙出天工畫奪真斜葉趁風揺翅蝶艶姿嫌酒病心人霞翻麗質晴烘日露浥微香暖涴塵家世古稱應獨魏花飄未𥁞占芳春　吴寛〈吏部後園牡丹〉嫣然國色眼中來紅玉分明簇一堆
最愛𠋣欄如欲語縁知舉酒特先開洛中舊譜頭須接吴下新居手自栽若向花間求匹配揚州瓊樹是仙材　〈東園送白牡丹〉故園兩嵗夢鞓紅鳳尾花新百種空錦幄未能如富室瓦盆亦足慰衰翁一枝争賣金錢滿三朶齊開玉盞同獨恨春深無暇賞暮歸吹落又狂風　王世貞〈佛頭青〉百寳欄前百艶明虢家眉淡轉輕盈狂蜂採去初疑葉么鳳藏來祗辨聲自是色香堪絶世不煩紅粉也傾城江南新様誇天水調笑春風倍有情
〔原〕申時行〈小園初植牡丹結𠅘𡸁就忽放一花時逼長至〉新除藥圃結𠅘臺傾國竒葩忽自開霜後著花還傲菊春前破萼𡧓輸梅韶華豈為三冬借陽氣真從九地迴敢謂青皇私緑野名園桃李暗相猜
〔增〕董其昌〈牡丹〉名園占領艶陽多未以沉㝠廢嘯歌坐竹興仍修禊後㸔花愁奈送春何窓前散𦂶揺書帶臺畔凝香亂鉢羅莫向花叢問姚魏年來蝶夢不曾過
〔原〕馬氏〈牡丹〉翠霧紅雲䕶短墻豪華端稱作花王洛陽宫裏楊妃
醉吴國臺前西子妝芳露淡勻腮粉膩暖風輕度口脂香𨳩時亦自知珍重静鎮東風白晝長
集／小說／五代史平話／唐史平話／卷上(P.57)
中和三年正月，李克用與黃巢的弟弟黃揆，在沙苑田地會戰。黃揆敗走。王鐸表李克用為東北面行營都統。三月，黃巢軍敗食盡，待為逃遁計。那時李克用正攻打華州，黃巢發軍三萬向藍田路把隘，遣尚讓去攻華州。李克用共王重榮統軍前來迎敵，尚讓大敗而走。李克用乘勝進軍渭橋，每夜使部將薛志勤、康君立密地入長安城裏，將糧草焚燒，斬虜而歸。巢寇驚駭，以
為神兵。五月，李克用會合忠武將龐從、河中將白志遷等，統軍前進，迫近巢賊軍營，在渭南田地裏下營；寫書與黃巢索戰。李克用便打扮出陣：
頭盔金水鍍，金腦打正貌狻猊；介冑向銀妝，束身砌倒持獬豸。箭叉玳瑁，鳳凰微露尾梢翎；弓控壺鐘，龍在波藏露頭角。面上金光閃閃，手中雪刃輝輝。鞍心一拍甲裙開，膀轉身橫靴入鐙。
那黃巢如何打扮？
三叉淡金冠，叩牙朱蹀奕。斜褐毛衫，鞔襠波褲。沙柳木捍箭，手抱鐵槍，騎一匹豁耳破臂忔蹄戰馬。
弓箭炮石打不到處，兩處陣圓。一員將軍出陣，綽馬打話。那黃巢□□問道：「對陣有甚頭目？願聞姓字！」李克用出馬答道：「咱是沙陀□□射的兒子獨眼龍。黃巢反賊！您若會事之時，束手歸降，兩國□兵。若執迷不反，待擒汝赴軍前，斬汝萬段，以謝天下生靈！」黃巢聞說大怒，更不答話，交馬便鬥。黃巢輸了一陣，退走少歇又戰。被克用趕殺，會合義成、義武兩軍，相繼追擊。黃巢軍大敗，俘斬幾盡。黃巢僅與數十騎，將宮室燒了逃走。一日之內，三次大捷，李克用統軍入長安城。故將金寶財帛，拋棄滿路，克用軍士爭取，追趕稍緩，黃巢遂得逃去。時李克用年才二十八歲，於諸將中年紀極小，兵勢最強，破黃巢功在諸將之上，有一目微眇，軍中皆號做
「獨眼龍」。朝廷降詔，除李克用同平章事。將巢偽相崔璆，斬於市曹，梟令。詔曰：
我太祖創業，借突厥之援以興王；予小子遭時多艱，復借沙陀之力以破賊。黃巢肆為不道，使宗廟腥羶，生靈魚肉。上天悔禍，一日三捷，李克用之功居多。其宣授克用同平章事。故茲詔示，想宜知悉。
集／總集／全上古三代秦漢三國六朝文／全晉文　凡一百六十七卷　／卷一百三十五／顧愷之／雷電賦(P.2235-2)
雷電賦
太極紛綸。元氣澄練。陰陽相薄。為雷為電。擊武乙于河。而誅戮之罰明。震展氏之廟。而隱慝之誅見。是㠯宣尼。敬威忽變。夫其聲無定響。光不恆照。砰訇輪轉。倏閃藏曜。若乃太陰下淪。少陽初升。蟄蟲將啟。動靈先應。殷殷徐振。不激不憑。林鍾統節。溽暑烟熅。星月不朗。衣裳若焚。爾乃清風前颯。蕩濁流塵。豐隆破響。列缺開雲。當時倦容。廓焉精新。豈直驚安竦寐。乃㠯畼精悟神。天怒將淩。赤電先發。窺巖四照。映流雙絕。雷電赫㠯驚衡。山海磕其奔裂。若夫子午相乘。水旱木零。仲冬奮發。伏雷先行。礚礚隆隆。閃閃敻敻。二語從書鈔一百五十二補。豈隱隱之虛憑。乃違和而傷生。昭王度之失節。見二儀之幽情。至乃辰開日朗。太清無靄。靈眼揚精㠯麗煥。壯鼓崩天而砰礚。陵雉訇隱㠯待傾。方地嶪㟧其若敗。蒼生非悟而喪魂。龍鬼失據㠯顛沛。光驚于泉底。聲動于天外。及其灑北斗㠯誕聖。震昆陽㠯伐違。降枝鹿㠯命桀。㠀雙濆而橫尸。倒驚檜于霄際。摧騰龍于雲湄。烈大地㠯繞映。惟六合㠯動威。在靈德而卷舒。謝神豔之
難追。蓺文類聚二。初學記一。御覽十三。
